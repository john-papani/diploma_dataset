
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’ 
ΣΥΝΟΔΟΣ Β
ΣΥΝΕΔΡΙΑΣΗ ΡΘ’ 

Πέμπτη 23 Μαρτίου  2006

ΘΕΜΑΤΑ
Α.ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2.Άδεια απουσίας των Βουλευτών κ.κ.  Α. Διαμαντοπούλου , Θ. Θαλασσινού Π. Μαντούβαλου και Χ. Παπουτσή σελ.
3. Ανακοινώνεται ότι τη συνεδρίαση παρακολουθούν μαθητές, από το 2ο Δημοτικό Σχολείο Θρακομακεδόνων το 23ο Γυμνάσιο Αθήνας και το 1ο Δημοτικό Σχολείο Λάρισας, σελ.
4. Επί Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 27 Μαρτίου 2006, σελ.
4. Συζήτηση επικαίρων ερωτήσεων 
α) Προς τον Υπουργό Τουριστικής Ανάπτυξης σχετικά με την έκδοση του Προεδρικού Διατάγματος για τον καθορισμό των προδιαγραφών για την δημιουργία αυτοκινητοδρομίου κ.λ.π., σελ.
β) Προς τον Υπουργό Ανάπτυξης σχετικά με τη λήψη μέτρων για την καλλιέργια και τη δημιουργία καταναλωτικής συνείδησης στη χώρα μας κ.λ.π., σελ.
γ) Προς τον Υπουργό Οικονομίας και Οικονομικών σχετικά με την επίλυση των προβλημάτων που προέκυψαν από τη ρύθμιση στων πανοτοκίων από
τους αγρότες κ.λ.π., σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1) Συζήτηση επί των άρθρων και των τροπολογιών του σχεδίου νόμου του Υπουργείου Υγείας και Κοινωνικής Αλληλεγγύης ‹‹ Ενίσχυση της οικογένειας και λοιπές διατάξεις ››, σελ.
2) ΚΑΤΑΘΕΣΗ ΕΚΘΕΣΕΩΣ ΔΙΑΡΚΟΥΣ ΕΠΙΤΡΟΠΗΣ 
Η Διαρκής Επιτροπή Οικονομικών Υποθέσεων καταθέτει την Έκθεση της στο σχέδιο νόμου του Υπουργείου Οικονομίας και Οικονομικών: <<Εξυγίανση και εκκαθάριση των πιστωτικών ιδρυμάτων>>, σελ.
3) ΚΑΤΑΘΕΣΗ ΣΧΕΔΙΟΥ ΝΟΜΟΥ
Οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Δικαιοσύνης, Πολιτισμού, Δημόσιας Τάξης και Εμπορικής Ναυτιλίας κατέθεσαν σχέδιο νόμου: <<Κώδικας Νόμων για τα Ναρκωτικά (Κ.Ν.Ν.)>>, σελ.
ΟΜΙΛΗΤΕΣ
Α. Επί του Διαδικαστικού Θέματος:
ΚΩΝΣΤΑΝΤΟΠΟΥΛΟΣ Γ., σελ.
ΤΡΑΓΑΚΗΣ Ι.,σελ.
ΧΡΥΣΟΧΟΙΔΗΣ Μ., σελ.
Β. Επί των Επικαίρων Ερωτήσεων:
ΔΟΥΚΑΣ Π., σελ.
ΚΟΥΒΕΛΛΑΣ Φ., σελ.
ΜΑΝΩΛΙΑ Χ., σελ.
ΠΑΠΑΘΑΝΑΣΙΟΥ Ι., σελ.
ΠΕΤΡΑΛΙΑ – ΠΑΛΛΗ Φ., σελ.
ΦΟΥΡΑΣ Α., σελ.
Γ. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΑΓΟΡΑΣΤΟΣ Κ., σελ.
ΒΕΝΙΖΕΛΟΣ Ε., σελ.
ΓΕΙΤΟΝΑΣ Κ., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΔΕΡΜΕΝΤΖΟΠΟΥΛΟΣ Α., σελ.
ΙΩΑΝΝΙΔΗΣ Ι., σεΛ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΟΣΙΩΝΗΣ Π., σελ.
ΚΟΥΤΣΟΥΚΟΣ Ι., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΜΠΟΥΓΑΣ Ι., σελ.
ΠΑΝΤΟΥΛΑΣ Μ., σελ.
ΣΓΟΥΡΙΔΗΣ Π., σελ.
ΣΚΟΥΛΑΚΑΣ Ε., σελ.
ΤΑΣΟΥΛΑΣ Κ., σελ.
ΤΣΑΝΤΟΥΛΑΣ Δ., σελ.
ΤΣΙΑΡΑΣ Κ., σελ.
ΧΑΙΔΟΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.
ΧΡΥΣΟΧΟΙΔΗΣ Μ., σελ.



  
     
     
     ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ  ΡΘ΄
     Πέμπτη 23 Μαρτίου 2006
     Αθήνα, σήμερα στις 23 Μαρτίου 2006, ημέρα Πέμπτη και ώρα 10.47΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής  κ. ΣΩΤΗΡΗ ΧΑΤΖΗΓΑΚΗ. 
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Χρύσα Μανωλιά, Βουλευτή Ροδόπης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Β΄ Αθηνών ΦΩΤΗΣ ΚΟΥΒΕΛΗΣ, κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων Ι.Κ.Α. ζητεί την ικανοποίηση εργασιακών και οικονομικών  αιτημάτων της.
     2)  Ο Βουλευτής B΄ Αθηνών ΦΩΤΗΣ ΚΟΥΒΕΛΗΣ, κατέθεσε αναφορά με την οποία η Ένωση Καθηγητών Φυσικής Αγωγής Ελλάδος ζητεί την αναβάθμιση του μαθήματος της Φυσικής Αγωγής, σε όλες τις βαθμίδες της εκπαίδευσης.
     3)  Ο Βουλευτής Β΄ Αθηνών ΦΩΤΗΣ ΚΟΥΒΕΛΗΣ, κατέθεσε αναφορά με την οποία  ο Έπαρχος Θήρας ζητεί τη στελέχωση της τοπικής υπηρεσίας του Ο.Α.Ε.Δ. Σαντορίνης.
     4)  Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ, κατέθεσε αναφορά με την οποία ο Έπαρχος  Θήρας ζητεί νομοθετική ρύθμιση για την έκδοση οριστικών παραχωρητηρίων στους ιδιοκτήτες μετασεισμικών οικιών της Σαντορίνης.
     5) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Πρόεδρος της Κοινότητας Σελέρου Νομού Ξάνθης ζητεί οικονομική ενίσχυση για την εκτέλεση αντιπλημμυρικών έργων στην κοίτη του ποταμού της περιοχής Λευκόπετρας Ξάνθης.
     6) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία  η Ένωση Καθηγητών Φυσικής Αγωγής Ελλάδος προτείνει μέτρα για την αναβάθμιση του μαθήματος της Φυσικής Αγωγής στα σχολεία.
     7) Ο Βουλευτής Α΄ Αθηνών κ. ΑΘΑΝΑΣΙΟΣ  ΑΛΕΥΡΑΣ κατέθεσε αναφορά με την οποία  η Ένωση Καθηγητών Φυσικής Αγωγής Ελλάδος προτείνει μέτρα για την αναβάθμιση του μαθήματος της Φυσικής Αγωγής στα σχολεία.
     8) Ο Βουλευτής Ρεθύμνης κ. ΕΜΜΑΝΟΥΗΛ ΟΘΩΝΑΣ κατέθεσε αναφορά με την οποία η Ένωση Γεωπόνων Ελευθέρων Επαγγελματιών Κρήτης ζητεί την παράταση της ημερομηνίας κατάθεσης των φακέλων των Σχεδίων Βελτίωσης.
     9) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Ένωση Γεωπόνων Ελευθέρων Επαγγελματιών Κρήτης ζητεί την παράταση της ημερομηνίας κατάθεσης των φακέλων των Σχεδίων Βελτίωσης.
     10) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί τη χορήγηση, στις πολύτεκνες οικογένειες, δανείων με ευνοϊκές προϋποθέσεις για την απόκτηση πρώτης κατοικίας.
     11) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Καναβός Κων/νος ζητεί την επικύρωση απόφασης σχετικά με το διορισμό του.
     12) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Πουλιανός Άρης Δ/ντής Σπηλαίου και Ανθρωπολογικού Μουσείου Πετραλώνων ζητεί το διορισμό ανθρωπολόγου στην Εφορεία της βορείου Ελλάδος.
     13) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Αγίου Κων/νου Φθιώτιδας διαμαρτύρεται για το κλείσιμο προσβάσεων στο λιμάνι και την παραλία του Αγίου Κων/νου Φθιώτιδας.
     14) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδος ζητεί την άμεση συντήρηση του Βόρειου Οδικού Άξονα στην περιοχή της ανατολικής Κρήτης.
     15) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων Συνομοσπονδίας και Σωματείων Πολυτέκνων Ελλάδος διαμαρτύρεται για την αφαίρεση αρμοδιοτήτων από τους πολυτεκνικούς συλλόγους.
     16) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Παπαδοπούλου Μαργαρίτα ζητεί τη δημοσιοποίηση εγγράφων τα οποία αφορούν στην ίδρυση και λειτουργία σχολείων.
     17) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Ένωση Συντακτών Ημερησίων Εφημερίδων Πελοποννήσου -Ηπείρου-Νήσων διαμαρτύρεται για την καθυστέρηση υλοποίησης του έργου της ψηφιοποίησης του υλικού του Μουσείου Τύπου.
     18) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Κωσταρίδης Παναγιώτης ζητεί την αποστολή ασφαλιστικών στοιχείων, από το Ι.Κ.Α. σε βελγικό ασφαλιστικό φορέα.
     19) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Ένωση Συντακτών Ημερησίων Εφημερίδων Πελοποννήσου -Ηπείρου-Νήσων διαμαρτύρεται για την εκ νέου προκήρυξη διαγωνισμού που αφορά στην υλοποίηση του έργου της ψηφιοποίησης του Μουσείου Τύπου της ΕΣΗΕΠΗΝ.
     20) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία το Σωματείο Ιδιοκτητών Φορτοταξί – Τρίκυκλων Νομού Καστοριάς «Ο ΑΓΙΟΣ ΧΡΙΣΤΟΦΟΡΟΣ» ζητεί τη νομοθετική ρύθμιση της άδειας μεταφοράς γουναρικών, από την Καστοριά, σε κέντρα εμπορίας και διάθεσής τους.
     21) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Μητροπολίτης Δρυϊνουπόλεως, Πωγωνιανής και Κονίτσης ζητεί τη μονιμοποίηση των εργαζομένων υπαλλήλων στη δημόσια βιβλιοθήκη Κονίτσης.   
     22) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία οι Δήμοι Μολοσσών και Ευρυμενών Ιωαννίνων ζητούν τη νέα χάραξη του τμήματος Λευκοθέας – Σουλοπούλου, επί της εθνικής οδού Ιωαννίνων – Ηγουμενίτσας.
     23) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Νομάρχης Ιωαννίνων ζητεί έκτακτη οικονομική ενίσχυση για την αποκατάσταση των ζημιών που προκλήθηκαν από έντονες βροχοπτώσεις στο Νομό Ιωαννίνων.
     24) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Συντακτών Ημερησίων Εφημερίδων Πελοποννήσου -Ηπείρου-Νήσων ζητεί την ολοκλήρωση της ψηφιοποίησης του υλικού του Μουσείου Τύπου.    
     25) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Ένωση Συντακτών Ημερησίων Εφημερίδων Πελοποννήσου -Ηπείρου-Νήσων ζητεί την ολοκλήρωση της ψηφιοποίησης του υλικού του Μουσείου Τύπου.    
     26) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων Ι.Κ.Α. ζητεί συνάντηση με τον Υπουργό Υγείας για το θέμα της ένταξης πολυιατρείων του Ι.Κ.Α. στο Ε.Σ.Υ.. 
     27) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται στην παραποίηση καρτελών του Γυμνασίου Τύριας Ιωαννίνων.
     28) Ο Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία η Εταιρεία Προστασίας Περιβάλλοντος Δυτικής Μακεδονίας ζητεί πρόσθετες κατασκευές στη διευθέτηση του χειμάρρου Τοιχιού στο Δήμο Βιτσίου Καστοριάς.
     29) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την άμεση στελέχωση και λειτουργία της Τοπικής Υπηρεσίας του Ο.Α.Ε.Δ. στη Σαντορίνη.  
     30) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Κρητών Σαντορίνης «ΤΟ ΑΡΚΑΔΙ» ζητεί οικονομική ενίσχυση, για τη διοργάνωση εκδηλώσεων.
     31) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Επιτροπή Αγώνα για την αδιάκοπη λειτουργία του λιμανιού της Αιγιάλης ζητεί τον εκσυγχρονισμό και την επέκταση του κεφαλόσκαλου του λιμανιού της Αιγιάλης Αμοργού κ.λπ..
     32) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Σερίφου ζητεί την ενίσχυση του Περιφερειακού Ιατρείου Σερίφου με γιατρό παθολόγο.
     33) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη νομοθετική ρύθμιση του ζητήματος της έκδοσης οριστικών παραχωρητηρίων στους σεισμόπληκτους της Σαντορίνης του 1956.
     34) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι κ.κ. Μιλτιάδης και Αθανάσιος Μασλίγκας κάτοικοι Έδεσσας ζητούν την επίλυση του προβλήματος που αφορά στην κυριότητα αγροτεμαχίων.
     35) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Ανδρέου Παναγιώτης, κάτοικος Ορχομενού ζητεί να παραμείνει όπως έχει το ωράριο και ο τόπος λειτουργίας των λαϊκών αγορών βιολογικών προϊόντων.  
     36) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Σπερχειάδας ζητεί την οικονομική ενίσχυση του αρδευτικού έργου του Δ.Δ. Παλαιοχωρίου Τυμφρηστού Σπερχειάδας.
     37) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Άνδρου ζητεί την επίλυση ιδιοκτησιακού προβλήματος κτημάτων, που διεκδικούνται από το δημόσιο, στη νήσο Άνδρο.
     38) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύλλογος Υπαλλήλων Ο.Τ.Α. Νομού Κυκλάδων ζητεί να ενταχθεί ο Νομός Κυκλάδων στις παραμεθόριες περιοχές.
     39) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμος Ελαφίνας Πιερίας ζητεί να μην αυξηθούν οι αντικειμενικές αξίες αγροτεμαχίων της περιοχής του.   
     40) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε δημοσίευμα εφημερίδας σχετικά με τις συντάξεις Ελλήνων μεταναστών από την Αυστραλία.
     41) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Γεωπονικός Σύλλογος Νομού Κοζάνης ζητεί να δοθεί παράταση στην κατάθεση των σχεδίων βελτίωσης. 
     42) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Επιτροπή Αγώνα για την αδιάκοπη λειτουργία του λιμανιού της Αιγιάλης ζητεί τον εκσυγχρονισμό και την επέκταση του κεφαλόσκαλου του λιμανιού της Αιγιάλης Αμοργού κ.λπ..
     43) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Σερίφου ζητεί την ενίσχυση του Περιφερειακού Ιατρείου Σερίφου με γιατρό παθολόγο.
     44) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί τη νομοθετική ρύθμιση του ζητήματος της έκδοσης οριστικών παραχωρητηρίων στους σεισμόπληκτους της Σαντορίνης του 1956.
     45) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Πληττομένων κατοίκων Βελβεντού από την κατασκευή του Φράγματος Πολυφύτου ζητεί το χαρακτηρισμό της ευρύτερης παραλίμνιας περιοχής της λίμνης Πολυφύτου ως ενεργειακής κ.λπ..
     46) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Νικοτάκης Νικόλαος, κάτοικος Θεσσαλονίκης προτείνει μέτρα για την υπογεννητικότητα στη χώρα μας.
     47) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Παπαποστόλου Απόστολος, κάτοικος Γρεβενών ζητεί την απόδοση δημευθείσας περιουσίας. 
     48) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ένωση των εν συντάξει καθηγητών τριτοβάθμιας εκπαίδευσης ζητεί την προώθηση συνταξιοδοτικού αιτήματος των μελών της.  
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 6196/10-1-06 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. 7017/4/5797/2-2-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Ν. Σαλαγιάννης, σας γνωρίζουμε ότι μια από τις τομές που προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα.
     Η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Με την ολοκλήρωση της διαδικασίας αυτής, συναρτάται και η ανακατανομή της οργανικής δύναμης των αστυνομικών Υπηρεσιών, με βάση τα πληθυσμιακά δεδομένα και τα αστυνομικά προβλήματα που αντιμετωπίζει κάθε περιοχή.
     Στα πλαίσια δε αυτά θα αντιμετωπισθεί και το θέμα της αναδιάρθρωσης των Υπηρεσιών της Αστυνομικής Διεύθυνσης Καρδίτσας και φυσικά θα εξετασθεί η αναγκαιότητα της ίδρυσης Τμήματος Τουριστικής Αστυνομίας στο Δήμο Νεβρόπολης, ώστε με τις ρυθμίσεις αυτές να καλυφθούν κατά τον πλέον ουσιαστικό και ορθολογικό τρόπο οι πραγματικές ανάγκες και να εμπεδωθεί περαιτέρω το αίσθημα ασφάλειας των κατοίκων της περιοχής, πράγμα που αποτελεί πρώτη προτεραιότητα και διαρκή επιδίωξη του Υπουργείου μας.
     Σε ό,τι αφορά την αστυνόμευση και την αντιμετώπιση της εγκληματικότητας στον εν λόγω Δήμο και την ευρύτερη περιοχή, σας πληροφορούμε ότι αυτή αστυνομεύεται ουσιαστικά από το Αστυνομικό Τμήμα Περιφέρειας Καρδίτσας, στο οποίο υπάγονται οι Αστυνομικοί Σταθμοί της περιοχής. Η αστυνόμευση ασκείται κυρίως με εποχούμενες περιπολίες, που διατίθενται σε καθημερινή και 24ωρη βάση, από το εν λόγω Τμήμα.
     Πάντως, όπως προκύπτει από τα υφιστάμενα στατιστικά στοιχεία, στην αναφερόμενη περιοχή δεν έχουν καταγραφεί περιπτώσεις βαρύνουσας εγκληματικότητας, ούτε έχουν παρατηρηθεί φαινόμενα και περιστατικά που θα μπορούσαν να προκαλέσουν ιδιαίτερη ανησυχία και αισθήματα ανασφάλειας στους κατοίκους. Τα όποια προβλήματα αστυνομικής φύσης έχουν εντοπισθεί αφορούν, κυρίως, θέματα τροχαίας, ιδίως κατά τα Σαββατοκύριακα και τις αργίες, ελέγχου καταστημάτων υγειονομικού ενδιαφέροντος και εφαρμογής των διατάξεων του Γ.Ο.Κ..
     Τέλος, στην Αστυνομική Διεύθυνση Καρδίτσας δόθηκαν πρόσθετες εντολές και οδηγίες για περαιτέρω δραστηριοποίηση των Υπηρεσιών της, ώστε να αντιμετωπίζονται αποτελεσματικότερα τα όποια προβλήματα στην εν λόγω περιοχή και να παγιωθεί το αίσθημα ασφαλείας των κατοίκων.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     2. Στην με αριθμό 6161/9-1-06 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. 7017/4/5794/2-6-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Μ. Βέρρας, σας γνωρίζουμε ότι οι αστυνομικές Υπηρεσίες σήμερα στελεχώνονται με το απαραίτητο προσωπικό μέσα από τις δυνατότητες που παρέχει η υπάρχουσα δύναμη του Σώματος, με ορθολογική κατανομή αυτής, ώστε να ανταποκρίνονται αποτελεσματικότερα στην αποστολή τους. Στο πλαίσιο αυτό έχει στελεχωθεί και το Τμήμα Μεταγωγών - Δικαστηρίων Πάτρας με δύναμη, η οποία, σήμερα, υπολείπεται της οργανικής του μόνο κατά ένα (1) άτομο, όταν οι περισσότερες αστυνομικές Υπηρεσίες, που αντιμετωπίζουν τα ίδια προβλήματα, εμφανίζουν σημαντικά ελλείμματα στη δύναμή τους.
     Πέραν αυτών πρέπει να επισημάνουμε ότι η εν λόγω Υπηρεσία, κατά τις ημέρες συνεδρίασης των δικαστηρίων, ενισχύεται κατά μέσο όρο με δέκα πέντε (15) αστυνομικούς από άλλες Υπηρεσίες. Οι αστυνομικοί που υπηρετούν, αλλά και αυτοί που διατίθενται για ενίσχυση στην αναφερόμενη Υπηρεσία εκπαιδεύονται κάθε έτος σε θέματα αυτοάμυνας - αυτοπροστασίας και σκοποβολής, από το Γραφείο Εκπαίδευσης, που λειτουργεί στην Αστυνομική Διεύθυνση Αχαΐας.
     Σε ό,τι αφορά τον υλικοτεχνικό εξοπλισμό της ανωτέρω Υπηρεσίας, σας πληροφορούμε ότι έχουν χορηγηθεί σε αυτή τα αναγκαία μέσα και εφόδια, τα οποία ενισχύονται και εκσυγχρονίζονται συνεχώς στα πλαίσια της υλοποίησης των διαφόρων προγραμμάτων προμηθειών της Αστυνομίας που βρίσκονται σε εξέλιξη. Ενδεικτικά επισημαίνεται ότι έχουν χορηγηθεί, μεταξύ άλλων, επτά (7) οχήματα, διαφόρων τύπων, ικανός αριθμός αλεξίσφαιρων γιλέκων, χειροπεδών, ανιχνευτών μετάλλων, καθώς και ο αναγκαίος οπλισμός.
     Ειδικότερα, για τα αλεξίσφαιρα γιλέκα, πρέπει να επισημάνουμε ότι η Αστυνομία, κατά την τελευταία 3ετία και μέχρι τον παρελθόντα Σεπτέμβριο, προμηθεύτηκε τμηματικά 20.000, περίπου, αλεξίσφαιρα γιλέκα, τα οποία πληρούν τις τεχνικές προδιαγραφές του αμερικανικού προτύπου ΝIJ/ U.S.A.010103, επιπέδου προστασίας ΙΙΙΑ, με εγγύηση δέκα ετών για το αντιβαλιστικό υλικό τους, ενώ το βάρος τους ανέρχεται σε 3,5 Kg και καλύπτουν τη μεγαλύτερη δυνατή επιφάνεια του κορμού του σώματος. Από τα γιλέκα αυτά, κατά την τελευταία 2ετία, 144 χορηγήθηκαν σε Υπηρεσίες της Αστυνομικής Διεύθυνσης ΑχαΙας, μεταξύ των οποίων και το Τμήμα Μεταγωγών - Δικαστηρίων.
     Για το θέμα της στέγασης της Υπηρεσίας αυτής, σας πληροφορούμε ότι το μισθωμένο κτίριο στο οποίο στεγάζεται σήμερα δεν πληροί τις προϋποθέσεις, ενώ και η σύμβαση μίσθωσής του έχει λήξει από το έτος 2000. Για τη λύση του προβλήματος αυτού, έχει αποφασισθεί η μεταστέγαση της Υπηρεσίας σε άλλο κατάλληλο μισθωμένο κτίριο και ήδη, για το σκοπό αυτό, αφού εγκρίθηκε από την Υπηρεσία η αναγκαία πίστωση, ξεκίνησε η διαδικασία μίσθωσης οικήματος, με δημοπρασία που θα γίνει από την Κτηματική Υπηρεσία του νομού Αχαΐας.
     Ο Υπουργός
     ΓΕΩΡΓΙΟΣ ΒΟΥΛΓΑΡΆΚΗΣ»
     3. Στην με αριθμό 5676/16-12-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 7017/4/5776/2-1-06 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Δ. Πιπεργιάς, σε ό,τι μας αφορά, σας γνωρίζουμε ότι από τις αρμόδιες Υπηρεσίες μας, (Τμήμα Τροχαίας Χαλκίδας και Αστυνομικό Τμήμα Ν. Αρτάκης), διενεργούνται, σε καθημερινή βάση, τροχονομικοί έλεγχοι σε φορτηγά αυτοκίνητα δημόσιας και ιδιωτικής χρήσης, που έχει εκμισθώσει η εταιρεία ΛΑΡΚΟ για τη μεταφορά μεταλλευτικών προϊόντων από τις εγκαταστάσεις της στο εργοστάσιο τσιμέντων της ΑΓΕΤ στη Χαλκίδα, τα οποία διέρχονται μέσω της μοναδικής οδικής αρτηρίας Ψαχνών-Ν. Αρτάκης-Χαλκίδας και εφαρμόζονται, με αυστηρότητα και χωρίς παρεκκλίσεις οι διατάξεις της υφιστάμενης νομοθεσίας σε βάρος των παραβατών.
     Πάντως, από την Αστυνομική Διεύθυνση Ευβοίας, έγκαιρα, από το μήνα Δεκέμβριο του έτους 2003, είχαν επισημανθεί τα κυκλοφοριακά προβλήματα από τη διέλευση των οχημάτων αυτών από το εν λόγω οδικό δίκτυο και για το λόγο αυτό είχε εκδώσει διαταγή προς τις ανωτέρω υφιστάμενες Υπηρεσίες της για τη διενέργεια συνεχών ελέγχων και τη βεβαίωση τροχονομικών παραβάσεων που χαρακτηρίζονται ως επικίνδυνες και υπαίτιες για την πρόκληση των τροχαίων ατυχημάτων.
     Ειδικότερα, οι έλεγχοι των εν λόγω Υπηρεσιών, στα φορτηγά αυτοκίνητα (νταλίκες, κ.λπ.), αποσκοπούν, μεταξύ άλλων, στην νόμιμη και ασφαλή κυκλοφορία τους, στην διαπίστωση της κανονικής και ασφαλούς φόρτωσης αυτών, στην καταλληλότητα των ελαστικών και στην νομιμότητα των πιστοποιητικών κυκλοφορίας τους. Ενδεικτικά δε, σας πληροφορούμε ότι, από το μήνα Φεβρουάριο του έτους 2004 έως 30-11-2005 βεβαιώθηκαν 48 παραβάσεις για μεταφορά υπέρβαρου φορτίου, γεγονός το οποίο συνέβαλε σε μεγάλο βαθμό στη συμμόρφωση των οδηγών προς τις διατάξεις του Κ.Ο.Κ.. Επισημαίνεται ότι από τις ανωτέρω Υπηρεσίες μας, κατά τα έτη 2004 και 2005, δεν έχουν βεβαιωθεί παραβάσεις υπέρβασης των ορίων ταχύτητας, καθώς, λόγω του μεγάλου φορτίου που μεταφέρουν τα οχήματα αυτά, αλλά και της πυκνής ροής της κυκλοφορίας που παρατηρείται στο αναφερόμενο οδικό δίκτυο δεν μπορούν να αναπτυχθούν μεγάλες ταχύτητες.
     Σε ό,τι αφορά τα τροχαία ατυχήματα, σας πληροφορούμε ότι, κατά τα ανωτέρω έτη, στην εν λόγω περιοχή, έχει λάβει χώρα ένα θανατηφόρο τροχαίο ατύχημα, όπου ενεπλάκη φορτηγό αυτοκίνητο, το οποίο είχε εκμισθωθεί από την αναφερόμενη εταιρεία.
     Τέλος, στις αρμόδιες Υπηρεσίες μας, δόθηκαν πρόσθετες εντολές και οδηγίες, για συνεχή και αυστηρή τροχονομική αστυνόμευση του αναφερόμενου οδικού δικτύου.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     4. Στην με αριθμό 7228/1-2-06 ερώτηση του Βουλευτή κ. Κωνσταντίνου Γκιουλέκα δόθηκε με το υπ’ αριθμ. 881/17-2-06 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι για το Υποθηκοφυλακείο Θεσσαλονίκης το Νοέμβριο 2004 εγκρίθηκε πίστωση ύψους 45.000 ευρώ για την ηλεκτρονική καταχώριση των Γενικών Αλφαβητικών Ευρετηρίων των Υποθηκών, Κατασχέσεων, Αγωγών και ενοποίησή τους με τα Γενικά Αλφαβητικά Ευρετήρια των Μεταγραφών. Η ενοποίηση των ευρετηρίων έχει ήδη αρχίσει και αναμένεται να περατωθεί εντός του πρώτου εξαμήνου του 2006.
     Ακόμη, στις 13-7-05 το ΤΑ.Χ..ΔΙ.Κ. ενέκρινε νέα πίστωση ύψους 40.800 Ευρώ για την προμήθεια 20 Η/Υ και 5 εκτυπωτών, καθώς και για την επέκταση της δομημένης καλωδίωσης. Ο εξοπλισμός έχει ήδη παραληφθεί από το Υποθηκοφυλακείο.
     Στις 8-11-2005 το ΤΑ.Χ.ΔΙΚ. ενέκρινε νέα πίστωση ύψους 743.000 Ευρώ, για την ψηφιοποίηση των βιβλίων Μεταγραφών και των βιβλίων Υποθηκών, Κατασχέσεων, Αγωγών, προμήθεια του απαραίτητου σχετικού υλικού εξοπλισμού και λογισμικού και η είσοδος στο Internet του Ολοκληρωμένου Πληροφοριακού Συστήματος του Υποθηκοφυλακείου Θεσσαλονίκης. Αναμένεται η διενέργεια του σχετικού διαγωνισμού από το Υποθηκοφυλακείο Θεσσαλονίκης.
     Όταν ολοκληρωθεί και η τελευταία αυτή φάση της μηχανογράφησης θα είναι εφικτή: α) η ταχεία έρευνα και η έκδοση όλων των πιστοποιητικών από τους υπαλλήλους του Υποθηκοφυλακείου β) η πρόσβαση για όλες τις δημόσιες υπηρεσίες στα στοιχεία του αρχείου του Υποθηκοφυλακείου μέσω σύνδεσης Internet. Επίσης θα διευκολυνθεί ο έλεγχος των στοιχείων αυτών για την διασφάλιση των απαιτήσεων του Δημοσίου.
     Τέλος, θα αποκτήσουν πρόσβαση στα στοιχεία αυτά δικηγόροι, συμβολαιογράφοι και δικαστικοί επιμελητές, καταβάλλοντας το ανάλογο τέλος.
     Η ολοκλήρωση της μηχανογράφησης του Υποθηκοφυλακείου Θεσσαλονίκης αποτελεί πρωταρχική επιδίωξη της πολιτικής ηγεσίας του Υπουργείου Δικαιοσύνης.
     Ο Υπουργός
     ΑΝΑΣΤΑΣΗΣ ΠΑΠΑΛΗΓΟΥΡΑΣ»
     5. Στην με αριθμό 7184/1-2-06 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 21/191ΑΣ203/16-2-06 έγγραφο από την Υπουργό Εξωτερικών η ακόλουθη απάντηση:
     «Η Ελληνική Κυβέρνηση και. το Υπουργείο Εξωτερικών ειδικότερα, παρακολουθεί ενεργά και συστηματικά την κατάσταση στην οποία ευρίσκεται η εθνική ελληνική μειονότητα στη γείτονα χώρα, οιαδήποτε δε περίπτωση πραγματικής παραβίασης των δικαιωμάτων της καταγράφεται και επισημαίνεται αρμοδίως. Ωστόσo οφείλουμε να υπογραμμίσουμε ότι η ελληνική μειονότητα στην Αλβανία με τη συμμετοχή του KEAΔ ενός κόμματος που κατά τεκμήριο εκφράζει τους Έλληνες μειονοτικούς στην αλβανική Κυβέρνηση, αλλά και την αναγκαία συμπαράσταση από τις ελληνικές διπλωματικές αρχές και το Υπουργείο Εξωτερικών γενικότερα, έχει τη δυνατότητα να αμύνεται αποτελεσματικά σε οιαδήποτε παραβίαση των δικαιωμάτων της.
     Η Υπουργός
     ΝΤΟΡΑ ΜΠΑΚΟΓΙΑΝΝΗ»
     6. Στην με αριθμό 7095/31-1-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 21/17/ΑΣ/193/14-2-06 έγγραφο από την Υπουργό Εξωτερικών η ακόλουθη απάντηση:
     «Απαντώντας στην εν θέματι ερώτηση του Βουλευτή κ. Ντίνου Ρόβλια, παραθέτομε, συνημμένως κατάσταση στην οποία αναφέρονται τα στοιχεία των υπαλλήλων οι οποίοι, από 7ης Μαρτίου του έτους 2004, μετετάγησαν στο Υπουργείο Εξωτερικών. Οι εν λόγω μετατάξεις έγιναν βάσει των διατάξεων του άρθρου 27 παρ. 8 του Ν. 3196/2003.
     Πέραν τούτου, στο Ελληνικό Ινστιτούτο Βυζαντινών και Μεταβυζαντινών Σπουδών Βενετίας, Νομικό Πρόσωπο Δημοσίου Δικαίου το οποίο εποπτεύεται από το Υπουργείο Εξωτερικών, δεν έχουν γίνει μετατάξεις.
     Η Υπουργός
     ΝΤΟΡΑ ΜΠΑΚΟΓΙΑΝΝΗ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 6895/27-1-06 ερώτηση της Βουλευτού κ. Αριάδνης Μανούσου-Μπινοπούλου δόθηκε με το υπ’ αριθμ. 12476/21-2-06 από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 6895/27-1-2006 ερώτηση που κατατέθηκε στη Βουλή από την Βουλευτή κ. Α. Μανούσου-Μπινοπούλου, σας γνωρίζουμε τα ακόλουθα:
     Την 21-1-2006 και ώρα 17:00 το Επιχειρησιακό Κέντρο του ΕΚΑΒ δέχτηκε κλήση από το λιμεναρχείο Ραφήνας για την επικείμενη άφιξη του οχηματαγωγού «ΠΗΝΕΛΟΠΗ Α’», προερχόμενο από την Άνδρο και στο οποίο υπήρχε ασθενής με αναφερόμενη πάθηση λιποθυμία και πιθανό αγγειακό εγκεφαλικό επεισόδιο. Το προαναφερόμενο πλοίο θα έφτανε στο λιμάνι της Ραφήνας κατά τις 18:30.
     Το Επιχειρησιακό Κέντρο του ΕΚΑΒ διαβίβασε την κλήση στο Α28 ασθενοφόρο (ώρα 18:11) και το οποίο αφίχθη στο λιμένα κατά τις 18:36.
     Από τα παραπάνω φαίνεται ότι το ΕΚΑΒ ενήργησε με τον δέοντα τρόπο για τη διακομιδή του προαναφερόμενου ασθενούς και μέσα στα χρονικά περιθώρια που του είχαν αναγγελθεί.
     Λόγω του όγκου των περιστατικών που καθημερινά διακινεί το ΕΚΑΒ δεν υπάρχει η δυνατότητα για αποκλειστική διάθεση οχήματος στον λιμένα της Ραφήνας για την εξυπηρέτηση των ασθενών που μεταφέρονται από τις Κυκλάδες.
     Το ΕΚΑΒ εξαντλώντας τα χρονικά περιθώρια και προσπαθώντας να εξυπηρετήσει όσο το δυνατόν περισσότερα επείγοντα περιστατικά με το διαθέσιμο στόλο της, αποστέλλει το πλησιέστερο ελεύθερο ασθενοφόρο από τον λιμένα της Ραφήνας, όταν υπάρχει έγκαιρη ενημέρωση για την επιβίβαση ασθενούς σε πλοίο.
     Ο Υφυπουργός
     Α. ΓΙΑΝΝΟΠΟΥΛΟΣ»
     8. Στην με αριθμό 6847/26-10-06 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 990/20-2-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα Α. Ξηροτύρη - Αικατερινάρη για τα θέματα της αρμοδιότητάς μας, σας πληροφορούμε τα εξής:
     Το σχέδιο προγραμματικής σύμβασης, για τη φύλαξη, καταγραφή, παραλαβή, ανασυσκευασία, μεταμόρφωση, μεταφορά και καταστροφή των γεωργικών φαρμάκων που βρίσκονται στις αποθήκες του εργοστασίου «ΔΙΑΝΑ» στη Σταυρούπολη Θεσσαλονίκης, στάλθηκε από το Υπουργείο Μακεδονίας- Θράκης στη Δ/νση Χωροταξίας και Προστασίας Περιβάλλοντος του Υπουργείου Αγροτικής Ανάπτυξης και Τροφίμων με το με αριθμ. πρωτ. 6855/26-8-2005 έγγραφο. Το έργο προϋπολογίζεται σε 2.200.000 €, από τα οποία το Υπουργείο Αγροτικής Ανάπτυξης και Τροφίμων καλείται να προσφέρει το ποσό των 880.000 €.
     Για το θέμα έχει συσταθεί Επιτροπή παρακολούθησης και συντονισμού με συμμετοχή υπαλλήλου του Υπουργείου Αγροτικής Ανάπτυξης και Τροφίμων (Δ/νση Προστασίας Φυτικής Παραγωγής), καθώς και του Υπουργείου Μακεδονίας-Θράκης, της Ν.Α. Θεσσαλονίκης, του Δήμου Σταυρούπολης κ.α.. Κατά τη 2η Συνεδρίαση της Επιτροπής στις 7-10-2005, αποφασίστηκε η Δ/νση Προστασίας Περιβάλλοντος της Ν.Α. Θεσσαλονίκης να έλθει σε επαφή με την εταιρεία CINAR Α.Ε., προκειμένου να διερευνήσει τις προθέσεις της ως προς το να αναλάβει το έργο στην τιμή που είχε αναλάβει την αρχική εργολαβία (800.000 ε). Σε αντίθετη περίπτωση, θα ετοιμασθεί νέο τεύχος δημοπράτησης.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     9. Στην με αριθμό 7078/31-1-06 ερώτηση τoυ Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ.Δ15/Γ/3517/20-2-06 έγγραφο από τον Υπουργό Ανάπτυξης η ακόλουθη απάντηση:
     «Σε απάvrηση της ερώτησης που κατέθεσε στη Βουλή των Ελλήνων ο βουλευτής κ. Μ. Φραγκιαδουλάκης, όσον αφορά θέματα του Υπουργείου Ανάπτυξης, σας γνωρίζουμε τα εξής:
     Όπως μας ενημέρωσε ο Ενιαίος Φορέας Ελένχου Τροφίμων το 2004 διενήργησε προληmικούς ελέγχους σε εμφιαλωμένους οίνους και αλκολούχα ποτά. Σε όσα προϊόντα διαπιστώθηκαν παραβάσεις ακολουθήθηκαν οι νόμιμες διαδικασίες, τόσο διοικητικές, όσο και ποινικές. Για το έτος 2005 έγιναν έλεγχοι, τόσο στο τελικό προϊόν (ποιοτικοί δείκτες, επισήμανση), όσο και στις μονάδες παραγωγής και εμφιάλωσης οίνου (γενική υγιεινή και συστήματα ασφάλειας τροφίμων).
     Επισημαίνεται ότι σε κάθε περίπτωση ύπαρξης διατροφικού κινδύνου,  ο ΕΦΕΤ προβαίνει άμεσα σε όλες τις απαιτούμενες ενέργειες προκειμένου να διασφαλιστεί η υγεία των καταναλωτών.
     Για τα υπόλοιπα θέματα αρμόδια να σας απαντήσουν είναι τα συνερωτώμενα Υπουργεία.
     Ο Υπουργός
     ΔΗΜΗΤΡΗΣ ΣΙΟΥΦΑΣ»
     10. Στην με αριθμό 5697/16-12-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 9439/ΙΗ/16-2-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5697/16-12-05, την οποία κατέθεσε ο Βουλευτής κ. Στ. Ματζαπετάκης και μας διαβίβασε το Υπουργείο Υγείας και Κοινωνικής Αλληλεγγύης με το ανωτέρω σχετικό έγγραφό του σχετικά με τις παροχές στους πολυτέκνους, σας γνωρίζουμε τα ακόλουθα:
     Για το διορισμό πολύτεκνων Εκπαιδευτικών για το σχολικό έτος 2005-2006 
εφαρμόζονται οι διατάξεις: α) του άρθρου 1 παρ.1. εδ.α' του Ν. 1910/1944 όπως αυτό αντικαταστάθηκε από το άρθρο 1 παρ.1 του Ν. 860/1979 όπου ορίζεται ότι: «Πολύτεκνοι υπό την έννοια του παρόντος νόμου είναι οι γονείς οι έχοντες τέσσερα τουλάχιστον ζώντα τέκνα εκ νόμιμου γάμου ή νομιμοποιηθέντα ή νομίμως αναγνωρισθέντα, εφ' όσον τα μεν θήλεα είναι άγαμα ή διατελούν εν διαζεύξει ή εν χηρεία και συντηρούνται υπό τίνος των γονέων, τα δε άρρενα εφ' όσον είναι ανήλικα και β) οι διατάξεις του άρθρου 6 παρ.3 του Ν.3255 (ΦΕΚ138/22-6-2004), η οποία σύμφωνα με το ισχύον Σύνταγμα περιλαμβάνει τους πολύτεκνους με τέσσερα (4) παιδιά. Στον ανωτέρω νόμο ορίζεται ότι : "από την έναρξη του σχολικού έτους 2004-2005 και εφεξής οι πολύτεκνοι εκπαιδευτικοί με τέκνα,  τα οποία είναι ανήλικα ή υπηρετούν τη στρατιωτική τους  θητεία ή σπουδάζουν εγγράφονται μέχρι 30 lουλίου κάθε έτους σε ειδικό πίνακα και διορίζονται σε θέσεις εκπαιδευτικών των κλάδων ΠΕ Πρωτοβάθμιας και Δευτεροβάθμιας Εκπαίδευσης ανεξάρτητα από τη συμμετοχή τους σε διαγωνισμό του Α.Σ.Ε.Π.. Για το σκοπό αυτό συνιστώνται οι αναγκαίες θέσεις Εκπαιδευτικών. Με κοινή απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων καθορίζεται ο αριθμός των διοριζόμενων εκπαιδευτικών κατά τις διατάξεις της παρούσας παραγράφου κατά κλάδο και ειδικότητα. Με απόφαση του Υπουργού Εθνικής Παιδείας και Θρησκευμάτων καθορίζονται τα ειδικότερα κριτήρια της σειράς διορισμού των υποψηφίων». Για το χαρακτηρισμό των εκπαιδευτικών με τρία παιδιά ως πολυτέκνων, απαιτείται Νομοθετική Ρύθμιση.
     Τέλος, σας γνωρίζουμε ότι η υπαγωγή των υποψηφίων στις ειδικές κατηγορίες 70 και 82, βάσει των διατάξεων του ΝΔ 582/7Ο και Ν. 1297/82 για εισαγωγή στις Στρατιωτικές Σχολές, ανήκει στην αποκλειστική αρμοδιότητα του Υπουργείου Εθνικής Άμυνας.
     Ο Υφυπουργός
     Γ. ΚΑΛΟΣ»
     11. Στην με αριθμό 7102/1-2-06 ερώτηση των Βουλευτών κ. κ. Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. 3206/16-2-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης που κατέθεσαν οι Βουλευτές κ.κ. Δ. Πιπεργιάς και Β. Κεγκέρογλου, σας πληροφορούμε τα εξής:
     Το ερώτημα που αφορά ασφαλιστικές εισφορές, επιστροφή επιδότησης των εργοδοτικών εισφορών, επιδότηση θέσεων εργασίας, είναι πρωτίστως θέμα αρμοδιότητας των συνερωτώμενων Υπουργείων Εμπορικής Ναυτιλίας και Απασχόλησης.
     Ειδικότερα για την έκδοση άδειας λειτουργίας εντός της Ζώνης, σας πληροφορούμε ότι σύμφωνα με την παράγραφο 3 του άρθρου 1 του ν. 2545/97 και την Υπουργική Απόφαση 2584/97 (ΦΕΚ 139) καθορίσθηκαν ως νέα μορφή ΒΕΠΕ γενικά οι Ναυπηγοεπισκευαστικές Ζώνες καθώς ο νόμος δεν προέβλεπε τέτοιας μορφής ΒΕΠΕ.
     Όμως, πέραν αυτού, σύμφωνα με τις διατάξεις του Νόμου 2545/97 (ΦΕΚ 254/Α/97) περί Βιομηχανικών και Επιχειρηματικών Περιοχών (ΒΙ.ΠΕ., ΒΙ.ΠΑ., ΒΙΟ.ΠΑ.) η πρωτοβουλία για τον καθορισμό των ΒΕ.ΠΕ. ανήκει σε φορείς ΒΕ.ΠΕ., του ιδιωτικού ή δημόσιου τομέα, που πρέπει να έχουν τη μορφή ανώνυμης εταιρείας. Στους φορείς αυτούς επιτρέπεται να συμμετέχουν φυσικά ή νομικά πρόσωπα του ιδιωτικού τομέα καθώς και Ο.Τ.Α., δημοτικές ή κοινοτικές επιχειρήσεις, νομαρχιακές αυτοδιοικήσεις κλπ. (παράγραφος 1 άρθρου 3 του Ν. 2545/97). Για τον σκοπό αυτό υποβάλλεται στο Υπουργείο Ανάπτυξης αίτηση μετά των απαιτούμενων δικαιολογητικών, είτε από τους ιδρυτές του φορέα ΒΕ.ΠΕ. που πρόκειται να συσταθεί, είτε από τον ίδιο φορέα, εφόσον έχει συσταθεί.
     Εως σήμερα, δεν έχει υποβληθεί τέτοιο αίτημα στην αρμόδια Υπηρεσία του Υπουργείου μας για τη Ναυπηγοεπισκευαστική ζώνη Περάματος–Πειραιά.
     Θα πρέπει να επισημανθεί ότι τα αναφερόμενα προβλήματα έχουν παρουσιασθεί εδώ και αρκετά χρόνια και δυστυχώς ουδεμία ουσιαστική μέριμνα είχε ληφθεί για την επίλυσή τους. Πάντως, για την εξυγίανση και αναβάθμιση της Ν/Ζ Περάματος σχεδιάζεται συνολική παρέμβαση, στα πλαίσια ολοκληρωμένου προγράμματος που ετοιμάζεται. 
     Ο Υπουργός
     ΔΗΜ. ΣΙΟΥΦΑΣ»
     12. Στην με αριθμό 6877/26-1-06 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 1880/21-2-06  έγγραφο από τον Yφυπουργό ΠΕ.ΧΩ.Δ.Ε. η ακόλουθη απάντηση:
     «Απαντώντας στην ανωτέρω σχετική ερώτηση, σας ενημερώνουμε για τα εξής:
     1. Δικαιούχοι των ειδικών επιδομάτων 6ο/οο του  Ν.2166/93 και 7ο/οο  του Ν.2430/96 είναι οι μόνιμοι και με σύμβαση εργασίας αορίστου χρόνου υπάλληλοι μηχανικοί διπλωματούχοι ανωτάτων εκπαιδευτικών ιδρυμάτων του Δημοσίου, ΝΠΔΔ, Νομαρχιακών Αυτοδιοικήσεων και Οργανισμών Τοπικής Αυτοδιοίκησης (ΟΤΑ) που ασχολούνται με την εκπόνηση μελετών και την κατασκευή δημοσίων έργων.
     2. Τα μέλη του Ειδικού Εργαστηριακού Διδακτικού Προσωπικού (ΕΕΔΙΠ) Κλάδου ΙΙ επιτελούν εργαστηριακό-εφαρμοσμένο διδακτικό έργο και εμπίπτουν στην περίπτωση γ' της παρ.2 του άρθρου 14 του Ν.2190/94 σύμφωνα με την οποία εξαιρούνται ως εκπαιδευτικοί λειτουργοί αρμοδιότητας Υπουργείου Εθνικής Παιδείας και Θρησκευμάτων της Δημόσιας εκπαίδευσης.
     3. Για τα αντικείμενα του θέματος που αφορούν υπαλλήλους του Υπ. Παιδείας & Θρησκευμάτων καθώς και παρόμοια αιτήματα υπαλλήλων άλλων Υπουργείων απαιτείται νομοθετική ρύθμιση αρμοδιότητας των συνερωτώμενων Υπουργείων.
     Ο Υφυπουργός
     Θ. ΞΑΝΘΟΠΟΥΛΟΣ»
     13. Στην με αριθμό 7202/1-2-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ.90022/3675/224/22-2-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας  στην 7202/1-2-06 ερώτηση που κατατέθηκε στη- Βουλή από το Βουλευτή κ. Βασίλειο Κεγκέρογλου, σχετικά με την παροχή ιατροφαρμακευτικής και νοσοκομειακής περίθαλψης από το ΙΚΑ στους σταφιδεργάτες, με μειωμένες προϋποθέσεις, σας πληροφορούμε τα εξής:
     Οι ασφαλισμένοι του ΙΚΑ και τα μέλη της οικογενείας τους δικαιούνται ιατροφαρμακευτικής περίθαλψης από το Ίδρυμα, εφόσον ο ασψαλισμένος έχει πραγματοποιήσει πεντήντα (50) τουλάχιστον ημερομίσθια τον προηγούμενο χρόνο ή το προηγούμενο 15μηνο, αφαιρουμένου του τελευταίου τριμήνου.
     Ο αριθμός των απαιτούμενων ημερομισθίων κρίνεται ελάχιστος προκειμένου να καλύπτεται για ιατροφαρμακευτική περίθαλψη ο ίδιος και τα μέλη της οικογενείας του.
     Οι διατάξεις αυτές αφορούν το σύνολο των ασφαλισμένων του Ιδρύματος και δεν μπορεί να γίνει εξαίρεση για μία κατηγορία εργαζομένων.
     Τυχόν δε ικανοποίηση του αιτήματος των σταφιδεργατών θα αποτελέσει έναυσμα υποβολής παρομοίων αιτημάτων και από άλλες κατηγορίες εργαζομένων, με αποτέλεσμα την ακόμη μεγαλύτερη επιβάρυνση του ήδη ελλειμματικού κλάδου υγείας του ΙΚΑ.
     Ο Υφυπουργός
     ΣΑΒΒΑΣ ΤΣΙΤΟΥΡΙΔΗΣ»
     14. Στην με αριθμό 7556/9-2-06 ερώτηση του Βουλευτή  κ. Ιωάννου Μαγκριώτη δόθηκε με το υπ’ αριθμ. 7017/4/5880/3-3-06 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γ. ΜΑΓΚΡΙΩΤΗΣ, σε ό,τι μας αφορά, σας γνωρίζουμε ότι στο πολεοδομικό συγκρότημα Θεσσαλονίκης και συγκεκριμένα σε ορισμένες βασικές οδικές αρτηρίες, πράγματι, υφίσταται κυκλοφοριακό πρόβλημα, ιδιαίτερα κατά τις ώρες κυκλοφοριακής αιχμής, το οποίο οφείλεται σε διάφορους παράγοντες και κυρίως στην αύξηση του αριθμού των κυκλοφορούντων οχημάτων, σε συνδυασμό με το υπάρχον οδικό δίκτυο στο κέντρο της που παραμένει το ίδιο, αδυνατώντας να απορροφήσει σε ικανοποιητικό βαθμό τον μεγάλο αριθμό οχημάτων, αλλά και τη συγκέντρωση δημοσίων Υπηρεσιών και καταστημάτων στο κέντρο της πόλης.
     Για την αντιμετώπιση του κυκλοφοριακού προβλήματος και την αποτελεσματικότερη διαχείριση της κυκλοφορίας στο πολεοδομικό συγκρότημα Θεσσαλονίκης, η Διεύθυνση Τροχαίας Θεσσαλονίκης συνεργάζεται με τις λοιπές συναρμόδιες Υπηρεσίες και παράλληλα οι Υπηρεσίες της, οι οποίες έχουν στελεχωθεί με το αναγκαίο προσωπικό και εφοδιασθεί με τον απαραίτητο υλικοτεχνικό εξοπλισμό, λαμβάνουν τα αναγκαία τροχονομικά μέτρα, σε καθημερινή βάση, για τον έλεγχο των παράνομων σταθμεύσεων, ιδίως των σταθμευμένων σε διπλή σειρά οχημάτων και τη ρύθμιση της κυκλοφορίας, διαθέτοντας για το σκοπό αυτό πεζούς και εποχούμενους αστυνομικούς, καθώς και τα αναγκαία μέσα, όπως γερανοφόρα οχήματα για την απομάκρυνση των οχημάτων που είναι σταθμευμένα παράνομα και επιδεινώνουν την κυκλοφορία των λοιπών οχημάτων.
     Ειδικότερα, σε ό,τι αφορά το κέντρο της Θεσσαλονίκης, η Υποδιεύθυνση Τροχαίας Θεσσαλονίκης, εκτός των άλλων, διαθέτει τροχονόμους σε καθημερινή βάση για την αποτελεσματική αστυνόμευση των λεωφορειολωρίδων, ώστε να κινούνται απρόσκοπτα τα μέσα μαζικής μεταφοράς και να εξυπηρετούνται οι πολίτες, ενώ το έργο της αστυνόμευσης των λεωφορειολωρίδων ενισχύεται σημαντικά και από τη χρήση των φωτογραφικών RADAR που είναι εγκατεστημένα σταθερά κατά μήκος αυτών.
     Επίσης, η ανωτέρω Υπηρεσία μας, σύμφωνα και με τις εντολές και οδηγίες που έχουν δοθεί, με συνεργεία που συγκροτεί, διενεργεί καθημερινά ελέγχους, για την αντιμετώπιση των κυκλοφοριακών προβλημάτων, που δημιουργούνται σε οδούς της πόλης της Θεσσαλονίκης από διάφορα οχήματα, κατά τη διάρκεια της τροφοδοσίας καταστημάτων, που παραβιάζουν το ωράριο τροφοδοσίας καταστημάτων και επιχειρήσεων. Σε κάθε περίπτωση, σε βάρος των οδηγών επιβάλλονται οι προβλεπόμενες από τον Κ.Ο.Κ. κυρώσεις. Ενδεικτικά δε σας πληροφορούμε ότι, κατά το χρονικό διάστημα 1-1 έως 16-2-2006, στη Θεσσαλονίκη, βεβαιώθηκαν 3.359 παραβάσεις για παράνομη στάθμευση οχημάτων, ενώ σε 1.309 περιπτώσεις αφαιρέθησαν τα στοιχεία κυκλοφορίας των οχημάτων.
     Επισημαίνεται πάντως ότι, από την ανωτέρω Διεύθυνση, έχει καταρτισθεί ειδικό σχέδιο για τον έλεγχο των παράνομων σταθμεύσεων και τη διευκόλυνση της κυκλοφορίας στο πολεοδομικό συγκρότημα Θεσσαλονίκης, η εφαρμογή του οποίου έχει ανατεθεί στην Υποδιεύθυνση Τροχαίας Θεσσαλονίκης, ενώ το έργο αυτό, εκτός των Υπηρεσιών Τροχαίας, συνδράμουν και οι λοιπές Υπηρεσίες της Γενικής Αστυνομικής Διεύθυνσης Θεσσαλονίκης (Διεύθυνση Άμεσης Δράσης και Αστυνομικά Τμήματα).
     Πέραν αυτών, σας πληροφορούμε ότι, για την καλύτερη αστυνόμευση και την αναβάθμιση των παρεχομένων στους πολίτες υπηρεσιών στο νομό Θεσσαλονίκης, μετά από επισταμένη μελέτη, προωθούμε την αναδιάρθρωση και αναδιοργάνωση των Υπηρεσιών της Γενικής Αστυνομικής Διεύθυνσης Θεσσαλονίκης, σύμφωνα με το σχέδιο που εξαγγέλθηκε πρόσφατα από το Υπουργείο μας, η οποία εντάσσεται στο γενικότερο σχεδιασμό που αφορά την αναδιοργάνωση των περιφερειακών αστυνομικών Υπηρεσιών.
     Ειδικότερα, με τις διατάξεις σχεδίου π.δ., πραγματοποιούνται ουσιαστικές παρεμβάσεις στη διαρθρωτική δομή της Γενικής Αστυνομικής Διεύθυνσης Θεσσαλονίκης, όπως, μεταξύ άλλων, η διάσπαση της Υποδιεύθυνσης Τροχαίας Θεσσαλονίκης σε Α' και Β' Τμήματα Τροχαίας, στο πλαίσιο ορθολογικότερης και αποτελεσματικότερης αντιμετώπισης και διαχείρισης θεμάτων τροχονομικής αστυνόμευσης στο ευρύτερο πολεοδομικό συγκρότημα της Θεσσαλονίκης, ενώ επισημαίνεται ότι, πρόσφατα, ιδρύθηκε Τμήμα Τροχαίας Αυτοκινητοδρόμων Θεσσαλονίκης (π.δ. 1/2005), το οποίο προβλέπεται να λειτουργήσει από 30-9-2006.
     Παράλληλα, με τις διατάξεις του εν λόγω σχεδίου π.δ., για την άμεση αντιμετώπιση των αναγκών στελέχωσης αστυνομικών Υπηρεσιών της Γενικής Αστυνομικής Διεύθυνσης Θεσσαλονίκης, προβλέπεται η αύξηση του συνολικού αριθμού οργανικών θέσεων αστυνομικού προσωπικού γενικών καθηκόντων, κατά διακόσιες τριάντα (230).
     Ο Υπουργός
     ΒΥΡΩΝ ΠΟΛΥΔΩΡΑΣ»
     15. Στην με αριθμό 7603/10-2-06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/5885/3-3-06 έγγραφο από τον Υπουργό  Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. ΜΑΝΩΛΑΚΗΣ, σας γνωρίζουμε ότι, την 8-2-2006, ιδιώτης, χρήστης ναρκωτικών ουσιών, κατήγγειλε στην Υποδιεύθυνση Εσωτερικών Υποθέσεων Βορείου Ελλάδος, μεταξύ άλλων, ότι την 3-2-2006 συνελήφθη από αστυνομικούς του Τμήματος Ασφαλείας Κιλκίς, για παράβαση του νόμου περί ναρκωτικών και οδηγήθηκε στο κατάστημα της Υπηρεσίας, όπου ένας αστυνομικός του χορήγησε μικροποσότητα ηρωίνης για χρήση, προκειμένου να αποσπάσει από αυτόν πληροφορίες για διακίνηση ναρκωτικών στην ευρύτερη περιοχή του Κιλκίς.
     Κατόπιν τούτου, η ανωτέρω Υποδιεύθυνση επελήφθη αμέσως της υπόθεσης και με την παρουσία της αρμόδιας εισαγγελικής λειτουργού διενήργησε έρευνα στα γραφεία της Ομάδας Δίωξης Ναρκωτικών του Τμήματος Ασφαλείας Κιλκίς, κατά την οποία εντοπίστηκαν και κατασχέθηκαν μικροποσότητες ναρκωτικών ουσιών, ενώ με εντολή της Εισαγγελέως συνελήφθησαν επτά (7) αστυνομικοί της Υπηρεσίας αυτής. Παράλληλα διενεργήθηκαν σωματικές έρευνες στους εν λόγω αστυνομικούς, καθώς και έρευνες στις οικίες και τα αυτοκίνητά τους, με αρνητικό αποτέλεσμα. Οι συλληφθέντες αστυνομικοί οδηγήθηκαν, με τη διαδικασία του αυτοφώρου, στον Εισαγγελέα Πρωτοδικών Κιλκίς, από τον οποίο παραπέμφθηκαν στον Ανακριτή και μετά την απολογία τους αφέθηκαν ελεύθεροι, οι τρεις με περιοριστικούς όρους και οι υπόλοιποι χωρίς περιοριστικούς όρους.
     Πέραν αυτών, από την Υπηρεσία, διατάχθηκε αμέσως η διενέργεια Ένορκης Διοικητικής Εξέτασης, η οποία ανατέθηκε σε ανώτατο αξιωματικό, προκειμένου να διερευνηθεί σε βάθος και από πειθαρχικής πλευράς η σοβαρή αυτή υπόθεση και να καταλογισθούν τυχόν πειθαρχικές ευθύνες σε βάρος των αναφερόμενων, αλλά και κατά παντός άλλου αστυνομικού υπαίτια εμπλεκομένου στην εν λόγω υπόθεση. Παράλληλα, με απόφαση του Αρχηγείου της Αστυνομίας, τέθηκαν αμέσως σε διαθεσιμότητα τρεις (3) από τους ανωτέρω αστυνομικούς, επειδή συνέτρεχαν λόγοι επιτακτικού δημοσίου συμφέροντος που επέβαλαν την άμεση λήψη του μέτρου αυτού.
     Ο Υπουργός
     ΒΥΡΩΝ ΠΟΛΥΔΩΡΑΣ»
     16. Στην με αριθμό 7530/9-2-06 ερώτηση του Βουλευτή  κ. Κωνσταντίνου Καΐσερλη δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε./549/2-3-06 έγγραφο από τον Υπουργό  Πολιτισμού η ακόλουθη απάντηση:
     «Σχετικά με την υπ' αριθμ. 7530/9.02.2006 ερώτηση του Βουλευτή κ. Κ. Καΐσερλη, σχετικά με τη Μεσαιωνική Πόλη της Ρόδου, σας γνωρίζουμε τα εξής:
     Μετά την λήξη της προγραμματικής σύμβασης Υπουργείου Πολιτισμού - ΤΑΠΑ και Δήμου Ροδίων, εξακολούθησε να λειτουργεί ανάλογος φορέας και να εκτελεί έργο ως Διεύθυνση παλαιάς Πόλης Δήμου Ρόδου.
     Πολλά έργα έχουν υλοποιηθεί και συνεχίζουν να υλοποιούνται από την Επιτροπή Παρακολούθησης του Ταμείου Διαχείρησης Πιστώσεων για την Εκτέλεση Αρχαιολογικών Έργων, ενδεικτικά αναφέρουμε τα εξής:
     Α. Αποκατάσταση - ανάδειξη μεσαιωνικών οχυρώσεων της Πόλης της Ρόδου.
     1. Αποκατάσταση - ανάδειξη βόρειου τμήματος οχυρώσεων.
     2. Αποκατάσταση προμαχώνα παλατιού μεγάλου μαγίστρου.
     3. Αποκατάσταση Φρουρίου Αγίου Νικολάου.
     4. Αποκατάσταση - ανάδειξη μεσαιωνικού μόλου των Μύλων
     Β. Αποκατάσταση - ανάδειξη μνημείων Μεσαιωνικής Πόλης Ρόδου
     1. Αποκατάσταση - ανάδειξη ιπποτικού καταλύματος της Ισπανίας.
     2. Αποκατάσταση - ανακατασκευή ανατολικής πτέρυγας ιπποτικού ξενώνα Αγίας Αικατερίνης και διαμόρφωση περιβάλλοντος χώρου.
     3. Διαμόρφωση - ανάδειξη ερειπίων μοναστηριακής εκκλησίας Αγίου Ιωάννη του Κολλακίου.
     4. Αποκατάσταση Τεμένους Σουλεϊμάν και ανακατασκευή μιναρέ.
     5. Αποκατάσταση Τεμένους Αγά στην οδό Σωκράτους
     6. Αποκατάσταση συγκροτήματος Αγίας Κυριακής.
     7. Διαμόρφωση - ανάδειξη αρχαιολογικού χώρου μεγάλης Παλαιοχριστιανικής.
     Πιστεύουμε ότι το περιεχόμενο της ερώτησης αδικεί το έργο του Υπουργείου Πολιτισμού. Δεν υπάρχει καμία αδιαφορία για την ανάδειξη της μεσαιωνικής πόλης, και σας τονίζουμε ότι: η έκταση των παραπάνω επεμβάσεων είναι τόσο μεγάλη που κατά γενική μαρτυρία έχουν αλλάξει την μορφή της παλαιάς πόλης.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     17. Στην με αριθμό 7457/7-2-06 ερώτηση του Βουλευτή  κ. Ιωάννου Δραγασάκη δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε./547/27-2-06 έγγραφο από τον Υπουργό  Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 7457/7-2-06 ερώτηση του Βουλευτή κ. Γ. Δραγασάκη σχετικά με το Φρούριο Κούλε Ηρακλείου, σας πληροφορούμε τα εξής:
     Με την υπ' αριθμ. πρωτ. ΥΠ.ΠΟ./ΔΑΒΜΜ/23919/1078/07.10.2003 ΥΑ, κατόπιν σχετικής γνωμοδότησης του Κεντρικού Αρχαιολογικού Συμβουλίου, εγκρίθηκε η προμελέτη αποκατάστασης υφάλων σπηλαιώσεων του επιθαλάσσιου Φρουρίου Κούλε λιμένος Ηρακλείου Κρήτης.
     Σύμφωνα με την ως άνω εγκριτική απόφαση, απαιτείται η συμπλήρωση της προμελέτης με άλλες εξειδικευμένες, όπως γεωτεχνική - γεωλογική έρευνα του πυθμένα θεμελίωσης του μνημείου, μελέτη προσδιορισμού της σύνθεσης κονιαμάτων στερέωσής του κ.λπ. προκειμένου να τεκμηριωθούν και να διαστασιολογηθούν οι προτεινόμενες στερεωτικές εργασίες.
     Στην από 6-2-2006 Τεχνική Έκθεση αυτοψίας του Πολιτικού Μηχανικού της 13ης Εφορείας Βυζαντινών Αρχαιοτήτων, αναφέρεται ότι η αποκόλληση του τμήματος του μνημείου που έλαβε χώρα στις 2-2-2006, βρίσκεται στο ΝΑ τμήμα του περιμετρικού διαδρόμου και συνιστά προγενέστερη επέμβαση του 1940. Η ύπαρξη σπηλαιώσεων στα ύφαλα της θεμελίωσης του μνημείου και η έκθεση στους έντονους κυματισμούς λόγω των Ανατολικών ανέμων και αυτών που δημιουργούνται από την διέλευση των μικρών σκαφών που εισέρχονται στο Ενετικό Λιμάνι, συνιστά το έργο στερέωσης σύνθετο και εξειδικευμένο.
     Με έγγραφο του Οργανισμού Λιμένος Ηρακλείου Α.Ε. προς την 13η Εφορεία Βυζαντινών και Μεταβυζαντινών Αρχαιοτήτων υποβλήθηκε στις 8/2/2006 ο φάκελος της συμπληρωμένης μελέτης «Αποκατάσταση υφάλων σπηλαιώσεων του επιθαλάσσιου Φρουρίου Κούλε Λιμένος Ηρακλείου Κρήτης» η οποία θα ελεγχθεί κατά προτεραιότητα από μηχανικούς της αρμόδιας Διεύθυνσης του Υπουργείου Πολιτισμού για την έγκρισή της με την διαδικασία του επείγοντος. Το Υπουργείο Πολιτισμού, είναι ιδιαίτερα ευαισθητοποιημένο στην προστασία των μνημείων της πολιτιστικής μας κληρονομιάς και θεωρεί ύψιστο καθήκον του την προβολή και ανάδειξή του.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     18. Στην με αριθμό 7497/8-2-06 ερώτηση του Βουλευτή  κ. Βασιλείου Οικονόμου δόθηκε με το υπ’ αριθμ. Β13-111/3-3-06 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της με αρ. πρωτ. 7497/8.2.06 ερώτησης του Βουλευτή κ. Β. Οικονόμου, σχετικά με το ανωτέρω θέμα, σας διαβιβάζουμε το με αρ. πρωτ. Π/426/065/23.2.06 έγγραφο του Προέδρου της Ελληνικής Επιτροπής Ατομικής Ενέργειας, με το οποίο δίδονται τα ζητούμενα στην ερώτηση στοιχεία.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, η Βουλευτής Άννα Διαμαντοπούλου ζητεί ολιγοήμερη άδεια απουσίας από τις εργασίες της Βουλής,  από 23 Μαρτίου 2006. 
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου.
     Πρώτη είναι η με αριθμό 583/20.3.2006 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Αγροτικής Ανάπτυξης και Τροφίμων, σχετικά με την εφαρμογή του Προγράμματος Προστασίας του Παραδοσιακού Ελαιώνα της Άμφισσας, η οποία διαγράφεται λόγω κωλύματος του Υπουργού.
     Δεύτερη είναι η με αριθμό 579/20.3.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Φούρα προς την Υπουργό Τουριστικής Ανάπτυξης, σχετικά με την έκδοση του προεδρικού διατάγματος για τον καθορισμό των προδιαγραφών για τη δημιουργία αυτοκινητοδρομίου κ.λπ.
     Η επίκαιρη ερώτηση του κ. Φούρα έχει ως εξής:
     «Οι φίλοι του μηχανοκίνητου χερσαίου αθλητισμού βλέπουν, μετά την έναρξη του Παγκοσμίου Πρωταθλήματος «FORMULA 1», με πικρία πως η χώρα μας δεν έχει κατορθώσει ακόμα να διαθέσει σύγχρονο αυτοκινητοδρόμιο.
     Παρ΄ότι το νομοθετικό πλαίσιο επιτρέπει την εξέλιξη επενδυτικών πρωτοβουλιών, το Υπουργείο Τουριστικής Ανάπτυξης, αλλά και άλλες πλευρές της κυβερνητικής δράσης μάς στερούν τη δυνατότητα να ξεκινήσει επιτέλους και στην Ελλάδα η κατασκευή και λειτουργία σύγχρονου αυτοκινητοδρομίου.
     Κλείνει ήδη ένας χρόνος από τη σύνταξη του σχεδίου προεδρικού διατάγματος για τον «καθορισμό των προδιαγραφών για τη δημιουργία αυτοκινητοδρομίου». Αναρωτιόμαστε γιατί μετά από ένα χρόνο επεξεργασίας δεν εκδίδεται το σχετικό προεδρικό διάταγμα. Ποιες δυνάμεις εμποδίζουν τη δημοσίευσή του;
     Ερωτάται η Υπουργός Τουριστικής Ανάπτυξης:
     Πότε θα εκδοθεί το προεδρικό διάταγμα για τον καθορισμό των προδιαγραφών αυτοκινητοδρομίου, προκειμένου να μπορέσει το Διεθνές Αυτοκινητοδρόμιο Πάτρας να καταθέσει ολοκληρωμένο φάκελο για την ένταξη στον αναπτυξιακό νόμο;
     Έτσι μόνο θα διαψεύσει η Κυβέρνηση όσους ισχυρισμούς προβάλλονται, ότι η καθυστέρηση έκδοσης του προεδρικού διατάγματος οφείλεται σε σκοπιμότητες εξυπηρέτησης άλλων περιοχών και άλλων επιχειρηματικών σχημάτων, που με τις παρεμβάσεις τους αφήνουν το θέμα σε εκκρεμότητα και στερούν τη χώρα από ένα σύγχρονο διεθνές αυτοκινητοδρόμιο».
     Η Υπουργός Τουριστικής Ανάπτυξης κ. Πετραλιά έχει το λόγο.
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Ευχαριστώ, κύριε Πρόεδρε.
     Είμαι μόλις ένα μήνα Υπουργός Τουριστικής Ανάπτυξης και είναι η δεύτερη φορά που έρχομαι στη Βουλή να απαντήσω για το θέμα των αυτοκινητοδρομίων. Αυτό σημαίνει ότι υπάρχει πολύ μεγάλο ενδιαφέρον. Αντιλαμβάνομαι δε και το αυξημένο ενδιαφέρον και του κ. Φούρα. Είναι, όμως, βέβαιο ότι και το ενδιαφέρον της Κυβέρνησης είναι αυξημένο, διότι ο μηχανοκίνητος αθλητισμός είναι ένας στόχος στον τομέα της τουριστικής ανάπτυξης, είναι θα έλεγα από τους κυρίαρχους στόχους στις νέες μορφές του τουρισμού. Όπως είπα και την περασμένη εβδομάδα –και θα το επαναλάβω και σήμερα- η ανάπτυξη αυτοκινητοδρομίων και πίστας αγώνων ταχύτητας της «FORMULA 1» είναι πολιτική της Κυβέρνησης.
     Όπως είναι γνωστό οι εγκαταστάσεις αυτές έχουν χαρακτηριστεί ως εγκαταστάσεις ειδικής τουριστικής υποδομής και έχουν συμπεριληφθεί στις ρυθμίσεις για την ενίσχυση του αναπτυξιακού νόμου 3299/2004.
     Θα πω, λοιπόν, με τον πιο κατηγορηματικό τρόπο ότι το προεδρικό διάταγμα βρίσκεται στην τελική του φάση. Έχει ήδη συνταχθεί και η αιτιολογική έκθεση. 
     Την επόμενη εβδομάδα θα έχω την τελευταία συνάντηση με τον Υφυπουργό Αθλητισμού, τον κ. Ορφανό, διότι αυτό το προεδρικό διάταγμα υπογράφεται από τον Υπουργό Τουριστικής Ανάπτυξης και από τον Υφυπουργό Αθλητισμού.
     Το προεδρικό διάταγμα, λοιπόν, περιλαμβάνει τον ορισμό των αυτοκινητοδρομίων και τις προδιαγραφές. Είναι ένα προεδρικό διάταγμα που θα δώσει άμεσα τη δυνατότητα για τη δημιουργία των αυτοκινητοδρομίων σε ολόκληρη τη χώρα.
     Ήδη στο Υπουργείο Τουριστικής Ανάπτυξης –και θα το επαναλάβω αυτό- είμαστε έτοιμοι να καταθέσουμε και το νομοσχέδιο για τον ιαματικό τουρισμό. Επίσης, προωθείται ο αθλητικός τουρισμός και ο προσκυνηματικός τουρισμός, χωρίς αυτό να σημαίνει ότι άλλες μορφές τουρισμού, οι λεγόμενες εναλλακτικές μορφές, δεν πρόκειται και αυτές στην πορεία να αναπτυχθούν. Ήδη εξειδικευμένες ομάδες μελετούν την ανάπτυξη του θεματικού τουρισμού στη χώρα μας.
     Θα συμφωνήσω και με τον κ. Φούρα, όπως συμφώνησα και με το συνάδελφό μου τον κ. Τσιπλάκη την περασμένη εβδομάδα, ότι η Ελλάδα έχει πάρα πολλά να κερδίσει από τη δημιουργία αυτοκινητοδρομίων. Άλλωστε, όλες οι προϋποθέσεις οι οποίες υπάρχουν, καταγράφονται και θεσμοθετούνται μέσα από το προεδρικό διάταγμα, προς αυτή την κατεύθυνση οδηγούν.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κυρία Υπουργό.
     Ο κ. Φούρας έχει το λόγο.
     ΑΝΔΡΕΑΣ ΦΟΥΡΑΣ: Κύριε Πρόεδρε, χωρίς να είμαι κακόπιστος, δεν πείστηκα ότι την επόμενη εβδομάδα θα έχουμε προς τη Γενική Γραμματεία του Υπουργικού Συμβουλίου το σχέδιο προεδρικού διατάγματος για να πάει στη συνέχεια στο Συμβούλιο της Επικρατείας και να κλείσει σε σύντομο χρόνο μία εκκρεμότητα, η οποία ήδη είναι εκκρεμότητα ενός έτους.
     Θέλω να υπενθυμίσω στην κυρία Υπουργό ότι το 1999, με νόμο που εγώ έφερα στη Βουλή, οι δραστηριότητες του μηχανοκίνητου αθλητισμού εντάχθηκαν στο πλαίσιο του ελληνικού αθλητισμού. Και το 2003 με πρωτοβουλία των Βουλευτών του ΠΑ.ΣΟ.Κ., αλλά και την αποδοχή της από τον τότε Υφυπουργό, τον κ. Γεωργακόπουλο, έγινε δυνατό να εντάσσονται αυτές οι δράσεις στον αναπτυξιακό νόμο. 
     Ένα χρόνο τώρα το προεδρικό διάταγμα ενώ έχει τύχει της επεξεργασίας και της συμφωνίας της Ε.Λ.Π.Α., των οδηγών αγωνιστικού αθλητισμού, του αρμόδιου Υφυπουργού, του κ. Ορφανού -γιατί έχει τη μονογραφή- βρίσκεται στο Υπουργείο Τουρισμού και κάθε φορά που αναζητούμε πότε επιτέλους θα δημοσιευτεί, παίρνουμε την απάντηση ότι βρίσκεται στην τελική φάση.
     Στην Πάτρα το Διοικητικό Συμβούλιο της «Αυτοκινητοδρόμιο Πάτρας» με επικεφαλής τον κ. Ευάγγελο Φλωράτο έχει κάνει μία σοβαρή δουλειά. Έχουν αγοραστεί χίλια πεντακόσια στρέμματα, έχουν γίνει οι μελέτες, έχουν παρθεί οι εγκρίσεις και το μόνο που απομένει είναι να δημοσιευθεί το προεδρικό διάταγμα για να υποβληθεί ο φάκελος για ένταξη στον αναπτυξιακό νόμο. 
     Και η καθυστέρηση έκδοσης του προεδρικού διατάγματος δημιουργεί κινδύνους, γιατί οι ιδιώτες επενδυτές που έχουν έρθει, για να γίνει επιτέλους η πρώτη πίστα μηχανοκίνητου αθλητισμού στην Ελλάδα, μπορεί να φύγουν. Όσο καθυστερεί, λοιπόν, η έκδοση του προεδρικού διατάγματος, τόσο δημιουργούνται σοβαρά προβλήματα στην εξέλιξη του αυτοκινητοδρόμου. 
     Θα ήθελα να σας παρακαλέσω, κυρία Υπουργέ, επειδή είπατε ότι βρισκόμαστε στην επόμενη φάση, να δώσετε ένα ραντεβού για το αυτοκινητοδρόμιο Πάτρας από τη Βουλή για την επόμενη εβδομάδα και να είστε βέβαιοι ότι θα βοηθήσουμε να λυθεί αυτό το πρόβλημα, για να έχουν οι Έλληνες φίλαθλοι τη δυνατότητα και η Αχαΐα την ευκαιρία αναπτυξιακής πρωτοβουλίας μέσα από τη λειτουργία σύγχρονης πίστας και στην Ελλάδα. Γιατί δεν μπορούμε να ανεχθούμε πλέον να υπάρχουν πίστες στη Σαχάρα, στο Μπαχρέιν και στην Τουρκία και εδώ η γραφειοκρατία και άλλα παρεμβαίνοντα σχήματα να μην επιτρέπουν μια ολοκληρωμένη επένδυση να γίνει μια ζωντανή υπόθεση για το Νομό Αχαΐας και τη δυτική Ελλάδα, που αργοπεθαίνει μέσα από την έλλειψη αναπτυξιακών πρωτοβουλιών. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Φούρα.
     Ορίστε, κυρία Υπουργέ, έχετε το λόγο.
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Αναφέρατε τη λέξη πρόβλημα, κύριε συνάδελφε. Δεν υπάρχει κανένα πρόβλημα. Πού είδατε το πρόβλημα; Το προεδρικό διάταγμα μού εδόθη πριν από λίγες μέρες από τις αρμόδιες υπηρεσίες του Υπουργείου Τουριστικής Ανάπτυξης. Σας είπα και πριν ότι συνετάγη και η αιτιολογική έκθεση. Και σας είπα και το επαναλαμβάνω ότι αυτήν τη στιγμή έχουμε το πλήρες προεδρικό διάταγμα. Όπως είπατε, οι προδιαγραφές έχουν μονογραφεί από τον κ. Ορφανό και ακριβώς την επόμενη εβδομάδα οριστικοποιούμε το κείμενο και το προεδρικό διάταγμα οδηγείται προς το Συμβούλιο της Επικρατείας. Καμία καθυστέρηση δεν υπάρχει. 
     Γνωρίζετε πολύ καλά ότι όλοι οι συναρμόδιοι φορείς εξέφρασαν τις θέσεις και τις απόψεις τους, καθ’ όλο αυτό το χρονικό διάστημα που έπρεπε να πάρει την οριστική του μορφή το προεδρικό διάταγμα. Όχι μόνο το αυτοκινητοδρόμιο της Πάτρας, αλλά και από άλλες πόλεις της χώρας, όπου ήδη υπάρχουν αυτοκινητοδρόμια ή βρίσκονται σε εξέλιξη κάποιες επενδύσεις, όλοι είχαν κάτσει σ’ ένα τραπέζι τον προηγούμενο χρόνο και βεβαίως σήμερα βρισκόμαστε στη φάση όπου όλα κατεγράφησαν και έχουμε το τελικό και οριστικό κείμενο, το οποίο και σας είπα ότι την άλλη εβδομάδα οριστικοποιείται και προχωρούμε στην έκδοση του προεδρικού διατάγματος. 
     Και δεν θα κουραστώ να λέω ότι η Κυβέρνηση το επιθυμεί και είναι πολιτική της. Είπατε τι κάνατε το 1999. Θα σας πω, κύριε Φούρα, ότι το 1990, όταν εγώ ήμουν Υπουργός, είχα την πρώτη επαφή με το αυτοκινητοδρόμιο της Πάτρας. Είναι τόσα χρόνια πίσω. Όπως, λοιπόν, εσείς έχετε την έγνοια και την αγωνία, την έχουμε και όλοι μας, γιατί νομίζω ότι σ’ αυτό συμφωνούμε όλοι, ότι πρέπει να οδηγηθούμε προς αυτό το είδος του τουρισμού. Δεν έχετε, λοιπόν, μόνο εσείς την έγνοια και την αγωνία, την έχουμε όλοι που παρακολουθούμε τον αθλητικό τουρισμό εδώ και πάρα πολλά χρόνια. Νομίζω ότι ήμουν ξεκάθαρη πως βρισκόμαστε στην τελική φάση. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Υπουργέ.
     Κυρίες και κύριοι συνάδελφοι, η με αριθμό 589/20.3.2006 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας του κ. Άγγελου Τζέκη, προς τον Υπουργό Αγροτικής Ανάπτυξης και Τροφίμων, σχετικά με την κατάργηση της ποσόστωσης και του προστίμου συνυπευθυνότητας για το ρύζι κ.λπ. διαγράφεται λόγω κωλύματος του Υπουργού.
     Θα συζητηθεί τώρα η με αριθμό 578/20.3.2006 τέταρτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Εθνικής Παιδείας και Θρησκευμάτων, σχετικά με τη λήψη μέτρων για την καλλιέργεια και τη δημιουργία καταναλωτικής συνείδησης στη χώρα μας κ.λπ.. 
     Η επίκαιρη ερώτηση του κ. Κουβέλη έχει ως εξής:
     «Είναι βέβαιο ότι το επίπεδο του κινήματος των καταναλωτών στη χώρα μας υπολείπεται κατά πολύ σε σοβαρότητα και οργάνωση από τα αντίστοιχα που έχουν αναπτυχθεί σε ολόκληρη την Ευρώπη. Αυτό αποδίδεται στην εμφανή έλλειψη υποστήριξης από το κράτος των καταναλωτικών οργανώσεων που δρουν στη χώρα μας με συνέπεια τη μη ουσιαστική και αποτελεσματική δράση και λειτουργία τους.
     Ειδικότερα πρόσφατες έρευνες τις οποίες διενήργησε η Ευρωπαϊκή Επιτροπή «Ευρωβαρόμετρο», η μια για τις ενεργειακές συνήθειες και αντιλήψεις και η άλλη για τους κινδύνους που μας απειλούν (υγεία, περιβάλλον κ.λπ.), καταγράφουν την αδιαφορία για τις νέες ενεργειακές προκλήσεις της εποχής καθώς και την άρνηση των πολιτών να αλλάξουν τις καθημερινές ρυπογόνες συνήθειές τους.
     Επίσης είναι διαπιστωμένο ότι στο πλαίσιο του συστήματος της λειτουργίας της ελεύθερης αγοράς έχουμε οδηγηθεί στην καταχρηστική κερδοφορία και αισχροκέρδεια από τις διαμορφωθείσες μονοπωλιακές και ολιγοπωλιακές καταστάσεις, αφού προϊόντα από τον παραγωγό μέχρι να φθάσουν στον καταναλωτή έχουν αυξηθεί ακόμη και μέχρι 500% κατά την τελευταία πενταετία, χωρίς να είναι δυνατή η ουσιαστική παρέμβαση, αντίδραση και άμυνα του καταναλωτή, καθόσον αισθάνεται ανίκανος να αντισταθεί στην υφιστάμενη κατάσταση.
     Ερωτώνται οι κύριοι Υπουργοί:
     Ποιες είναι οι δράσεις της πολιτείας που αναπτύχθηκαν στο επίπεδο της εκπαίδευσης των νέων και της υπεύθυνης ενημέρωσης των πολιτών και προωθήθηκαν κατά την τελευταία διετία για τη δημιουργία ενός νέου καταναλωτικού προτύπου και την πάταξη της ακρίβειας;». 
     Στην ερώτηση του κ. Κουβέλη θα απαντήσει ο Υφυπουργός Ανάπτυξης, ο κ. Ιωάννης Παπαθανασίου.
     Κύριε Υπουργέ,  έχετε το λόγο.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, θα ήθελα να ευχαριστήσω το συνάδελφο, τον κ. Κουβέλη, για την ερώτησή του σχετικά μ’ αυτό το εξαιρετικά σημαντικό θέμα -τι κάνουμε για τον καταναλωτή- το οποίο και για μας είναι στο επίκεντρο της προσπάθειας, προκειμένου να λειτουργήσει εύρυθμα η αγορά.
     Στο ερώτημα για το θέμα της υπεύθυνης ενημέρωσης θα ήθελα να πω ότι στα δυο πρώτα χρόνια ενεργοποιήσαμε τη Γραμματεία Καταναλωτή με την τοποθέτηση Γενικού Γραμματέα, που δεν υπήρχε πάνω από πέντε, έξι χρόνια. Θεσπίστηκε ο Συνήγορος του Καταναλωτή και τώρα με την έγκριση που περιμένουμε εντός των ημερών για την προκήρυξη των θέσεων, θα στελεχωθεί, προκειμένου να αρχίσει τη δουλειά του κανονικά. Αναβαθμίσαμε τη συμμετοχή της χώρας στη λειτουργία του συστήματος ειδοποίησης ελαττωματικών προϊόντων, το RAPEX και αξιολογικά είμαστε στην τρίτη θέση ανάμεσα στις είκοσι πέντε χώρες της Ευρωπαϊκής Ένωσης όσον αφορά την ποιότητα των υπηρεσιών στο RAPEX. Ενεργοποιήσαμε το Ευρωπαϊκό Κέντρο Καταναλωτή, που έχει σκοπό να διευκολύνει τα προβλήματα που εμφανίζονται στις διασυνοριακές συναλλαγές και να παρέχει τη δυνατότητα πρόσβασης για σωστή ενημέρωση πάνω σε καταναλωτικά θέματα. Για πρώτη φορά πραγματοποιήθηκαν σεμινάρια εκπαίδευσης των στελεχών των καταναλωτικών οργανώσεων, των οποίων τη χρηματική ενίσχυση εξαπλασιάσαμε στα 240.000 ευρώ το 2005 από 43.000 ευρώ που ήταν πριν, χωρίς αυτό να σημαίνει βέβαια ότι αυτά είναι αρκετά. Πρέπει να κάνουμε κάτι παραπάνω. Τέλος, εν όψει και της Ευρωπαϊκής Στρατηγικής του Καταναλωτή 2007-2013 ήδη κάναμε την πρώτη διαβούλευση με όλες τις καταναλωτικές οργανώσεις, προκειμένου να αποφασιστεί από κοινού η στρατηγική. 
     Άρα, λοιπόν, για την ενημέρωση των καταναλωτών η Γενική Γραμματεία Καταναλωτή έχει αναπτύξει μια σειρά από πρωτοβουλίες με άμεσο στόχο την απόκτηση εκ μέρους του καταναλωτή των απαραίτητων γνώσεων για να μπορέσει να ασκήσει τα δικαιώματά του. Διαθέτουμε μια ανανεωμένη και εύκολη στη χρήση ιστοσελίδα με πληροφορίες σχετικά με θέματα ασφάλειας των προϊόντων. Οι διακόσιες εξήντα οκτώ επισκέψεις, που έγιναν το Μάιο του 2004, ήδη έχουν ξεπεράσει τις επτά χιλιάδες επισκέψεις ανά μήνα τον τελευταίο καιρό. Εκδώσαμε τον Οδηγό Καταναλωτή, ένα βιβλίο το οποίο μοιράστηκε από όλες τις Νομαρχιακές αυτοδιοικήσεις και τα Κ.Ε.Π. και διανέμεται δωρεάν από τη Γενική Γραμματεία Καταναλωτή. Επίσης έχουν εκδοθεί έντεκα επί μέρους ενημερωτικά φυλλάδια διαφόρων θεματικών ενοτήτων με συμβουλές προς τους καταναλωτές και επίκειται και η έκδοση άλλων. Υπάρχουν ακόμη ραδιοφωνικά σποτ ή μηνύματα κοινωνικού περιεχομένου. 
     Όσον αφορά τώρα τη συνεργασία με το Υπουργείο Παιδείας, υπάρχει στενή συνεργασία για την ένταξη κατ΄ αρχάς του μαθήματος Καταναλωτικής Αγωγής στην πρωτοβάθμια εκπαίδευση, καθώς και την εισαγωγή των εννοιών βιώσιμης κατανάλωσης και βιώσιμης ανάπτυξης στους νέους. Ετοιμάζουμε ακόμη, σε συνεργασία με το ΥΠ.ΕΣ.Δ.Δ.Α., ένα ενημερωτικό φυλλάδιο μεταφρασμένο στις μητρικές γλώσσες της πλειονότητας των οικονομικών μεταναστών που ζουν κι εργάζονται στη χώρα μας, προκειμένου και εκείνοι να ενημερωθούν πάνω σε θέματα προστασίας των οικονομικών τους συμφερόντων και να επισπευθεί η ολοκλήρωση της ενσωμάτωσής τους στην ελληνική κοινωνία.
     Το Υπουργείο Παιδείας και Θρησκευμάτων έχει κάνει τις εξής ενέργειες στα σχολεία: Το προηγούμενο σχολικό έτος 2004-2005 υλοποιήθηκαν στα σχολεία πρωτοβάθμιας και δευτεροβάθμιας εκπαίδευσης έξι χιλιάδες προγράμματα αγωγής υγείας, από τα οποία το 30% είχαν θέμα: «Κατανάλωση και Υγεία, Διατροφή, Διατροφικές Συνήθειες». Γενικός στόχος αυτών των προγραμμάτων, που γίνονται σε επίπεδο σχολικής μονάδας ή με τη μορφή συμπράξεων σχολείων στο πλαίσιο προγραμμάτων ενίσχυσης πρωτοβουλιών σε θέματα αγωγής υγείας, είναι η διαμόρφωση θετικών στάσεων και συμμετοχικών συμπεριφορών στα θέματα που συσχετίζονται με την ποιότητα ζωής. Το εκπαιδευτικό υλικό που χρησιμοποιείται για την υλοποίηση των προγραμμάτων αυτών έχει παραχθεί από το Ινστιτούτο Διαρκούς Εκπαίδευσης Ενηλίκων του Υπουργείου Παιδείας και αφορά όλες τις θεματικές ενότητες της αγωγής του καταναλωτή. Επίσης από το Παιδαγωγικό Ινστιτούτο έχει προβλεφθεί η αναφορά σε θέματα αγωγής του καταναλωτή στα σχολικά βιβλία σχετικών επιστημονικών πεδίων. 
     Τέλος, όσον αφορά στον τομέα της επιμόρφωσης, πραγματοποιήθηκε επιμόρφωση από το Υπουργείο Παιδείας σε συνεργασία με το Εθνικό Ίδρυμα Νεότητας στους υπεύθυνους αγωγής υγείας πρωτοβάθμιας εκπαίδευσης με σεμινάρια για τα θέματα αγωγής υγείας.
     Θα κλείσω με τον προγραμματισμό του Υπουργείου Παιδείας για το επόμενο έτος, όπου το θέμα του είναι «Καταναλωτισμός και Περιβάλλον». Στο πλαίσιο, λοιπόν, αυτής της δεκαετίας της εκπαίδευσης για την αειφορία από το 2005 έως το 2014 προγραμματίζονται από το Υπουργείο Παιδείας συντονισμένες δραστηριότητες για την ανάδειξη της σημασίας της αγωγής του καταναλωτή στη διαμόρφωση ενεργών πολιτών με υγιή καταναλωτική συνείδηση.
     Έγιναν πολλά, έχουν πάρα πολλά όμως ακόμα να γίνουν. Είμαι βέβαιος ότι αυτήν την προσπάθεια όλα τα κόμματα θα τη στηρίξουν και με προτάσεις, διότι η ενημέρωση και η εκπαίδευση του καταναλωτή και κυρίως των νέων είναι το κλειδί για την επιτυχία όλων των προσπαθειών οποιασδήποτε κυβέρνησης. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Ο κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Κύριε Υπουργέ, θα συμφωνήσετε ότι είναι συγκλονιστικό μέγεθος να αυξάνεται η τιμή του προϊόντος από τον παραγωγό μέχρι τον καταναλωτή μέχρι και 500%. Επίσης θα συμφωνήσετε ότι είναι δηλωτικό της καταπίεσης του καταναλωτή ότι ακρίβυναν με επίσημα στοιχεία περίπου τέσσερις χιλιάδες προϊόντα μέσα στους δυο πρώτους μήνες του τρέχοντος έτους, το 2006. Αυτά τα μεγέθη είναι βέβαιο ότι πλήττουν ιδιαίτερα, όπως σωστά επισημαίνει η Οικονομική και Κοινωνική Επιτροπή της Ελλάδος, τα οικονομικά ασθενέστερα στρώματα αυτού του τόπου.
     Εγώ δεν θέλω να αμφισβητήσω αυτά τα οποία είπατε και εύχομαι να έχουν γίνει, αλλά δεν έχουν αφήσει αποτύπωμα μέσα στην ελληνική κοινωνία. Επίσης δεν υπάρχει εκείνη η γενναία συμπεριφορά από τη μεριά του κράτους για τη στήριξη των οργανώσεων των καταναλωτών. Έχει βραδύνει απαράδεκτα η εισαγωγή του σχετικού μαθήματος στη στοιχειώδη και στη μέση εκπαίδευση. 
     Και δεν είναι μόνο η ακρίβεια, κύριε Υπουργέ. Είναι και η ποιότητα των προϊόντων που καταναλώνονται. Βεβαίως χρειάζεται η ανάπτυξη των ελεγκτικών μηχανισμών, προκειμένου να διαπιστώνεται και η αισχροκέρδεια όπου σημειώνεται -και σημειώνεται και σε πολλές περιπτώσεις- αλλά και η ποιότητα των προσφερομένων προϊόντων στους καταναλωτές.
     Δείτε τι αποκαλύπτεται αυτόν τον καιρό για βασικά είδη διατροφής, για το γάλα, για το γιαούρτι, για μια σειρά από άλλα προϊόντα τα οποία κυρίως και κατ’ εξοχήν καταναλώνουν τα λαϊκά στρώματα, τα οικονομικά ασθενέστερα στρώματα και μάλιστα τα ακριβοπληρώνουν. Νομίζω ότι δεν πρέπει να βραδύνει άλλο.
     Σας λέω χαρακτηριστικά και ολοκληρώνω με αυτό, κύριε Πρόεδρε, ότι στην Αγγλία το «BBC» διαθέτει ημερησίως είκοσι πέντε λεπτά ενημέρωσης του καταναλωτή. Θα έλεγα πως θα πρέπει να κινηθείτε προς την κατεύθυνση αυτή και άμεση να είναι η εισαγωγή του μαθήματος και της ενημέρωσης, αλλά ταυτόχρονα και η αξιοποίηση του εξαιρετικά δυναμικού μέσου, που είναι η ραδιοτηλεόραση. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
     Ο κύριος Υπουργός έχει το λόγο.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Κουβέλη, όσον αφορά αυτά που είπατε, για τα τέσσερις χιλιάδες προϊόντα, επειδή είναι ένα νούμερο το οποίο έδωσε το ίδιο το Υπουργείο, πρέπει να σας πω ότι πρόκειται για τους τέσσερις χιλιάδες κωδικούς, οι οποίοι είναι καταγεγραμμένοι. Δεν σημαίνει ότι ακρίβυναν όλοι. Σημαίνει ότι για τέσσερις χιλιάδες κωδικούς έχουμε ενημέρωση. Υπάρχουν και μηδενικές αυξήσεις, υπάρχουν και μειώσεις. Πάντως, η μέση αύξηση που παρατηρήθηκε, είναι 3,1% το τετράμηνο, έναντι μεγαλύτερης πέρυσι. Δεν σημαίνει ότι έχει λυθεί το πρόβλημα -προς Θεού!- απλώς σημαίνει ότι για πρώτη φορά είμαστε κάτω από τον προσδοκώμενο πληθωρισμό. 
     Μιλήσατε για την Ο.Κ.Ε.. Όμως η Ο.Κ.Ε. αυτό το οποίο είπε, ήταν ότι η ακρίβεια καταπολεμάται με άνοιγμα των αγορών, με μεγαλύτερο ανταγωνισμό, με αυτά ακριβώς τα μέτρα και μέσα τα οποία προσπαθούμε να πάρουμε και τα οποία δυστυχώς δεν είχαν παρθεί μέχρι τώρα.
     Είπατε ότι ακόμα δεν έχει καταλάβει ο πολίτης ό,τι έχουμε κάνει για τον καταναλωτή. Εγώ θα διαφωνήσω μαζί σας σ’ αυτό, πρώτον, διότι βλέπω την ανταπόκριση που έχει η τετραψήφια γραμμή, το 1520 και δεύτερον, γιατί ακόμα και το γεγονός ότι η επισκεψιμότητα στο site από 270 έγινε 7.000, δείχνει ότι ο καταναλωτής αισθάνεται ότι έχει κάποιον δίπλα του και  μπορεί να βγάλει άκρη. Γίνεται μια καταγγελία και δίνεται συνέχεια. 
     Επίσης όσον αφορά το θέμα των ελέγχων, οι έλεγχοι έχουν ονοματεπώνυμο. Βλέπετε ότι καθημερινά υπάρχουν αποσύρσεις προϊόντων με ονοματεπώνυμο πάντοτε, υπάρχουν ελαττωματικά προϊόντα, αλλά στις παραβάσεις πάντοτε υπάρχει ονοματεπώνυμο. 
     Ή μήπως πιστεύει κανείς ότι μέχρι τώρα δεν υπήρχαν είτε θέματα υγείας είτε ελαττωματικά προϊόντα; Απλώς δεν έβγαιναν προς τα έξω. 
     Η αλλαγή, λοιπόν, της νοοτροπίας να ανακοινώνει το Υπουργείο ονόματα, διευθύνσεις, να μην κρύβει τα πράγματα και να τα βγάζει προς τα έξω είναι ακριβώς κάτι το οποίο δίνει και στον καταναλωτή την αίσθηση ότι υπάρχει μία κυβέρνηση από δίπλα -ένα κράτος, ένας μηχανισμός, αφήστε την Κυβέρνηση, γιατί είναι και οι νομαρχίες, είναι και όλοι οι άλλοι- η οποία τον στηρίζει όπου μπορεί να βγάλει άκρη και όπου μπορεί να κάνει μία καταγγελία που  εξετάζεται σοβαρά και ταυτόχρονα περνάει και ένα μήνυμα στην αγορά ότι η ελεύθερη αγορά δεν είναι ασύδοτη αγορά. Πέραν των οποιωνδήποτε προστίμων, υπάρχουν και οι επιπτώσεις, όταν ο καταναλωτής ξέρει ποιος είναι ο καλός, ποιος είναι ο κακός, ποιος είναι ο ακριβός, ποιος είναι ο φθηνός, ποιος τον κοροϊδεύει και ποιος δεν τον κοροϊδεύει.
     Τέλος, κλείνω με το να σας ενημερώσω ότι είμαστε στη διαδικασία αλλαγής του νόμου περί καταναλωτών. Εκεί θα γίνει ευρεία συζήτηση και εκεί πρέπει να ληφθούν μέτρα και για την ενίσχυση των καταναλωτικών οργανώσεων. Θα ήθελα όμως να πω ότι θέλουμε καταναλωτικές οργανώσεις έγκυρες και ισχυρές. Δυστυχώς και εκεί υπάρχει πολυκερματισμός και πάρα πολλές φορές εμφανίζονται και ανακοινώσεις που δεν βασίζονται σε στοιχεία, οι οποίες δημιουργούν και ένα κλίμα το οποίο είναι τελείως διαφορετικό απ΄ αυτό το οποίο θα θέλαμε και το οποίο είναι και το σωστό, διότι ξέρετε ότι στην αναμπουμπούλα ο λύκος χαίρεται και ότι απ΄ αυτό το κλίμα το οποίο δημιουργείται αυτοί οι οποίοι επωφελούνται είναι κυρίως οι κερδοσκόποι, οι οποίοι βρίσκουν ευκαιρία μέσα σ' αυτό το κλίμα να εφαρμόσουν τη δική τους πολιτική.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Επίκαιρες ερωτήσεις δευτέρου κύκλου: Πρώτη είναι η με αριθμό 585/20.3.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την επίλυση των προβλημάτων που προέκυψαν από τη ρύθμιση των πανωτοκίων για τους αγρότες κ.λπ..
     Η επίκαιρη ερώτηση της κυρίας συναδέλφου έχει ως εξής:
     «Η πολυδιαφημισμένη υπόθεση της ρύθμισης των πανωτοκίων συνεχίζει να δημιουργεί τεράστια προβλήματα στους αγρότες.
     Η γενικόλογη αναφορά και η ασάφεια των σχετικών διατάξεων του ν. 3259/4.9.2004 αλλά και η έλλειψη αποφασιστικότητας και πολιτικής βούλησης από την πλευρά της Κυβέρνησης επέτρεψαν στην Αγροτική Τράπεζα να διαπράξει αυθαίρετους υπολογισμούς στον καθορισμό των οφειλών των αγροτών. Επιπλέον, παρατηρείται έλλειψη οποιασδήποτε τεκμηρίωσης ως προς τον προσδιορισμό των οφειλών των αγροτών, το ύψος των ποσών που καταβλήθηκαν από αγρότες κ.λπ..
     Η κατάσταση αυτή σε αρκετές περιπτώσεις λαμβάνει ακραίες διαστάσεις. Αγρότες εκβιάζονται από την Αγροτική Τράπεζα με το δίλημμα ή να αποδεχθούν προσδιορισμό των οφειλών όπως τις καθορίζει η συγκεκριμένη τράπεζα ή να οδηγηθούν σε διαδικασίες πλειστηριασμών περιουσιακών τους στοιχείων. 
     Ερωτώνται οι κύριοι Υπουργοί: 
     1. Προτίθενται και πότε να προβούν στην τροποποίηση των σχετικών διατάξεων του ν. 3259/4.9.2004 ώστε το θέμα των πανωτοκίων να ρυθμιστεί κατά τρόπο που να μην επιτρέπει αυθαιρεσίες και παρερμηνείες από την πλευρά των τραπεζών και να μην οδηγούνται οι αγρότες στη διαδικασία πλειστηριασμών από την πλευρά της Αγροτικής Τράπεζας; 
     2. Ποια μέτρα προτίθενται να λάβουν ώστε να σταματήσει η απαράδεκτη τακτική υποκαταστημάτων της Α.Τ.Ε. να παρακρατούν παράνομα τις διάφορες ενισχύσεις-επιδοτήσεις των αγροτών;»
     Στην ερώτηση της κ. Μανωλιά, θα απαντήσει ο Υφυπουργός Οικονομίας και Οικονομικών κ. Πέτρος Δούκας.
     Ορίστε, έχετε το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
     Αγαπητή συνάδελφε, με το ν. 3259/2004 λύσαμε κατά τον καλύτερο δυνατό τρόπο το χρονίζον πρόβλημα με τα πανωτόκια. Δεν είναι τέλειος ο τρόπος, αλλά είναι ο καλύτερος δυνατός. 
     Όσον αφορά την Αγροτική, έχει ήδη διαγράψει πάνω από 1,4 δισεκατομμύριο ευρώ τέτοια χρέη. Περίπου το 70% των αντίστοιχων οφειλών έχει διαγραφεί και έχουν ωφεληθεί πάνω από εβδομήντα πέντε χιλιάδες οφειλέτες. Μάλιστα, γι’ αυτούς που ήταν κατά κύριο επάγγελμα αγρότες, ο πολλαπλασιαστής του αρχικού χρέους μειώθηκε στο δύο αντί για τρία που ισχύει για τα άλλα δάνεια. Το επιτόκιο πήγε στο 5% από το 10,5% και ο χρόνος αποπληρωμής επεκτάθηκε από τα επτά χρόνια στα δέκα χρόνια με δύο έτη περίοδο χάριτος. Για να γίνουν όλα αυτά, ενισχύσαμε την Αγροτική με πάνω από 1.000.000.000 ευρώ στο μετοχικό της κεφάλαιο. Επαναλαμβάνω ότι ο νόμος για τα πανωτόκια, αν δεν έλυσε όλα τα προβλήματα, έλυσε ένα πολύ μεγάλο μέρος απ΄ αυτά.
     Για το δεύτερο σκέλος της ερώτησής σας, το ζήτημα της παράνομης παρακράτησης των ενισχύσεων, επιδοτήσεων, αποζημιώσεων και λοιπών πληρωμών των αγροτών από την Α.Τ.Ε., η Α.Τ.Ε. μας πληροφορεί ότι από τις 5.2.2003, δηλαδή, εδώ και τρία χρόνια, εφαρμόζει τη σχετική εγκύκλιο που έχει η ίδια εκδώσει. 
     Σας διαβάζω ακριβώς τι λέει: «Τα προαναφερθέντα ποσά πιστώνονται απ’ ευθείας και στο ακέραιο στον καταθετικό λογαριασμό του δικαιούχου και ουδεμία ανάληψη επιτρέπεται χωρίς την έγγραφη συγκατάθεση, συμβατική συμφωνία, εντολή, εξουσιοδότηση του δικαιούχου του καταθετικού λογαριασμού».
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Η κ. Μανωλιά έχει το λόγο.
     ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε. Κύριε Υπουργέ, εγώ μεταφέρω την απόγνωση των συμπολιτών μου αγροτών γιατί σε λίγες ημέρες αρχίζουν οι πλειστηριασμοί στην περιοχή μας στους οποίους οδηγεί η Αγροτική Τράπεζα τους αγρότες μας. Αυτό γίνεται σαν μια εκβιαστική τακτική: Ή υπογράφετε ότι παραιτείστε από τις αγωγές που κάνατε εναντίον της Τράπεζας και από το δικαίωμα της αγωγής και δέχεστε τον υπολογισμό των οφειλών έτσι όπως τις κάνει η Αγροτική Τράπεζα και όχι έτσι όπως διαμαρτύρονται οι αγρότες ή προχωράμε σε πλειστηριασμούς. 
     Το τραγικό είναι ότι υπολογίζουν σε εξευτελιστικές τιμές, δηλαδή, για ένα κομμάτι ψωμί, τα περιουσιακά στοιχεία τα οποία έβαλαν σαν υποθήκη οι αγρότες μας. Θα σας καταθέσω διάφορα παραστατικά στοιχεία τα οποία αποδεικνύουν όλα αυτά που θα σας πω. Τα πέντε στρέμματα η Αγροτική Τράπεζα τα υπολογίζει μόλις σε 500 ευρώ. Το ακόμη τραγικότερο ότι παράνομα η τράπεζα παρακρατεί τις επιδοτήσεις και τις αποζημιώσεις των αγροτών. Παρ’ όλα αυτά που είπατε για την απάντηση της Αγροτικής Τράπεζας σας φέρνω αποδεικτικά στοιχεία από βιβλιάρια που θα τα καταθέσω στη Βουλή και σε σας. Επίσης έχω εγκύκλιο του 2005 του κ. Σκιαδά του Γενικού Γραμματέα που επισημαίνει κάτι τέτοιο μετά από διαμαρτυρίες, όπως λέει, των αγροτών. Άρα, αυτό που σας απάντησε η Αγροτική Τράπεζα αίρεται από μόνο του από τα συγκεκριμένα στοιχεία που θα σας καταθέσω.
     Κύριε Υπουργέ, δεν μου αρέσει που ακούω από σας ότι ο νόμος για τα πανωτόκια λειτούργησε με τον καλύτερο τρόπο. Ακόμη και οι δικοί σας Βουλευτές διαμαρτύρονται. Ο κύριος Πρωθυπουργός στην Έκθεση ανέφερε ότι ο νόμος για τα πανωτόκια έχει προβλήματα στη διατύπωσή του αλλά κυρίως στην εφαρμογή του. Ρωτάμε, ο ελεγκτικός μηχανισμός του Υπουργείου ποιος ακριβώς είναι για να  μη γίνονται αυτές οι αυθαίρετες ερμηνείες του νόμου εκ μέρους των τραπεζών; Αδυνατείτε, δεν θέλετε, πάσχει ο νόμος; Κάτι συμβαίνει. Εσείς είχατε πει αποδεχόμενος και εκθέτοντας εδώ μέσα στην ελληνική Βουλή συγκεκριμένα στοιχεία που απεδείκνυαν ότι στη δική μου περιοχή, στο Νομό Ροδόπης, καμία επιχείρηση δεν έχει μπει στο νόμο για τα πανωτόκια. Με τα δικά σας στοιχεία είναι ελάχιστοι οι αγρότες που μπήκαν στο νόμο για τα πανωτόκια.
     Θέλουμε, λοιπόν, να ρωτήσουμε εκ νέου: Έχετε την πρόθεση ως Υπουργείο και ως Κυβέρνηση να προχωρήσετε σε διευκρινιστικούς ελέγχους προς τις τράπεζες για να μην οδηγούμεθα στο φαινόμενο αυθαιρεσιών κατά των αγροτών ή να κάνετε αλλαγές και βελτιώσεις στο νόμο για τα πανωτόκια ούτως ώστε να μην παρουσιάζονται τέτοια φαινόμενα; Εγώ μεταφέρω από την περιοχή μου τη φωνή απόγνωσης των αγροτών. Εκπέμπουν SOS και καταγγέλλουν ότι στραγγαλίζονται. Και σίγουρα κάτι πρέπει να κάνετε, κύριε Υπουργέ. 
     Σας ευχαριστώ πολύ.
     (Στο σημείο αυτό η Βουλευτής κ. Χρύσα Μανωλιά καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μανωλιά. Ο κύριος Υπουργός έχει το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κατ΄ αρχάς τα στοιχεία που σας ανέφερα, αγαπητή συνάδελφε κυρία Μανωλιά, είναι πραγματικά. Πάνω από 1,4 δισεκατομμύρια ευρώ, αγαπητέ Πρόεδρε, έχουν ήδη διαγραφεί. Εβδομήντα πέντε χιλιάδες οφειλέτες αγρότες έχουν ήδη «ευνοηθεί» σ΄ αυτήν την υπόθεση. Το 70% των οφειλών έχει διαγραφεί. Αυτά είναι πραγματικά στοιχεία.
     Δεύτερον έχουμε ζητήσει από την Αγροτική Τράπεζα να αντιμετωπίζει «με κάθε δυνατή ευρύτητα και κατανόηση» τις περιπτώσεις των οφειλετών οι οποίοι έχουν περιέλθει σε κατάσταση αντικειμενικής αδυναμίας εξόφλησης των οφειλών τους.
     Τρίτον αν υπάρχουν κάποια συγκεκριμένα στοιχεία για καταστρατήγηση των σχετικών διατάξεων ή για κακή ερμηνεία αυτών είμαστε στη διάθεσή σας να τα δούμε, ευχαρίστως να τα κοιτάξουμε. Πάντως η πραγματικότητα είναι όπως σας την ανέφερα προηγουμένως.
     ΧΡΥΣΑ ΜΑΝΩΛΙΑ: Κύριε Υπουργέ, θα κάνετε παρέμβαση για τους πλειστηριασμούς;
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Σας είπα ό,τι ήδη έχουμε ζητήσει από την Αγροτική Τράπεζα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Κυρίες και κύριοι συνάδελφοι, η με αριθμό 590/20-3-2006 δεύτερη επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων προστασίας των εργασιακών δικαιωμάτων των εργαζομένων στα Ναυπηγεία Σκαραμαγκά κ.λπ. διαγράφεται λόγω κωλύματος του ερωτώμενου Υπουργού.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Ενίσχυση της οικογένειας και λοιπές διατάξεις». 
     Θυμίζω προς το Σώμα πως το σχέδιο νόμου του Υπουργείου Υγείας και Κοινωνικής Αλληλεγγύης συζητήθηκε και ψηφίστηκε επί της αρχής. 
     Στη σημερινή συνεδρίαση, θα συζητηθούν σε μία ενότητα τα άρθρα 1-15, ενώ υπάρχουν και τέσσερις τροπολογίες του κυρίου Υπουργού. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, υπάρχει και μία τροπολογία για τους απολυμένους στη Νάουσα, την οποία έχουμε καταθέσει εμπρόθεσμα. 
     ΠΡΟΕΔΡΕΥΩΝ (Σωτήρης Χατζηγάκης): Μάλιστα, υπάρχει και μία τροπολογία Βουλευτών, η οποία θα συζητηθεί και αυτή. 
     Ήθελα να ρωτήσω το Σώμα αν θέλετε να συζητήσουμε τα άρθρα και τις τροπολογίες από κοινού με κάποια ανοχή ως προς το χρόνο.
     Συμφωνεί το Σώμα; 
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με ανοχή στο χρόνο όμως, κύριε Πρόεδρε! 
     ΠΡΟΕΔΡΕΥΩΝ (Σωτήρης Χατζηγάκης): Την ανοχή την έχετε πάρει από τη σημαία ούτως ή άλλως!
     Επομένως η συζήτηση θα γίνει ταυτόχρονα και επί των άρθρων και επί των τροπολογιών. Η τροπολογία των Βουλευτών θα συζητηθεί στο τέλος. 
     Το λόγο έχει ο κύριος Υπουργός. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα ήθελα να μοιραστούν στο Σώμα οι προτεινόμενες διορθώσεις στο σχέδιο νόμου, τις οποίες δεν χρειάζεται να διαβάσουμε, δεδομένου ότι θα μοιραστούν και θα μπορούν να τις πάρουν οι εισηγητές και να τις μελετήσουν. 
     (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει στα Πρακτικά τις προαναφερθείσες διορθώσεις οι οποίες έχουν ως εξής: 
     
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχω ο κ. Ιωάννης Μπούγας.
     ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, λόγω της αναχώρησης στο εξωτερικό του συναδέλφου κ. Κιλτίδη, έχω την τιμή να εισηγηθώ στη σημερινή συζήτηση από την πλευρά της Πλειοψηφίας την υπερψήφιση των άρθρων του προκείμενου σχεδίου νόμου. 
     Πριν μιλήσω για τα άρθρα τα οποία συγκροτούν το σχέδιο νόμου που συζητάμε σήμερα, επιτρέψτε μου να παρατηρήσω ότι η άρνηση του συνόλου της Αντιπολίτευσης να ψηφίσει το παρόν σχέδιο νόμου, είναι εντελώς αδικαιολόγητη και συνιστά, ουσιαστικά, υπονόμευση της όποιας, μικρής ή μεγάλης, κατά την κρίση, εκάστου –πάντως, δηλωμένης και υπαρκτής- προσπάθειας της πολιτείας για την ενίσχυση της τρίτεκνης και πολύτεκνης οικογένειας. 
     Οι διατάξεις του σχεδίου νόμου μπορεί υπό την παρούσα δημοσιονομική συγκυρία, όπως αναφέρθηκε, να μην ανταποκρίνονται ή να μην ανταποκρίνονται στο βαθμό τον οποίο θα επιθυμούσαμε στις ανάγκες των πολυμελών οικογενειών, σε κάθε περίπτωση όμως αντιμετωπίζουν σοβαρά και χρονίζοντα προβλήματα και αποτελούν ένα σημαντικό βήμα προς την εκπλήρωση του συνόλου των δεσμεύσεων της Κυβέρνησης.
     Το υπό συζήτηση σχέδιο νόμου περιλαμβάνει δεκαέξι άρθρα τα οποία διαιρούνται σε τρία κεφάλαια. Το πρώτο κεφάλαιο διαλαμβάνει διατάξεις για την ενίσχυση των οικογενειών με τρία παιδιά οι οποίες συμπληρώνουν το πλέγμα ευνοϊκών μέτρων υπέρ των τριτέκνων, όπως αυτά που αφορούν τη μειωμένη στρατιωτική θητεία, τις φοιτητικές μεταγραφές με τους ίδιους όρους που ισχύουν για τους πολύτεκνους, τη χορήγηση αδειών μικροπωλητή στις λαϊκές αγορές κ.λπ..
     Ως σημαντικότερα μέτρα τα οποία θεσμοθετούνται –συγκεκριμένα με τα άρθρα 1 έως και 4- για τη στήριξη των οικογενειών με τρία παιδιά μπορούμε να αναφέρουμε τα εξής: Την από 1/1/2006 εφάπαξ καταβολή βοηθήματος 2000 ευρώ στη μητέρα που αποκτά τρίτο παιδί και για κάθε παιδί μετά το τρίτο, τη σταδιακή απαλλαγή από το τέλος ταξινόμησης επιβατηγών αυτοκινήτων ιδιωτικής χρήσης, η οποία το 2008 θα φτάσει στο 100%.
     Θεσμοθετείται το προβάδισμα στους γονείς με τρία παιδιά και τα τέκνα τους, όπως οι πολύτεκνοι, για την πρόσληψη υπό μορφή μερικής απασχόλησης στο δημόσιο, τους Οργανισμούς Τοπικής Αυτοδιοίκησης και τα νομικά πρόσωπα δημοσίου δικαίου, με την ένταξή τους στο 10% των προκηρυσσόμενων θέσεων κατά το άρθρο 4 του ν. 3250/2004. 
     Επίσης, επεκτείνεται στους γονείς τριών τέκνων και σε ένα εκ των τέκνων τους το δικαίωμα τοποθέτησης στον τόπο των συμφερόντων τους. Προβλέπεται για έναν από τους γονείς με τρία παιδιά ή για ένα από τα παιδιά τους το δικαίωμα πρόσληψης σε ποσοστό 10% των προκηρυσσομένων θέσεων τακτικού προσωπικού και προσωπικού με σύμβαση εργασίας ιδιωτικού δικαίου αορίστου χρόνου στο δημόσιο τομέα. Το ποσοστό αυτό, μετά τις τροποποιήσεις που ανέφερε ο κύριος Υπουργός, προβλέπεται πέραν του ήδη υφιστάμενου ποσοστού του 20% που ισχύει για τους πολύτεκνους. 
     Οι γονείς τριών τέκνων και ένα εκ των τέκνων τους εντάσσονται στις προστατευόμενες κατηγορίες του ν. 2643/98. Με βάση τη διάταξη αυτή, επιχειρήσεις με προσωπικό άνω των πενήντα ατόμων και δημόσια νομικά πρόσωπα ιδιωτικού δικαίου, όπως οι δημόσιες επιχειρήσεις, υπέχουν έναντι των προστατευόμενων κατηγοριών του νόμου υποχρέωση πρόσληψης σε ποσοστό 8% και 10% αντιστοίχως του συνόλου του προσωπικού τους, ενώ αναφέρονται περιοριστικώς οι λόγοι για τους οποίους μπορούν να αρνηθούν την πρόσληψη.
     Ανάλογη δυνατότητα πρόσληψης -και μάλιστα χωρίς διαγωνισμό ή επιλογή- εισάγεται για τις προκηρύξεις δημοσίων υπηρεσιών, Οργανισμών Τοπικής Αυτοδιοίκησης και νομικών προσώπων δημοσίου δικαίου. Με το άρθρο 2 μοριοδοτείται για την απόκτηση λαϊκής στέγης με τριάντα βαθμούς το τρίτο και κάθε επόμενο παιδί και με εξήντα έως ογδόντα βαθμούς κάθε μέλος της οικογένειας με αναπηρία 67% και άνω.
     Με το ίδιο άρθρο οι γονείς τριών τέκνων ή ένα από τα παιδιά τους εντάσσονται στη ρύθμιση του ν.1481/1984 που προβλέπει ότι ποσοστό 10% των εισακτέων στις Σχολές της Αστυνομικής Ακαδημίας και του Λιμενικού Σώματος καλύπτεται από ειδικές κατηγορίες υποψηφίων, ενώ καθ’ υπέρβαση του εκάστοτε καθοριζομένου αριθμού εισακτέων περνούν οι τρίτεκνοι γονείς ή τέκνα τους στις Δημόσιες Σχολές Εμπορικού Ναυτικού. 
     Από το σχολικό έτος 2006-2007 οι αναπληρωτές εκπαιδευτικοί θα προσλαμβάνονται κατά κλάδο και ειδικότητα σε ποσοστό 20% από τους εγγεγραμμένους στον πίνακα εκπαιδευτικών που έχουν τρία παιδιά. Επίσης, αναγνωρίζεται σε γονείς τριών τέκνων η ίδια μοριοδότηση με τους πολύτεκνους κατά τη διαδικασία αξιολόγησης της αίτησης εισαγωγής εκπαιδευομένων στα προγράμματα των δημοσίων Ι.Ε.Κ., καταβάλλουν, δε, τα ίδια με τους πολύτεκνους μειωμένα δίδακτρα. Επιπλέον, με το συζητούμενο σχέδιο νόμου, παρέχεται η κάρτα πολιτισμού στους γονείς με τρία παιδιά και τα τέκνα αυτών. 
     Το άρθρο 3 του νομοσχεδίου προσδιορίζει ότι οι χορηγούμενες παροχές δίδονται εφόσον τα τέκνα είναι άγαμα και έχουν συμπληρώσει το εικοστό τρίτο ή το εικοστό πέμπτο έτος της ηλικίας τους, σε περίπτωση σπουδών ή στρατιωτικών υποχρεώσεων. Στα τρία τέκνα περιλαμβάνονται, κατά ρητή διάταξη του νόμου, και τα παιδιά με αναπηρία σε ποσοστό 67% και άνω, ισοβίως και ανεξαρτήτως ηλικίας και οικογενειακής κατάστασης.
     Τέλος, το άρθρο 4 προσαρμόζει την εθνική μας νομοθεσία στις υποχρεώσεις μας που απορρέουν από το Ευρωπαϊκό Δίκαιο, επεκτείνοντας τους δικαιούχους των παροχών, εκτός των Ελλήνων πολιτών, σε ομογενείς, αναγνωρισμένους πρόσφυγες, πολίτες κρατών-μελών της Ευρωπαϊκής Ένωσης και άλλους, εφόσον διαμένουν μόνιμα στη χώρα μας.
     Κυρίες και κύριοι συνάδελφοι, οι χορηγούμενες με το παρόν σχέδιο νόμου παροχές προς τους τρίτεκνους και τα τέκνα τους, σε αρμονία προς τις συνταγματικές επιταγές και τις επιταγές των διεθνών συμβάσεων από τις οποίες απορρέουν υποχρεώσεις για τη χώρα μας, συμπληρώνουν το πλέγμα των υφιστάμενων ευνοϊκών διατάξεων και αποτελούν ένα σημαντικό βήμα προς την εκπλήρωση των προγραμματικών μας δεσμεύσεων.
     Το σημαντικότερο όμως το οποίο δίδει ιδιαίτερη, ιστορική ίσως –όπως σε λίγα χρόνια αποδειχθεί- σημασία και αξία στο συζητούμενο σχέδιο νόμου, είναι ότι με τις διατάξεις του για πρώτη φορά αποκτά νομική υπόσταση και αναδεικνύεται μια νέα ευπαθής ομάδα πολιτών, αυτή των τριτέκνων, που θεμελιώνουν έναντι της πολιτείας αξίωση για ευμενή, εφεξής, μεταχείρισή τους. 
     Όσοι, δε, από την Αντιπολίτευση και ιδίως από το ΠΑ.ΣΟ.Κ θεωρούν τις ρυθμίσεις αυτές ανεπαρκείς, οφείλουν πρώτα να θυμηθούν τι όφειλαν να πράξουν και δεν έπραξαν για τις τρίτεκνες οικογένειες, όπως οφείλουν να εξηγήσουν και για ποιο λόγο, ενώ υπερψήφισαν επί της αρχής στην αρμόδια επιτροπή το συζητούμενο νομοσχέδιο, στην Ολομέλεια –καίτοι επήλθαν σημαντικές βελτιώσεις- αρνήθηκαν την υπερψήφισή του επί της αρχής. 
     Κυρίες και κύριοι συνάδελφοι, το συζητούμενο σχέδιο νόμου περιλαμβάνει στο Δεύτερο Κεφάλαιο μέτρα για τη στήριξη της πολύτεκνης οικογένειας. Στο άρθρο 5 προσδιορίζονται κατά τρόπο αντίστοιχο με το άρθρο 4 τα φυσικά πρόσωπα στα οποία αναγνωρίζεται η ιδιότητα του πολυτέκνου.
     Τροποποιείται με το άρθρο 6 το άρθρο 1 του νόμου 1910/1944 διευρύνοντας την έννοια του πολυτέκνου και απαλείφοντας αναχρονιστικές και αντισυνταγματικές διατάξεις. Πολύτεκνοι θεωρούνται οι γονείς τεσσάρων τέκνων από έναν ή περισσότερους γάμους, αντί του «νόμιμου γάμου», που ίσχυε μέχρι σήμερα. Στα τέσσερα τέκνα περιλαμβάνονται πλέον και τα τέκνα, τα οποία είναι υιοθετημένα ή από άκυρο ή ακυρώσιμο γάμο, ενώ αίρεται η αναχρονιστική, διαφορετική αντιμετώπιση λόγω φύλου και ανεβαίνει το ηλικιακό όριο από το εικοστό πρώτο στο εικοστό τρίτο και εικοστό πέμπτο έτος, σε περίπτωση σπουδών ή εκπλήρωσης στρατιωτικών υποχρεώσεων.
     Για την αναγνώριση της πολυτεκνικής ιδιότητας σε γονέα χωρίς σύζυγο αρκεί η γονική μέριμνα τριών τέκνων. Με τη ρύθμιση αυτή αίρεται μια δυσμενής διάκριση σε βάρος των ανδρών, καθώς μέχρι σήμερα έπρεπε να μην εργάζονται ή να είναι ανίκανοι για κάθε εργασία. Η αναπηρία από οποιαδήποτε αιτία σε ποσοστό μεγαλύτερο του 67% ενός από τους δύο γονείς με τρία παιδιά αρκεί για την κτήση της πολυτεκνικής ιδιότητας, δίχως καμία άλλη πρόσθετη προϋπόθεση, ενώ και δύο μόνο αντί των τριών, όπως ίσχυε μέχρι σήμερα, απορφανισθέντα παιδιά αρκούν για να τύχουν των πλεονεκτημάτων της πολυτεκνικής ιδιότητας.
     Κατοχυρώνεται, επίσης, ο ισόβιος χαρακτήρας της ιδιότητας του πολύτεκνου γονέα και η διά βίου απόλαυση των πλεονεκτημάτων που συνεπάγεται. Τα τέκνα των πολυτέκνων προστατεύονται και απολαμβάνουν τα προβλεπόμενα δικαιώματα όσο διαρκεί η πολυτεκνική ιδιότητα, έστω και ενός των γονέων τους.
     Σύμφωνα με τις σχετικές υποδείξεις του Συνηγόρου του Πολίτη, καταργείται η εξαμηνιαία θεώρηση των πολυτεκνικών ταυτοτήτων, οι οποίες εξακολουθούν να ανανεώνονται από την Ανώτατη Συνομοσπονδία Πολυτέκνων, αλλά ατελώς, πλέον, και ανά τριετία. Παράλληλα, προβλέπεται η δυνατότητα ένστασης κατά της απόφασης της Α.Σ.Π.Ε. για την απονομή ή μη της πολυτεκνικής ιδιότητας και πιστοποιείται αυτή με πιστοποιητικό οποιασδήποτε δημόσιας ημεδαπής ή αλλοδαπής αρχής, που συνοδεύεται και από πιστοποιητικό της Ανώτατης Συνομοσπονδίας.
     Με το άρθρο 8 προβλέπεται για πρώτη φορά η απώλεια της πολυτεκνικής ιδιότητας και των ευεργετημάτων της για τους πολύτεκνους γονείς που καταδικάζονται με αμετάκλητη απόφαση ποινικού δικαστηρίου για τέλεση κακουργήματος ή εκ προθέσεως πλημμελήματος από τα περιοριστικώς αναφερόμενα στο νομοσχέδιο. Τα παιδιά, σε κάθε περίπτωση, διατηρούν την πολυτεκνική ιδιότητα και όσα πλεονεκτήματα τη συνοδεύουν.
     Ιδιαίτερα σημαντική είναι η διάταξη του άρθρου 9, που παρέχει νομοθετική εξουσιοδότηση για την κωδικοποίηση της νομοθεσίας, που αφορά τους πολύτεκνους και τους τρίτεκνους.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα χρειαστώ μερικά λεπτά ακόμη, γιατί θα πρέπει να μιλήσω και για τις τροπολογίες.
     Η Ανώτατη Συνομοσπονδία Πολυτέκνων Ελλάδος και οι οργανώσεις πολυτέκνων αναλαμβάνουν, σύμφωνα με το άρθρο 10, θεσμικό ρόλο συμβούλου του Υπουργείου Υγείας, καθώς υποβάλλουν στον Υπουργό κάθε χρόνο έκθεση για την πολιτική στήριξης της πολύτεκνης οικογένειας, η οποία δύναται να περιλαμβάνει και προτάσεις εισαγωγής νέων πολιτικών και μέτρων.
     Εξάλλου, για την οικονομική στήριξη της Α.Σ.Π.Ε. και των άλλων οργανώσεων πολυτέκνων και τριτέκνων προβλέπεται η ενίσχυσή τους από το καθαρό προϊόν του Κρατικού Λαχείου μέχρι ποσοστού 3%. Η χρηματοδότηση αυτή και η, βάσει της κατατεθείσας από τον Υπουργό τροπολογίας, παρακράτηση ποσού 1,5 ευρώ από το πολυτεκνικό επίδομα, διασφαλίζουν τη σταθερή χρηματοδότηση των πολυτεκνικών οργανώσεων.
     Τέλος, με το άρθρο 11 του νομοσχεδίου ιδρύεται νομικό πρόσωπο ιδιωτικού δικαίου υπό την επωνυμία Ινστιτούτο Κοινωνικής Δημογραφίας και Έρευνας, το οποίο τελεί υπό την εποπτεία του Υπουργού Υγείας και Κοινωνικής Αλληλεγγύης, διοικείται από επταμελές διοικητικό συμβούλιο και στόχο έχει την ανάλυση, παρακολούθηση και αξιολόγηση των μέτρων δημογραφικής πολιτικής και την παροχή επιστημονικής υποστήριξης σε δημόσιους και ιδιωτικούς φορείς, σύμφωνα και με τις υποδείξεις που υπεβλήθησαν προς τον Υπουργό.
     Στο Κεφάλαιο Γ΄ του νομοσχεδίου περιλαμβάνονται διατάξεις κοινωνικής αλληλεγγύης. Στο άρθρο 12 ορίζεται η εφάπαξ και μηνιαία οικονομική ενίσχυση για τους λόγους που αναφέρονται σ΄ αυτό, στους ενοίκους και κατοίκους των πολυκατοικιών Βαρβασίου Χίου.
     Τέλος, με το άρθρο 13 συμμορφούμενη η ελληνική πολιτεία προς τις συνταγματικές και διεθνείς υποχρεώσεις της για ένταση των προσπαθειών της προς πλήρη και ισότιμη συμμετοχή των ανθρώπων με αναπηρία σε όλες τις εκφάνσεις της κοινωνικής δράσης, επανιδρύει ως νομικό πρόσωπο ιδιωτικού δικαίου το Εθνικό Παρατηρητήριο Ατόμων με Αναπηρία, το οποίο τελεί υπό την εποπτεία του Υπουργού Υγείας.
     Το Παρατηρητήριο οργανώνεται κατά το αποκεντρωτικό σύστημα με παραρτήματα σε ολόκληρη τη χώρα, ώστε να έχουν πρόσβαση στις υπηρεσίες τους τα άτομα με αναπηρία, όπου και αν βρίσκονται. 
     Στις αρμοδιότητες του Παρατηρητηρίου περιλαμβάνονται η διενέργεια ελέγχων και αναλύσεων σχετικών με τα δικαιώματα των Α.Μ.Ε.Α. στην Ελλάδα και διεθνώς, ο έλεγχος της εφαρμογής των μέτρων και προγραμμάτων για την προώθηση της ισότιμης και ενεργού συμμετοχής των Α.Μ.Ε.Α. στην οικονομική και κοινωνική ζωή και η υποβολή παρατηρήσεων προς τους αρμόδιους φορείς.
     Κυρίες και κύριοι συνάδελφοι, θα πω δύο λόγια και για τις τροπολογίες. Με την τροπολογία με γενικό αριθμό 541 και ειδικό 19, συνιστάται υπό την εποπτεία του Υπουργού Υγείας, Εθνικό Συμβούλιο Οικογένειας και Πληθυσμού. Η σύσταση του συμβουλίου υλοποιεί μία ακόμη πρόταση του πορίσματος της Διακομματικής Επιτροπής για το δημογραφικό ζήτημα. Το συμβούλιο πρόκειται να λειτουργήσει ως συμβουλευτικό γνωμοδοτικό όργανο του Υπουργού με κύρια αρμοδιότητα την προώθηση του δημόσιου διαλόγου σε θέματα δημογραφικής πολιτικής. 
     Με την τροπολογία με γενικό αριθμό 555 και ειδικό 24, ανταποκρινόμενη η πολιτεία σε αίτημα της διοίκησης του κοινωφελούς ιδρύματος «ΕΡΡΙΚΟΣ ΝΤΥΝΑΝ» για την τροποποίηση των διατάξεων του κυρωθέντος με το άρθρο 49 του ν. 2082/1992 καταστατικού του, στοχεύει στην καλύτερη εξυπηρέτηση των σκοπών του ιδρύματος και την παροχή καλύτερων υπηρεσιών υγείας απ’ αυτό. 
     Με βάση την τροπολογία επιδιώκεται μεταξύ των άλλων η εισαγωγή της δυνατότητας σύμπραξης του ιδρύματος με φορείς δημόσιου και ιδιωτικού δικαίου, η άρση των προϋποθέσεων για την επιχορήγησή του από το Δημόσιο όπως καθορίζονται με το νόμο που προανέφερα, η τροποποίηση της συγκρότησης του διοικητικού του συμβουλίου και του τρόπου με τον οποίο θα διατίθεται το προϊόν τυχόν εκκαθάρισης του ιδρύματος. 
     Ο σκοπός της προτεινόμενης τροπολογίας είναι η αξιοποίηση των επιστημονικών υποδομών και του προσωπικού του ιδρύματος προς όφελος της δημόσιας υγείας.
     Τέλος, με την τροπολογία με γενικό αριθμό 582 και ειδικό 27 ο Ο.Ε.Κ., μετά από απόφαση του διοικητικού του συμβουλίου, η οποία εγκρίνεται από τον αρμόδιο Υπουργό Απασχόλησης, προβαίνει με δαπάνες του στις αναγκαίες επισκευές των κατοικιών και διαμερισμάτων τα οποία έχουν παραχωρηθεί σε δικαιούχους, οι οποίοι δεν έχουν λάβει το οριστικό παραχωρητήριο ή δεν έχουν αποπληρώσει το τίμημα προς τον οργανισμό.
     Κυρίες και κύριοι συνάδελφοι, τελειώνοντας θα ήθελα να επισημάνω ότι όποιος προσεγγίζει με καλή πίστη και αντικειμενικότητα τις διατάξεις του παρόντος σχεδίου νόμου διαπιστώνει ότι πρόκειται για νομοθέτημα το οποίο διευρύνει την παρεχόμενη προστασία προς τις πολυμελείς οικογένειες, ενισχύει το θεσμικό ρόλο των οργανώσεών τους και τις ενισχύει οικονομικά.
     Εξάλλου, οι προβλεπόμενες προς τις τρίτεκνες οικογένειες και τα παιδιά τους παροχές ανταποκρίνονται στην προγραμματική δέσμευση της Κυβέρνησης για τη σταδιακή εξομοίωσή τους με τις πολύτεκνες οικογένειες και υλοποιούνται στο πλαίσιο της εφαρμογής μιας συγκροτημένης πολιτικής αντιμετώπισης του δημογραφικού προβλήματος και ενίσχυσης της πολυμελούς οικογένειας.
     Το σύνολο των ρυθμίσεων του παρόντος νομοσχεδίου είναι προϊόν εξαντλητικού και εποικοδομητικού διαλόγου που, χάρη στην ικανότητα σύνθεσης της πολιτικής ηγεσίας του Υπουργείου Υγείας και Κοινωνικής Αλληλεγγύης, υπό τις  παρούσες συνθήκες δίνουν τις καλύτερες δυνατές λύσεις και αυτό νομίζω ότι οφείλουμε όλοι μας να το αναγνωρίσουμε.
     Με τις σκέψεις αυτές επί των άρθρων εισηγούμαι την υπερψήφισή τους από την Ολομέλεια του Σώματος.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο συνάδελφο.
     Κυρίες και κύριοι συνάδελφοι, η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Εξυγίανση και εκκαθάριση των πιστωτικών ιδρυμάτων».
     Το λόγο έχει η εισηγήτρια του ΠΑ.ΣΟ.Κ. κ. Χριστοφιλοπούλου.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
     Κυρίες και κύριοι συνάδελφοι, θα ήθελα να κάνω πρώτα ένα σχόλιο για το έγγραφο που μας μοιράστηκε τώρα και το οποίο περιέχει ορισμένες βελτιώσεις πάνω σε αρκετά από τα άρθρα που συζητούμε σήμερα. Θέλω να διαπιστώσω για άλλη μία φορά ότι είναι καλό όταν η Αντιπολίτευση πιέζει, ιδιαίτερα όταν αυτές οι πιέσεις γίνονται με δημιουργικό πνεύμα και όχι με καταγγελτικό ή μηδενιστικό πνεύμα. Εκεί που χρειάζεται να καταγγείλουμε καταγγέλλουμε, εκεί που χρειάζεται να πιέσουμε πιέζουμε, εκεί που χρειάζεται να ψηφίσουμε ψηφίζουμε.
     Πριν μπω στα επιμέρους άρθρα, θέλω εξαρχής να πω ότι θεωρώ πως στις περισσότερες –αν όχι σε όλες- τις περιπτώσεις, κύριε Υπουργέ, έχουμε βελτιώσεις σε άρθρα, σύμφωνα μ’ αυτά τα έγγραφα που τώρα ήλθαν στα χέρια μας, και ορισμένες από τις οποίες ο Υπουργός είχε πει και προφορικά.
     Σε άλλα από τα άρθρα, διευκρινίζω εξαρχής, θεωρούμε ότι αυτές οι βελτιώσεις είναι καίριες και βεβαίως τα ψηφίζουμε, σε άλλα από τα άρθρα θεωρούμε ότι είναι μεν προς θετική κατεύθυνση, βελτιώνουν το όλο άρθρο, αλλά υπάρχουν άλλες παράγραφοι, που δεν μας εμποδίζουν να το ψηφίσουμε. 
     Θα ήθελα στην αρχή να τοποθετηθώ για τα άρθρα 1 και 2, που κατά τη γνώμη μου, είναι και τα κρίσιμα άρθρα, που αφορούν τις παροχές προς τις τρίτεκνες οικογένειες, σε σχέση με αυτές των πολυτέκνων οικογενειών. 
     Κυρίες και κύριοι συνάδελφοι, άκουσα τον κύριο Υφυπουργό, τον κ. Κωνσταντόπουλο χθες να λέει  ότι η κοινωνία των πολιτών φωνάζει να ψηφίσουμε όλοι. Εγώ όμως βλέπω και μια άλλη κοινωνία των πολιτών, μια κοινωνία των πολιτών η οποία συγκρούεται. Βλέπω μια τεράστια ένταση μεταξύ των συλλόγων των τριτέκνων και των συλλόγων των πολυτέκνων, κάτι το οποίο απάδει της φύσης του προβλήματος, της φύσης των πολιτικών που καλούμαστε να ψηφίσουμε. 
     Βεβαίως, πρέπει να τονίσω εξ αρχής ότι αυτή η σύγκρουση πυροδοτήθηκε από τη στάση της σημερινής Κυβέρνησης ως Αξιωματικής Αντιπολίτευσης, όπου κατέθεσε –θυμίζω- προς ψήφιση την πρόταση νόμου το 2002 για την εξομοίωση των τριτέκνων οικογενειών με τις πολύτεκνες. Αυτή ακριβώς η πολιτική πράξη της Νέας Δημοκρατίας τότε έδωσε ένα μήνυμα προς τους τριτέκνους, ότι εδώ είναι σοβαρά τα πράγματα, διότι η Αντιπολίτευση έρχεται και καταθέτει μια πρόταση νόμου, άρα ως κυβέρνηση θα το κάνει. Άρα, λοιπόν, έχουμε και πόλωση με τους πολυτέκνους, η οποία πραγματικά δεν κατανοώ πού μπορεί να οδηγήσει το θέμα. 
     Έρχομαι όμως και στην ουσία του προβλήματος. Τα άρθρα 1 και 2, κυρίες και κύριοι συνάδελφοι, που παρέχουν αφενός κάποια επιδόματα, αφετέρου κάποιες ποσοστώσεις για εισαγωγές σε σχολές, για προσλήψεις στο δημόσιο και αλλού, είναι ανάγκη να διέπονται είτε από τη μια φιλοσοφία που αναλύσαμε στην επί της αρχής συζήτηση είτε από την άλλη. Εξηγούμαι. 
     Εγώ συμφωνώ, κύριε Υφυπουργέ, ότι χρειάζεται και στοχευμένη πολιτική και θα έχουμε σύντομα και τις προτάσεις του ΠΑ.ΣΟ.Κ πάνω σ' αυτό. Αλλά εάν  έχουμε στοχευμένη πολιτική κατά της φτώχειας –το ξαναλέω- θα έπρεπε το διχίλιαρο να πάει στοχευμένα και να μην πάει σε εκείνες τις οικογένειες, οι οποίες είναι από ένα ανώτερο εισόδημα και πάνω. Θα μπορούσαμε να προσδιορίσουμε στην επιτροπή –άλλα πράγματα μπορέσαμε και τα λύσαμε δημιουργικά- ποιο είναι εκείνο το όριο πάνω από το οποίο δεν έχει νόημα το επίδομα, εάν αυτό αποτελεί πολιτική κατά της φτώχειας της τρίτεκνης οικογένειας και άνω. Εάν όμως αυτό δεν αποτελεί τέτοια πολιτική και αποτελεί επίδομα, κατά τη γνώμη μας αυτό  είναι πενιχρό, είναι ευτελές. 
     Δεύτερον, στην άλλη λογική, ότι δίδεται κάτι ως προνόμιο –γιατί πραγματικά εδώ θέλουμε να το δούμε οριζόντια- για τις γεννήσεις θέλω να πω το εξής. Θέλουμε να δούμε οριζόντια και μέσα από το προνόμιο να δώσουμε κίνητρο να σκεφθεί ο άλλος και δεύτερη φορά «γιατί δεν κάνω ένα παιδάκι, αφού θα ελαφρυνθεί η ζωή μου έτσι ή θα έχω και αυτό, το κίνητρο». Πιστεύω ότι μια από αυτές τις περιπτώσεις είναι τα τέλη ταξινόμησης των Ι.Χ. αυτοκινήτων που αφορούν όλες τις οικογένειες.
     Εδώ όμως γιατί το κλιμακώνετε, κυρίες και κύριοι συνάδελφοι της Νέας Δημοκρατίας; Έχω εδώ έναν πίνακα. Κάναμε μια πρόχειρη διερεύνηση της αγοράς. Δεν θέλω να τα πω γιατί αφορούν συγκεκριμένες μάρκες. Πήραμε τρεις, τέσσερις μάρκες αυτοκινήτων όχι πολυτελών και κατηγορίες κυβικών και είδαμε ότι υπάρχουν τεράστιες διαφορές. 
     Να πω ένα παράδειγμα σε μια κατηγορία ενός αυτοκινήτου 1.4 κυβικών. Ενώ ο πολύτεκνος με τα τέσσερα παιδιά θα ωφεληθεί 1.600 ευρώ, η τρίτεκνη οικογένεια θα ωφεληθεί 560 ευρώ και μόνο. Να μην πω άλλο. Μπορώ όμως να καταθέσω αυτόν τον πίνακα στα Πρακτικά της Βουλής, ως ένα στοιχείο μιας μικρής έρευνας που κάναμε, για να δείτε ότι πραγματικά σε πάρα πολλές περιπτώσεις είναι μηδαμινά τα οφέλη για την τρίτεκνη οικογένεια. Ας εξισώνατε τουλάχιστον αυτό που θεωρούμε ότι είναι ένα οριζόντιο μέτρο που διευκολύνει, που εν πάση περιπτώσει κινητοποιεί. 
     (Στο σημείο αυτό η Βουλευτής κυρία Παρασκευή Χριστοφιλοπούλου καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Κατά τα άλλα είχαμε επισημάνει –και εδώ θέλω να το τονίσω- ότι θα έπρεπε να υπάρχει η ίδια λογική είτε της χωριστής πίτας, εάν θέλετε, της ποσόστωσης για τις τρίτεκνες οικογένειες είτε της ένταξης και των τριτέκνων με αυξητικό όμως σύστημα ανά παιδί, ώστε να υπάρχει προτεραιότητα, θα έπρεπε να τηρηθεί και για το άρθρο 1 και για το άρθρο 2.
     Αυτό δεν έγινε. Υπήρξε βέβαια, η συγκεκριμένη βελτίωση που καταθέσατε στην περίπτωση δ’ της παραγράφου 3 του άρθρου 1 που αφορά τις προσλήψεις των θέσεων τακτικού προσωπικού με σύμβαση εργασίας ιδιωτικού δικαίου αορίστου χρόνου. Θεωρούμε όμως, ότι αυτή από μόνη της η βελτίωση συνολικά στο άρθρο δεν μπορεί να δώσει όλες αυτές τις αρχές για τις οποίες σας μίλησα και να μας δώσει τη δυνατότητα να το ψηφίσουμε. 
     Έρχομαι τώρα στο άρθρο 2. Δεν θα επαναλάβω τις ίδιες θέσεις και την ίδια λογική. Θα επισημάνω όμως, ότι οριακή είναι η βελτίωση που επέρχεται για τους εκπαιδευτικούς. Κυρίως θα επισημάνω ότι στα θέματα που αντιμετωπίζονται στο άρθρο 2 σε ό,τι αφορά τις ευκαιρίες που έχουν οι πολυμελείς οικογένειες είτε είναι πολυτεκνικές είτε με τρία τέκνα για τη δια βίου εκπαίδευση που θεωρούμε ότι είναι στη σωστή κατεύθυνση –αυτές, δηλαδή, η Αντιπολίτευση δεν τις καταδικάζει- εμπεριέχεται μία αντίφαση. Και εσείς –οι συνάδελφοι από την Κυβέρνηση- και όλα τα πολιτικά κόμματα έχουμε δεχθεί ότι η γνώση και η δια βίου μάθηση είναι ένα πολύ σημαντικό εργαλείο στη σημερινή κοινωνία, την κοινωνία της πληροφορίας, την κοινωνία της νέας τεχνολογίας. Αυτό το εργαλείο είναι πολύ χρήσιμο, ιδιαίτερα χρήσιμο στους ανέργους. 
     Θεωρούμε, λοιπόν, ότι σ’ αυτές τις ρυθμίσεις προέχει, μεταξύ οικογενειαρχών πάντα, η ιδιότητα του ανέργου. Άρα, δεν θεωρούμε ότι πρέπει να δοθεί προτεραιότητα στον εργαζόμενο γονέα τεσσάρων παιδιών έναντι του άνεργου γονέα τριών παιδιών. 
     Θεωρούμε ότι αυτό είναι κοινωνική αδικία, διότι ο εργαζόμενος γονέας τεσσάρων παιδιών, έχει τουλάχιστον τη δουλειά του και μπορεί να βρει κάποιο τρόπο να εκπαιδευτεί. Πρέπει να δοθεί προτεραιότητα στον άνεργο γονέα τριών παιδιών διότι, όπως είπα πριν, το στοιχείο της ανεργίας σε συνδυασμό με την ύπαρξη οικογένειας είναι αυτό που πρέπει να δούμε. 
     Δεν είναι, όμως, αυτός ο μόνος λόγος για τον οποίο καταψηφίζουμε τα δύο πρώτα άρθρα, όπως σας ανέφερα. 
     Τώρα θα ήθελα να πάω στα πιο εύκολα για την Κυβέρνηση τουλάχιστον, γιατί εδώ –όπως σας είχαμε πει και στην επιτροπή- δεν έχουμε πραγματικά λόγο να μην ψηφίσουμε τα επόμενα άρθρα. 
     Δηλαδή, το άρθρο 3, που ορίζει τους δικαιούχους των παροχών και των μέτρων, το ψηφίζουμε. Ας ελπίσουμε ότι με τις παροχές και τα μέτρα θα έχουμε τη δυνατότητα και εμείς και εσείς και όλες οι κυβερνήσεις να βελτιώνουμε την κατάσταση, παρά να τη χειροτερεύουμε. Άρα, το πώς καθορίζεται ο δικαιούχος –με την έννοια που ισχύει, για να μην τα ξαναλέω- το πώς ορίζεται το πεδίο εφαρμογής στο άρθρο 4, αλλά και πώς ορίζονται στη συνέχεια, στο άρθρο 5, αντίστοιχα οι κατηγορίες πολυτέκνων πιστεύουμε ότι είναι σε θετική κατεύθυνση όχι μόνο γιατί ορθά απαλείφεται το επίθετο «νόμιμος» από το γάμο, αλλά και γιατί σωστά διευκρινίζεται από έναν ή περισσότερους γάμους και την υιοθεσία. 
     Αλλά να μην μακρηγορώ, γιατί έχω ήδη καλυφθεί. Σ’ αυτές όλες τις ρυθμίσεις θεωρούμε ότι επέρχονται βελτιώσεις και γι’ αυτό τις ψηφίζουμε.
     Θεωρούμε δε ότι είναι βελτιωτική συνολικά και η ρύθμιση του άρθρου 6. 
     Βεβαίως, το άρθρο 7 –το είχαμε πει και στην επιτροπή- δεν είναι κάτι το πολύ σημαντικό. Πολλές φορές αυτές οι ημέρες, όπως η Ημέρα του Πολυτέκνου ή  η Ημέρα κατά του AIDS –όπως λέγαμε κατά τη διάρκεια συζήτησης μιας επερώτησης που είχαμε καταθέσει εδώ στη Βουλή- δεν είναι σημαντικό. Μάλιστα και ο πρώην Υπουργός Υγείας ο κ. Κακλαμάνης έλεγε ότι αυτές οι ημέρες πολλές φορές γίνονται για να γίνονται.
     Θα το ψηφίσουμε αυτό το άρθρο, αλλά ας δούμε μαζί με τους συλλόγους των πολυτέκνων πως μπορούμε να βγάλουμε κάτι ουσιαστικό, κάποια μηνύματα από αυτήν την ημέρα. Το λέω ως παραίνεση βεβαίως, για την εφαρμογή του άρθρου αυτού. 
     Το άρθρο 8 το ψηφίζουμε, βεβαίως. Δεν έχουμε λόγο να μην το ψηφίσουμε. Βελτιωτικό είναι. 
     Το άρθρο 9, που προβλέπει την κωδικοποίηση των διατάξεων, το θεωρούμε ιδιαίτερα σκόπιμο και το ψηφίζουμε. 
     Το άρθρο 10, το οποίο μιλάει γι’ αυτήν την ετήσια έκθεση, είναι πάρα πολύ καλό, γιατί δίνει ακόμη και πιο θεσμοθετημένο χαρακτήρα στις προτάσεις που μπορούν να κάνουν οι οργανώσεις των πολυτέκνων ευρύτερα και γύρω από τα δικά τους ζητήματα. Εγώ εκτιμώ ότι θα έπρεπε –και το κάνουν ήδη, ελπίζω- να το κάνουν και ευρύτερα στα ζητήματα του δημογραφικού. 
     Στο άρθρο 11 βλέπω ότι εδώ έχετε μία προσθήκη, όπου τονίζετε τον ερευνητικό χαρακτήρα του Ιδρύματος αυτού. 
     Κύριε Υφυπουργέ, σας ευχαριστούμε γι’ αυτήν την προσθήκη. Τονίζεται μεν αλλά παραμένει ευχολόγιο αν δεν αλλάξει ο διοικητικός χαρακτήρας αυτού του νομικού προσώπου ιδιωτικού δικαίου διότι, όπως είπαμε και στην επιτροπή, θεωρούμε ότι οιοδήποτε νομικό πρόσωπο εποπτευόμενο απευθείας από τον Υπουργό Υγείας που εν προκειμένω έχει την αρμοδιότητα, δεν είναι δυνατόν να είναι αυτοτελές και αυτόνομο ερευνητικό ίδρυμα. Θα έπρεπε να έχει άλλου τύπου ιδιότητα για να μπορέσουμε να το ψηφίσουμε. Θεωρούμε ότι επέρχεται μια βελτίωση εδώ στην περίπτωση αυτή αλλά δεν μπορούμε να ψηφίσουμε το άρθρο. 
     Έρχομαι στο άρθρο 12 για τις κατοικίες του Βαρβασίου Χίου. Και αυτό το άρθρο το ψηφίζουμε. Θεωρούμε ότι είναι πολύ σημαντικό να έχουμε –και να ζητήσω από την Κυβέρνηση να το κάνει- ένα χρονοδιάγραμμα της εκκένωσης των κατεδαφιστέων κατοικιών στη Χίο και της τελικής στεγαστικής αποκατάστασης αυτών των ανθρώπων. Είχαμε δώσει εμείς τον τριετή χρονικό περιορισμό με αυτή τη λογική. Αυτή ήταν η λογική μας και νομίζω  ότι εδώ μπορείτε να συμμεριστείτε τη δική μας παραίνεση, κύριε Υφυπουργέ, ώστε να δοθεί ένα χρονοδιάγραμμα για να λυθεί κάποια στιγμή το πρόβλημα. Εμείς λέμε ναι σ’ αυτό αλλά σας προτείνουμε να θέσετε ένα χρονοδιάγραμμα και να γίνουν όλες οι προσπάθειες που ξέρω από την πλευρά σας ότι δεν έχετε λόγο να μην τις κάνετε. 
     Έρχομαι κυρίες και κύριοι συνάδελφοι, στο άρθρο 13. Το άρθρο 13 επανιδρύει ένα θεσμό τον οποίο το ΠΑ.ΣΟ.Κ. είχε φέρει στη Βουλή και είχε ψηφίσει, το Εθνικό Παρατηρητήριο Ατόμων με Αναπηρίες. Για αρκετούς μήνες επί κυβερνήσεων ΠΑ.ΣΟ.Κ. και για δύο χρόνια αυτό το παρατηρητήριο έχει μείνει ανενεργό. Κύριε Υπουργέ, στην επιτροπή είπατε ότι ο κύριος λόγος –εγώ πιστεύω ένας από τους λόγους- είναι το πολυμελές του διοικητικού συμβουλίου του. Εμείς, όμως, είχαμε τονίσει ότι χρειάζονταν και εκπρόσωποι των γονέων των αναπήρων τέκνων και σήμερα αυτό, αν δεν κάνω λάθος, σ’ αυτό που μόλις τώρα μας δώσατε, βλέπω ότι το προσθέτετε. Προσθέτετε έναν εκπρόσωπο στο Διοικητικό Συμβούλιο του Παρατηρητηρίου της Πανελλήνιας Ομοσπονδίας Σωματείων Γονέων και Κηδεμόνων Ατόμων με Αναπηρία. Αυτό το είχαμε και εμείς προτείνει και ο εκπρόσωπος της Ε.Σ.Α.Ε.Α. ο οποίος είχε κληθεί και νομίζω ότι αυτό είναι προς τη θετική κατεύθυνση.
     Να πω και πάλι ότι εμείς θα ψηφίσουμε το άρθρο 13 αλλά θα πούμε ότι είναι η ώρα να λειτουργήσει το Εθνικό Παρατηρητήριο και είναι η ώρα να του δοθούν και όσα υποσχεθήκατε, κύριε Υφυπουργέ, στην επιτροπή ότι θα δώσετε στον προϋπολογισμό που δεν είχε εγγραφεί το αντίστοιχο κονδύλι. Είμαι σίγουρη ότι θα το κάνετε και ίσως το έχετε κάνει ήδη. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα σας απαντήσω μετά. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εντάξει, θα μου απαντήσετε μετά. Είμαι σίγουρη ότι θα μου απαντήσετε θετικά διότι έχετε δεσμευθεί γι’ αυτό στην επιτροπή.
     ΠΡΟΕΔΡΕΥΩΝ (Σωτήρης Χατζηγάκης):  Θα απαντήσετε στο τέλος, κύριε Υφυπουργέ.
     Συνεχίστε, κυρία Χριστοφιλοπούλου.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μάλιστα, κύριε Πρόεδρε, διότι βλέπω ότι και ο χρόνος μου τελειώνει. 
     Πάω πολύ γρήγορα, λοιπόν, και λέω ότι τα τελευταία άρθρα, πλην του άρθρου 15 το οποίο καταψηφίζουμε γιατί το θεωρούμε φωτογραφικό, δεν έχουμε λόγο να μην τα ψηφίσουμε. 
     Έρχομαι τώρα στις τροπολογίες και θα μου επιτρέψετε να αναφερθώ πρώτα στην τροπολογία-προσθήκη που αφορά το κοινωφελές ίδρυμα «ΕΡΡΙΚΟΣ ΝΤΥΝΑΝ». Κυρίες και κύριοι συνάδελφοι, της Νέας Δημοκρατίας κατανοώ ότι ως Κυβέρνηση γενικώς δεν έχετε σχέδιο για την οικονομία, για την ανάπτυξη και για τη χώρα αλλά και εν προκειμένω για το «ΕΡΡΙΚΟΣ ΝΤΥΝΑΝ» το οποίο από τροπολογία σε τροπολογία το πάτε. Επιμέρους ρυθμίσεις και συνεχίζετε να κάνετε. Πείτε μας, έχετε ένα σχέδιο για το «ΕΡΡΙΚΟΣ ΝΤΥΝΑΝ» και για το πώς γενικότερα θα εξελιχθεί η συνεργασία του Ερυθρού Σταυρού με το ελληνικό δημόσιο; Διότι πρέπει να σας πω, κύριε Υφυπουργέ, ότι εδώ το ΠΑ.ΣΟ.Κ. όταν ψηφίστηκε η προηγούμενη τροπολογία για τη χορήγηση ειδικοτήτων από το «ΕΡΡΙΚΟΣ ΝΤΥΝΑΝ» είχε ζητήσει πέντε προϋποθέσεις. Είναι στα Πρακτικά, να μην αναφερθώ, γιατί ο χρόνος μου δεν είναι επαρκής. Μπορούν να αναφερθούν και άλλοι συνάδελφοι ενδεχομένως που θα πάρουν το λόγο. Όχι μόνο, λοιπόν, δεν τις τηρείτε –και είχαμε συμφωνήσει τότε υπό αυτές τις προϋποθέσεις- αλλά βλέπουμε ότι σκανδαλωδώς έχετε αποφασίσει, χωρίς καμία από αυτές τις προϋποθέσεις, να προχωρήσετε στη χορήγηση ήδη στο ακτινοδιαγνωστικό εργαστήριο δεκατριών θέσεων ακτινοδιαγνωστικής, καθώς και στο οφθαλμολογικό και στο ουρολογικό. Νομίζουμε ότι αυτό είναι πάρα πολύ σοβαρό και δημιουργεί ένα κλίμα δυσπιστίας εκ μέρους μας.
     Τώρα, σε ό,τι αφορά τη συγκεκριμένη τροπολογία βεβαίως δεν διευκρινίζετε  με ποιους όρους και διαδικασίες θα γίνεται αυτή η μεταφορά νοσηλευτικών μονάδων του Ε.Σ.Υ. και η απασχόληση ιατρικού προσωπικού στο ίδρυμα από το Ε.Σ.Υ., όπου τις ορίζει ένα Δ.Σ., όπου υπάρχουν κάποιες πλειοψηφίες που αλλάζουν με την τροπολογία αυτή. 
     Θεωρούμε ότι δεν μπορούμε να δώσουμε την ψήφο μας σε μία εντελώς αόριστη τροπολογία για την οποία δεν υπάρχουν εχέγγυα, χωρίς να υπάρχει ένα γενικό πλάνο –όπως σας είπα- και για το προσωπικό, αλλά κυρίως για τον τρόπο λειτουργίας των κλινικών, γιατί δεν είναι θέμα να μεταφέρουμε κάποιες κλινικές. Κρεβάτια υπάρχουν. Βεβαίως, υπάρχει συμφόρηση στα μεγάλα νοσοκομεία και τα ράντζα δεν έφυγαν, παρ’ όλα όσα λέγατε. Ας ελπίσουμε ότι τα τριτοκοσμικά θα σταματήσουν, με όσα μας είπε ο κ. Αβραμόπουλος και συνεχίζει να μας λέει και να μας τάζει. Αυτό το «τάζειν» -το έχετε αποδείξει άλλωστε- είναι πολύ επικίνδυνο σπορ.
     Έρχομαι γρήγορα να πω ότι την τροπολογία για τον Ο.Ε.Κ. θα την ψηφίσουμε.
     Επίσης, θα ήθελα να πω δυο λόγια, πάλι στην ίδια όμως τώρα θετική κατεύθυνση…
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, όμως, κυρία συνάδελφε. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, είχατε πει για ανοχή δύο λεπτών. Έχω άλλο ένα λεπτό.
     ΠΡΟΕΔΡΕΥΩΝ (Σωτήρης Χατζηγάκης): Τι ανοχή; Σας έδωσα διπλάσιο χρόνο, παραπάνω μάλιστα, υπερδιπλάσιο.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όχι διπλάσιο χρόνο, κύριε Πρόεδρε. Είχα δεκαπέντε λεπτά και βρίσκομαι στα δεκαεπτά λεπτά. Σε μισό λεπτό, κύριε Πρόεδρε, ολοκληρώνω. Θα πω κάτι καλό για το Υπουργείο. 
     ΠΡΟΕΔΡΕΥΩΝ (Σωτήρης Χατζηγάκης): Εντάξει, θα σας δώσω λίγο χρόνο, κυρία συνάδελφε.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αφήστε με να κλείσω με θετικό τρόπο τουλάχιστον, γιατί πριν έλεγα αρνητικά πράγματα.
     Το μόνο που θέλω να πω, λοιπόν, είναι ότι την τροπολογία για το Εθνικό Συμβούλιο Οικογένειας, αφού αποτελεί –αν δείτε και τα Πρακτικά, αλλά και δημοσιεύσεις της επιτροπής- και πρόταση της Αντιπολίτευσης να υπάρχει ένα τέτοιο εθνικό φόρουμ –έτσι λέγαμε εμείς, εσείς λέτε «Εθνικό Συμβούλιο»- δεν έχουμε λόγο να μην την ψηφίσουμε, αφού εισάγει το Εθνικό Συμβούλιο Οικογένειας. 
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου.
     Ο κ. Παναγιώτης Κοσιώνης έχει το λόγο.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
     Κύριοι συνάδελφοι, συζητώντας επί της αρχής είχαμε αναλύσει διεξοδικά τους λόγους για τους οποίους καταψηφίζουμε το νομοσχέδιο, αναφερόμενοι και σε άρθρα συγκεκριμένα.
     Ένα από τα βασικά στοιχεία στα οποία στηριχθήκαμε και τα οποία επιβεβαιώνονται και τώρα, είναι αυτό που λέγεται μέσα στην Εισηγητική Έκθεση, η διαπίστωση δηλαδή που κάνει το ίδιο το Υπουργείο ότι μέχρι τώρα όλα τα μέτρα που έχουν ληφθεί είναι ένα συνονθύλευμα αποσπασματικών ρυθμίσεων κ.λπ..
     Αυτό το συνονθύλευμα επεκτείνεται ακόμα περισσότερο τώρα και στον επιμερισμό των ευθυνών και στον επιμερισμό των οικονομικών ενισχύσεων. Εκείνο το οποίο μας δημιουργεί επιπρόσθετες δυσκολίες είναι ότι πρέπει να είμαστε αρκετά επιφυλακτικοί, γιατί οι διατυπώσεις λόγω του ότι οι διορθώσεις αρχίζουν από το 1944, έχουν γίνει με τέτοιο τρόπο που δεν μπορεί να καταλάβει κανείς ακριβώς τι είναι εκείνο που προτείνει. Δεν ξέρω τώρα αν είναι εκ προθέσεως, αλλά είναι δυνατόν, αποδεχόμενος κανείς ένα άρθρο από αυτά, να πέσει στην παγίδα να ψηφίσει κάτι, το οποίο δεν ανταποκρίνεται στις πολιτικές και ιδεολογικές του απόψεις. 
     Γι’ αυτούς τους λόγους ακριβώς, θα είμαι πάρα πολύ σύντομος επί των άρθρων. Το άρθρο 1 στην παράγραφο 1 και 2 θεσμοθετεί αυτό το ποσό των 2.000 ευρώ για τον τοκετό και για τα τέλη ταξινόμησης. Είχα πει και επί της αρχής όταν συζητούσαμε ότι αυτό καθ’ εαυτό το ποσό των 2.000 ευρώ δεν θα μπορούσε να το καταψηφίσει κανείς, αλλά ανέλυσα διεξοδικά τι σημαίνει ένα τέτοιο ποσό και ότι δεν μπορεί να αποτελέσει «δόλωμα» -σε εισαγωγικά αυτή η λέξη- για τις οικογένειες που είναι μονότεκνες ή δίτεκνες, για να φτάσουν στο τρίτεκνο παιδί και παραπάνω. 
     Οι υπόλοιπες παράγραφοι περιλαμβάνουν σειρά επεκτάσεων. Ακούσαμε και μία που είπε ο Υπουργός. Παρά ταύτα, πιστεύουμε ότι το μέρισμα το οποίο μοιράζεται είναι πάρα πολύ μικρό και δημιουργεί και ενδοκοινωνικές αντιπαραθέσεις, αφού ξέρουμε ότι έχουμε φτάσει σε οξύτατο σημείο και κατά τη γνώμη μας δεν λύνει το θέμα. Γι’ αυτό δεν θα το καταψηφίσουμε, αλλά δεν θα το ψηφίσουμε. Θα ψηφίσουμε λευκό.
     Στο άρθρο 2 επεκτείνονται μια σειρά διατάξεις, όσον αφορά ζητήματα εισαγωγής σε διάφορες σχολές και στα κέντρα κατάρτισης. Ρυθμίζεται ο τρόπος μοριοδότησης και στις τρίτεκνες οικογένειες. 
     Έρχονται ορισμένα θέματα, τα οποία είναι παρακάτω και τα οποία θα μπορούσαν να λυθούν άνετα χωρίς να καταρρεύσει και ο κρατικός προϋπολογισμός. Γιατί πρέπει, για παράδειγμα, να επεκταθεί η μείωση των διδάκτρων στα Ι.Ε.Κ. και να μην καταργηθούν; Πόσες είναι αυτές οι οικογένειες; Γιατί να μην καταργηθούν;
     Έχουμε και μια αντίθεση που έχει άλλα χαρακτηριστικά –την έχουμε πει και πιο μπροστά- στα προγράμματα κατάρτισης. Γι’ αυτό δεν θα το υπερψηφίσουμε, δεν θα το καταψηφίσουμε, θα ψηφίσουμε «λευκό».
     Για το άρθρο 3 δεν έχουμε καμία αντίρρηση.
     Στο άρθρο 4, οι ρυθμίσεις που αναφέρονται και πιο πάνω, αρκετές από αυτές είναι θετικές. Εκείνο που δεν ρυθμίζεται ακριβώς και μας αφήνει πολλές αμφιβολίες είναι το θέμα των αλλοδαπών. Ποιοι αλλοδαποί θα δικαιούνται; Επειδή έχω και μια εμπειρία ως αλλοδαπός κάποτε, σας λέω ότι είναι πάρα πολύ δύσκολο. Θα μπορούσε να πει κανείς, όσοι έχουν άδεια παραμονής, όσοι φορολογούνται. Γι’ αυτό επειδή ακριβώς κρατούμε τις επιφυλάξεις που είπα δεν θα το καταψηφίσουμε αλλά θα ψηφίσουμε «λευκό».
     Και για το άρθρο 5 ισχύει περίπου το ίδιο.
     Άρθρο 6, επέκταση της αναγνώρισης της πολύτεκνης ιδιότητας σε συγκεκριμένες περιπτώσεις. Το είπα και στην εισήγηση όλες οι τρίτεκνες οικογένειες δεν χαρακτηρίζονται πολύτεκνες. Υπάρχουν συγκεκριμένες περιπτώσεις εδώ. Συμφωνούμε με την πρόταση η έκδοση κάρτας να γίνεται μέσω του Κ.Ε.Π.. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Άλλαξε αυτό.
     ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Έρχονται τόσες αλλαγές και τόσο σύντομα. Γι’ αυτό ακριβώς επειδή κρατούμε αυτές τις επιφυλάξεις, θα ψηφίσουμε «λευκό» και δεν θα το καταψηφίσουμε. 
     Για το άρθρο 7 τον εορτασμό της ημέρας το είπαμε εκεί το είπαμε και στην επιτροπή. Δεν υπάρχει ίσως με μια έννοια υπερβολής κάθε μήνας που να μην έχει και μια ημέρα. Η «ημέρα της πολύτεκνης» η «ημέρα των ορφανών», η «ημέρα του Περιβάλλοντος» και όλη αυτή η βαβούρα και η φασαρία που γίνεται το πολύ πολύ να κρατάει μιάμιση μέρα και μετά σιγούν τα πάντα. Υπάρχουν και κάποια άλλα προβλήματα εκεί με το θέμα της χρηματοδότησης, με το θέμα του εκδημοκρατισμού, εφαρμογή δηλαδή της απλής αναλογικής. Γι’ αυτό θα ψηφίσουμε «λευκό».
     Συμφωνούμε με το άρθρο 8.
     Το άρθρο 9 είναι τεχνοκρατικής φύσης. Θα μπορούσε να πει κανείς να το ψηφίσει, μας δημιουργεί όμως ορισμένες αμφιβολίες η διατύπωση που υπάρχει για απάλειψη διατάξεων που έχουν σιωπηρώς καταργηθεί. Ποιες είναι αυτές; Τι θα πει σιωπηρώς καταργηθεί; Και γιατί καταργήθηκαν σιωπηρώς; Δεν το ξέρουμε. Γι’ αυτό θα ψηφίσουμε λευκό.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το αφαιρέσαμε αυτό.
     ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Το άρθρο 10 έχουμε τοποθετηθεί και άλλες φορές να το καταψηφίσουμε. Δεν εφαρμόζεται η απλή αναλογική και είναι θέμα χρηματοδότησης που είναι λεπτό σημείο και δεν θέλω να το αναφέρω αυτήν τη στιγμή. Αυτό το άρθρο πάντως θα το καταψηφίσουμε.
     Για το άρθρο 11 τώρα «Ινστιτούτο Κοινωνικών και Δημογραφικών Ερευνών» δεν μπορεί να πει κανείς να μη       δημιουργηθεί τέτοιο, για να λύσεις το εθνικό θέμα όπως λέμε. Ξέρουμε πάρα πολύ καλά ότι υπάρχουν ορισμένες αιτίες οι οποίες πρέπει να αναζητηθούν, να αναλυθούν και να αντιμετωπιστούν. Γιατί δεν είναι θέμα υπογεννητικότητας μονάχα, είναι και θέμα υπογονιμότητας βέβαια για το οποίο κάποτε τέτοιο όργανο πρέπει να αποφασίσει. Και αφού είναι για ένα τέτοιο μεγάλο εθνικό θέμα, γιατί άραγε θα πρέπει να είναι νομικό πρόσωπο ιδιωτικού δικαίου και οι εργαζόμενοι να λειτουργούν μέσα με σχέση ιδιωτικού δικαίου; Γι’ αυτό το λόγο θα καταψηφίσουμε αυτό το άρθρο, όπως έχουμε κάνει και με άλλα νομικά πρόσωπα που είναι ιδιωτικού δικαίου και θα μπορούσαν να είναι νομικά πρόσωπα δημοσίου δικαίου.
     Για το άρθρο 12 με επιφυλάξεις θα λέγαμε «ναι». 
     Το άρθρο 13 πάλι και αυτό είναι σαν το προπροηγούμενο, άλλο ένα νομικό πρόσωπο ιδιωτικού δικαίου το οποίο είχε δημιουργηθεί και θα θυμούνται πάρα πολλοί συνάδελφοι αν έχουν ασχοληθεί με αυτό γιατί έμεινε ανενεργό. Ήταν θέμα ποιος τοποθετείτο ως αντιπρόεδρος και δημιουργήθηκαν διάφορες συγκρούσεις. Παρουσιάζει βέβαια ένα ευνοϊκό σημείο ότι είναι δύο, είναι παραδείγματος χάρη Θεσσαλονίκη και Ηράκλειο Κρήτης και αναπτύσσονται και δεκαεπτά περιφερειακά. Εμείς θα το καταψηφίσουμε όμως για τους λόγους που ανέφερα πιο μπροστά. Δεν δημιουργεί δημόσιες υποδομές στήριξης των ατόμων με ειδικές ανάγκες, αλλά διαμορφώνει ένα μηχανισμό του κράτους στήριξης πρώτα από όλα του ιδιωτικού τομέα που έχουμε συγκεκριμένη πολιτική τοποθέτηση και δεν μπορούμε να την αναιρέσουμε.
     Δεύτερος λόγος είναι ότι τα πάντα προβλέπεται να θεσπιστούν με προεδρικό διάταγμα χωρίς να ξέρουμε τι θα λέει αυτό το προεδρικό διάταγμα και για τη σχέση εργασίας των στελεχών που θα εργάζονται εκεί και θα είναι ιδιωτικού δικαίου και μερικής απασχόλησης.
     Στο άρθρο 14 δεν έχουμε καμία αντίρρηση. Είναι τεχνοκρατικής φύσης. 
     Το άρθρο 15 το καταψηφίζουμε για τους λόγους που είχα αναφέρει και πιο μπροστά, γιατί είναι τοποθέτηση προσώπων κ.λπ.. 
     Ως προς τις τροπολογίες τώρα, θα τις καταψηφίσουμε και τις τρεις. Ο ένας λόγος είναι οι παρακρατήσεις. Εμείς δεν δεχόμαστε ότι πρέπει να γίνονται παρακρατήσεις. 
     ΠΡΟΕΔΡΕΥΩΝ (Σωτήρης Χατζηγάκης): Τέσσερις είναι οι τροπολογίες. 
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Την τέταρτη, με συγχωρείτε, αλλά δεν την έχω υπ' όψιν μου και κρατάω τις επιφυλάξεις μου. 
     Δεν συμφωνούμε, λοιπόν, με τις παρακρατήσεις. Είναι κατά κάποιο τρόπο αντιφατικές οι θέσεις, μία έτσι και μία αλλιώς. Δεν θα την ψηφίσουμε. 
     Ως προς το Εθνικό Συμβούλιο Οικογένειας και Πληθυσμού, ενώ δημιουργούμε το νομικό πρόσωπο ιδιωτικού δικαίου πιο πριν που έχει σχέση με το δημογραφικό πρόβλημα, κολλάμε άλλο ένα οργανισμό τέτοιο που λειτουργεί με τον τρόπο που είπαμε πιο πριν. Γι’ αυτό θα το καταψηφίσουμε. 
     Κυρίως καταψηφίζουμε την τροπολογία που έχει σχέση με το «ΕΡΡΙΚΟΣ ΝΤΥΝΑΝ». Και δεν είναι το θέμα, όπως είπε η συνάδελφος πιο μπροστά, ότι «κάθε τόσο έρχεται μια τροπολογία», αλλά είναι και συνεχόμενες και διευρυνόμενες. Πρώτα άρχισε με τα κρεβάτια εντατικής θεραπείας και τώρα προχωράει στη διεύρυνση μέσα στο πλαίσιο της συνεργασίας δημόσιου και ιδιωτικού τομέα, όπως έχει γίνει αποδεκτό και από τα δύο  κόμματα και το κυβερνητικό κόμμα και το κόμμα της Αντιπολίτευσης. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
     Ο κ. Λεβέντης έχει το λόγο. 
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, τις τελευταίες μέρες ακούσαμε από τον πιο υπεύθυνο στον τομέα της υγείας από πλευράς Κυβέρνησης, τον Υπουργό Υγείας, να μιλάει για τριτοκοσμική κατάσταση στα νοσοκομεία, κάτι που εμείς το λέμε χρόνια τώρα και το τονίζουμε και το επαναλαμβάνουμε και το έχουμε διαπιστώσει, αν θέλετε και με επιτόπιες επισκέψεις και το τελευταίο διάστημα και συγκεκριμένα, με χθεσινή επίσκεψη στο «ΣΙΣΜΑΝΟΓΛΕΙΟ» επιβεβαιώνεται ακόμα περισσότερο αυτή η κατάσταση. Δηλαδή είναι τραγική η κατάσταση, επειδή εξακολουθεί να λείπει σε όλα τα νοσοκομεία το 30% έως 40% των οργανικών θέσεων, οργανισμών οι οποίοι έχουν θεσπιστεί πριν από είκοσι χρόνια, το 1986. Εν τω μεταξύ έχουν εξελιχθεί τα πράγματα. Έχουν προστεθεί καινούριες κλινικές, λειτουργούν καινούρια μηχανήματα, υπάρχει καινούριος εξοπλισμός και όμως φεύγουν, συνταξιοδοτούνται, αποσπώνται οι διάφοροι εργαζόμενοι σε άλλα τμήματα και δεν αντικαθίστανται. Η κατάσταση είναι τραγική. 
     Κύριε Υπουργέ, νομίζω ότι εσείς έχετε ακριβέστερη γνώση από μας εδώ, γιατί πιστεύω ότι είστε σε άμεση επικοινωνία και με τις υπηρεσίες. Όσο και να θέλουν οι υπηρεσίες, οι διοικήσεις να εξωραΐσουν τα πράγματα δεν μπορεί αυτό να σκεπαστεί. 
     Θα ήθελα απ’ αυτό το Βήμα επίσης να τονίσω ότι υπάρχουν καταγγελίες από πάρα πολλούς εργαζόμενους για διοικήσεις με αυταρχική συμπεριφορά, όπως συγκεκριμένα στο «ΣΙΣΜΑΝΟΓΛΕΙΟ». Αυτό θα ήθελα να ληφθεί σοβαρά υπ' όψιν και να μην υπάρχουν τέτοια φαινόμενα. Τουλάχιστον να μην κλείνει την πόρτα ο Διοικητής, όταν θέλει να τον δει το Διοικητικό Συμβούλιο των εργαζομένων. Αυτό είναι ανεπίτρεπτο, γιατί έχουν να συζητήσουν σοβαρά θέματα. 
     Το πρώτο και κύριο, όπως είπαμε, είναι η έλλειψη προσωπικού και βέβαια οι δαπάνες που είναι χαμηλές και στη συνέχεια όλα τα άλλα στον τομέα της υγείας. 
     Για το συγκεκριμένο νομοσχέδιο εξηγήσαμε γιατί εμείς το καταψηφίζουμε επί της αρχής, παρά το ότι έχει θετικά στοιχεία, τα οποία δεν θέλουμε να υποβαθμίσουμε.
     Ως προς τα επιμέρους άρθρα έχω να πω τα εξής. Για τις ρυθμίσεις που εμπεριέχονται στα άρθρα από 1 έως και 3 ήθελα να πω ότι επαναδιατυπώνουμε την άποψη που εκφράσαμε και στην επί της αρχής τοποθέτηση, δηλαδή ότι αναδιανέμει τις μέχρι σήμερα παροχές για τις πολύτεκνες οικογένειες σε μεγαλύτερο αριθμό δικαιούχων, εντάσσοντας και τις οικογένειας με τρία τέκνα χωρίς, όμως, να τις θεωρεί πολύτεκνες. Αυτή η παροχολογία ελάχιστη αξία έχει, αν πάρουμε υπ' όψιν μας πώς εφαρμόστηκαν μέχρι σήμερα αυτές τις διατάξεις και τις δυσκολίες που αντιμετωπίζουν οι δικαιούχοι. Δυστυχώς εδώ, πάρα πολύ λίγο αυξάνεται η πίτα, ενώ αυξάνονται πολύ περισσότερο οι δικαιούχοι. Αυτό έχει ως συνέπεια και οι τρίτεκνες οικογένειες να λαμβάνουν πολύ λίγα και από την άλλη και οι πολύτεκνες να νοιώθουν αδικημένες, γιατί ένα μέρος από αυτά τα λίγα που έπαιρναν τώρα, πρέπει να κατευθυνθεί και προς άλλες κατευθύνσεις.
     Όταν δεν γίνονται, λοιπόν, προσλήψεις ούτε στον ιδιωτικό ούτε στο δημόσιο τομέα, όταν το φάσμα των απολύσεων έγινε εφιάλτης για όλους τους εργαζόμενους και τις εργαζόμενες, πόση αξία έχει η χορήγηση δυνατότητας επιπλέον μορίων για εξεύρεση θέσης στο δημόσιο, μάλιστα μερικής απασχόλησης και αν δεν είναι ελλειμματικός ο προϋπολογισμός; Είναι τόσο λίγες οι θέσεις που προκηρύσσονται στο δημόσιο πια και απ’ αυτές ένα ελάχιστο ποσοστό θα μπορεί να καταληφθεί από τις τρίτεκνες και τις πολύτεκνες οικογένειες.
     Όσον αφορά την εφάπαξ χορήγηση των 2.000 ευρώ για κάθε τρίτο παιδί που θα γεννηθεί από 1-1-2006, ο τρόπος πληρωμής, ο φορέας καταβολής και τα απαιτούμενα δικαιολογητικά θα καθοριστούν με κοινή υπουργική απόφαση, χωρίς να υπάρχει χρονοδιάγραμμα έκδοσης της κοινής υπουργικής απόφασης. Η δε απαλλαγή από το τέλος ταξινόμησης παρέχεται σταδιακά και ολοκληρώνεται το 2008. Μάλιστα, το 2006 μόνο το 35% των τρίτεκνων οικογενειών μπορεί να κάνει χρήση της απαλλαγής. Καταλαβαίνετε ότι αυτό είναι ένα σοβαρό μειονέκτημα. Θα είχαν αξία αυτές οι παροχές, αν υπήρχε τρόπος να παρακολουθείται η εφαρμογή τους, να καταγράφεται ο αριθμός των ευεργετηθέντων, το αποτέλεσμα που παράγεται σε όφελος της πολύτεκνης και τρίτεκνης οικογένειας και να παίρνονται μέτρα για επιπλέον στήριξη της οικογένειας. 
     Είπαμε και στη συζήτηση επί της αρχής ότι τα 2.000 ευρώ είναι ένα σημαντικό ποσό, πλην όμως είναι πολύ λιγότερα από αυτά που χρειάζονται μόνο για τον τοκετό και πολύ περισσότερα από αυτά που θα ξοδέψει η οικογένεια στη διαδρομή της εγκυμοσύνης, μέχρις ότου επιτευχθεί ο τοκετός και, βέβαια, τα όσα άλλα θα ακολουθήσουν από εκεί και πέρα που είναι πολλαπλάσια. Αυτό πρέπει να σκεφθούμε, ότι αυτήν τη στιγμή δεν είναι μόνο οι τρίτεκνες και οι πολύτεκνες οικογένειες, που έχουν ασφαλώς τα μεγαλύτερα προβλήματα, αλλά ότι, εάν θέλουμε να ενισχύσουμε την οικογένεια όπως λέει το νομοσχέδιο -γιατί μιλάει για στήριξη και ενίσχυση της οικογένειας συνολικά- τότε πρέπει να δούμε πως θα στηρίξουμε όλες τις οικογένειες, εξασφαλίζοντας όλες αυτές τις προϋποθέσεις που απαιτούνται όχι μόνο ως οικονομική ενίσχυση, αλλά ως εξασφάλιση και στέγης και εργασίας και υγείας και εκπαίδευσης και ιατροπαιδαγωγικών σταθμών και τόσα άλλα που τα έχουμε αναφέρει επανειλημμένα. 
     Στο άρθρο 2 προτείνουμε να προστεθεί και το αίτημα των αδιόριστων εκπαιδευτικών με τρία παιδιά που έχει ως εξής. Κύριε Υπουργέ, είχαμε πει και στη συζήτηση στην αρμόδια επιτροπή ότι ο αδιόριστος εκπαιδευτικός με τρία παιδιά που η οικογένειά του έχει την επιμέλεια ή την προστασία του ανάπηρου τέκνου ή άλλου μέλους ή άλλου συγγενούς προσώπου με πρώτο βαθμό συγγενείας και με αναπηρία 67% να προτάσσεται των άλλων εκπαιδευτικών με τρία παιδιά και να διορίζεται κατά προτεραιότητα σε περίπτωση που και οι δυο γονείς είναι αδιόριστοι εκπαιδευτικοί και έχουν στην οικογένειά τους ανάπηρο τέκνο ή άλλο ανάπηρο μέλος ή άλλο προστατευόμενο πρόσωπο με πρώτο βαθμό συγγενείας και με αναπηρία 67%. Θα πρέπει να θεωρούνται αμφότεροι δικαιούχοι του 20%. Εμείς κάναμε αυτές τις προτάσεις, αλλά δεν είδαμε να πέρασαν και γι’ αυτό, σύμφωνα και με την άλλη επιχειρηματολογία που αναπτύξαμε, θα καταψηφίσουμε αυτά τα άρθρα.
     Έρχομαι στο άρθρο 4 στην παράγραφο στ΄. Με τις ρυθμίσεις του νόμου για τη νομιμοποίηση των μεταναστών και με το περιεχόμενο σχετικής εγκυκλίου του Υπουργείου Εσωτερικών υπάρχει σοβαρό πρόβλημα εγγραφής των παιδιών που γεννιούνται από μετανάστες που ζουν και εργάζονται στη χώρα μας και δεν γράφονται στα δημοτολόγια του οικείου δήμου. Κύριε Υπουργέ, το είπα και στην επί της αρχής συζήτηση. Είναι σοβαρό πρόβλημα να γεννιέται ένα παιδί από την Αλβανία ή από οπουδήποτε αλλού στη χώρα μας και όμως, παρά και τις διεθνείς συνθήκες, να μην το γράφουμε στα δημοτολόγια, αλλά πρέπει να πάει να γραφτεί στη χώρα του, να επανέλθει εδώ και να γραφεί μετά από μετεγγραφή, όπως θα μπορούσαμε να πούμε. Είναι ανάγκη να αντιμετωπιστεί αυτό το ζήτημα σε συνεργασία με το Υπουργείο Εσωτερικών, διαφορετικά η ρύθμιση θα είναι άνευ αξίας. 
     Το ίδιο ισχύει και για την παράγραφο στ΄ του άρθρου 5.
     Έρχομαι στο άρθρο 6. Και μόνο για το λόγο ότι η Κυβέρνηση αθετεί προεκλογική και μετεκλογική δέσμευση του ίδιου του Πρωθυπουργού για απόδοση του όρου «πολύτεκνη οικογένεια» και σε όσους έχουν τρία τέκνα καταψηφίζουμε το συγκεκριμένο άρθρο. 
     Ως προς άρθρο 7 συμφωνούμε να υπάρχει μία μέρα και για την πολύτεκνη οικογένεια. Όμως, με το να ονοματίζουμε μία μέρα ότι είναι αφιερωμένη στην πολύτεκνη οικογένεια, αυτό δε σημαίνει ότι λύνουμε το πρόβλημα.
     Ξέρουμε ότι όλες οι επετειακές ημέρες πολύ λίγα προσφέρουν για το αντικείμενο, στο οποίο είναι αφιερωμένες.
     Τα άρθρα 8 και 9 τα ψηφίζουμε, δεν έχουμε αντίρρηση.
     Στο άρθρο 10 υπάρχουν προβλήματα, γιατί στο περιεχόμενο της υπουργικής απόφασης πρέπει να καθορίζεται και η διαφάνεια στη διαχείριση των πόρων και η αξιοποίησή τους. Είμαστε επιφυλακτικοί.
     Για το άρθρο 11, με ένα προεδρικό διάταγμα και μία υπουργική απόφαση καθορίζονται όλα τα σχετικά με τη λειτουργία του Ινστιτούτου, χωρίς να έχουν καθορισθεί τα της λειτουργίας, που προβλέπεται ότι με το ίδιο προεδρικό διάταγμα μπορεί να συσταθούν μέχρι δέκα θέσεις προσωπικού και πάλι καλά. Θα είναι αορίστου χρόνου; Εμείς δεν ψηφίζουμε αυτό το άρθρο, γιατί αφήνει πολλές εκκρεμότητες και μας δημιουργεί πολλά ερωτηματικά.
     Με το άρθρο 12 συμφωνούμε.
     Για το άρθρο 13 υπάρχουν συγκεκριμένες προτάσεις από την Ε.Σ.Α.Ε.Α. που, πιστεύουμε, πρέπει να γίνουν αποδεκτές, με εξαίρεση τις προτάσεις για τη σύνθεση του Διοικητικού Συμβουλίου του παρατηρητηρίου. Το Διοικητικό Συμβούλιο, κατά τη γνώμη μας, πρέπει να είναι εννεαμελές, αλλά δεν είναι απαραίτητο να είναι εκπρόσωπος του Ιδρύματος Τεχνολογίας και Έρευνας. Υπάρχουν και στο Εθνικό Μετσόβιο Πολυτεχνείο και στο Πανεπιστήμιο Αθηνών επιστήμονες που έχουν γνώση του χώρου των αναπήρων και της εφαρμογής των νέων τεχνολογιών. Επίσης, αφού μετέχει στο Διοικητικό Συμβούλιο εκπρόσωπος της Ε.Σ.Α.Ε.Α., είναι πλεονασμός να μετέχει εκπρόσωπος της ΠΟΣΓΚΜΕΑ, που είναι μέλος της. Θα μπορούσαν να είναι δύο οι εκπρόσωποι της Ε.Σ.Α.Ε.Α. και να γίνει   η κατανομή, γιατί αλλιώς όλες οι ομοσπονδίες-μέλη της ΕΣΑΕΑ θα ζητήσουν και αυτοί –και δικαιολογημένα- να συμμετέχουν. 
     Δεν έχουμε αντίρρηση για το άρθρο 14, είναι τεχνοκρατικό, το ψηφίζουμε.
     Όσον αφορά το άρθρο 15, κατανοούμε τη συμπλήρωση του συγκεκριμένου άρθρου του ν.3329/2005 και για τον πρόσθετο λόγο ότι και η υπάρχουσα διάταξη του νόμου παραβιάζεται, δεν μπορούμε να το ψηφίσουμε.  
     Για τις τροπολογίες: 
     Η τροπολογία για τη δημιουργία εθνικού συμβουλίου οικογένειας και πληθυσμού: αρχικά στους κοινωνικούς εταίρους δεν περιλαμβάνονται εκπρόσωποι των αγροτικών οργανώσεων και των επαγγελματοβιοτεχνών. Επί της ουσίας, τι θα προσθέσει η δημιουργία του συμβουλίου, όταν το περιεχόμενο του νομοσχεδίου που συζητάμε δεν δημιουργεί προϋποθέσεις ουσιαστικής ενίσχυσης της πολύτεκνης οικογένειας; Στη χώρα μας δεν λείπουν όργανα και θεσμοί, λείπουν πολιτική βούληση και πόροι. Όσο δεν υπάρχουν πόροι και όσο η πίτα αναδιανέμεται σε περισσότερους, χωρίς να μεγαλώνει, θα λείπουν οι θετικές δράσεις για την ενίσχυση της οικογένειας και την αντιμετώπιση του δημογραφικού προβλήματος, εκτός αν υιοθετήσουμε την πολύ συντηρητική άποψη για την προστασία του αγέννητου παιδιού και τη μη χρησιμότητα του προγεννητικού ελέγχου. Εμείς ψηφίζουμε λευκό σε αυτήν την τροπολογία.
     Ψηφίζουμε την τροπολογία για την ειδική αμοιβή, που αφορά τους νοσηλευτές και τις νοσηλεύτριες μέλη Δ.Ε.Π., γιατί αποτελεί εξομοίωση με τις άλλες ειδικότητες. Ήταν μία παράλειψη και δημιουργούσε άνιση μεταχείριση. 
     Επίσης, ψηφίζουμε την τροπολογία για τη διόρθωση μερικών από τα τόσα προβλήματα υπάρχουν για τους εργαζόμενους στα κλωστήρια της Νάουσας, αν και έχουμε επιφύλαξη πώς θα λειτουργήσουν και πώς θα αποδοθούν αυτά που εδώ θεσμοθετούνται.
     Έρχομαι στην πιο σημαντική τροπολογία και σε ένα από τα πιο σημαντικά στοιχεία αυτού του νομοσχεδίου που συζητούμε, για την πριμοδότηση του ευνοούμενου της Κυβέρνησης και του Υπουργείου Υγείας «ΕΡΡΙΚΟΣ ΝΤΥΝΑΝ». Το είπα και προχθές ότι είναι μία νοσηλευτική μονάδα πάρα πολύ σημαντική. Κανένας δεν έχει αντίρρηση από αυτή την άποψη, πλην όμως πώς λειτουργεί και τι πάμε να δημιουργήσουμε εδώ. Αυτό δεν ξεκαθαρίζει. Και βλέπουμε ότι έρχεται εδώ τμηματικά κάθε τόσο, σε κάθε νομοσχέδιο του Υπουργείου Υγείας, το τελευταίο διάστημα  και μία τροπολογία που πριμοδοτεί το «ΕΡΡΙΚΟΣ ΝΤΥΝΑΝ» και δεν ξεκαθαρίζει το Υπουργείο Υγείας τι θέλει. Να δημοσιοποιήσει το «ΕΡΡΙΚΟΣ ΝΤΥΝΑΝ» ή να ιδιωτικοποιήσει τον Ερυθρό Σταυρό; Αυτό, κύριε Υπουργέ, θα ήταν ωραιότερο να το ξεκαθαρίζατε και να λέγατε «θέλουμε αυτό». Βέβαια, για εμάς δεν υπάρχει αμφιβολία ότι η Κυβέρνηση πριμοδοτεί τον ιδιωτικό τομέα της υγείας και προσπαθεί με χίλιους δυο τρόπους να τον ενισχύσει. Και εδώ είναι μία δοκιμαστική μέθοδος που εφαρμόζει στο «ΕΡΡΙΚΟΣ ΝΤΥΝΑΝ», για να δει πώς θα ξανοιχθεί μετά και προς άλλες κατευθύνσεις.
     Εμείς είμαστε κατηγορηματικά αντίθετοι σ’ αυτήν την τροπολογία. Βέβαια η τροπολογία κατατίθεται, μετά από αίτημα του «ΕΡΡΙΚΟΣ ΝΤΥΝΑΝ» και του Ελληνικού Ερυθρού Σταυρού, αλλά τέτοιο αίτημα θα μπορούν να υποβάλουν και άλλες νοσηλευτικές μονάδες, όπως παραδείγματος χάρη το «ΩΝΑΣΕΙΟ». Τι θα γίνει τότε; Θα πριμοδοτηθεί αντίστοιχα και το «ΩΝΑΣΕΙΟ» ή κάποιες άλλες ιδιωτικές μονάδες στη συνέχεια; 
     Όσον αφορά τώρα, ιδιαίτερα την προσθήκη στο τέλος της παραγράφου 3, του άρθρου 13, όπου ορίζεται ότι επιτρέπεται η μεταφορά νοσηλευτικών μονάδων του Ε.Σ.Υ. και η απασχόληση ιατρικού προσωπικού του Ε.Σ.Υ. στο Ίδρυμα, με όρους και διαδικασίες που αποφασίζει το Διοικητικό Συμβούλιο και εγκρίνει ο Υπουργός Υγείας και Κοινωνικής Αλληλεγγύης, είμαστε αντίθετοι για περισσότερους του ενός λόγους. Αποφασίζει, λοιπόν, το Διοικητικό Συμβούλιο γιατί έτσι δίνεται η δυνατότητα στο Διοικητικό Συμβούλιο του Νοσοκομείου, να αποφασίζει και να παράγει πολιτική υγείας. Ο εκάστοτε Υπουργός Υγείας, απλώς εγκρίνει. Αυτό το θεωρούμε απαράδεκτο.
     Δεύτερον, η παροχή υπηρεσιών γιατρών του Ε.Σ.Υ. στον ιδιωτικό τομέα, είναι αντίθετη με νομοθετικές ρυθμίσεις για τη σύσταση του κλάδου γιατρών Ε.Σ.Υ. και με διατάξεις του Κώδικα Ιατρικής Δεοντολογίας. Απαγορεύεται η παροχή υπηρεσιών γιατρών του Ε.Σ.Υ. στον ιδιωτικό τομέα. Και αυτό το ξέρετε πάρα πολύ καλά, κύριε Υπουργέ. Κι απορώ: Τι θα συμβεί αύριο, αν κάτι στραβώσει, γίνουν μηνύσεις και πάνε οι γιατροί του Ε.Σ.Υ., του Ερυθρού Σταυρού που θα προσφέρουν υπηρεσίες στο «ΕΡΡΙΚΟΣ ΝΤΥΝΑΝ», στα δικαστήρια; Ο κάθε δικαστής θα τους πει, πως βρεθήκατε εσείς εκεί, πώς χειρουργήσατε, με ποιο δικαίωμα; Να είστε σίγουροι, ότι θα καταδικαστούν γι’ αυτόν και μόνο το λόγο.
     Αυτό, λοιπόν, δεν μπορεί να γίνει, πρέπει να αντιμετωπιστεί αλλιώς. Για εμάς βέβαια είναι απαράδεκτο να γίνεται τέτοιου είδους ρύθμιση.
     Από την άλλη, μεταφέρονται οικονομικοί πόροι και ανθρώπινο δυναμικό από το ΕΣΥ. Έχει που έχει τις μεγάλες ελλείψεις σε προσωπικό, παίρνουμε και αυτό το προσωπικό και τα μεταφέρουμε μετά στο «ΕΡΡΙΚΟΣ ΝΤΥΝΑΝ». Το «Αττικό Νοσοκομείο», παραδείγματος χάρη, μαραζώνει και το ξέρετε πολύ καλά, γιατί δεν υπάρχει το νοσηλευτικό προσωπικό και είναι μια τεράστια περιοχή η Δυτική Αττική.
     Σημειωτέον, ότι η πενταμελής επιτροπή του «Κοργιαλένειου Μπενάκειου Νοσοκομείου» είναι αντίθετη στη ρύθμιση -έχει καταφύγει μάλιστα στο Συμβούλιο της Επικρατείας από τις 13 Δεκεμβρίου- για τη μη μεταφορά κλινικών του Ε.Σ.Υ. από το Νοσοκομείο «Ερυθρός Σταυρός» στο «ΕΡΡΙΚΟΣ ΝΤΥΝΑΝ».
     Υπάρχουν μεγάλα προβλήματα, αν θέλετε, και με τα άλλα νοσοκομεία. Και με το Ασκληπιείο της Βούλας, όπου και εκεί γίνονται πάλι προσπάθειες, για να δούμε τι θα γίνει. Να υπάρξει σύμπραξη δημόσιου και ιδιωτικού τομέα, να εγκατασταθεί και εκεί μονάδα του ιδιωτικού τομέα, να μεταφερθεί όλο το Νοσοκομείο της Βούλας κάπου αλλού και να αξιοποιηθεί αυτός ο χώρος. Όλες αυτές οι συμπράξεις μας ανησυχούν και μας προβληματίζουν έντονα. Φοβόμαστε ότι είναι προεόρτια για άλλες εξελίξεις, τις οποίες σχεδιάζει η Κυβέρνηση, αλλά δεν θέλει, δεν τολμάει αυτή τη στιγμή ακόμη να διατυπώσει ανοιχτά. Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Κι εμείς σας ευχαριστούμε, κύριε Λεβέντη.
     Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι δύο  μαθητές και μαθήτριες και δύο συνοδοί δάσκαλοι από το 2ο Δημοτικό Σχολείο Θρακομακεδόνων.
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Ο Υφυπουργός κ. Κωνσταντόπουλος έχει το λόγο.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, θα μείνω σε αυτά με τα οποία συμφωνούμε, στα πεδία προσέγγισης, αν θέλετε, μεταξύ της Κυβέρνησης, της Αξιωματικής Αντιπολίτευσης και των υπόλοιπων κομμάτων και όχι σ’ αυτά με τα οποία διαφωνούμε, βλέποντας ότι υπάρχει μία ανταπόκριση και από την Αξιωματική Αντιπολίτευση και από τα υπόλοιπα κόμματα στη ψήφιση ορισμένων άρθρων του νομοσχεδίου.
     Όπως επίσης, θα μείνω στα καλά λόγια που ακούστηκαν για το νομοσχέδιο αυτό στην Επιτροπή Κοινωνικών Υποθέσεων της Βουλής και στην αρχική γνώμη της Αξιωματικής Αντιπολίτευσης, τότε για την υπερψήφιση επί της αρχής του νομοσχεδίου μας.
     Κατανοώ τους λόγους για τους οποίους σήμερα γίνεται αλλαγή στάσης σε σχέση με την ψήφιση επί της αρχής. Αφουγκραστήκαμε τις βελτιωτικές προτάσεις όλων των Βουλευτών και της Πλειοψηφίας και της Μειοψηφίας και νομίζω, στα μέτρα του δυνατού, ότι ανταποκριθήκαμε και φυσικά αφουγκραστήκαμε και τις προτάσεις που έγιναν και από άλλους φορείς, όπως οι διάφοροι πολυτεκνικοί σύλλογοι και οι σύλλογοι τριτέκνων. 
     Ένα βασικό επιχείρημα ήταν, όσον αφορά τις θέσεις τις οποίες δίνουμε μέσω ΑΣΕΠ, ότι δεν μεγαλώνουμε την πίτα. Πράγματι, το 20% που δίναμε στους πολυτέκνους παραμένει 20%. Άρα, λοιπόν, τι γίνεται με τους τρίτεκνους; Γι’ αυτό βάλαμε ειδική κατηγορία 10% για τους τρίτεκνους, τροποποιώντας την παράγραφο 3 του άρθρου 1. 
     Όσον αφορά τα άρθρα 1 και 2, εστιάστηκε η επιχειρηματολογία της Αντιπολίτευσης στην αναντιστοιχία μεταξύ λόγων και έργων κατά τη διάρκεια της αντιπολίτευσης, εκ μέρους της Νέας Δημοκρατίας και της Κυβέρνησης μετέπειτα. Είπαμε τα επιχειρήματά μας. Δεν μπορέσαμε να σας πείσουμε ότι είναι ένα βήμα σημαντικό το οποίο δίνουμε σήμερα για τις τρίτεκνες οικογένειες. 
     Εισαγάγαμε στην πολιτική ορολογία τις τρίτεκνες οικογένειες, καταβάλλοντας τεράστιες προσπάθειες να δώσουμε ό,τι μπορούμε να δώσουμε σήμερα μια που η πολιτική είναι και τέχνη του εφικτού το τι μπορούμε να κάνουμε σήμερα. Κάποιοι είπαν  ότι ήταν αποθέωση του εφικτού. Δεν είναι αυτό. Επαναλαμβάνω ότι θα περίμενα να είσαστε λίγο περισσότερο large και σ’ αυτό το θέμα, είδα όμως, δεν θέλω να πω ότι υπήρξε μια πολιτική μιζέρια, αλλά σίγουρα θα μπορούσε να γίνει ένα βήμα συναίνεσης και για το θέμα αυτό, των τρίτεκνων οικογενειών. Στο κάτω-κάτω της γραφής το αναγνωρίζετε και το αναγνωρίζουμε και εμείς ότι οι τρίτεκνες οικογένειες χρειάζονται ενίσχυση, χρειάζονται ένα δίκτυ κοινωνικής προστασίας, χρειάζονται κάτι περισσότερο απ’ αυτά που τους έδωσε η πολιτεία μέχρι σήμερα.
     Εμείς δίνουμε αυτά τα οποία μπορούμε να δώσουμε σήμερα και νομίζω ότι είναι ένα σημαντικό και ουσιαστικό βήμα και για τους αδιόριστους τρίτεκνους εκπαιδευτικούς και για όλες τις κατηγορίες οι οποίες επωφελούνται απ’ όλα σχεδόν τα Υπουργεία καθώς και τα οικονομικά μέτρα. Δεν είναι λίγο –το είχα πει και στη συζήτηση επί της αρχής- αυτό το οποίο προβλέπουν τα πρώτα δυο άρθρα και ιδιαίτερα τα 2.000 ευρώ –αν θέλετε- δεν είναι μικρή υπόθεση, ιδιαίτερα για μια φτωχή οικογένεια, να της δώσεις την πολυτέλεια στην αξιοπρέπεια της γέννησης ενός τρίτου παιδιού. Γι’ αυτό τουλάχιστον περίμενα, αν όχι να τα υπερψηφίσετε, τη λευκή σας ψήφο στα δυο πρώτα άρθρα. Στα υπόλοιπα σχεδόν σε όλα λέτε «ναι» και χαίρομαι γι’ αυτό.
     Όσον αφορά τώρα το Ινστιτούτο Κοινωνικής Δημογραφίας και Έρευνας είναι καθαρά ερευνητικό ινστιτούτο. Ανταποκριθήκαμε και στη γνώμη της Ο.Κ.Ε., όπως είδατε, ακριβώς βάζοντας τη γνώμη της Ο.Κ.Ε. στους στόχους του ιδρυόμενου Ινστιτούτου Κοινωνικής Δημογραφίας και Έρευνας. Παρ’ όλα αυτά το καταψηφίζετε, παρ’ όλο που ουσιαστικό ρόλο σ’ αυτό το ινστιτούτο παίζει το Εθνικό Κέντρο Κοινωνικών Ερευνών. Δεν μπορεί να έχουμε, κύριοι συνάδελφοι, θαυμάσιες μελέτες του Εθνικού Κέντρου Κοινωνικών Ερευνών, οι οποίες χρηματοδοτήθηκαν από τις δικές σας κυβερνήσεις και οι οποίες δεν υλοποιήθηκαν. Έμειναν στα συρτάρια των Υπουργών σας, θαυμάσιες, επαναλαμβάνω, μελέτες του Εθνικού Κέντρου Κοινωνικών Ερευνών. Αντίστοιχες μελέτες έχουμε και εμείς. Ποιος θα τις επεξεργαστεί; Ποιο ερευνητικό κέντρο θα επεξεργαστεί στη χώρα μας αυτές τις μελέτες; Η εκάστοτε πολιτική ηγεσία του Υπουργείου; Ο εκάστοτε Υπουργός; Οι σύμβουλοί του; 
     Δεν συμφωνείτε, λοιπόν, σ’ ένα βήμα μπροστά, το οποίο γίνεται και το οποίο στο κάτω-κάτω της γραφής μας το επιβάλλει και το ομόφωνο ψήφισμα της Διακομματικής Επιτροπής της Βουλής; Και σ’ αυτό βρίσκουμε τρόπο να διαφωνήσουμε, εκεί που θα έπρεπε να συμφωνήσουμε; 
     Κατανοώ την ένσταση του Κομμουνιστικού Κόμματος και εν μέρει και του Συνασπισμού, που τους ενοχλεί ότι είναι νομικό πρόσωπο ιδιωτικού δικαίου. Είναι θέμα αρχής γι’ αυτούς. Επί της ουσίας ελπίζω να μη διαφωνούν. Αλλά, κύριοι συνάδελφοι της Αντιπολίτευσης, να διαφωνήσουμε και εδώ όταν βλέπετε ότι όλα τα μέλη συμβάλλουν ερευνητικά στην ευόδωση αυτού του σκοπού, ότι αυτό το ινστιτούτο το χρειαζόμαστε;
     Έχουμε δεκάδες μελέτες οι οποίες γίνονται στη χώρα μας από διάφορους φορείς και μένουν ανεκμετάλλευτες. Τι πρέπει να κάνουμε; Σας παρουσίασα προχθές –κατέθεσα στα Πρακτικά της Βουλής- τις τελευταίες μελέτες που είχαν γίνει υπό την καθοδήγηση της κ. Συμεωνίδου. Παρουσιάστηκαν σε  όλα τα διεθνή fora επί των ημερών σας πάλι, το 2001, το 2002, το 2003. Έμειναν ανεκμετάλλευτες αυτές οι μελέτες. Είχαν τεράστιο κόστος. Το καταλαβαίνω. Δεν μπορούσατε και εσείς, δεν μπορούμε και εμείς να δώσουμε 2,8 δισεκατομμύρια ετησίως και 2,8 δισεκατομμύρια ευρώ επαναλαμβάνω σε εφάπαξ δόση για την λύση του δημογραφικού προβλήματος. Το γνωρίζετε και εσείς. Ακούστηκαν διάφορες φωνές επί της ουσίας και για την ταμπακιέρα δεν μίλησε κανένας. 
     Όλοι εδώ μέσα θέλουμε να ανακαλύψουμε την Αμερική. Θέλουμε να ανακαλύψουμε την πυρίτιδα εδώ μέσα, όταν  υπάρχουν οι προτάσεις. Ξέρουμε τι πρέπει να κάνουμε και με τι είδους μέτρα θα ανεβάσουμε το 1,3%, σε δεκαπέντε χρόνια, σε 1,72% και μετά θα ανεβεί σταδιακά. Οι προτάσεις αυτές υπάρχουν εδώ και χρόνια. Τις είχατε και εσείς τις έχουμε και εμείς. Όλοι γνωρίζουμε για τον δεσμό των βοηθών μητέρων, όλοι γνωρίζουμε για τα ολοήμερα σχολεία, όλοι γνωρίζουμε για τις διπλοβάρδιες των σχολείων, όλοι γνωρίζουμε για τους βρεφονηπιακούς σταθμούς, όλοι γνωρίζουμε τα μέτρα της εναρμόνισης της οικογενειακής ζωής με την εργασιακή ζωή. Όλα αυτά είναι μέτρα τα οποία υπάρχουν σε οποιοδήποτε εγχειρίδιο κυκλοφορεί σήμερα στην Ελλάδα και στην Ευρώπη. Δεν είναι άγνωστα πράγματα αυτά. Και γνωρίζετε πολύ καλά και το κόστος. Είχατε και εσείς, έχουμε και εμείς πλήρη ανάλυση κόστους-οφέλους, πόσο στοιχίζει το κάθε μέτρο –σας τα παρουσίασα αυτά- τι επίδραση θα έχει στους δημογραφικούς δείκτες σε βραχυχρόνια βάση αλλά και μακρυχρόνια. Δεν τα γνωρίζετε; Δεν τα γνωρίζουμε; Γιατί κρυβόμαστε πίσω από το δάκτυλό μας; Ποιος θα τα αναλύσει αυτά; Ποιος θα κάνει τις ανάλογες εισηγήσεις; Πώς θα αξιολογηθούν όλα αυτά; Το Εθνικό Κέντρο Κοινωνικών Ερευνών κάνει μια θαυμάσια δουλειά τα τελευταία χρόνια. 
     Μιλήσατε για στοχευμένη κοινωνική πολιτική και χαίρομαι που το έβαλε η εισηγήτριά σας στο λεξιλόγιό μας, να μιλήσουμε για στοχευμένη κοινωνική πολιτική. Είμαστε εδώ και σε επόμενο νομοσχέδιο το οποίο θα φέρουμε και πολύ σύντομα μάλιστα για τη στήριξη των φτωχών οικογενειών πλέον και πώς θα γίνει η στήριξη των φτωχών οικογενειών. Θα το δούμε και αυτό. Λέγατε γιατί δεν βάλλαμε το διχίλιαρο μόνο στους πλουσίους αλλά το βάλλαμε και στους φτωχούς. Είναι καθαρά δημογραφικό κίνητρο και το ξέρετε πολύ καλά. Γι’ αυτό και δεν είχε τύχη το νομοσχέδιό σας το οποίο ψηφίστηκε επί των ημερών σας -που είχατε βάλλει πλαφόν στα πολυτεκνικά επιδόματα- γιατί είχε σχέση  με το δημογραφικό πρόβλημα. Γι’ αυτό και δεν είχε τύχη στις ενστάσεις οι οποίες έγιναν από τους συλλόγους πολυτέκνων στο Συμβούλιο της Επικρατείας και στα διάφορα δικαστήρια της χώρας. 
     Ελάτε να συζητήσουμε για στοχευμένη κοινωνική πολιτική όχι όμως σε συνάρτηση με το δημογραφικό πρόβλημα της χώρας, αλλά μια στοχευμένη κοινωνική πολιτική που να είναι προνοιακής φύσεως. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Άλλο το ένα, άλλο το άλλο. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ακριβώς, άλλο το ένα, άλλο το άλλο. 
     Το διχίλιαρο αυτό έχει να κάνει με τη λύση του δημογραφικού προβλήματος. Άρα λοιπόν, δεν μπορούν να μπουν εδώ –και το ξέρετε πολύ καλά- εισοδηματικά πλαφόν. Πάλι θα καταργηθούν στα δικαστήρια της χώρας. Γι’ αυτό και το βάλλαμε. Παραδειγματιστήκαμε από τα λάθη τα οποία έγιναν στο παρελθόν και τις ενστάσεις οι οποίες έγιναν στα δικαστήρια. Να το κάναμε και εμείς το λάθος αυτό και πάλι να πηγαίναμε στα δικαστήρια και πάλι να δικαιωνόντουσαν και να τα δίναμε αναδρομικά; Γι’ αυτό το λόγο έγινε. 
     Είπατε για το άρθρο 15 ότι είναι φωτογραφική ρύθμιση. Δεν είναι φωτογραφική ρύθμιση. Έγινε λάθος στην ψήφιση του τελευταίου νομοσχεδίου και οι καθηγητές είτε είναι της μέσης εκπαίδευσης είτε των ανώτερων και ανώτατων εκπαιδευτικών ιδρυμάτων της χώρας δεν μπορεί να είναι πρόεδροι στα διάφορα ιδρύματα κοινωνικής πρόνοιας. Ισχύει για τα νοσοκομεία. Γιατί να μην ισχύει για τα ιδρύματα κοινωνικής πρόνοιας; Δεν είναι φωτογραφικό. Δηλαδή να μην δώσουμε τη δυνατότητα σ’ έναν καθηγητή πανεπιστημίου κοινωνιολογίας, σ’ ένα καθηγητή Τ.Ε.Ι. να είναι διοικητής ενός ιδρύματος κοινωνικής φροντίδας; Δεν είναι καθόλου φωτογραφικό. Έγινε ένα λάθος σε προηγούμενο νομοσχέδιο το οποίο επανορθώνουμε. Δεν είναι καθόλου φωτογραφικό. Να δώσουμε τη δυνατότητα λοιπόν σ’ έναν καθηγητή πανεπιστημίου να μπορεί να διοικήσει ένα ίδρυμα κοινωνικής φροντίδας εφόσον το επιθυμεί φυσικά, γιατί δυστυχώς δεν νομίζω ότι πολλοί θα δεχθούν να διοικήσουν τα ιδρύματα κοινωνικής φροντίδας. 
     Να ευχαριστήσω το Σώμα και τους πολλούς Βουλευτές που συμμετείχαν στην συζήτηση του συγκεκριμένου νομοσχεδίου. Έδειξαν το ενδιαφέρον τους για το δημογραφικό πρόβλημα της χώρας, για τη δημογραφική κρίση στην οποία βρίσκεται η χώρα μας. Να τους ευχαριστήσω για τις βελτιωτικές προτάσεις τις οποίες έκαναν. Σε πολλές ανταποκριθήκαμε στο μέτρο του δυνατού. Να πω επίσης ότι επειδή θα υπάρξουν διάφορες προτάσεις Βουλευτών να μπει και η Ανώτατη Συνομοσπονδία Πολυτέκνων στο Ινστιτούτο Δημογραφίας και Έρευνας, δεν μπορεί να γίνει αυτό. Εξάλλου στην συζήτηση την οποία κάναμε το απαξιώσατε εσείς και ο Πρόεδρος ο οποίος ήθελε τα άλλα τα υπόλοιπα. Ήθελε τις ταυτότητες και όλα τα υπόλοιπα. Αυτό δεν τον ενδιέφερε.
     Στην αρχή το είχαμε βάλει. Είναι ένα καθαρά ερευνητικό ινστιτούτο που  βάλαμε την Ανώτατη Ομοσπονδία στο Εθνικό Συμβούλιο Οικογένειας και Πληθυσμού. Στο άλλο που είναι καθαρά ερευνητικό προτιμήσαμε να βάλουμε καταξιωμένους επιστήμονες απ’ όλους τους χώρους και εκεί θα συμβάλει και η Συνομοσπονδία με τις προτάσεις της στα αρμόδια ερευνητικά κέντρα. 
     Θα ήθελα τώρα να κάνω δύο διορθώσεις στις τροπολογίες. 
     Στο Εθνικό Συμβούλιο Οικογένειας και Πληθυσμού, μετά από εισηγήσεις Βουλευτών που έγιναν στην Επιτροπή και εδώ μπαίνει και ένας εκπρόσωπος Συλλόγου Τρίτεκνων Οικογενειών. Δηλαδή στο ιβ΄ προστίθεται ιγ΄ που λέει «ένας εκπρόσωπος των Συλλόγων Τρίτεκνων Οικογενειών», και ιδ’ «ένας εκπρόσωπος γυναικείων οργανώσεων -γιατί έχουν τα δικά τους προβλήματα και πρέπει να μπει ένας εκπρόσωπος των οργανώσεων αυτών- και ένας εκπρόσωπος της Ένωσης Οικογενειών Ελλάδος» . 
     Επίσης στην τροπολογία για το «ΕΡΡΙΚΟΣ ΝΤΥΝΑΝ» θέλω να πω τα εξής: Εδώ  έχουμε ένα θαυμάσιο κοινωφελές ίδρυμα. Γίνεται μια προσπάθεια καταπληκτική από τον Ελληνικό Ερυθρό Σταυρό για το ίδρυμα αυτό. Έχουμε ένα νοσοκομείο το οποίο ανταγωνίζεται επί ίσοις όροις και σε ξενοδοχειακή υποδομή και σε ιατρικό τεχνολογικό εξοπλισμό και σε επίπεδο γιατρών πολύ υψηλό, πολύ καλύτερο από πολλά νοσοκομεία και στον ελληνικό και στον ευρωπαϊκό χώρο. Εκεί λοιπόν, γίνεται μια προσπάθεια όποια προβλήματα υπάρχουν να αμβλυνθούν και να δώσουμε στο ίδρυμα αυτό  μια πολύ μεγαλύτερη ώθηση. Ξέρετε πολύ καλά ότι τα ωραία ξενοδοχειακά επαναλαμβάνω ιδιωτικά νοσηλευτήρια το μόνο που φοβούνται αυτήν τη στιγμή στην αγορά έξω,  είναι το «ΕΡΡΙΚΟΣ ΝΤΥΝΑΝ», το οποίο δίνει τα πάντα και ξενοδοχειακές υπηρεσίες και ιατρικές υπηρεσίες. Θέλουμε λοιπόν, να το βελτιώσουμε ακόμα περισσότερο και να είναι ακόμα πιο ανταγωνιστικό. Και εδώ όμως ακόμα υπάρχει μια μιζέρια και μας φταίει το ότι είναι νομικό πρόσωπο ιδιωτικού δικαίου. Ψάχνουμε να βρούμε που θα διαφωνήσουμε. 
     Στην αρχή της τροπολογίας μετά τη λέξη άρθρο προστίθεται η ακόλουθη φράση: «Στο άρθρο 49 του ν. 2082/1992 ΦΕΚ Α΄ 158 με το οποίο κυρώθηκε η σύσταση από τον Ελληνικό Ερυθρό Σταυρό του κοινωφελούς ιδρύματος μη κερδοσκοπικού χαρακτήρα με την επωνυμία Κοινωφελές Ίδρυμα «ΕΡΡΙΚΟΣ ΝΤΥΝΑΝ», επέρχονται οι ακόλουθες τροποποιήσεις: Πριν από κάθε νέα διάταξη προστίθεται ο αντίστοιχος αριθμός, ώστε να υπάρχει ενιαία ρύθμιση από το 1 έως το 19». 
     Τρίτον, στο τελευταίο εδάφιο της τροπολογίας η φράση «Υπουργού Υγείας και Κοινωνικών Ασφαλίσεων» που ήταν λάθος αντικαθίσταται από τη φράση «Υπουργού Υγείας και Κοινωνικής Αλληλεγγύης».
     Όσον αφορά τις δύο τροπολογίες που κατέθεσε η Αξιωματική Αντιπολίτευση σχετικά με τους εργαζόμενους στην Νάουσα, επί της ουσίας δεν θα μπω, είναι σωστή η τροπολογία, αλλά δεν μπορεί να γίνει δεκτή γιατί χρειάζεται έκθεση του Γενικού Λογιστηρίου του Κράτους και επιπλέον γιατί έχει να κάνει με συνταξιοδοτικά  θέματα και θα πρέπει να μπει στο πρώτο συνταξιοδοτικό νομοσχέδιο το οποίο θα κατατεθεί. 
     Για την τροπολογία του κ. Γρηγοράκου επίσης, επί της ουσίας θα μπορούσε να γίνει δεκτή, αλλά δεν γίνεται, γιατί συνεπάγεται δαπάνη και χρειάζεται έκθεση του Γενικού Λογιστηρίου. Σε κάποια άλλο νομοσχέδιο που θα υπάρξει έκθεση του Γενικού Λογιστηρίου του Κράτους θα μπορέσουμε να τη συζητήσουμε.
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στον κατάλογο των εγγεγραμμένων Βουλευτών και επανερχόμαστε στο οκτάλεπτο. 
     Ο κ. Δερμετζόπουλος έχει το λόγο. 
     ΑΛΕΞΑΝΔΡΟΣ ΔΕΡΜΕΤΖΟΠΟΥΛΟΣ: Ευχαριστώ,  κύριε Πρόεδρε. 
     Κυρίες και κύριοι συνάδελφοι. Το άρθρο 21 του Συντάγματος της χώρας μας στην πρώτη παράγραφο θέτει υπό την προστασία του κράτους την οικογένεια, με την φορτισμένη μάλιστα διατύπωση, «ως θεμέλιο της συντήρησης και προαγωγής του Έθνους». Η θεσμική αυτή εγγύηση που περιλαμβάνεται στο Σύνταγμα έχει την έννοια, ότι ο κοινός νομοθέτης οφείλει να θεσπίζει τις ρυθμίσεις εκείνες που είναι κατάλληλες και αναγκαίες για την διαφύλαξη και ενίσχυση της οικογένειας και του γάμου, να προστατεύει το κοινωνικό αυτό δικαίωμα, να δημιουργεί κοινωνικό κεκτημένο». 
     Ο ελληνικός νόμος που ορίζει, αναγνωρίζει τις πολύτεκνες οικογένειες και παρέχει ευεργετήματα και προνόμια είναι ο ν. 1910/1944. Είναι νόμος του 1944! Πέρα από κάποιες παρεμβάσεις-τροποποιήσεις την περίοδο 1990-1992 για τα πολυτεκνικά επιδόματα και τις συντάξεις στην πολύτεκνη μάνα, τόσα χρόνια δεν υπήρξε, δεν είδαμε κανένα επιπλέον δείγμα ουσιαστικής πρωτοβουλίας και προσπάθειας πάνω σ' αυτό το θέμα. Μόνο λόγια, φωνές, συμπάθειας και υποσχέσεις. Από πράξεις τίποτα.
     Κυρίες και κύριοι συνάδελφοι. Είναι τετριμμένες οι διαπιστώσεις και οι επαναλήψεις αναφορικά με τη σημασία που έχει για κάθε κοινωνία η πολυμελής οικογένεια. Κατ’ αρχάς, η Ελλάδα έχει έντονο δημογραφικό πρόβλημα. Ο πληθυσμός μας παρουσιάζει μια δυσάρεστη στασιμότητα και έντονα στοιχεία γήρανσης. Και για να μιλήσω και για την περιοχή μου, ο Έβρος, εμφανίζει από τα μεγαλύτερα ποσοστά μείωσης και κατ’ επέκταση γήρανσης του πληθυσμού της. Διατάραξη του κοινωνικού ιστού. Οι συνέπειες είναι πολλαπλές, οικονομικές, κοινωνικές, εθνικές, ανθρώπινες. 
     Το ισχύον θεσμικό πλαίσιο, όπως αναγνωρίζουν όλοι, έχει αποδειχθεί ότι είναι ανεπαρκές και περιορισμένο για την εφαρμογή μιας αποτελεσματικής και ορθής κοινωνικής προστασίας των πολύτεκνων οικογενειών. Η Κυβέρνηση αυτή είχε δεσμευτεί να σταθεί δίπλα σε όλες τις κοινωνικά ασθενέστερες ομάδες. Με συνέπεια και φειδώ στα λόγια, κάνουμε πράξη τις δεσμεύεις μας με την κατάθεση αυτού του νομοσχεδίου που στόχο έχει την όσο το δυνατό, σήμερα, μεγαλύτερη, πραγματική και ουσιαστική πάντως, ενίσχυση και στήριξη της οικογένειας. 
     Ψηφίζουμε, λοιπόν, σήμερα: Για την καταβολή εφάπαξ παροχής ύψους 2.000 ευρώ στη μητέρα που αποκτά το τρίτο παιδί. Για την επέκταση της απαλλαγής από το τέλος ταξινόμησης και στους γονείς με τρία παιδιά. Για την ένταξη των οικογενειών με τρία παιδιά στις κοινωνικές ομάδες κατά τη διενέργεια διαγωνισμών για πρόσληψη στο Δημόσιο και στον ευρύτερο Δημόσιο τομέα. Για τη δυνατότητα χρήσης από τις τρίτεκνες οικογένειες των στεγαστικών προγραμμάτων για ομάδες πληθυσμού που στερούνται οικονομικών πόρων για την απόκτηση κατοικίας. Και άλλων διατάξεων κοινωνικής πρόνοιας. 
     Με το παρόν νομοσχέδιο επέρχονται και δύο ακόμα βασικές αλλαγές.
     Η πρώτη αφορά την επέκταση των πολυτεκνικών ευεργετημάτων σε όλους τους πολύτεκνους που ζουν και εργάζονται στη χώρα μας ανεξάρτητα από την υπηκοότητά τους. Αξίζει να σημειωθεί ότι η χώρα μας καταδικάστηκε το 1998 από το Δικαστήριο των Ευρωπαϊκών Κοινοτήτων για ανάλογη άρνηση παροχής παροχών και πλεονεκτημάτων. Με τη διάταξη αυτή αποκαθίσταται η κοινωνική δικαιοσύνη και αλληλεγγύη αποτρέποντας τους όποιους αποκλεισμούς. 
     Η δεύτερη αλλαγή είναι η διάταξη με την οποία θεωρούνται πλέον πολύτεκνοι και οι γονείς τεσσάρων τέκνων από έναν ή περισσότερους γάμους θεραπεύοντας τη διάκριση που γινόταν σε βάρος των τέκνων από άκυρο γάμο. Οι αρχές της ισότητας, κυρίες και κύριοι συνάδελφοι, και της ισονομίας είναι βασικοί άξονες και αρχές της πολιτικής μας, πόσο περισσότερο όταν έχουμε να κάνουμε με δικαιώματα κοινωνικού περιεχομένου. 
     Παρακάτω. Με διατάξεις του νομοσχεδίου ρυθμίζονται ζητήματα που ανάγονται στο ρόλο της Ανώτατης Συνομοσπονδίας Πολυτέκνων Ελλάδας και προβλέπεται η σύσταση του «Ινστιτούτου Κοινωνικής Δημογραφίας και Έρευνας». Στόχος μας είναι να υπάρξει όσο το δυνατόν ενδελεχέστερη έρευνα και επεξεργασία των σύγχρονων συνθηκών, ώστε ο πολιτικός σχεδιασμός και τα μέτρα που εφαρμόζονται να είναι ουσιώδη και αποτελεσματικά και να ανταποκρίνονται στις πραγματικές ανάγκες των πολιτών μας.
     Προβλέπεται επίσης η επανίδρυση του «Εθνικού Παρατηρητηρίου Ατόμων με Αναπηρίες». Στόχος αυτής της πρωτοβουλίας είναι ο πολίτης με ειδικές ανάγκες να αποκτήσει σαφές σημείο αναφοράς με την Πολιτεία, να βελτιωθεί το ποσοστό και οι συνθήκες απασχόλησης των συμπολιτών μας αυτών, και να υπάρξει συνεχής και διαρκής προσπάθεια για την ισότιμη και ισόνομη ένταξή τους στην κοινωνία. 
     Κυρίες και κύριοι συνάδελφοι. Η ανάπτυξη και η ευημερία της χώρας μας είναι από τους βασικούς σκοπούς της Κυβέρνησής μας. Το επίπεδο όμως μιας χώρας προσδιορίζεται και καθορίζεται από τους ανθρώπους της. Όχι απλά παράλληλα αλλά και πρωταρχικά, το ενδιαφέρον μας προσανατολίζεται και εστιάζεται στην προστασία και την ποιότητα ζωής των πολιτών μας. Στην έμπρακτη διασφάλιση των καλύτερων συνθηκών διαβίωσης και δημιουργίας ευκαιριών για όλους.
     Κλείνοντας, σημειώνω την επισήμανση του Κλεμανσό, ο οποίος αναφερόμενος στο 1919, στη Συνθήκη των Βερσαλλιών, μετά τον Α΄ Παγκόσμιο Πόλεμο που ήταν νικηφόρος για τους Γάλλους, είπε «Εάν η Γαλλία απομακρυνθεί από τις πολυμελείς οικογένειες, τότε όσους όρους και αν βάλουμε στην συνθήκη, ακόμη και αν αφαιρέσουμε όλα τα όπλα από τη Γερμανία, η Γαλλία θα χαθεί τελικά, γιατί δεν θα υπάρχουν πλέον Γάλλοι». 
     Με αυτό το σκεπτικό πρόνοιας, ευαισθησίας και ευθύνης υπερψηφίζω αυτό το νομοσχέδιο.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Δερμεντζόπουλο.
     Ο κ. Βενιζέλος έχει το λόγο.
    ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, περίμενα να ακούσω σήμερα από την Κυβέρνηση τις προτάσεις της για την τελική διαμόρφωση του νομοσχεδίου.
    Η τελική, λοιπόν, διαμόρφωση των επιμέρους άρθρων δεν διασώζει πολιτικά την πρωτοβουλία αυτή της Κυβέρνησης. Πρόκειται για μία κραυγαλέα υπαναχώρηση. 
    Η ένταξη των τρίτεκνων οικογενειών στις πολύτεκνες οικογένειες ήταν μία θεμελιώδης προεκλογική επαγγελία και δέσμευση του κ. Καραμανλή. Την είχε αναδείξει σε εμβληματική θέση για να τεκμηριώσει τη δήθεν πολιτική του μεσαίου χώρου και του κοινωνικού κέντρου.
    Διαπιστώνουμε σήμερα, στο μέσον της θητείας της Κυβέρνησης, ότι πολλοί πολίτες, οι τρίτεκνες οικογένειες, ευαίσθητες ομάδες του πληθυσμού έπεσαν προεκλογικά θύματα μιας ενσυνείδητης πολιτικής εξαπάτησης. Και αυτό δεν μπορεί να μείνει ασχολίαστο και δεν μπορεί να μείνει ατιμώρητο.
    Μάλιστα, μου κάνει εντύπωση το γεγονός ότι για όλες αυτές τις στοχευμένες κοινωνικές παροχές, όπως είναι οι συντάξεις του Ο.Γ.Α. ή το ύψος του Ε.Κ.Α.Σ., η Κυβέρνηση τονίζει ότι πάντως μέχρι το τέλος της τετραετίας, έστω με μετακύληση του βάρους στην επόμενη κυβέρνηση, δηλαδή στον προϋπολογισμό του 2008, θα εκπληρώσει τις προεκλογικές υποσχέσεις. Για τις τρίτεκνες οικογένειες, που τις παραπλάνησε προεκλογικά, δεν διατυπώνει ούτε καν αυτήν τη δευτερογενή υπόσχεση, ότι μέχρι το τέλος της κυβερνητικής θητείας θα τις έχει καταστήσει και νομικά πολύτεκνες.
    Άρα, πρόκειται για μία τελεσίδικη εξαπάτηση αυτών των κοινωνικών ομάδων. Διότι είναι προφανές ότι ο κ. Καραμανλής αφού έπαιξε αυτό το προεκλογικό χαρτί, αφού ταλαντεύτηκε, τελικά κατέφυγε στα δοκιμασμένα σχήματα, στην κοινωνική σκληρότητα, στην ταξικότητα, στη μονομέρεια.
    Κυρίες και κύριοι συνάδελφοι της Νέας Δημοκρατίας, ένα από τα μεγάλα θύματα της απογραφής είναι η τρίτεκνη οικογένεια. Η προεκλογική υπόσχεση δεν ικανοποιείται, γιατί -όπως έχω πει κατ’ επανάληψη στην Αίθουσα αυτή- με πολιτική και οικονομική μισαλλοδοξία και τυφλότητα ο κ. Καραμανλής με τον κ. Αλογοσκούφη έσκαψαν το λάκκο της απογραφής για να ρίξουν την ανάμνηση του ΠΑ.ΣΟ.Κ. και τελικά έπεσαν οι ίδιοι μέσα. Συμπαρασύρουν, όμως, τη χώρα, το εισόδημα των νοικοκυριών και συμπαρασύρουν και ευαίσθητες κοινωνικές ομάδες, όπως οι τρίτεκνες οικογένειες. Ε, δεν μπορούμε να μείνουμε ασυγκίνητοι απέναντι σε τέτοιου είδους φαινόμενα.
    Και δεν καταλογίζουμε ευθύνη στον Υφυπουργό Υγείας και συγκεκριμένα στον Υφυπουργό που χειρίζεται τα θέματα της πρόνοιας, ούτε στο νέο Υπουργό. Καταλογίζουμε την ευθύνη προσωπικά στον Πρωθυπουργό, στον Υπουργό Οικονομίας και Οικονομικών που είναι ο εκτελεστής και ο χειριστής των βασικών πολιτικών επιλογών του κ. Καραμανλή. Διότι φυσικά τέτοιου είδους αποφάσεις, που έχουν αναμφίβολα σοβαρό δημοσιονομικό κόστος, δεν τις λαμβάνει το Υπουργείο Υγείας, το οποίο είναι ούτως ή άλλως αιχμάλωτο στην κακεξία του τη δημοσιονομική. Και απορώ γιατί άργησε ο κ. Αβραμόπουλος να ανακαλύψει το εύφορο πεδίο του τομέα της πρόνοιας και έχει μείνει τόσες εβδομάδες μόνο στον τομέα της υγείας, όπου ασκεί ευγενικά διατυπωμένη, αλλά δριμύτατη κριτική στον προκάτοχό του.
     Όταν ανοίξει τους φακέλους της πρόνοιας, θα δει ότι ελλείψει πολιτικής βούλησης και χρηματοδότησης δεν έγινε απολύτως τίποτα και υπάρχει το απόλυτο κενό. Άρα, οι συνθήκες είναι επίσης τριτοκοσμικές και θα δούμε το νέο επεισόδιο σ' αυτό το σήριαλ της αποκαθήλωσης του προηγούμενου Υπουργού και της προηγούμενης διετίας, γιατί η γνωστή πολιτική καραμέλα των ευθυνών του ΠΑ.ΣΟ.Κ τελείωσε, έλιωσε μετά από τέτοια επανάληψη. Το κεφάλαιο αυτό το δαπάνησε ο κ. Νικήτας Κακλαμάνης. Ο κ. Αβραμόπουλος πρέπει να διαμορφώσει το δικό του τώρα επικοινωνιακό κεφάλαιο.
     Όλα αυτά, λοιπόν, πρέπει να αποκατασταθούν. Γι’ αυτό και το ΠΑ.ΣΟ.Κ σάς καλεί να εκπληρώσετε στο ακέραιο την προεκλογική σας υπόσχεση και μέχρι το τέλος της συζήτησης σήμερα να εντάξετε πλήρως τις τρίτεκνες οικογένειες στις πολύτεκνες με αναπροσαρμογή των επιμέρους ρυθμίσεων της νομοθεσίας και των ποσοστών, ώστε να μη θιγούν οι σημερινές πολύτεκνες οικογένειες. Απλά και ξεκάθαρα πράγματα!
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Οφείλει η Κυβέρνηση να τοποθετηθεί. Εάν δεν έχουν εξουσιοδότηση οι παριστάμενοι Υφυπουργοί, να ζητήσουν από τον κ. Αλογοσκούφη να δεσμευτεί. Εάν αυτό δεν γίνει μέχρι το τέλος της συζήτησης, θα έχει πανηγυρικά πιστοποιηθεί μια από τις  μεγαλύτερες προεκλογικές και πολιτικές απάτες στον τόπο αυτό.
     Πρέπει να σας πω δε ότι απορώ με ποια επιχειρηματολογία και με ποιους φακέλους πηγαίνει ο κ. Καραμανλής στην Εαρινή Σύνοδο Κορυφής της Ευρωπαϊκής Ένωσης, για να συζητηθεί η δήθεν πρόοδος της στρατηγικής της Λισαβόνας. Ποια είναι η πρόοδος της στρατηγικής της Λισαβόνας στην Ελλάδα; Πού είναι τα εθνικά σχέδια; Σε ποιο σημείο βρίσκονται; Ποιο είναι αυτήν τη στιγμή το ποσοστό σύγκλισης σε σχέση με τους δείκτες που είχε θέσει η Λισαβόνα; Πάμε σε μια πανευρωπαϊκή υπαναχώρηση σε σχέση με το κοινωνικό μοντέλο. Πάμε σε μια πανευρωπαϊκή συστολή των στόχων. Αυτό δεν μπορεί να αφήνει ασυγκίνητο κανέναν Ευρωπαίο πολίτη, διότι η Λισαβόνα ήταν το αντίδοτο στη μονεταριστική ουσιαστικά αντίληψη των δεικτών του Συμφώνου Σταθερότητας. Δεν θα ξεφύγει από την αμηχανία της και το στρατηγικό της αδιέξοδο η Ευρώπη, εγκαταλείποντας και περιορίζοντας τη λογική της Λισαβόνας, παρά μόνο όταν αντιληφθεί ότι το ευρωπαϊκό κοινωνικό μοντέλο πρέπει να είναι στον πυρήνα του ευρωπαϊκού μεταβιομηχανικού μοντέλου ανάπτυξης.
     Κυρίες και κύριοι συνάδελφοι, ολοκληρωμένη δημογραφική πολιτική υποσχέθηκε επίσης ο κ. Καραμανλής. Αντ’ αυτής έχουμε αποσπασματικές, μη στοχευμένες, αναποτελεσματικές ρυθμίσεις. Είναι πραγματικά υποχρέωση όλου του πολιτικού συστήματος, υποχρέωση της Βουλής των Ελλήνων συνολικά, να συμφωνήσουμε σε μια δημογραφική πολιτική. Αλλά καμιά δημογραφική πολιτική δεν είναι αθώα και ουδέτερη κοινωνικά και οικονομικά, γιατί δημογραφική πολιτική σημαίνει κοινωνικό κράτος, σημαίνει μηχανισμοί ανακατανομής του πλεονάσματος. Αρκεί να πάρουμε τα κείμενα των Επιτροπών του Ευρωπαϊκού Κοινοβουλίου για τη δημογραφική πολιτική, κείμενα τα οποία ψηφίζει και το Ευρωπαϊκό Λαϊκό Κόμμα, για να δούμε πόσο πίσω είμαστε στη χώρα μας, πόσο πίσω είναι οι αντιλήψεις της κυβερνητικής Πλειοψηφίας και της Κυβέρνησης. Δεν σας μιλάω για προτάσεις της ευρωπαϊκής σοσιαλδημοκρατίας, αλλά των ευρωπαϊκών συντηρητικών πολιτικών δυνάμεων.
     Κυρίες και κύριοι, νομίζω ότι η Κυβέρνηση έχει την υποχρέωση να αποδεχθεί πράγματι και όχι ρηματικά την τροπολογία των Βουλευτών του ΠΑ.ΣΟ.Κ για τους απολυμένους της Νάουσας. Πρόκειται για ένα θύλακα ανεργίας, για ένα θύλακα αδιεξόδου κοινωνικού και αναπτυξιακού  και δεν αρκεί μια διαδικαστικού χαρακτήρα υπεκφυγή.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα μου επιτρέψετε, κύριε Πρόεδρε, δύο λόγια για την τροπολογία για το «ΕΡΡΙΚΟΣ ΝΤΥΝΑΝ». 
     ΠΡΟΕΔΡΕΥΩΝ (Ιωάννης Τραγάκης): Και μ' αυτό θα κλείσετε, κ. Βενιζέλο.
     ΕΥΑΓΓΕΛΟΣ ΒΕΝΙΖΕΛΟΣ: Ήδη επικοινώνησα με τη διοίκηση του «ΕΡΡΙΚΟΣ ΝΤΥΝΑΝ» και ζήτησα να πραγματοποιηθεί τις επόμενες ημέρες μία επίσημη οργανωμένη συνάντηση της Αξιωματικής Αντιπολίτευσης, ώστε αυτό που δεν κάνει η Κυβέρνηση να το κάνουμε εμείς, να διαμορφώσουμε μία ενιαία διαφανή πολιτική για το «ΕΡΡΙΚΟΣ ΝΤΥΝΑΝ» και για τη σχέση του με το Εθνικό Σύστημα Υγείας, ώστε να έρθουμε να τη συζητήσουμε στη Βουλή με αρχή, μέση και  τέλος και όχι με σαλαμοποίηση των ρυθμίσεων, έτσι ώστε να  μην μπορούμε να ελέγξουμε ούτε τα κίνητρα ούτε το σχέδιο ούτε τα αποτελέσματα ούτε τον ειδικότερο τρόπο εφαρμογής.
     Να αποσύρετε, κύριε Υφυπουργέ, την τροπολογία αυτή. Να περιμένετε να έρθει ο Υπουργός σας στη Διαρκή Επιτροπή την ερχόμενη Τετάρτη, να συζητήσουμε εκεί συνολικά τις μεγάλες εκκρεμότητες των τομέων της υγείας και της πρόνοιας, να συζητήσουμε και για το «ΕΡΡΙΚΟΣ ΝΤΥΝΑΝ» και  να φέρετε μία ολοκληρωμένη πολιτική, αλλιώς θα φέρουμε εμείς με τη μορφή πρότασης νόμου ή μεγάλης συστηματικής τροπολογίας-προσθήκης τη δική μας πρόταση για το θέμα αυτό.
     Δεν μπορεί να έχουμε μεγάλα θέματα που αφορούν το δημόσιο και κοινωνικό αγαθό της υγείας, τον υποδόριο ανταγωνισμό που με προνομιακούς όρους ο ιδιωτικός τομέας ασκεί σε βάρος του δημόσιου τομέα και να χειριζόμαστε έτσι επιπόλαια έναν ενδιάμεσο φορέα, όπως αναμφίβολα είναι το «ΕΡΡΙΚΟΣ ΝΤΥΝΑΝ», που εμείς θέλουμε να αναβαθμίζεται και να επιτελεί τον βαθιά κοινωνικό ρόλο του, υπηρετώντας ταυτόχρονα το δημόσιο αγαθό της υγείας.
     Άρα, σας παρακαλώ πάρα πολύ να μην επιμείνετε σε αυτήν την τροπολογία, η οποία δημιουργεί καχυποψία και ένταση, λαμβανομένου υπ' όψιν και του τρόπου με τον οποίο αρχίζει να εφαρμόζεται η προηγούμενη ρύθμιση για τις ειδικότητες, η οποία εφαρμόζεται χωρίς να ληφθούν υπ' όψιν οι δεσμεύσεις που η Κυβέρνηση ανέλαβε εδώ στην Αίθουσα αυτή μετά από δική μας παρότρυνση.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Κυρίες και κύριοι συνάδελφοι, θα ήθελα να ανακοινώσω προς το Σώμα ότι την Τετάρτη 29 Μαρτίου και ώρα 10.30’ π.μ. θα διεξαχθεί Προ Ημερησίας Διατάξεως συζήτηση με πρωτοβουλία της Κυβέρνησης σε επίπεδο Αρχηγών Κομμάτων με θέμα: «Ανάπτυξη της περιφέρειας».
     Έχει ζητήσει το λόγο ο κ. Τασούλας για μία παρέμβαση.
     Ορίστε, έχετε το λόγο για τρία λεπτά.
     ΚΩΝΣΤΑΝΤΙΝΟΣ ΤΑΣΟΥΛΑΣ: Ευχαριστώ, κύριε Πρόεδρε.
     Ήθελα να λάβω το λόγο αμέσως μετά τον κ. Βενιζέλο, ο οποίος έκανε χρήση του οκταλέπτου ως ένας εκ των Βουλευτών ομιλητών για να χρησιμοποιήσει αυτό το οκτάλεπτο ως εφαλτήριο για να κατακεραυνώσει κατά την άποψή του τον Πρωθυπουργό για το ταξίδι του αυτήν την ώρα στις Βρυξέλλες αλλά και για να μιλήσει για την απογραφή. 
     Επ’ ευκαιρία αυτής της κατακεραυνώσεως ομίλησε και για το νομοσχέδιο για τις τρίτεκνες οικογένειες και ζήτησε από την Κυβέρνηση να είναι πολύ πιο γενναιόδωρη από το να αφιερώσει, όπως λέει το Γενικό Λογιστήριο του Κράτους, 32.000.000 ευρώ ετησίως για το εφ άπαξ βοήθημα για το τρίτο παιδί και να είναι περισσότερο γενναιόδωρη εν σχέσει με την απώλεια εσόδων που υφίσταται το δημόσιο, πάλι κατά την ίδια Έκθεση του Γενικού Λογιστηρίου του Κράτους, από την κατάργηση του τέλους ταξινομήσεως για απόκτηση Ι.Χ. αυτοκινήτου από τις τρίτεκνες οικογένειες, απώλεια εσόδων η οποία θα είναι 50.000.000 ευρώ το 2006, 100.000.000 ευρώ το 2007, 600.000.000 ευρώ το 2008 και εν συνεχεία -που καταργείται πλήρως- 60.000.000 ευρώ από το 2009 και μετά. Έναντι αυτών των ποσών τα οποία επιβαρύνεται ο προϋπολογισμός και στερείται ο προϋπολογισμός ο κ. Βενιζέλος δεν καταδέχθηκε να ασχοληθεί με το θέμα των τριτέκνων οικογενειών, δεν τους διέθεσε δηλαδή ούτε το πλήρες οκτάλεπτο που είχε στη διάθεσή του, αλλά θέλησε να κάνει μια εμφάνιση τύπου προδρόμου της συζητήσεως που θα έχουμε σε επίπεδο Αρχηγών Κομμάτων την Τετάρτη.
     Είναι χρήσιμο κάθε φορά να θυμόμαστε ότι κινούμαστε σ’ ένα ευρύτερο πολιτικό πλαίσιο, αλλά, όταν έχουμε μια σημαντική προσπάθεια της Κυβερνήσεως να βοηθήσει τις τρίτεκνες οικογένειες και τις βοηθάει με σημαντικό δημοσιονομικό κόστος, το οποίο το λαμβάνει παρά τα δημοσιονομικά χάλια που άφησε η κυβέρνηση και του κ. Βενιζέλου, η κυβέρνηση δηλαδή του ΠΑ.ΣΟ.Κ., είναι άδικο να παραγνωρίζεται αυτό το γεγονός και να μην καταδέχεται να εξαντλεί ούτε καν το οκτάλεπτό του γι’ αυτό το νομοσχέδιο.
     Τέλος, όσον αφορά στον Ελληνικό Ερυθρό Σταυρό και το ίδρυμα «ΕΡΡΙΚΟΣ ΝΤΥΝΑΝ», είναι κοινός τόπος ότι η τροπολογία που έρχεται για να υποστηρίξει την ευελιξία του και την καλύτερη συνεργασία του και με τον δημόσιο και με τον ιδιωτικό τομέα προσφέρει υπηρεσίες όχι στο ίδρυμα αυτό, αλλά προσφέρει υπηρεσίες γενικότερα στην υγεία. Ο ελληνικός λαός γνωρίζει καλύτερα απ’ όλους μας τη διαχρονική προσφορά αυτού του ιδρύματος και επιτάσσει να μπορούμε να το κάνουμε πολύ πιο ευέλικτο, ώστε να υπηρετήσει το στόχο της βελτιώσεως της παρεχομένης υπηρεσίας υγείας προς τον ελληνικό λαό.
     Τελειώνω, κύριε Πρόεδρε, λέγοντας ότι ασφαλώς κατανοούμε ότι στο θέμα της πολυτεκνίας χρειάζονται πολύ περισσότερα. Είναι ένα σημαντικό βήμα αυτό που γίνεται, ένα δείγμα γραφής, ένα δείγμα σημαντικής πράξεως, το οποίο δεν έχει γίνει ποτέ στο παρελθόν. Και θα ήθελα να πω ότι ο κ. Βενιζέλος εξέπεμψε δίκην μονομελούς δικαστηρίου -μόνος του δηλαδή- τελεσίδικες καταδίκες για την πολιτική της Νέας Δημοκρατίας πριν αυτή ξεδιπλωθεί στο σύνολό της. Είμαι βέβαιος ότι αργότερα, πάλι ως μονομελές δικαστήριο, σε αυτήν τη μονήρη πορεία που ακολουθεί θα εκπέμψει αποφάσεις, οι οποίες θα ανασκευάζουν τη σημερινή απόφαση. Και μια και ασχολούνται όλοι με το πρόγραμμα της Νέας Δημοκρατίας και όχι με το δικό τους, θα είναι πολύ δυσάρεστη αυτή η θέση τους στον τέταρτο χρόνο της θητείας μας, οπότε και θα αναγκαστεί να εφεσιβάλει μόνος του τη σημερινή απόφαση, που εξέπεμψε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     Ο κ. Παντούλας έχει το λόγο.
     ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, το υπό ψήφιση σχέδιο νόμου, παρά τις βελτιώσεις, δυστυχώς αποτελεί μία ακόμη αποσπασματική και κυρίως ανεπαρκή νομοθετική πρωτοβουλία της Κυβέρνησης της Νέας Δημοκρατίας. Τα προτεινόμενα φαίνεται τελικά να μην υπακούν σ’ έναν ευρύτερο προβληματισμό ούτε να λαμβάνουν υπ’ όψιν την εμπειρία άλλων χωρών με εντυπωσιακά αποτελέσματα. Απουσιάζει η οποιαδήποτε μελέτη αξιολόγησης και εκτίμησης των νέων ως τώρα νομοθετηθέντων όσον αφορά την αποτελεσματικότητά τους. Τέλος, είναι απόρροια μικροκομματικών σκοπιμοτήτων για την άμβλυνση της τεράστιας απόστασης μεταξύ προεκλογικών υποσχέσεων του κ. Καραμανλή και μετεκλογικών πρακτικών της Κυβέρνησης. Προηγουμένως ο κ. Βενιζέλος χαρακτήρισε τη συμπεριφορά αυτή από το Βήμα αυτό ως πολιτική εξαπάτηση. Πάντως, δεν ανταποκρίνονται στη σημερινή κατάσταση του πρωτοφανούς δημογραφικού μαρασμού της χώρας, δεν αποτελούν κίνητρα για περισσότερα από ένα παιδιά ούτε μπορούν να πείσουν ότι στηρίζουν τις πολύτεκνες ή τρίτεκνες οικογένειες. 
     Μετά από αυτήν τη γενική παρατήρηση θα ήθελα να τοποθετηθώ επί των συγκεκριμένων άρθρων.
     Θα παρακαλούσα, κύριε Υφυπουργέ, να λάβετε υπ’ όψιν την εξής παρατήρησή μου. Μίλησα με τη σύμβουλό σας, αλλά θα ήθελα να τοποθετηθείτε και εσείς στη Βουλή: Αφορά το άρθρο 5. Εκεί, στην παράγραφο 6, αναγράφεται το εξής σε σχέση με το σε ποιες κατηγορίες αναγνωρίζεται η πολυτεκνική ιδιότητα: β) ομογενείς αλλοδαπού -σ’ αυτούς αναγνωρίζεται- που επιστρέφουν για μόνιμη εγκατάσταση στην Ελλάδα και διαθέτουν δελτίο ομογενούς.
     Σας ερωτώ: Στην κατηγορία αυτή ανήκουν οι Βορειοηπειρώτες; Ο όρος «να επιστρέψουν για μόνιμη εγκατάσταση στην Ελλάδα» προφανώς δεν είναι δόκιμος διότι, αφού έχουν δελτίο ομογενούς, διαμένουν στην Ελλάδα. Σας προτείνω λοιπόν να διαμορφωθεί ως εξής: «Ομογενείς αλλοδαπούς που διαμένουν στην Ελλάδα και διαθέτουν δελτίο ομογενούς». Αυτό σημαίνει ότι δεν δίνουμε «γραμμή» να φύγουν όλοι από τις εστίες τους και να έρθουν στη Ελλάδα. Με άλλα λόγια η πολιτική της Νέας Δημοκρατίας είναι να εγκαταλείψουν τις εστίες, όπου για χιλιάδες χρόνια μένουν οι Βορειοηπειρώτες, και να έρθουν στην Ελλάδα; Το πρόβλημα της διαμονής στην Ελλάδα καλύπτεται από το δελτίο ομογενούς -όσοι έχουν δελτίο ομογενούς- κι έτσι λύνεται το ζήτημα με όλα τα δικαιώματα πρέπει να πω. Αυτό σε ό,τι αφορά το άρθρο 5, παράγραφος 2.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Συμφωνώ. 
     ΜΙΧΑΗΛ ΠΑΝΤΟΥΛΑΣ: Ευχαριστώ πάρα πολύ, κύριε Υφυπουργέ. 
     Στο άρθρο 6 το πρόβλημα έχει να κάνει με το ποιος δίνει την πολυτεκνική ιδιότητα. Εγώ νομίζω ότι ο ρόλος της Α.Σ.Π.Ε. δεν είναι να παρέχει την πολυτεκνική ιδιότητα. Αυτό το ρόλο τον έχει το κράτος. Δηλαδή θα πούμε ότι η Ανωτάτη Συνομοσπονδία Ατόμων με Αναπηρία παρέχει την ιδιότητα του αναπήρου; Έχω συνειδησιακό πρόβλημα να στηρίξω κάτι τέτοιο. Θέλω να σας κάνω κοινωνό κάποιων πραγμάτων που έχουν συμβεί μέσα απ’ αυτήν τη διαδικασία. 
     Ακούστε: Δεν θα αναφέρω ονόματα, αλλά μόνο τα αρχικά. Ο Ι. Τ. το 2000  πήγε στην υγειονομική αρχή της Πρέβεζας για να πιστοποιήσει ότι είναι ανάπηρος εφ’ όρου ζωής. Του είπαν όχι. Στις 2-10-2000 πήγε στην Άρτα, όπου και κατοικεί και του λένε όχι. Λίγες μέρες μετά πήγε στη Θεσπρωτία και του λένε ναι, για να περάσει από την Α.Σ.Π.Ε. και να πει ναι. Αν θέλετε θα σας τα καταθέσω τα στοιχεία μετά. 
     Ακούστε για τρίτεκνο που έγινε πολύτεκνος. Η γυναίκα του ήταν στο γενικό συμβούλιο της Α.Σ.Π.Ε.. Δεν ξέρω, εάν είναι και τώρα. Το 1994 η υγειονομική επιτροπή τον έβγαλε ανίκανο για τρία χρόνια. Το 1995 βεβαιώνεται ότι υπηρετεί ανελλιπώς ως δάσκαλος σε σχολείο. Η Α.Σ.Π.Ε. τον έχει ως πολύτεκνο. Πού το βρήκε αυτό; Και τρίτο παράδειγμα: Η υγειονομική επιτροπή Ιωαννίνων λέει για κάποιον ότι έχει 67% αναπηρία και ότι για τέσσερα χρόνια είναι ανίκανος προς εργασίας. Έχω εδώ φωτοτυπία εγγράφου της Α.Σ.Π.Ε. που βεβαιώνει ότι είναι τελείως ανίκανος για κάθε εργασία. Αυτά τα πράγματα δεν μπορούν να συμβαίνουν όταν έχει την ευθύνη το Υπουργείο αποκλειστικά. 
     Εσείς το τροποποιείτε το σχέδιο νόμου και αναθέτετε το ρόλο στην Α.Σ.Π.Ε.. Όμως, άλλος είναι ο ρόλος της και μάλιστα πολύ σημαντικός, αλλά όχι αυτός. Δεν εκχωρείται από το κράτος αυτό το δικαίωμα. Υπάρχει ο Ο.Γ.Α.. Όποιος είναι πολύτεκνος είναι μέσα στα αρχεία του Ο.Γ.Α.. Υπάρχουν τα Κ.Ε.Π., υπάρχει η πολυτεκνική ταυτότητα που είναι ξεκαθαρισμένη. Νομίζω ότι έτσι πρέπει να προχωρήσουμε, με τη συμφωνία της Α.Σ.Π.Ε.. Εάν δεν συμφωνήσει είναι δικό της πρόβλημα. 
     Έρχομαι στο άρθρο 8. Εδώ υπάρχει ένα άλλο μεγάλο ζήτημα. Λέει η διάταξη ότι η ιδιότητα του πολύτεκνου και κάθε είδους πολυτεκνικά ευεργετήματα δεν χορηγούνται στους γονείς που καταδικάζονται με αμετάκλητη απόφαση για κακουργήματα ή για εκ προθέσεως τελούμενο πλημμέλημα κατά της ζωής, της υγείας, της προσωπικής ή γενετήσιας ελευθερίας σε βάρος τέκνων τους ή του άλλου γονέα. Συνεχίζω τον προβληματισμό: Εάν γονείς αρνούνται ή εμποδίζουν την φοίτηση των παιδιών τους στην υποχρεωτική εκπαίδευση δεν είναι αυτό έγκλημα εναντίον των παιδιών τους; Μήπως, τη συγκεκριμένη πρόβλεψη πρέπει να την περάσουμε και σε αυτή την περίπτωση; Μάλλον, θα οδηγήσει στην κατακόρυφη μείωση του αναλφαβητισμού στη χώρα μας. Παρακαλώ να το εξετάσετε αυτό μέχρι το τέλος της συζήτησης του νομοσχεδίου. 
     Στο άρθρο 10 προβλέπεται έκδοση υπουργικής απόφασης, για την επιχορήγηση των συλλόγων των πολυτέκνων και των τρίτεκνων. Η επιχορήγηση αυτή πρέπει να γίνεται απευθείας στους πρωτοβάθμιους συλλόγους. Τα αρχεία τα έχει το κράτος. Είναι στον Ο.Γ.Α.. Δεν χρειάζεται διαμεσολαβητής. Μην μπερδεύουμε την Α.Σ.Π.Ε. και τους πρωτοβάθμιους συλλόγους. Ο καθένας παίρνει ό,τι του αναλογεί με αντικειμενικά κριτήρια μέσω το Ο.Γ.Α.. 
     Κλείνω με μία γενική τοποθέτηση. Όσο και εάν η υλοποίηση αυτών που προβλέπονται από το παρόν σχέδιο νόμου, αλλά και από άλλα μέτρα απαιτεί σημαντικούς πόρους, αυτό που δεν μπορεί να αγνοεί κανείς είναι το μέγεθος και η ποιότητα του προβλήματος.
     Η πολιτεία πρέπει να κάνει τις επιλογές της και να ιεραρχήσει τις προτεραιότητες της χώρας. Τα δημογραφικά προβλήματα είναι θεμελιώδη ώστε να «εκδικούνται» τρομερά εκείνους που τα αγνοούν ή τα παρακάμπτουν, όπως δυστυχώς κάνει η Κυβέρνηση της Νέας Δημοκρατίας με το υπό ψήφιση σχέδιο νόμου. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μισό λεπτό, κύριε Πρόεδρε. 
     Οφείλουμε να τολμήσουμε και να τολμήσουμε όλοι μαζί! Εσείς, όμως, κύριοι της Κυβέρνησης, προτιμήσατε και με το παρόν σχέδιο νόμου τα «μερεμέτια», αγνοώντας βασικές παραμέτρους του προβλήματος, όπως είναι η ανεργία, τα χαμηλά εισοδήματα, το υψηλό κόστος διαβίωσης, η οικονομική ύφεση, ο χρόνος εισόδου στην εργασία, η εργασιακή ανασφάλεια των νέων και τόσα άλλα που η πολιτική σας –δυστυχώς- ενθαρρύνει αντί να αμβλύνει. 
     Αν στον προβληματισμό αυτό, προσθέσει κανείς τα νέα πρότυπα καριέρας και ζωής, την παράταση σπουδών και την παραμονή των νέων στην πατρική οικογένεια και ως εκ τούτου, την καθυστέρηση του γάμου και των γεννήσεων, τότε ο καθένας αντιλαμβάνεται καλύτερα το μέγεθος του προβλήματος. 
     Η πρόταση του ΠΑ.ΣΟ.Κ., η οποία κατατέθηκε από την εισηγήτριά μας για συγκρότηση διακομματικής επιτροπής, με δεσμευτικό όμως χαρακτήρα σε ό,τι αφορά τα πορίσματά της, είναι πάρα πολύ ενδιαφέρουσα. 
     Σας καλούμε, κύριε Υφυπουργέ, να την αποδεχτείτε σήμερα, γιατί όλοι έχουμε να κερδίσουμε. 
     Σας ευχαριστώ. 
     (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα δύο μαθητές και μαθήτριες και τέσσερις συνοδοί καθηγητές από το 23ο Γυμνάσιο Αθήνας.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Επίσης, θα ήθελα να ανακοινώσω στο Σώμα ότι στο σημείο αυτό κατατίθεται το δελτίο επικαίρων ερωτήσεων της Δευτέρας 27 Μαρτίου 2006, το οποίο έχει ως εξής: 
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
     1. Η με αριθμό 508/20.3.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς την Υπουργό Τουριστικής Ανάπτυξης, σχετικά με την υπαγωγή στο πρόγραμμα «Ενίσχυση των Μικρομεσαίων Επιχειρήσεων στον Τουρισμό – Γ΄ κύκλος» των επιχειρήσεων εκμετάλλευσης εγκαταστάσεων ειδικής τουριστικής υποδομής και ειδικότερα των εγκαταστάσεων Ιαματικών πηγών, κ.λπ.
      2. Η με αριθμό 591/21.3.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Υγείας και Κοινωνικής Αλληλεγγύης και Απασχόλησης και Κοινωνικής Προστασίας, σχετικά με την κατασκευή νέων κατοικιών για τους σεισμόπληκτους της Λευκάδας κ.λπ.
      3. Η με αριθμό 593/21.3.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την εφαρμογή του θεσμού της Μεταφοράς του Συντελεστή Δόμησης κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 588/20.3.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την οριστικοποίηση των δικαιωμάτων των παραγωγών σύμφωνα με τη νέα Κ.Α.Π. κ.λπ..
     2. Η με αριθμό 592/21.3.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αντιμετώπισης των προβλημάτων στο Γενικό Νοσοκομείο Νίκαιας κ.λπ.. 
      3. Η με αριθμό  594/21.3.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εξωτερικών και Μεταφορών και Επικοινωνιών, σχετικά με τη χρησιμοποίηση αεροδρομίων της Κρήτης, από αεροπλάνα της CIA, για τη μεταφορά υπόπτων για τρομοκρατικές ενέργειες, κ.λπ.
     Το λόγο έχει ο κ. Ιωαννίδης. 
     ΙΩΑΝΝΗΣ ΙΩΑΝΝΙΔΗΣ: Κύριε  Πρόεδρε, κυρίες και κύριοι συνάδελφοι, έχει φύγει ο κ. Βενιζέλος ο οποίος είπε ότι ήμασταν φειδωλοί και δεν προσφέρουμε στην τρίτεκνη οικογένεια, αλλά πρέπει να θυμίσω δύο νούμερα παρ’ όλο που είναι εκτός θέματος. 
     Το 1981 το ΠΑ.ΣΟ.Κ. ανέλαβε τη διακυβέρνηση και το δημόσιο χρέος ήταν στο 29%. Το παρέδωσε σε μας στο 109%, δηλαδή πάνω 80 ποσοστιαίες μονάδες. Και για να καταλαβαίνει ο κόσμος, αυτές οι μονάδες είναι 144.000.000.000. Το δημοσιονομικό έλλειμμα είναι 6,6, δηλαδή 200.000.000.000 ευρώ. 
     Άλλωστε, τι περιμένει κάποιος όταν κρατούσαν το ΛΑΦΚΑ από τους δικαιούχους με τους νόμους του Ρέππα και του Σκανδαλίδη; Το ΛΑΦΚΑ θα παρακρατούνταν μέχρι το 2007. Βέβαια, ο κ. Παπανδρέου είπε προεκλογικά ότι δεν θα παρακρατούνταν. Εμείς επιστρέφουμε 1.000.000.000 και αυτοί οι οποίοι το πολεμούσαν και το παρακρατούσαν, λένε να πολεμήσουμε για το λαό, ώστε να δοθούν εφάπαξ, λες και υπάρχει τράπεζα που κόβει τα χρήματα. Άλλο είναι τα 100 μέτρα και άλλο τα 200! Από το «μηδέν» για να φτάσει κάποιος στο άριστα θέλει δέκα μονάδες και από το «μείον δέκα» που ξεκινάμε εμείς για να φτάσουμε στο «δέκα», θέλει είκοσι μονάδες. Αυτά δεν πρέπει να τα ξεχνάνε, δεδομένου ότι τη διακυβέρνηση την είχαν αυτοί! Τα έσοδα του κράτους είναι 41.000.000.000 – 42.000.000.000 ευρώ και πληρώνουμε 30.000.000.000 για χρεωλύσια και τόκους. 
     Με το συζητούμενο νομοσχέδιο, η Κυβέρνηση λαμβάνει πρόσθετα μέτρα για τη στήριξη των οικογενειών με τρία παιδιά, αλλά και επέκταση της έννοιας της πολύτεκνης οικογένειας στους κοινοτικούς και τους ομογενείς, μεταξύ άλλων. 
     Όσα μέτρα κι αν πάρει μια ευνομούμενη πολιτεία, όσες πρωτοβουλίες και αν αναλάβει ένα πολιτισμένο κράτος, δεν μπορούν να είναι ποτέ αρκετά όσον αφορά τη στήριξη και ενίσχυση του ιερότατου θεσμού που λέγεται οικογένεια.
     Τα μέτρα που θεσπίζονται με το παρόν νομοσχέδιο αποτελούν ένα σημαντικό βήμα προς τη σωστή κατεύθυνση, ένα σημαντικό βήμα υπέρ της ενθάρρυνσης των πολυμελών οικογενειών, αλλά και της αύξησης των γεννήσεων εν γένει. Όταν μάλιστα το δημογραφικό αποτελεί το υπ’ αριθμόν ένα εθνικό ζήτημα, αυτό σημαίνει ότι πρέπει να αποτελέσει και πρώτη εθνικής σημασίας προτεραιότητα. 
     Υπ’ αυτό, λοιπόν, το πρίσμα, δικαίως θεσμοθετείται σειρά μέτρων υπέρ των οικογενειών με τρία παιδιά, όταν μάλιστα όλες οι έρευνες που έχουν γίνει τα τελευταία χρόνια καταδεικνύουν τη σημασία της γέννησης του τρίτου παιδιού στη δημογραφική πολιτική. 
     Ενδεικτικά, αναφέρω τη συμβολή των γεννήσεων τρίτου παιδιού επί του συνολικού αριθμού των γεννήσεων της χώρας μας, η οποία είναι υπερδιπλάσια από την αντίστοιχη συμβολή των γεννήσεων τετάρτου, πέμπτου κ.ο.κ. παιδιού. Τα νούμερα είναι 10,85% με 4,45%.
     Αλλά και όσον αφορά τους στόχους της δημογραφικής πολιτικής, αρκεί να αναλογιστούμε ότι ο δείκτης ανανέωσης των γενεών είναι 2,1 παιδιά ανά γυναίκα σε αναπαραγωγική ηλικία, ενώ η ιδανική αναλογία για την Ελλάδα υπολογίζεται σε 2,5 παιδιά ανά γυναίκα.
     Και βέβαια, δεν διαφωνεί κανείς πως και πρακτικά η απόκτηση τρίτου παιδιού συνιστά έναν αδιαμφισβήτητα πιο ρεαλιστικό στόχο για το μέσο σύγχρονο ζευγάρι, δεδομένου ότι πλέον έχει αυξηθεί και η μέση ηλικία τεκνοποίησης της Ελληνίδας, για λόγους που προφανώς συνδέονται με την αλλαγή νοοτροπίας, αλλά και τα νέα κοινωνικά και οικονομικά δεδομένα.
     Η συμβολή, λοιπόν, του τρίτου παιδιού σε ό,τι αφορά την επίτευξη των βασικών δημογραφικών στόχων της χώρας μας είναι καθοριστικής σημασίας. Όλα τα μέτρα που προβλέπονται στο άρθρο 1 του παρόντος σχεδίου νόμου και που αφορούν είτε οικονομικές ενισχύσεις είτε επέκταση κοινωνικών πολυτεκνικών δικαιωμάτων σε γονείς με τρία τουλάχιστον παιδιά είναι απολύτως θετικά και κοινωνικά δίκαια. Αναφέρω ενδεικτικά την εφ’ άπαξ ενίσχυση 2.000 ευρώ στη μητέρα για κάθε παιδί που αποκτά μετά το δεύτερο, από 01/01/2006, το οποίο φυσικά και είναι δυνατόν να αναπροσαρμοστεί και το οποίο βέβαια απαλλάσσεται από κάθε είδους φόρο, τέλος ή οποιαδήποτε άλλη εισφορά υπέρ του δημοσίου ή τρίτου.
     Ομοίως θεωρώ κοινωνικά δίκαιη την ενίσχυση των οικογενειών με τρία παιδιά με μια σειρά από προνόμια που απολαμβάνουν μέχρι τώρα οι πολύτεκνες οικογένειες, όπως η απαλλαγή από το τέλος ταξινόμησης των Ι.Χ., ενώ πλέον στο 20% των προκηρυσσομένων θέσεων των νομαρχιακών αυτοδιοικήσεων για τακτικό προσωπικό ή προσωπικό με σύμβαση εργασίας ιδιωτικού δικαίου αορίστου χρόνου, που καλύπτεται από πολύτεκνους και παιδιά πολυτέκνων, συμπεριλαμβάνεται τώρα και ένας από τους γονείς ή ένα από τα παιδιά οικογενειών με τρία παιδιά. Συγχαρητήρια, κύριε Υπουργέ, που το αυξήσατε κατά 10%, γιατί κατ’ αυτό τον τρόπο δεν μειώνουμε για τους πολύτεκνους τα ήδη κεκτημένα.
     Ομοίως στα προστατευόμενα πρόσωπα της παραγράφου 1 του άρθρου 1 του ν. 2643/1998, που είναι οι πολύτεκνοι γονείς, ανάπηροι πολέμου, αγωνιστές Εθνικής Αντίστασης κ.λπ., προστίθενται και οι γονείς με τρία ζώντα τέκνα και ένα από τα τέκνα αυτά. Με την προσθήκη αυτής της νέας κατηγορίας επεκτείνονται και στις οικογένειες με τρία παιδιά μια σειρά ευεργετημάτων και κοινωνικών παροχών, όπως ποσόστωση για προσλήψεις σε δημόσιους φορείς, εισαγωγή στις Αστυνομικές Ακαδημίες και λοιπές παραγωγικές Στρατιωτικές Σχολές. Θα πρέπει πάντως, κύριε Υπουργέ, να γίνει αυτό που κάνατε για τις νομαρχίες, να υπάρχει αύξηση του ποσοστού, ώστε να μην αντιμάχονται οι τρίτεκνοι με τους πολύτεκνους.
     Είναι πολλές οι ευεργετικές διατάξεις υπέρ των οικογενειών με τρία παιδιά, καθώς και για τη στήριξη των πολύτεκνων οικογενειών. Σε ό,τι αφορά τη στήριξη της πολύτεκνης οικογένειας αναφέρω μόνο εν τάχει τις προβλέψεις του άρθρου 5, όπου το δικαίωμα της αναγνώρισης της πολυτεκνικής ιδιότητας για την απονομή πλεονεκτημάτων διατηρείται όσον αφορά στους πολύτεκνους κοινοτικούς υπηκόους και στα μέλη των οικογενειών τους που ζουν και εργάζονται στη χώρα μας. Επίσης, η ιδιότητα αυτή παρέχεται πλέον και στους ομογενείς. Και συγχαρητήρια που δεχθήκατε –γιατί έχει δίκιο ο κ. Παντούλας- το θέμα των Βορειοηπειρωτών, οι οποίοι είναι ήδη στη χώρα μας και συμβάλλουν στο δημογραφικό πρόβλημα.
     Κυρίες και κύριοι, όπως είπα και στην αρχή της ομιλίας μου, όσα μέτρα και να πάρει η πολιτεία για τη στήριξη της οικογένειας δεν θεωρούνται ποτέ αρκετά και πάντα υπάρχει περιθώριο για καλύτερα και περισσότερα μέτρα. Και επειδή το δημογραφικό είναι το πιο σοβαρό πρόβλημα –όποιος αγαπάει την πατρίδα του, ποτέ δεν θέλει να συρρικνωθεί- γι’ αυτό το λόγο πιστεύω ότι θα πάρουμε κι άλλα τέτοια μέτρα, ώστε να βοηθήσουμε στην αύξηση των γεννήσεων.
     Στο γενικότερο όμως πλαίσιο της κοινωνικής μας πολιτικής αλληλεγγύης και πρόνοιας, το παρόν νομοθέτημα αποτελεί σημαντικό βήμα στην κατεύθυνση της επέκτασης δικαιωμάτων και πλεονεκτημάτων στις οικογένειες με τρία παιδιά, στη στήριξη της πολύτεκνης οικογένειας, καθώς και για την απαλοιφή ανισοτήτων, διακρίσεων και αδικιών που ίσχυαν μέχρι σήμερα. Γι’ αυτό το λόγο ψηφίζω το νομοσχέδιο.
     Ευχαριστώ πάρα πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Δικαιοσύνης, Πολιτισμού, Δημόσιας Τάξης και Εμπορικής Ναυτιλίας κατέθεσαν σχέδιο νόμου: «Κώδικας Νόμων για τα Ναρκωτικά (Κ.Ν.Ν.)».
     Παραπέμπεται στην αρμόδια Διαρκή Επιτροπή.
     Ο Βουλευτής κ. Θαλασσινός Θαλασσινός ζητεί άδεια ολιγοήμερης απουσίας στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
     Ο κ. Χάϊδος έχει το λόγο.
     ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
     Κύριε Υπουργέ, τα άρθρα του νομοσχεδίου που συζητούμε σήμερα και αφορούν τις τρίτεκνες οικογένειες αποτελούν ένα χαρακτηριστικό παράδειγμα αθέτησης των υποσχέσεων που δώσατε προεκλογικά στην κοινωνία και είναι μία περίτρανη απόδειξη της ακύρωσης των δεσμεύσεων που αναλάβατε απέναντι στους τρίτεκνους. Δεν χαρακτηρίζονται πολύτεκνες και ελάχιστα από τα δικαιώματα και τις ενισχύσεις που θεσπίζονται γι’ αυτούς είναι αυτά που απολαμβάνουν οι πολύτεκνοι. Για το θέμα μίλησα αναλυτικά στη συζήτηση επί της αρχής.
     Πήρα σήμερα το λόγο για να αναφερθώ στο θέμα του «ΕΡΡΙΚΟΣ ΝΤΥΝΑΝ». Κύριε Υπουργέ, συνεχίζοντας την τακτική των τροπολογιών, η Κυβέρνηση αντιμετωπίζει πρόχειρα και το σημαντικό ζήτημα που αφορά τη λειτουργία, τα οικονομικά προβλήματα και τη σχέση του «ΕΡΡΙΚΟΣ ΝΤΥΝΑΝ» με το Ε.Σ.Υ.. Σημειώνω ότι δεν συζητήθηκε αυτό το θέμα αναλυτικά και τεκμηριωμένα στην Επιτροπή. 
     Έτσι έγιναν επιμέρους ρυθμίσεις για τη λειτουργία του «ΕΡΡΙΚΟΣ ΝΤΥΝΑΝ», όπως η ενοικίαση κλινών εντατικής και η απόδοση του δικαιώματος για χορήγηση ειδικότητας χωρίς τις προϋποθέσεις, γιατί πληροφορούμαστε ότι εγκρίθηκαν θέσεις για ειδικότητα, ενώ το νοσοκομείο ακόμα δεν εφημερεύει. 
     Οι κλινικές δεν είναι συγκροτημένες κατά τα πρότυπα του Ε.Σ.Υ. και τα διεθνή στάνταρ και η οργάνωση της ιατρικής υπηρεσίας δεν έχει τα χαρακτηριστικά της οργάνωσης των νοσοκομείων του δημόσιου τομέα. Μάλιστα αυτές οι ειδικότητες θα δίνονται με ξεχωριστή λίστα και χωρίς να ακολουθούνται οι τυπικές διαδικασίες. Μπορεί να είναι νόμιμες, αλλά τυπικές δεν είναι, γιατί δεν στάλθηκε το ερώτημα για έγκριση στο ΚΕ.Σ.Υ., ώστε να παρθεί η απόφαση από το ΚΕ.Σ.Υ. και να συνεχιστεί η έγκριση.
     Φέρνετε, λοιπόν, πάλι μια τροπολογία για το «ΕΡΡΙΚΟΣ ΝΤΥΝΑΝ» αποσπασματική και ανεπαρκή, η οποία δίνει την εντύπωση ότι εξυπηρετεί και σκοπιμότητες και πολιτικές συναλλαγές και μπορεί να χαρακτηριστεί ρουσφετολογική. 
     Αναφέρω χαρακτηριστικά ότι καταργεί τις προϋποθέσεις για τη χρηματοδότηση, δίνοντας το δικαίωμα στην Κυβέρνηση και στον Υπουργό να χρηματοδοτεί με όποιο τρόπο και όποτε αυτός θέλει. Το Υπουργείο διορίζει τα τρία από τα επτά μέλη του διοικητικού συμβουλίου και δίνει τη δυνατότητα στο διοικητικό συμβούλιο να χαρακτηρίζει ποια από τα μέλη θα είναι πλήρους και αποκλειστικής απασχόλησης και πόση θα είναι η αμοιβή τους, πόσος θα είναι ο μισθός τους.
     Τέλος, θεσπίζει τη δυνατότητα μεταφοράς γιατρών και κλινικών του Ε.Σ.Υ. στο «ΕΡΡΙΚΟΣ ΝΤΥΝΑΝ», χωρίς να αναφέρεται στον τρόπο που θα γίνεται αυτό και πώς θα αξιολογούνται. Ποιοι θα πάνε; Ακούγονται πάρα πολλά. Με ποιο τρόπο θα πάνε και βέβαια πώς θα συνεργάζονται με τις άλλες κλινικές; Αυτές οι κλινικές του Ε.Σ.Υ. θα έχουν και την οργάνωση και τη διοίκηση και τον τρόπο λειτουργίας των άλλων κλινικών του Ε.Σ.Υ.; Οι υπόλοιπες κλινικές θα συνεχίσουν να λειτουργούν όπως λειτουργούν μέχρι σήμερα; Και πώς θα συνεργάζονται; 
     Το θέμα του τρόπου της συνεργασίας του «ΕΡΡΙΚΟΣ ΝΤΥΝΑΝ» με το Ε.Σ.Υ. είναι ένα μεγάλο ζήτημα, το οποίο απαιτεί αναλυτική και σοβαρή αντιμετώπιση. Περιμένουμε μία συνολική πρόταση από την πλευρά σας, έτσι ώστε να αντιμετωπισθούν τα προβλήματα γενικότερα προς όφελος του κοινωνικού συνόλου. Διαφορετικά, με αποσπασματικές ρυθμίσεις, τα προβλήματα θα αυξάνονται και τα αδιέξοδα θα επιτείνονται.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο κ. Τσιάρας έχει το λόγο.
     ΚΩΝΣΤΑΝΤΙΝΟΣ ΤΣΙΑΡΑΣ: Κυρίες και κύριοι συνάδελφοι, έχοντας την ευκαιρία να συμμετέχω στην αρμόδια Επιτροπή Κοινωνικών Υποθέσεων, είχα ταυτόχρονα τη δυνατότητα να παρακολουθήσω από κοντά τη διαμόρφωση του υπό συζήτηση νομοσχεδίου. 
     Και είχα ταυτόχρονα τη δυνατότητα να ακούσω τις αιτιάσεις όλων των εκπροσώπων της Αντιπολίτευσης, που προσπαθούσα να κατανοήσω τι ακριβώς εξέφραζαν μ’ αυτό τον τρόπο και προσπαθούσαν να δείξουν ως αντίθετη ουσιαστικά άποψη, σε σχέση με το συγκεκριμένο νομοσχέδιο. 
     Κατ’ αρχάς, θα ήθελα να διευκρινίσω, προς αποφυγήν παρεξηγήσεων, ότι προσωπικά είμαι ένθερμος υποστηρικτής της λήψεως όλων των ουσιαστικών και αποτελεσματικών μέτρων υπέρ της προστασίας των πολύτεκνων οικογενειών για λόγους εθνικούς, κοινωνικούς, αλλά και ηθικούς. Θεωρώ την προστασία της οικογένειας και του παιδιού ως το βασικό μέλημα ενός ευνομούμενου κοινωνικού κράτους. Με την έννοια αυτή, βεβαίως οφείλουμε να παρέχουμε στις πολύτεκνες οικογένειες πρόσθετη οικονομική ενίσχυση και προστασία, ζητήματα τα οποία προκύπτουν από το υπό συζήτηση νομοσχέδιο, προκειμένου τα μέλη τους να μπορούν με ίσους όρους να ανταγωνιστούν στο στίβο της καθημερινής ζωής. 
     Πρέπει όμως κάποια στιγμή να θέσουμε τη συγκεκριμένη προσπάθεια σε μία διαφορετική βάση. Είναι, νομίζω, η στιγμή, κύριε Υπουργέ, να συμφωνήσουμε σε μέτρα στοχευμένης κοινωνικής πολιτικής και όχι σε επιλογές προσωρινού χαρακτήρα. 
     Προσωπικά διατηρώ σοβαρές επιφυλάξεις για την αποτελεσματικότητα των μέτρων και μόνο εκείνων τα οποία, πολλές φορές, ξεπερνώντας βασικές αρχές ισότητας και κοινωνικής δικαιοσύνης, αλλά και εθνικές επιλογές που αφορούν την ανταγωνιστικότητα και την οικονομική ανάπτυξη, διευκολύνουν με τον έναν ή τον άλλον τρόπο την επαγγελματική και μόνο αποκατάσταση. 
     Έχω την άποψη ότι αυτά τα μέτρα, ελάχιστα επιτυγχάνουν στην ικανοποίηση του πραγματικού τους σκοπού, που είναι η αύξηση των γεννήσεων. Η συζήτηση γίνεται κυρίως γύρω από το δημογραφικό πρόβλημα, το οποίο απασχολεί τη χώρα μας. Το ερώτημα είναι: Με τέτοια μέτρα προάγουμε λύσεις του δημογραφικού μας προβλήματος; Γιατί πιθανά θα μπορούσε εύκολα να πει κανείς ότι η διάθεση μιας δημόσιας ή ιδιωτικής θέσης σ’ έναν πολύτεκνο συνεπάγεται φυσικά και τη μη διάθεσή της σε έναν άγαμο ή έναν έγγαμο μη πολύτεκνο. Εύλογα βεβαίως υπάρχει πιθανότητα ο άγαμος, ο οποίος δεν θα διοριστεί –για να το πούμε πάρα πολύ απλά- να αναβάλει το γάμο του, ο έγγαμος να αναστείλει ή να αποκλείσει τη γέννηση κάποιου άλλου παιδιού λόγω της μη επαγγελματικής του αποκατάστασης και της επακόλουθης οικονομικής του ανέχειας, οπότε εύκολα κατανοούμε πως δεν προάγονται λύσεις μ’ αυτό και μόνο τον τρόπο στο συγκεκριμένο μας πρόβλημα που λέγεται δημογραφικό.
     Επίσης προσωπικά θεωρώ ότι με κανένα τρόπο δεν είναι δίκαιο να προσλαμβάνεται κάποιος σε δημόσια θέση, χωρίς εξετάσεις και συγκριτικές αξιολογήσεις, μόνο και μόνο επειδή μπορεί να έχει τρία ή περισσότερα παιδιά και να αποκλείεται κάποιος άλλος με πιθανόν περισσότερα τυπικά και ουσιαστικά προσόντα, επειδή απλώς έχει την ατυχία να έχει μόνο ένα, δύο, ίσως και κανένα παιδί. Διότι ακόμη και όλες αυτές οι μοριοδοτήσεις υπέρ της επαγγελματικής αποκατάστασης μελών πολυτέκνων οικογενειών ή άλλων κατηγοριών, δεν νομίζω ότι κινούνται προς την κατεύθυνση της κοινωνικής δικαιοσύνης. 
     Αντίστοιχη περίπτωση είχαμε πριν λίγα χρόνια με την ειδική πριμοδότηση που απολάμβαναν τα παιδιά των στρατιωτικών για την εισαγωγή τους σε Ανώτατα Στρατιωτικά Ιδρύματα. Τότε, η προηγούμενη κυβέρνηση -σωστά κατά τη γνώμη μου- επικαλέστηκε τις αρχές δικαίου, ισότητας και ίσων ευκαιριών για την κατάργηση των προνομίων αυτών και βεβαίως νομίζω -όπως σας είπα και νωρίτερα- ότι  έκανε πάρα πολύ καλά. 
     Είναι, λοιπόν, όλα αυτά τα μέτρα και τα προνόμια από μόνα τους ικανά να μας οδηγήσουν στην επίλυση του δημογραφικού προβλήματος; Όσο κοινωνικά δίκαιο φαίνεται και είναι το δικαίωμα των μελών των πολύτεκνων οικογενειών να καταλάβουν μία επαγγελματική θέση με ίσους όρους με τα άλλα προνομιούχα, υποτίθεται, μέλη των μη πολύτεκνων οικογενειών, άλλο τόσο δίκαιο είναι και το δικαίωμα των τελευταίων να ανταγωνιστούν για τη θέση αυτή με ίσους όρους και χωρίς προνομιακά μέτρα υπέρ άλλων ομάδων. 
     Άρα, θα έπρεπε κυρίως να επιδιώκουμε ως πολιτεία, μέσα από στοχευμένη πολιτική, να δώσουμε τη δυνατότητα στις πολύτεκνες οικογένειες να μεγαλώσουν τα παιδιά τους με άνεση, δίνοντάς τους κυρίως την ευκαιρία να αποκτήσουν τα απαραίτητα προσόντα με την ίδια άνεση, που παιδιά ολιγότεκνων οικογενειών –για να το πω έστω μ’ αυτό τον αδόκιμο όρο- μπορούν να το καταφέρουν. 
     Αλλά και πέραν του θέματος της κοινωνικής ισότητας και της δικαιοσύνης, τα μέτρα υπέρ της επαγγελματικής αποκατάστασης των μελών των πολύτεκνων οικογενειών έρχονται σε κατάφορη αντίθεση με άλλα μέτρα που χρόνια τώρα ως πολιτεία πασχίζουμε να ενισχύσουμε. Είναι τα μέτρα τα οποία αφορούν την ενίσχυση της ανταγωνιστικότητας, τη βελτίωση της απόδοσης της δημόσιας διοίκησης, αλλά και την αύξηση της παραγωγικότητας και γενικότερα την οικονομική ανάπτυξη. 
     Η παράκαμψη των αυστηρών κριτηρίων πρόσληψης τόσο στο δημόσιο, όσο και στον ιδιωτικό τομέα δημιουργεί ένα άνευ προηγουμένου πρόβλημα στην ανταγωνιστικότητα και στην αποδοτικότητα των υπηρεσιών, όχι γιατί τα μέλη των πολύτεκνων οικογενειών είναι λιγότερο ικανά από άλλα, αλλά γιατί απλούστατα δεν έχουν αξιολογηθεί στην ίδια βάση με κάθε συνυποψήφιό τους.
     Είναι γνωστό ότι η αύξηση της ανταγωνιστικότητας και η βελτίωση μιας παραγωγικής διαδικασίας στηρίζονται κατά κύριο και πρώτο λόγο στον ανθρώπινο παράγοντα. Ας μην υποτιμούμε, λοιπόν, ακόμη και τη ζημιά που μπορεί σε οποιαδήποτε περίπτωση κατ’ εξαίρεση προσλήψεων να υφίσταται ο δημόσιος ή ο ιδιωτικός τομέας. 
     Πολλοί από μας θα μπορούσαν σκεπτόμενοι απλοϊκά να πουν ότι δεν είναι δα και καμία πολύ μεγάλη απώλεια της αποδοτικότητας μιας παραγωγικής διαδικασίας όλη αυτή η προσέγγιση, η οποία μέχρι τώρα συνηθίζεται να υπάρχει. Το λέω αυτό γιατί σίγουρα ξέρουμε ότι αυτές οι κατ’ εξαίρεση προσλήψεις μπορεί να γίνουν σ’ ένα ποσοστό 5%, 10% μέχρι 20%.
     Επιτρέψτε μου όμως να σας πω ότι δεν βρίσκεται εκεί η ουσία της συζήτησής μας διότι όλοι μας αναγνωρίζουμε ότι η μικρή αποδοτικότητα του δημόσιου τομέα και τα προβλήματα, όπως αυτά παρουσιάζονται, δεν εστιάζονται απλά και μόνο στο αν θα πάρουμε ένα μικρό ποσοστό, αλλά στο αν τελικά σαν πολιτεία θα θεσπίσουμε τέτοια μέτρα και τέτοιους κανόνες, με τους οποίους θα μπορούμε πραγματικά να λειτουργούμε με τον καλύτερο δυνατό και τον πλέον αξιοκρατικό τρόπο.
     Βεβαίως, αυτά τα οποία σας είπα νωρίτερα συνεπάγονται και κάποιο πολιτικό κόστος. Είναι το κόστος που οι προηγούμενες κυβερνήσεις του ΠΑ.ΣΟ.Κ. είχαν λάβει υπόψη τους και δημιούργησαν αυτό το ασαφές, πολύπλοκο και άναρχο σύστημα υποστήριξης των πολύτεκνων οικογενειών. Και βέβαια δεν είναι μόνο αυτό, είναι και κάτι άλλο. Είναι το ότι πρέπει κάποια στιγμή να αφήσουμε όλες αυτές τις αντιπολιτευτικές κραυγές, αφού και η πολυετής παρουσία του ΠΑ.ΣΟ.Κ. στην πολιτική εξουσία της χώρας δεν κατάφερε στην πραγματικότητα να αλλάξει τίποτε προς το καλύτερο σ’ αυτό το ζήτημα. Εδώ αντί να μιλάμε για την προσέγγιση του συγκεκριμένου ζητήματος, για το πώς εν πάση περιπτώσει θα λάβουμε μέτρα ώστε να λύσουμε το δημογραφικό πρόβλημα στην Ελλάδα, ακούσαμε νωρίτερα περί απογραφής και περί οτιδήποτε άλλου σχετικού. 
     Κυρίες και κύριοι συνάδελφοι, η απογραφή έδειξε απλά ότι και μετά από είκοσι χρόνια αφήσατε τη χώρα σε μία κατάσταση οικονομικής καχεξίας. Νομίζω ότι όταν μιλάει κανείς για πολιτική εξαπάτηση θα πρέπει να είναι ιδιαίτερα προσεκτικός. 
     Για να επανέλθω και να τελειώσω θα πω το εξής: Το δημογραφικό είναι κατά γενική ομολογία ένα θέμα σημαντικών προβληματισμών και πρέπει τελικά να μείνει έξω από τη στυγνή κομματική αντιπαράθεση. Όλοι μας εδώ, σ’ αυτήν την Αίθουσα, οφείλουμε να προτείνουμε, να συμφωνήσουμε, αλλά και να συναποφασίσουμε. 
     Θα ήθελα να επισημάνω ότι κατά την άποψή μου ένα σαφώς καθορισμένο πλαίσιο γενναίων οικονομικών ενισχύσεων και κοινωνικών μέτρων όπως υγείας, ασφάλισης και περίθαλψης θα μπορούσε να ενισχύσει πολύ περισσότερο τη δημογραφική μας πολιτική απ’ ό,τι ένα ασαφές, πολύπλοκο και αποσπασματικό σύστημα μέτρων, το οποίο, μεταξύ των άλλων, περιλαμβάνει διευκολύνσεις επαγγελματικής αποκατάστασης με αόριστες βέβαια, αλλά και πολύπλοκες και πολλές φορές μη κατανοητές παραμέτρους.
     Μετά απ’ όλα αυτά θα έλεγα, λοιπόν, ναι στην ουσιώδη προστασία των τρίτεκνων και των πολύτεκνων οικογενειών, κυρίως μέσω γενναίων οικονομικών ενισχύσεων και μέσα από ένα συγκεκριμένο πλαίσιο στήριξης των πολύτεκνων οικογενειών, όχι όμως σε μέτρα τα οποία βοηθούν απλά και μόνο κάποιες κατ’ εξαίρεση προσλήψεις και τα οποία κατά βάση είναι αναποτελεσματικά, γιατί έρχονται σε αντίθεση με το γενικότερο αίσθημα κοινωνικής δικαιοσύνης και ισότητας και γιατί αντιστρατεύονται ουσιώδεις επιδιώξεις της οικονομικής ανάπτυξης και της οικονομικής ευημερίας. 
     Πιστεύω ότι οι κατάλληλες τροποποιήσεις των σχετικών νόμων αποτελούν ουσιώδεις μεταρρυθμίσεις οι οποίες πραγματικά βελτιώνουν τη δυναμική της οικονομίας μας και ενισχύουν τους εθνικούς μας στόχους.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
     Ο κ. Αγοραστός έχει το λόγο.
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, υπάρχει μετακύληση των βαρών των προηγούμενων κυβερνήσεων του ΠΑ.ΣΟ.Κ. στις επόμενες γενιές και σ’ αυτήν την Κυβέρνηση.
     Θα ήθελα να πω ότι ανεξαρτήτως του αν και κατά πόσο η διεκπεραίωση του κυβερνητικού προγράμματος επιβραδύνθηκε ή παλινδρόμησε εξαιτίας πάντα των δυσμενέστατων πεπραγμένων της τελευταίας κυβέρνησης του ΠΑ.ΣΟ.Κ., οι Έλληνες πολίτες πρέπει να ξέρουν ότι το προεκλογικό πρόγραμμα της Νέας Δημοκρατίας πρόκειται να υλοποιηθεί στο ακέραιο. 
     Βέβαια, σε πολλά ζητήματα δεν ακούμε συγκεκριμένες θέσεις, συγκεκριμένες προτάσεις από την Αντιπολίτευση.
     Αποφεύγει να προτείνει σε οποιοδήποτε επίμαχο θέμα μια λύση. Αντί θέσεων, παρακολουθούμε καθημερινώς ένα λαθρεμπόριο δημαγωγίας και λαϊκισμού, με μόνο στόχο να υπονομευθεί το κοινωνικό κλίμα, να οξυνθούν τα πάθη και να βαδίσουμε προς τις δημοτικές εκλογές μέσα από συγκρούσεις. 
     Απογραφή, ακούστηκε. Κύριοι, θα πρέπει να σας υπενθυμίσω ότι το 1996 το δημόσιο χρέος –γιατί στο δημόσιο χρέος θα πρέπει να αναφερόμαστε- ήταν 86,88 δισεκατομμύρια ευρώ και στις 31.12.2003 το παραδώσατε στο ύψος των 167,72 δισεκατομμυρίων ευρώ. Αυτή ήταν η χρυσή οκταετία της οικονομίας; Διπλασιάσατε το δημόσιο χρέος και κάθε  πολίτης που σήκωνε ένα χρέος 8.688 ευρώ το 1995, έφθασε να χρωστά στο τέλος του 2003 16.772 ευρώ και ο προϋπολογισμός επιβαρύνεται κάθε χρόνο με 9.000.000.000 ευρώ για την εξυπηρέτηση αυτού του μεγάλου χρέους, το οποίο δημιουργήσατε με λάθη, παραλείψεις και μη εγγραφή χρεών. 
     Βέβαια, επικαλείστε αναφορές της Ευρωπαϊκής Στατιστικής Υπηρεσίας. Εγώ θα σας υπενθυμίσω την απάντηση που έδωσε ο Πρόεδρος της Ευρωπαϊκής Στατιστικής Υπηρεσίας στον κ. Σημίτη: «Υπήρξε σαφώς ελλιπής καταγραφή από τις ελληνικές αρχές των αμυντικών δαπανών, ανεξάρτητα από τη λογιστική μέθοδο που χρησιμοποιήθηκε.» Θα σας θυμίσω τις δηλώσεις της 14ης Μαρτίου του κ. Αλμούνια: «Αν δούμε πού βρισκόταν το έλλειμμα της Ελλάδος στο τέλος του 2004 και πού βρίσκεται σήμερα, θα διαπιστώσουμε πόσο σημαντική είναι η βελτίωση. 
     Τέλος, θα σας θυμίσω τη δήλωση του Υπουργού Οικονομικών της Ολλανδίας του κ. Ζααλμ που είπε στη Σύνοδο του ΕCΟFΙΝ ότι στο παρελθόν όποιο ντουλάπι ανοίγαμε στην ελληνική οικονομία, βρίσκαμε και από ένα σκελετό. Εσχάτως οι σκελετοί έχουν λιγοστέψει. 
     Συνεπώς, αντιλαμβάνομαι την αγωνία σας. Νοιώθετε το έδαφος να χάνεται κάτω από τα πόδια σας και προσπαθείτε να πιαστείτε και να αξιοποιήσετε πολιτικά κάθε πράγμα λαϊκίζοντας.
     Κύριοι συνάδελφοι, το δημογραφικό πρόβλημα και γενικότερα τα μέτρα ενίσχυσης της οικογένειας είναι ένα πεδίο προσέγγισης των πολιτικών κομμάτων, ένα πεδίο που δεν χωρούν ανταγωνισμοί και κυρίως ποιος έκανε πιο πολλά στο χώρο των πολυτέκνων, τριτέκνων –που εμείς θέσαμε την έννοια των τριτέκνων- και γενικά την ενίσχυση της οικογένειας. Δεν υπάρχει Έλληνας ο οποίος να μην αντιλαμβάνεται την κρισιμότητα της κατάστασης και ότι βρισκόμαστε πλέον ενώπιον μιας δημογραφικής κρίσης και όχι ενώπιον ενός δημογραφικού προβλήματος. 
     Το νομοσχέδιο, εμείς διεκδικούμε να δώσει λύσεις στο δημογραφικό πρόβλημα της χώρας. Ούτε ότι γίνεται απόλυτη στήριξη της οικογένειας. Λαμβάνονται όμως μέτρα στήριξης της οικογένειας. Με το νομοσχέδιο αυτό οι τρίτεκνοι μπαίνουν πλέον στην πολιτική ορολογία του συστήματος, στο οικονομικό μας σύστημα δια πρώτη φορά. Είναι μια υπαρκτή πληθυσμιακή οντότητα με δικαιώματα και η πλειοψηφία των πολυτεκνικών επιδομάτων δίνεται και στις τρίτεκνες οικογένειες. 
     Μακάρι να είχαμε τη δυνατότητα να υλοποιήσουμε το σύνολο των δεσμεύσεων, όμως με την υπάρχουσα πραγματική δημοσιονομική κατάσταση της χώρας αυτό δεν είναι εφικτό. Πιστεύω όμως ότι βελτιώνοντας τη δημοσιονομική κατάσταση θα μπορέσουμε να δώσουμε σημαντικές λύσεις στο δημογραφικό πρόβλημα.
     Αγαπητοί συνάδελφοι, το παρόν νομοσχέδιο διακρίνεται για τρία θεμελιώδη κεφάλαια: το πρώτο που αφορά την ενίσχυση της τρίτεκνης οικογένειας, το δεύτερο κεφάλαιο που αφορά στην ήδη υπάρχουσα καθορισμένη ιδιότητα της πολυτεκνίας και της πολύτεκνης οικογένειας και το τρίτο κεφάλαιο που έχει να κάνει με τη θεμελιώδη διάταξη για το Παρατηρητήριο των Ατόμων με Ειδικές Ανάγκες και κάποιες επιμέρους διατάξεις, με τις οποίες το Υπουργείο έρχεται να δώσει λύσεις για την καλύτερη λειτουργία του.
     Γνωρίζουμε ότι η τρίτεκνη οικογένεια έχει σημαντική επί του παρόντος συμβολή στο δημογραφικό πρόβλημα με την αύξηση των γεννήσεων, η οποία ανέρχεται περίπου στο 10,85%. Πιστεύω όμως ότι η θεμελιώδης συνεισφορά της οικογένειας στο γενικότερο συμφέρον του κοινωνικού συνόλου που απορρέει από τη γέννηση και ανατροφή των παιδιών δικαιώνεται και ενδυναμώνεται από το συγκεκριμένο σχέδιο νόμου.
     Οι διατάξεις του πολλαπλασιάζουν τις ειδικές δράσεις για την παρουσία και την ενίσχυση της πολύτεκνης οικογένειας. 
     Συμφωνείτε ή διαφωνείτε ότι μέχρι σήμερα έχουν γίνει αρκετά βήματα προς αυτή την κατεύθυνση; Διαφωνείτε με τα μέτρα που θεσμοθέτησαν τα τρία Υπουργεία το 2005 υπέρ των οικογενειών με τρία παιδιά; Δηλαδή, το Υπουργείο Εθνικής Άμυνας που θεσμοθέτησε μέτρα για μειωμένη θητεία, το Υπουργείο Εθνικής Παιδείας και Θρησκευμάτων που θεσμοθέτησε μέτρα για τις μετεγγραφές των φοιτητών-μελών τρίτεκνων οικογενειών με τους ίδιους όρους που ισχύουν για τις πολύτεκνες οικογένειες. Ή διαφωνείτε με τα μέτρα που θέσπισε το Υπουργείο Ανάπτυξης για τη χορήγηση αδειών πωλητή λαϊκών αγορών; 
     Διαφωνείτε με τα οικονομικά μέτρα που αφορούν την εφάπαξ παροχή ποσού 2.000 ευρώ για τη μητέρα που αποκτά τρίτο παιδί από 1-1-2006 χωρίς προϋποθέσεις; Διαφωνείτε με την απαλλαγή των οικογενειών με τρία παιδιά από τα τέλη ταξινόμησης για την αγορά νέου Ι.Χ. αυτοκινήτου σε ποσοστό 35% το 2006, 70% το 2007 και 100% για το 2008; 
     Διαφωνείτε με την ένταξη των τρίτεκνων οικογενειών σε περαιτέρω ποσοστό 10% στο ν. 3260/2004; Διαφωνείτε με την ένταξη στο ν. 3250/2004 περί μερικής απασχόλησης στο δημόσιο, Ο.Τ.Α. και Νομικά Πρόσωπα Δημοσίου Δικαίου; Διαφωνείτε με το ότι δίνουμε τη δυνατότητα στους δημόσιους πολιτικούς και διοικητικούς υπαλλήλους, γονείς τριών τέκνων ή ενός τέκνου οικογενειών με τρία παιδιά να τοποθετούνται στον τόπο των συμφερόντων τους και να μην μετατίθενται, παρά μόνο με αίτησή τους; 
     Κυρίες και κύριοι συνάδελφοι, δίνουμε μέτρα και παροχές στα πλαίσια των οικονομικών δυνατοτήτων της χώρας. Να ξέρετε ότι αυτή η Κυβέρνηση στέκεται με σεβασμό και ενδιαφέρον απέναντι στα αιτήματα όλων των πολιτών. Πιστεύω ότι μέχρι το τέλος της τετραετίας θα εκπληρώσουμε όλες τις προεκλογικές μας δεσμεύσεις και γι’ αυτό σας καλούμε να ψηφίσετε τις διατάξεις αυτού του νομοσχεδίου. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο συνάδελφος κ. Γείτονας έχει το λόγο. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
     Ο προλαλήσας συνάδελφος μας ρώτησε επανειλημμένα πού διαφωνούμε σε σχέση με το νομοσχέδιο. 
     Κύριοι συνάδελφοι της Νέας Δημοκρατίας, είναι απλό για μας. Διαφωνούμε στο να κάνετε πολιτική μπαταξήδων. Να τάζετε τα πάντα προεκλογικά στον ελληνικό λαό και να τάζετε ιδιαίτερα στις τρίτεκνες οικογένειες ότι θα τους εξομοιώσετε αυτόματα με τους πολυτέκνους και να έρχεστε σήμερα με μία νομοθετική πρωτοβουλία –ουσιαστικά ένα «όχημα διαφυγής» από τις υποσχέσεις σας- να ρίξετε στάχτη στα μάτια. Διότι το νομοσχέδιο αυτό, παρά τις βελτιώσεις σε κάποιες διατάξεις που έκανε ο κύριος Υπουργός μετά από προτάσεις μας, όσον αφορά την ουσία δεν αλλάζει τίποτα. Ισχύει η κριτική μας. Η Κυβέρνηση είναι εκτεθειμένη σε σχέση με τις υποσχέσεις-δεσμεύσεις του ίδιου του Πρωθυπουργού στις τρίτεκνες οικογένειες: Δεσμεύτηκε για αυτόματη εξομοιώση με τις πολύτεκνες. Φέρνετε σήμερα ημίμετρα με δόσεις, τα οποία παραπέμπουν την εξομοίωση στις ελληνικές καλένδες. Τι θέλατε, να συμφωνήσουμε σε αυτό, να συμφωνήσουμε στην ασυνέπεια; 
     Διαφωνούμε ακόμα ότι με το νομοσχέδιο αυτό πραγματικά μπορεί να στηριχθεί η οικογένεια. Να υπάρξει, δηλαδή, κίνητρο για τρίτο παιδί με τα 2.000 ευρώ εφάπαξ ή με την απαλλαγή από τα τέλη ταξινόμησης αυτοκινήτου. Είναι κίνητρο  για να κάνουν τρίτο παιδί; Είναι κίνητρο για το δημογραφικό; Και όταν μιλάτε για το δημογραφικό, δεν θα πρέπει όλες οι πολιτικές σας σ’ όλους τους τομείς να είναι εναρμονισμένες προς την κατεύθυνση αυτή, της αντιμετώπισης του μεγάλου προβλήματος που έχουμε στη χώρα; Είναι οι πολιτικές σας εναρμονισμένες; Όχι. Η οικονομική σας πολιτική, που συρρικνώνει τα εισοδήματα των νοικοκυριών, δεν είναι εναρμονισμένη, είναι στον αντίποδα. Η κοινωνική σας πολιτική δημιουργεί για το εργαζόμενο ζευγάρι συνθήκες εναρμόνισης της οικογενειακής και εργασιακής ζωής; Όχι. Η πολιτική σας που συρρικνώνει το κράτος-πρόνοιας και κρατάει σε υπολειτουργία τις κοινωνικές υποδομές μπορεί να στηρίξει πραγματικά τα νέα ζευγάρια; Όχι. 
     Κάνετε αναδιανομή κινήτρων –ανέξοδα σε πολλές περιπτώσεις- και έτσι δεν ικανοποιείτε τους τριτέκνους, αλλά συμπιέζετε και τους πολύτεκνους. Εμείς δημιουργήσαμε διχόνοια μεταξύ τριτέκνων και πολυτέκνων οικογενειών ή εσείς με την πολιτική σας; Εσείς δημιουργήσατε διχόνοια και ανασφάλεια.
     Αυτά, κύριε Υπουργέ, όσον αφορά τα άρθρα 1 και 2 του νομοσχεδίου.
     Στο άρθρο 11 δημιουργείτε το ινστιτούτο δημογραφικής πολιτικής. Είπαμε να είναι ερευνητικός ο χαρακτήρας του. Τον προσδιορίσατε με την τροποποίηση που κάνατε, είναι θετικό. Όμως, ένα τέτοιο ινστιτούτο δεν μπορεί να είναι υποχείριο και να χειραγωγείται από την Κυβέρνηση και από το κράτος. Δεν αλλάζετε τη σύνθεση ουσιαστικά του διοικητικού συμβουλίου. Οι βελτιώσεις δεν αλλάζουν τα πράγματα. Αυτό το ινστιτούτο θα έπρεπε να  έχει αυτονομία για να αποδώσει, να έχει ευρύτερη συμμετοχή των κοινωνικών εταίρων. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μα, την έχει. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε  Υπουργέ, νομίζω ότι ξέρετε ότι μπορώ να τεκμηριώνω αυτό που λέω, αλλά δεν έχω χρόνο. Επομένως, θα κλείσω όσον αφορά τα άρθρα του νομοσχεδίου. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Ένα μέλος μόνο διορίζει ο Υπουργός. Όλα τα άλλα είναι από τους φορείς. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, δεν έχω χρόνο και μη με διακόπτετε, γιατί θέλω να αναφερθώ στην τροπολογία για το «ΕΡΡΙΚΟΣ ΝΤΥΝΑΝ». 
     Σας θυμίζω μόνο ότι στην αρχική εκδοχή σας, από τα επτά μέλη τα έξι όχι μόνο τα όριζαν οι Υπουργοί, αλλά ήταν και «υπάλληλοι». Αυτό είναι το ζητούμενο; Μετά τις βελτιώσεις, πάλι δεν έχουμε επαρκή κοινωνική εκπροσώπηση, δεν έχουμε κατοχυρωμένη την αυτονομία ενός τέτοιου ινστιτούτου.
     Έρχομαι τώρα, κύριε Πρόεδρε, στο θέμα της τροπολογίας  για το «ΕΡΡΙΚΟΣ ΝΤΥΝΑΝ» που εμπίπτει στο χώρο της υγείας. Θα ήθελα να πω, κύριε Υπουργέ, στη συζήτηση επί της αρχής είχαμε την πρώτη παρουσία του νέου Υπουργού του κ. Αβραμόπουλου. Μετά τη συζήτηση επί της αρχής, δόθηκε -την άλλη μέρα- μια συνέντευξη Τύπου, όπου ο νέος Υπουργός –με γλώσσα διπλωματίας, βέβαια- επιβεβαίωσε ουσιαστικά την επιδείνωση της κατάστασης στον τομέα υγείας. 
     Αμφιβάλλετε; Τι άλλο νόημα είχε η αποστροφή του «θα κάνω πολιτική νοικοκυρέματος», αν δεν ήταν ένα «κάρφωμα» προς την προηγούμενη πολιτική της διετίας; Βλέπουμε στα δελτιά «επαναστάτες με αιτία», εδώ έχουμε τους «νοικοκύρηδες με αιτία». Είπε ουσιαστικά ότι οι πιστώσεις είναι ανεπαρκείς, ότι τα νοσοκομεία με σύγχρονες υποδομές υπολειτουργούν, ότι έτοιμες Μονάδες Εντατικής Θεραπείας μένουν κλειστές, ότι για την πρωτοβάθμια φροντίδα δεν έχει γίνει τίποτα –δεν είναι «μαύρη βίβλος» που γράφω εγώ, τα είπε ο Υπουργός- ότι σε πολλά νοσοκομεία η εικόνα χειροτέρεψε, μίλησε μάλιστα υπερβολικά και για «τριτοκοσμικές» καταστάσεις. Και πράγματι βλέπουμε καθημερινά να έρχονται στο φως περιστατικά, τα οποία είναι απαράδεκτα.
     Κύριε Υπουργέ, στα δύο χρόνια πώς προχώρησε η ανάπτυξη των νέων μονάδων; Είστε ευχαριστημένοι; Είπε ο κύριος Υπουργός ότι «έχει εντολή να ασχοληθεί με την καθημερινότητα». Ιδού η Ρόδος! Το «Αττικό Νοσοκομείο», κύριε Υπουργέ. Δεν είναι εδώ ο κ. Αβραμόπουλος, αλλά μπορείτε εσείς να μας πείτε γιατί καρκινοβατεί η ανάπτυξή του; Έχουμε –και έχω-  κάνει ερωτήσεις και μου έχετε δώσει γραπτά χρονοδιαγράμματα, τα οποία έχουν ουσιαστικά ξεπεραστεί. Μπορείτε να μας δώσετε μία αξιόπιστη απάντηση; 
     Θα ας πω γιατί το συνδέω με τη συζήτηση. Μας φέρνετε νέα τροπολογία για το «ΕΡΡΙΚΟΣ ΝΤΥΝΑΝ». Όμως, η ανάπτυξη του «Αττικού Νοσοκομείου» προέχει γιατί παίζει ρόλο κρίσιμο στην λειτουργία του Ε.Σ.Υ. αφορά μια περιοχή δύο εκατομμυρίων κατοίκων, της δυτικής Αθήνας. Χορτάσαμε από εξαγγελίες και από αναξιόπιστα χρονοδιαγράμματα. Φέρνετε την τροπολογία για το «ΕΡΡΙΚΟΣ ΝΤΥΝΑΝ». Προηγήθηκαν δύο τροπολογίες, μία για τις Μ.Ε.Θ. στην αρχή –αποσπασματικά αντιμετωπίζετε το θέμα- και μετά για τις ειδικότητες. 
     Εγώ θέλω να ξεκαθαρίσω τη θέση μου εξ αρχής. Πιστεύω ότι μπορούμε και πρέπει να αξιοποιήσουμε το σύγχρονο νοσοκομείο «ΕΡΡΙΚΟΣ ΝΤΥΝΑΝ» για τις ανάγκες της υγείας –είναι νοσοκομείο ενός κοινωφελούς ιδρύματος- αλλά αυτό θα πρέπει να γίνει με καθαρές λύσεις.
     Δεν σας έχει διδάξει, κύριε Υπουργέ, τίποτα –ξέρετε καλά την περιοχή- το έκτρωμα που είχε γίνει επί κυβέρνησης Μητσοτάκη με τη σύμβαση «Παπαγεωργίου»; «Φτύσαμε αίμα» για να γίνει αυτό νοσοκομείο. 
     Φέρνετε, λοιπόν, αποσπασματικά σχετικές με το «ΕΡΡΙΚΟΣ ΝΤΥΝΑΝ» διατάξεις και σήμερα μας φέρνετε νέα διάταξη για επικύρωση αλλαγών στο καταστατικό του «ΕΡΡΙΚΟΣ ΝΤΥΝΑΝ». Τα πράγματα, όμως, δεν είναι καθαρά. Τα ερωτηματικά είναι μεγάλα. Επομένως, με τον τρόπο που προχωρείτε, δεν εξυπηρετείται ούτε το συμφέρον του Ε.Σ.Υ., ούτε του κοινωφελούς ιδρύματος. Αυτή η ιδιότυπη, όπως διαφαίνεται, τροπολογία που υποκρύπτει ενδεχομένως συμφωνία που έχει γίνει με άγνωστο περιεχόμενο, θα οδηγήσει σε αδιέξοδα και για το ΕΣΥ, το δημόσιο και για το κοινωφελές ίδρυμα. Χρειάζεται μια καθαρή λύση, ένα ολοκληρωμένο σχέδιο. Να το έχουμε γρήγορα και εμείς θα τολμήσουμε να πάρουμε θέση, γιατί πιστεύουμε σε δυνατότητα συνεργασίας. Αλλά θα πρέπει να είναι ένα σχέδιο που να εξυπηρετεί τις αρχές λειτουργίας του Ε.Σ.Υ..
     Πού το πάτε, αλήθεια, κύριε Υπουργέ; Δεν ξέρουμε. Πάτε να το εξαγοράσετε σταδιακά; Να μας το πείτε για να δούμε με ποιες προϋποθέσεις. Πάτε απλά να δώσετε κάποιες εμβαλωματικές λύσεις που μπορεί να εξυπηρετούν σκοπιμότητες; Θα δημιουργήσουν, όμως, μεγαλύτερα αδιέξοδα. Για μένα θα έπρεπε η κατεύθυνση να είναι να λειτουργήσει το «ΕΡΡΙΚΟΣ ΝΤΥΝΑΝ» στο πλαίσιο του Ε.Σ.Υ.. Και μη μου πει κανένας ότι εννοώ να γίνει δημοσίου δικαίου. Να λειτουργήσει όπως είναι, ως νομικό πρόσωπο ιδιωτικού δικαίου, αλλά στο πλαίσιο του Ε.Σ.Υ.. Και λέγοντας στο πλαίσιο του Ε.Σ.Υ., αυτό σημαίνει ένταξη στις εφημερίες, σημαίνει ειδικότητες με όρους και προϋποθέσεις, σημαίνει κανόνες αξιολόγησης και επιλογής προσωπικού και προφανώς και χρηματοδότηση από το δημόσιο. Φέρτε μας ένα ολοκληρωμένο σχέδιο συνεργασίας. 
     Είπε και προηγουμένως ο κ. Βενιζέλος ότι ζητήσαμε και εμείς σχετική πρόταση από το «ΝΤΥΝΑΝ». Να συζητήσουμε σοβαρά. Γιατί αυτή η πρεμούρα; Πάρτε πίσω την τροπολογία. Θα πρέπει και η διοίκηση του «ΕΡΡΙΚΟΣ ΝΤΥΝΑΝ» να το καταλάβει. Έτσι όπως πάτε οδηγούμαστε σε αδιέξοδα. Αποσπασματικά κινείσθε, σαλαμοποιείτε το θέμα και στο τέλος λύση δεν θα δώσουμε. 
     Ελάτε, λοιπόν, με μια σοβαρή πρόταση, συνολική πρόταση, να τη συζητήσουμε και να προχωρήσουμε συναινετικά σε λύση αποδοτικής συνεργασίας, η οποία θα είναι πραγματικά προς όφελος του δημοσίου και των πολιτών. Διότι το «ΝΤΥΝΑΝ» είναι πραγματικά ένα σύγχρονο νοσοκομείο, το οποίο το έχει ανάγκη το Εθνικό Σύστημα Υγείας. 
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο συνάδελφος κ. Κουτσούκος έχει το λόγο.
     ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
     Βλέπω στην Αίθουσα αυτή παλαιότερους και έμπειρους κοινοβουλευτικούς, οι οποίοι είναι βέβαιο ότι θα ξέρουν τα γνωστά ανέκδοτα που κυκλοφορούν ανά τας οδούς και τας ρίμας, στα χωριά και στα καφενεία για τους πολιτικούς και αυτά που τάζουν, δηλαδή για αυτούς που τάζουν γεφύρια, ενώ δεν υπάρχουν ποτάμια, για αυτούς που τάζουν σχολεία, ενώ δεν υπάρχουν παιδιά. 
     Νομίζω ότι το ανέκδοτο της επόμενης πολιτικής περιόδου θα είναι η προεκλογική εξαγγελία της Νέας Δημοκρατίας και του κ. Καραμανλή προσωπικά ότι θα κάνει πολύτεκνη την τρίτεκνη οικογένεια, με ό,τι αυτό συνεπάγεται. Με απλή ανάγνωση αυτό σημαίνει ότι με μια διάταξη νόμου αναγνωρίζεται η τρίτεκνη οικογένεια ως πολύτεκνη και παραπέμπει σε όλο το σύνολο και το πλέγμα των διατάξεων που ίσχυε και ισχύει σήμερα και δίνει ειδικά προνόμια στις πολύτεκνες οικογένειες. Και πιστεύω -όχι αντικρούοντας και αντιπαρατιθέμενος με ένα συνάδελφο που νωρίτερα μίλησε για το πώς η κοινωνική πολιτική ενδεχόμενα δημιουργεί προβλήματα στην οικονομική ανάπτυξη και στην ανταγωνιστικότητα- ότι ορθώς ισχύουν και ενδεχόμενα θα έπρεπε να ισχύουν και άλλες ρυθμίσεις που θα ενισχύουν την πολύτεκνη οικογένεια και για λόγους κοινωνικούς και για όσους άλλους έχουμε συμφωνήσει.
     Αγαπητοί συνάδελφοι -και ιδιαίτερα της Νέας Δημοκρατίας- η Νέα Δημοκρατία έχει εξαπατήσει σε όλους τους τομείς τις ευαίσθητες κοινωνικές ομάδες, όπως εξαπάτησε και την τρίτεκνη οικογένεια. Η ανακολουθία της αφορά ειδικά αυτούς που έχουν ανάγκη υποστήριξης. Το είδαμε σε ό,τι αφορά τις συντάξεις του Ο.Γ.Α., τους συνταξιούχους του Ε.Κ.Α.Σ., το είδαμε στις προεκλογικές υποσχέσεις για τους διακόσιους πενήντα χιλιάδες συμβασιούχους, όπου εκμεταλλεύτηκαν την αγωνία των ανθρώπων να έχουν μια μόνιμη δουλειά, στους μισθωτούς, στους αγρότες, το είδαμε παντού.
     Θα μου πείτε: είναι δυνατόν να μην είναι ανακόλουθη η Νέα Δημοκρατία με τις προεκλογικές της δεσμεύσεις από τη στιγμή που ακολουθεί μία συγκεκριμένη οικονομική πολιτική, η οποία έχει επιπτώσεις στο σύνολο των πολιτικών που χρειάζονται ενίσχυση από τον προϋπολογισμό και, άρα, πώς μπορεί να μη γίνει αυτό από τη στιγμή που και πέρυσι και φέτος, μετά από δεκατρία χρόνια, έχουμε μείωση των κοινωνικών δαπανών; Είναι, λοιπόν, λογικό ότι η Νέα Δημοκρατία, δέσμια μίας αντίληψης για την άσκηση της οικονομικής και κοινωνικής πολιτικής, ξεγελάει και είναι αναντίστοιχη με τις προεκλογικές της δεσμεύσεις. 
     Βέβαια, δεν είναι τυχαίο ότι και η Νέα Δημοκρατία είναι ως συντηρητική παράταξη όχημα ανατροπής των προοδευτικών πολιτικών, που αφορούσαν τη σύγκλιση σε συνδυασμό με την οικονομική ανάπτυξη και την ανταγωνιστικότητα και στην Ελλάδα και στην Ευρώπη. Βλέπουμε σήμερα την υποστήριξη που παρέχει στο σύνολο των πολιτικών που εξελίσσονται και ανατρέπουν κατακτήσεις και πολιτικές αποφάσεις, στις οποίες είχαν πρωτοστατήσει οι σοσιαλιστές και αναφέρομαι συγκεκριμένα στη στρατηγική της Λισαβόνας για την απασχόληση, την οικονομική ανάπτυξη και την ανταγωνιστικότητα.
     Κυρίες και κύριοι συνάδελφοι, οι ρυθμίσεις των άρθρων αυτού του νομοσχεδίου μπορεί να έχουν ορισμένες επί μέρους βελτιώσεις για τις οικογένειες με τρία παιδιά, όμως πάρα πολύ απέχουν από τον τίτλο του νομοσχεδίου που θα έπρεπε να ανταποκρίνεται σε μία ολοκληρωμένη πολιτική για την αντιμετώπιση του δημογραφικού προβλήματος και σε μία ολοκληρωμένη πολιτική για την ενίσχυση της πολύτεκνης οικογένειας. 
     Τα επιδόματα τοκετού –γιατί έτσι πρέπει να το μετρήσουμε το επίδομα των 2.000 ευρώ άπαξ-, η ταξινόμηση, η εσωτερική κατανομή των προσλήψεων, που δημιουργεί νέους ανταγωνισμούς μεταξύ των τρίτεκνων και των πολύτεκνων οικογενειών, δεν νομίζω ότι είναι πολιτικές που αντιμετωπίζουν συνολικά το πρόβλημα. Είναι βέβαιον ότι η ίδρυση του Ινστιτούτου Δημογραφικών Ερευνών έρχεται να καλύψει μια αδυναμία, αλλά εκείνο που χρειάζεται πάντα η πολιτική δεν είναι τα ινστιτούτα, είναι πρώτα οι πολιτικές κατευθύνσεις και αποφάσεις και μετά οι μηχανισμοί που τα υλοποιούν και τα εξειδικεύουν.
     Κατά τούτο, λοιπόν, αγαπητοί συνάδελφοι, είναι φανερό ότι, αν κανείς μπορεί να δώσει την ανοχή του σε τέτοιου είδους ρυθμίσεις, δεν μπορεί να αποδεχθεί ότι αντιμετωπίζουν προβλήματα, για τα οποία η Κυβέρνηση προεκλογικά είχε δεσμευτεί απέναντι στον ελληνικό λαό με σαφήνεια ότι θα αντιμετωπίσει. Είμαστε ιδιαίτερα υποχρεωμένοι ως Αντιπολίτευση, με την ευκαιρία της συζήτησης αυτού του νομοσχεδίου, να καταγγείλουμε αυτόν τον εμπαιγμό και την υποκλοπή ψήφου του ελληνικού λαού που έγινε με την προεκλογική εξαγγελία της τρίτεκνης οικογένειας ως πολύτεκνης.
     Έρχομαι, αγαπητοί συνάδελφοι, στις τροπολογίες και ειδικά στην τροπολογία που αφορά το «ΕΡΡΙΚΟΣ ΝΤΥΝΑΝ». Κύριοι Υφυπουργοί, που είστε εδώ και εκπροσωπείτε την Κυβέρνηση, είχα την ευκαιρία να αντιπαρατεθώ με τον προκάτοχο σας Υπουργό Υγείας, τον κ. Κακλαμάνη, εδώ σε αυτήν την Αίθουσα, όταν έφερε τη ρύθμιση που αφορούσε τη Μονάδα Εντατικής Θεραπείας του «ΕΡΡΙΚΟΣ ΝΤΥΝΑΝ» και αντιπαρατέθηκα ως ένας Βουλευτής που έχει γνώση τι γίνεται σήμερα στην ελληνική περιφέρεια. Του είπα ότι, αν θέλει να αντιμετωπίσει  η Κυβέρνηση το πρόβλημα της έλλειψης των Μονάδων Εντατικής Θεραπείας, δεν έχει παρά να στελεχώσει τις έτοιμες μονάδες που υπάρχουν σήμερα στα περιφερειακά νοσοκομεία -και ανέφερα τα νοσοκομεία της Ρόδου, του Πύργου και μία σειρά από άλλα- αντί να ασκεί μία προνομιακή πολιτική που αφορά το κέντρο της Αθήνας και συγκεκριμένο νοσοκομείο.
     Επίσης, είχαμε αντιπαρατεθεί τότε σε εκείνη τη συζήτηση για τη δυνατότητα που δινόταν στο «ΕΡΡΙΚΟΣ ΝΤΥΝΑΝ» να δίνει ειδικότητες. Είχαμε βάλει ζητήματα που αφορούν την ιεράρχηση, τις λίστες και την αντιμετώπιση των ειδικευομένων με ορισμένα κριτήρια και πήραμε δεσμεύσεις, κύριοι Υφυπουργοί, εδώ σε αυτήν την Αίθουσα από τον κ. Κακλαμάνη. Υπάρχουν καταγγελίες ότι σήμερα στο «ΕΡΡΙΚΟΣ ΝΤΥΝΑΝ» οι ειδικότητες δεν δίνονται με ένα συγκεκριμένο σύστημα κριτηρίων, όπως δίνονται στα δημόσια νοσοκομεία, αλλά με τη συνέντευξη. Δηλαδή, η γαλάζια συνέντευξη από το κράτος μετακόμισε και στο «ΕΡΡΙΚΟΣ ΝΤΥΝΑΝ» και οφείλετε γι’ αυτό να απολογηθείτε.
     Έτσι, λοιπόν, με αυτού του τύπου τις ευκαιριακές ρυθμίσεις που αντιμετωπίζετε το «ΕΡΡΙΚΟΣ ΝΤΥΝΑΝ» έρχεσθε σήμερα εδώ και μας προτείνετε μια άλλη τροπολογία προνομιακού χαρακτήρα σε σχέση με τη χρηματοδότηση από τον προϋπολογισμό, χωρίς κριτήρια για τη συγκρότηση και αμοιβή του διοικητικού συμβουλίου και ιδίως για τη μεταφορά μονάδων του Ε.Σ.Υ. στο «ΕΡΡΙΚΟΣ ΝΤΥΝΑΝ», με αποφάσεις μάλιστα του διοικητικού συμβουλίου και απλές αποφάσεις του Υπουργού,. 
     Η πρόταση του ΠΑ.ΣΟ.Κ., όπως αναλύθηκε πάρα πολύ καλά -πιστεύω- από τον κ. Βενιζέλο, είναι πάρα πολύ ολοκληρωμένη και συγκροτημένη.
     Φέρτε ένα ολοκληρωμένο σχέδιο στο οποίο θα εντάξουμε το «ΕΡΡΙΚΟΣ ΝΤΥΝΑΝ» σε μια διαδικασία στην οποία το κράτος έχει τον πρώτο λόγο για την παροχή των υπηρεσιών υγείας στους Έλληνες πολίτες.
     Μέχρι σήμερα η πολιτική σας είναι ασαφής. Δεν έχουμε κατανοήσει αν θέλετε να δημοσιοποιήσετε το «ΕΡΡΙΚΟΣ ΝΤΥΝΑΝ» ή αν θέλετε να ιδιωτικοποιήσετε την δημόσια υγεία με όχημα το «ΕΡΡΙΚΟΣ ΝΤΥΝΑΝ». 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ο κ. Τσαντούλας έχει το λόγο.
     ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε και κύριοι συνάδελφοι, πέρα από τα ευφυολογήματα του προλαλήσαντος συναδέλφου, δεν κατάλαβα αυτό που είπε για τις γαλάζιες συνεντεύξεις. Μάλλον έχει κακή πληροφόρηση για την πρόσληψη…
     ΓΙΑΝΝΗΣ ΚΟΥΤΣΟΥΚΟΣ: Καταγγελίες έχουμε …
     ΠΡΟΕΔΡΕΥΩΝ (Ιωάννης Τραγάκης): Μη διακόπτετε. 
     ΔΗΜΗΤΡΙΟΣ ΤΣΑΝΤΟΥΛΑΣ: Με καταγγελίες δεν μπορούμε να τεκμηριώσουμε μια τοποθέτηση στην Ολομέλεια της Βουλής.
     Με τα ευφυολογήματα λοιπόν του συναδέλφου, μάλλον δεν συμφωνούμε εδώ οι περισσότεροι. Νομίζω όμως ότι συμφωνούμε σε αυτήν την Αίθουσα ότι το σοβαρό δημογραφικό πρόβλημα που αντιμετωπίζει η χώρα μας, λόγω υπογεννητικότητας βασικά συνδέεται στενά με την οικογενειακή πολιτική κάθε κυβέρνησης, χωρίς αυτό βέβαια να αποτελεί τον κανόνα. 
     Το λέω αυτό έχοντας υπ’ όψιν το παράδειγμα αρκετών πτωχών ελληνικών χωριών και κάποια προσφυγικά απ’ αυτά είναι στο Νομό Πρεβέζης τον οποίο εκπροσωπώ, με ποσοστό πολυτέκνων οικογενειών μεγαλύτερο από το 65% των κατοίκων τους. Και αυτό αποτελεί βέβαια ένα αξιοσημείωτο γεγονός και δίνει ένα αισιόδοξο μήνυμα για το μέλλον αυτού του τόπου. Δεν σημαίνει όμως καθόλου ότι μειώνεται η ανάγκη για ενίσχυση της οικογένειας με μέτρα κυρίως οικονομικής φύσεως. 
     Ιδιαίτερα η ενίσχυση της τρίτεκνης οικογένειας, που περιλαμβάνει υψηλό ποσοστό πτωχότερων ελληνικών οικογενειών, πέρα από εκπλήρωση συνταγματικής επιταγής και έκφραση κοινωνικής ευαισθησίας, αποτελεί αντικειμενικά και επιστημονικά διαπιστωμένο καλύτερο μέσο αντιμετώπισης του δημογραφικού προβλήματος, χωρίς βέβαια να είναι το μόνο που χρειάζεται. 
     Κύριοι συνάδελφοι, είναι τα 2.000 ευρώ για κάθε παιδί από το τρίτο και μετά επαρκές δημογραφικό κίνητρο; Κανένας εδώ δεν υποστηρίζει κάτι τέτοιο. Είναι όμως ένα βήμα προς τη σωστή κατεύθυνση όπως και το νομοσχέδιο που συζητάμε πολλές διατάξεις του οποίου εξομοιώνουν τρίτεκνους με πολύτεκνους.
     Όπως είπε ο πρόεδρος των τριτέκνων είναι ένα παράθυρο που ανοίγει. Οι τρίτεκνοι βέβαια δεν ονομάζονται πολύτεκνοι σε αυτό το νομοσχέδιο και προς το παρόν. Και θα είναι πλεονασμός να πω και εγώ ότι αυτό δεν γίνεται λόγω της οικονομικής συγκυρίας. Πιστεύω όμως ότι είναι αναντίρρητο ότι το νομοσχέδιο αυτό ενισχύει την ιδέα της πολυμελούς οικογένειας σε πολλά σημεία και ότι αποτελεί έκφραση και ευαισθησίας και πολιτικής βούλησης για τήρηση των υποσχέσεων της Κυβέρνησης σε βαθμό που το επιτρέπουν οι οικονομικές δυνατότητες. 
     Θα έλεγα ότι μοιάζει το νομοσχέδιο αυτό σαν να είναι μια αρχή μεταρρύθμισης στην πρόνοια. Και θα ήθελα να συμφωνήσουμε με αυτό που ακούστηκε στην ακρόαση των φορέων από τον Πρόεδρο του Ε.Κ.Ε., ότι οι φιλοσοφίες μεταρρύθμισης πρέπει να υποστηρίζονται από ερευνητική τεκμηρίωση. Σε κάποιο βαθμό ερευνητική τεκμηρίωση έχει γίνει και έχει ληφθεί υπ’ όψιν στη σύνταξη του νομοσχεδίου που συζητάμε. Πιστεύω όμως ότι θα πρέπει να επεκταθεί η ερευνητική αυτή τεκμηρίωση και σε άλλα σημεία, ώστε να απαντηθούν κρίσιμα ερωτήματα. Όπως για παράδειγμα θα πρέπει να παίρνουν όλες οι πολύτεκνες οικογένειες το ίδιο επίδομα; Πόσο θα βοηθούσε οικονομικά και τους πολυτέκνους και την Κυβέρνηση η εφαρμογή επιλεκτικότητας ανάλογα με το εισόδημα στην παροχή προνοιακών εισοδημάτων; 
     Κυρίες και κύριοι συνάδελφοι, χαιρετίζω με ικανοποίηση τη διόρθωση της παραγράφου 3 του άρθρου 1 σχετικά με το ποσοστό των προκηρυσσομένων θέσεων στη Νομαρχιακή Αυτοδιοίκηση και το επιπλέον 10% για τις τρίτεκνες οικογένειες.
     Θα σταθώ ακόμα στο άρθρο 6 που πέρα από τις πολλές κοινωνικά δίκαιες ρυθμίσεις για το χαρακτηρισμό «πολυτεκνίας», έρχεται να καθιερώσει σαν κριτήριο ισόβιας πολυτεκνίας την πάνω από ποσοστό 67% αναπηρία, ανεξάρτητα από ανικανότητα προς εργασία και από οικογενειακή κατάσταση. Διατάξεις σαν αυτή δικαιολογούν απόλυτα αυτό που είπε στην επιτροπή ο Πρόεδρος της Ε.Σ.Α.Ε.Α., ο κ. Βαρδακαστάνης, μιλώντας για νέο τοπίο σήμερα στην αναπηρία.
     Στο ίδιο πνεύμα ενίσχυσης του αναπηρικού κινήματος είναι η ίδρυση του Εθνικού Παρατηρητηρίου Ατόμων με Αναπηρίες. Και μιλώντας σαν μέλος της επιτροπής για τα άτομα με αναπηρίες και σαν γιατρός κι έχοντας συνειδητοποιήσει πλήρως τόσο τα προβλήματα όσο και τα δικαιώματα αυτών των ατόμων στην οικονομική και κοινωνική ζωή, αντιλαμβάνομαι τη σημασία της ίδρυσης αυτού του Παρατηρητηρίου. Και συμφωνώ με την προτεινόμενη διάρθρωσή του, τονίζοντας βέβαια την ανάγκη για σωστή και αποδοτική λειτουργία του, κάτι που δεν βλέπουμε πάντα.
     Επιστρέφοντας στο άρθρο 6 θα ήθελα να συγχαρώ την πολιτική ηγεσία του Υπουργείου και για την ευαισθησία της και για τη συνέπειά της για όσα είχε πει για καλή διάθεση συνεννόησης με την Ανώτατη Συνομοσπονδία Πολυτέκνων Ελλάδας, της οποίας αποδέχεται όλες τις προτάσεις, ενισχύοντας το θεσμικό ρόλο των οργανώσεων των πολυτέκνων.
     Έτσι, η απονομή της πολυτεκνικής ιδιότητας παραμένει στην Α.Σ.Π.Ε., ενώ η θεώρηση των ταυτοτήτων γίνεται ανά τριετία, ατελώς όμως. 
     Παράλληλα, στο άρθρο 10 για πρώτη φορά ενισχύεται οικονομικά και η Α.Σ.Π.Ε. και οι άλλες οργανώσεις πολυτέκνων με ποσοστό μέχρι 3% από το Εθνικό Κρατικό Λαχείο, αφού στόχος του νομοσχεδίου είναι η οικονομική ανεξαρτησία και αυτοτέλεια των πολυτεκνικών οργανώσεων κάθε βαθμίδας. Πιστεύω, όμως, ότι θα πρέπει να βρεθεί η οικονομική βάση για την απρόσκοπτη λειτουργία τους, ιδιαίτερα αυτών που έχουν λίγα μέλη και να εξασφαλιστούν οι οικονομικοί πόροι, με κάποια αύξηση, αν χρειαστεί, των παροχών.
     Θα ήθελα να σχολιάσω αυτό που είπε ο κ. Γείτονας -αν και λείπει- ότι, δηλαδή, επιβεβαίωσε ο κ. Αβραμόπουλος την επιδείνωση στο χώρο της υγείας. Από πότε; Από τότε που ανέλαβε η Νέα Δημοκρατία; Εγώ θα πρότεινα στο Προεδρείο να δώσει χρόνο στον κ. Γείτονα για να τεκμηριώσει αυτό που ανέφερε, αφού είπε ότι λόγω ελλείψεως χρόνου δεν μπορούσε να αποδείξει τα όσα λέει.
     Πιστεύοντας κι εγώ, όπως και αρκετοί άλλοι ομιλητές, ότι οικογένειες με τρία παιδιά και πάνω είναι ουσιαστικά πολύτεκνες, ευελπιστώ και στην τυπική αναγνώριση αυτής της πραγματικότητας από την πολιτεία, που έχει δείξει -όπως είπα νωρίτερα- και ευαισθησία και έχει εκφράσει τη σαφή βούληση για στήριξη της πολυτεκνίας.
     Θεωρώντας –όπως είπα και νωρίτερα- θετικό το βήμα που γίνεται με αυτό το νομοσχέδιο –θα διαφωνήσω βέβαια ότι είναι όχημα διαφυγής, όπως είπε ο κ. Γείτονας, από τις υποσχέσεις της Κυβέρνησης- θα προτείνω την υπερψήφισή του.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
     Ο συνάδελφος κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, θα ξεκινήσω την τοποθέτησή μου επί των άρθρων από το σημείο που τελείωσα την τοποθέτησή μου επί της αρχής.
     Είχα πει το εξής: Είναι δυνατόν να ψηφίζουμε τα δεκατρία από τα δεκαέξι άρθρα και τις τρεις από τις τέσσερις τροπολογίες και να καταψηφίζουμε επί της αρχής; Κι όμως το κάνουμε, γιατί θέλουμε να τονίσουμε ότι το δημογραφικό πρόβλημα της χώρας είναι τεράστιο και δεν λύνεται με ημίμετρα. Και αυτά τα ημίμετρα περιέχει το νομοσχέδιο αυτό.
     Κατ’ αρχήν καταψηφίζουμε τα άρθρα 1 και 2, γιατί είναι κατώτερα των εξαγγελιών της Κυβέρνησης για τις τρίτεκνες οικογένειες. Άλλα υποσχέθηκε στον ελληνικό λαό, άλλα άφησε να εννοηθούν προεκλογικά και άλλα πράττει. Είναι ημίμετρα. Και αποδεικνύεται πως όταν ως αντιπολίτευση είχατε καταθέσει την πρόταση νόμου για τις τρίτεκνες οικογένειες, κατά βάση δεν είχατε οικονομικοτεχνική μελέτη.
     Μία σκοπιμότητα εξυπηρετούσατε, τη δημιουργία εντυπώσεων, γιατί θέλατε να ψαρέψετε ψήφους, και κατά κάποιον τρόπο το επιτύχατε. Το επιτύχατε, κύριοι Υφυπουργοί, όμως, το δημογραφικό πρόβλημα της χώρας είναι πολύ σοβαρό ζήτημα, για να χρησιμοποιείται ως εργαλείο για κομματικά οφέλη. Τώρα ήρθε η ώρα του ταμείου, αλλά το ταμείον είναι μείον. Η απογραφή έφερε επιτήρηση και η επιτήρηση έφερε στασιμότητα στην οικονομία και οδηγεί μοιραίως στο να παίρνετε αποσπασματικά φορολογικά μέτρα, που βλάπτουν μόνο τους πολλούς και ωφελούν τους ολίγους, οπότε και από εκεί υπάρχει αντιστάθμισμα. 
     Το πόρισμα της διακομματικής επιτροπής του 1991 για το δημογραφικό πρόβλημα είχε καταλήξει σε δύο συμπεράσματα. Το πρώτο συμπέρασμα ήταν ότι πρέπει να ενισχυθεί η χαρά της πολυτεκνίας. Πρέπει να αλλάξει η νοοτροπία, γιατί μόνο έτσι μπορούμε να επιτύχουμε, αν θέλετε, μία αλλαγή στο δημογραφικό μας ισοζύγιο. Γιατί έχει αποδειχθεί ότι το να γεννάς πολλά  παιδιά είναι ανεξάρτητο της οικονομικής κατάστασης της οικογένειας, ανεξάρτητο του κοινωνικού status, ανεξάρτητο των θρησκευτικών πεποιθήσεων. Εδώ έχει αποδειχθεί και από την ενίσχυση του τρίτου παιδιού που γίνεται στη Θράκη από την Εκκλησία ότι τα αποτελέσματα δεν είναι αυτά τα οποία περιμέναμε. Διότι δεν είναι μόνο θέμα χρημάτων, είναι συνδυασμός πολλών πραγμάτων, για να μπορέσουμε να επιτύχουμε αυτό το οποίο είναι το επιδιωκόμενο, να ανεβάσουμε το δείκτη γεννητικότητας, να αυξηθεί και να πάμε από το 1,27 που είμαστε σήμερα τουλάχιστον στο 1,40. 
     Και φοβάμαι ότι και η ενίσχυση αυτή που κάνουμε στο τρίτο παιδί δεν είναι αρκετή. Γι’ αυτό και η πρότασή μας είναι να δημιουργηθεί μία διακομματική επιτροπή από τη Βουλή, με όλα τα κόμματα, ανεξάρτητα του ινστιτούτου το οποίο ιδρύεται με το νομοσχέδιο αυτό, για να ξαναμελετήσει το ζήτημα, γιατί όλες οι πολιτικές δυνάμεις αυτού του τόπου πρέπει να συνδράμουν στην κατεύθυνση της επίλυσης του δημογραφικού ζητήματος. 
     Φοβάμαι ότι ούτε και η ενίσχυση του δεύτερου παιδιού θα μπορέσει να αλλάξει το δημογραφικό μας ισοζύγιο. Και πρέπει να ενισχύσουμε και αυτούς που δεν μπορούν να κάνουν κανένα παιδί, γιατί αυτοί που δεν μπορούν να κάνουν κανένα παιδί είναι πάνω από εκατόν πενήντα χιλιάδες. Φανταστείτε, αν μπορούσαμε να έχουμε γεννήσεις σ’ αυτούς, να έχουμε εκατόν πενήντα χιλιάδες παιδιά απ’ αυτούς που θέλουν να κάνουν παιδί και δεν μπορούν. 
     Επίσης, θα πρέπει και η δικαιοσύνη να εμπεριέχεται σ’ αυτό το νομοσχέδιο, διότι, από τη στιγμή που αποφασίζουμε το δημογραφικό μας στόχο, θα πρέπει να βρούμε και το οικονομικό ποσό να ανεβάσουμε τα ποσοστά. Όταν το 20% μοιράζεται και στις τρίτεκνες οικογένειες, είναι πολύ λογικό να πυροδοτηθούν συγκρούσεις μεταξύ αυτών που θεωρούν ότι τους αφαιρείται ζωτικός χώρος. Από τα τέσσερα παιδιά πάνε στα τρία και πάλι είναι το ίδιο ποσοστό, η ίδια ενίσχυση.
     Έρχομαι στην τροπολογία του «ΕΡΡΙΚΟΣ ΝΤΥΝΑΝ». Η δική μου άποψη γενικότερα είναι ότι το κράτος είναι υποχρεωμένο να δίνει υποδομές και γιατρούς. Δεν θα πρέπει να πληρώνει το κρεβάτι, ανεξάρτητα απ’ αυτό που είναι μία άποψη που πρέπει να συζητηθεί. Και θα πρέπει το κρεβάτι, δηλαδή η ξενοδοχειακή περίθαλψη να εντάσσεται σε μια άλλη διαδικασία και οι έχοντες να πληρώνουν, για να μπορούμε να έχουμε ανταγωνιστικά νοσοκομεία και οτιδήποτε άλλο. Έρχομαι όμως στο θέμα του «ΕΡΡΙΚΟΣ ΝΤΥΝΑΝ» και πιστεύω ότι αποσπασματικές ρυθμίσεις πάνω σ’ αυτό το νοσοκομείο ενός κοινωφελούς ιδρύματος δεν μπορούν να ολοκληρώσουν το όλο ζήτημα.
     Άρα, λοιπόν, φέρατε μια τροπολογία σε ένα άλλο νομοσχέδιο. Έρχεστε τώρα και ξαναφέρνετε μια τροπολογία σ’ αυτό το νομοσχέδιο. Θα φέρετε και μια άλλη τροπολογία σε ένα άλλο νομοσχέδιο. Γιατί δεν ακολουθείτε αυτό το οποίο σας πρότεινε η Αντιπολίτευση διά στόματος του κ. Βενιζέλου; Να κάνετε μια ολοκληρωμένη και όχι αποσπασματική μελέτη γύρω από την αξιοποίηση του «ΕΡΡΙΚΟΣ ΝΤΥΝΑΝ», βάσει της οποίας θα λυθούν και κάποια προβλήματα. 
     Θα κλείσω, τονίζοντάς σας ότι αυτά τα καλά λόγια τα οποία είπατε για την τροπολογία των Βουλευτών για το θέμα της ανεργίας της Νάουσας και της συνταξιοδότησης των εργαζομένων εκεί, δεν πρέπει να μείνουν γράμμα κενό. Στη βόρεια Ελλάδα υπάρχει μια έντονη αποβιομηχάνιση, την οποία ζω στην περιοχή μου, την Ξάνθη. Έχουν φύγει πάνω από χίλιες διακόσιες θέσεις εργασίας στη Βουλγαρία και σε άλλες γειτονικές χώρες. Κλείνουν τα εργοστάσια και ο κόσμος μένει στο δρόμο. 
     Πρέπει, λοιπόν, να υπάρξει μια ενίσχυση αυτών των ανθρώπων. Νομίζω ότι η τροπολογία κινείται προς τη σωστή κατεύθυνση με τα μέτρα που δίδει. Ελπίζω ο κ. Κωνσταντόπουλος που είπε κάποια πράγματα για να τονίσει  ότι δεν μπορεί να τεθεί σε ψηφοφορία και συζήτηση η τροπολογία, να μη μείνουν απλά λόγια. Έτσι πιστεύω ότι θα μπορείτε να λύσετε ένα θέμα και να γίνει μια αρχή για να λυθεί το ζήτημα των εργοστασίων που κλείνουν και οι άνθρωποι που είναι πάνω από πενήντα πέντε ετών και έχουν οκτώ χιλιάδες μεροκάματα να μπορούν να παίρνουν μια μικρή σύνταξη. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Σγουρίδη.
     Ο συνάδελφος κ. Σκουλάκης έχει το λόγο.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, αγαπητοί συνάδελφοι, τελειώνει σήμερα άλλο ένα νομοσχέδιο, που είναι χαρακτηριστικό παράδειγμα της κυβερνητικής σας ασυνέπειας. Αυτό το νομοσχέδιο είναι χαρακτηριστικό του προεκλογικού «ναι» σε όλους και σε όλα της Νέας Δημοκρατίας. Είναι ένα χαρακτηριστικό νομοσχέδιο του «είπα-ξείπα». Ξέρουμε όλοι –ευτυχώς που δεν το αρνείται η Νέα Δημοκρατία- τι είχε υποσχεθεί για τις τρίτεκνες οικογένειες. Έφερε αυτό το νομοσχέδιο. Δεν είναι το νομοσχέδιο το οποίο είχε υποσχεθεί. Δίνει μια ειδική παροχή, ένα επίδομα για το τρίτο παιδί, ένα επίδομα τοκετού θα το βάφτιζα εγώ. Κάνει μια απαλλαγή από τέλη ταξινόμησης των επιβατηκών αυτοκινήτων και κάτι άλλες δευτερεύουσες ρυθμίσεις και ακούγεται εδώ ότι αυτά μπορούν να αποτελέσουν κίνητρα για το δημογραφικό. 
     Καλά, πιστεύει κανείς εδώ μέσα ότι θα υπάρξει πατέρας και μάνα με δυο παιδιά που θα προχωρήσουν στο τρίτο λόγω αυτών των κινήτρων; Εσείς αυτό πιστεύετε; Για όνομα του Θεού! Το δημογραφικό είναι μέγιστο πρόβλημα. Δεν είναι τόσο απλό. Χρειάζονται πολλά κίνητρα και πάνω από όλα χρειάζεται σωστή οικονομική πολιτική –εμπλέκονται όλα τα Υπουργεία της χώρας μας- σωστή κοινωνική πολιτική. 
     Αυτό το νομοσχέδιο, που όπως είπα είναι χαρακτηριστικό της κοινωνικής ασυνέπειας σε σχέση με όσα είχε υποσχεθεί προεκλογικά η Νέα Δημοκρατία, είναι και αυτό θύμα της απογραφής και θύμα της δραματικής στέρησης των εσόδων το 2004 και το 2005. 
     Δεν ξέρω γιατί δεν αναδεικνύουμε, αγαπητοί κύριοι συνάδελφοι του ΠΑ.ΣΟ.Κ., ότι πέρα από το κόστος της απογραφής, το οποίο πλήρωσε και πληρώνει ο ελληνικός λαός, υπάρχει ένα πολύ μεγάλο κόστος, η δραματική υστέρηση των εσόδων λόγω απορύθμισης του φορολογικού συστήματος. Απωλέσθηκαν 2.000.000.000 ευρώ το 2004, 4.500.000.000 ευρώ το 2005. Παρά το γεγονός ότι αυξήθηκε ο Φ.Π.Α., αυτά τα χρήματα εισπράχθηκαν από τον ελληνικό λαό από την κατανάλωση, αλλά λόγω των διατάξεων που ψήφισε η Κυβέρνηση, λόγω της περιβόητης κατάργησης του Σ.Δ.Ο.Ε. που θα γινόταν, αλλά δεν έγινε, αυτά τα λεφτά δεν αποδόθηκαν στο κράτος. 
     Και αυτό το νομοσχέδιο, λοιπόν, είναι θύμα αυτών των καταστάσεων και έρχεστε εδώ και μας λέτε για νοικοκύρεμα. Με τη λιτότητα που έχετε περάσει είναι δυνατόν να μιλάμε για κοινωνική πολιτική; Εσείς το νοικοκύρεμα το έχετε ταυτίσει με τις περικοπές. Ναι στο νοικοκύρεμα, αγαπητοί συνάδελφοι, που για εμάς σημαίνει ουδεμία δραχμή σπατάλη και ουδεμία δραχμή περικοπή. Αλλά εσείς έχετε ξεχάσει το πρώτο και εφαρμόζετε το δεύτερο. Εφαρμόζετε σκληρή λιτότητα και στον κοινωνικό χώρο και αυτό είναι επόμενο, όταν έρχεστε εδώ σε αυτό το βήμα και λέτε: «Εμείς κοινωνική πολιτική δεν κάνουμε με δανεικά, κάνουμε από το περίσσευμα του εθνικού πλούτου». Εδώ είναι η μεγάλη διαφορά μας. Εμείς θεωρούμε τις κοινωνικές δαπάνες πρώτης προτεραιότητας δαπάνες. Αυτά μας λέτε από τη μία μεριά και θα σας πω ένα μέτρο. Μόνο η εξαγγελία ότι θα καταργήσετε τη λίστα των συνταγογραφούμενων φαρμάκων στοίχισε –μόνο η εξαγγελία, δεν καταργήθηκε ακόμα- στα ασφαλιστικά ταμεία πάνω από 200.000.000 ευρώ πρόσθετη επιβάρυνση. Αυτή είναι η σκληρή πραγματικότητα. 
      Θα ήθελα να ασχοληθώ λίγο παραπάνω και μ’ ένα άλλο πάρα πολύ σοβαρό θέμα που έρχεται σε αυτό το νομοσχέδιο, με την τροπολογία που έχει να κάνει με το «ΕΡΡΙΚΟΣ ΝΤΥΝΑΝ». Τοποθετήθηκε ο κ. Βενιζέλος και ξεκαθάρισε ότι εμείς το «ΕΡΡΙΚΟΣ ΝΤΥΝΑΝ» το βλέπουμε πολύ σοβαρότερα απ’ ό,τι το αντιμετωπίζει η Κυβέρνηση. Εμείς δεν δεχόμαστε τη σαλαμοποίηση των διατάξεων και μάλιστα είπε ότι ήδη σήμερα κλείστηκε ραντεβού με τη διοίκηση του «ΕΡΡΙΚΟΣ ΝΤΥΝΑΝ» να συζητήσουμε σοβαρά την παραπέρα πορεία του θεραπευτηρίου αυτού. 
     Φέρατε -δεν ευθύνεται το ίδρυμα- τη διάταξη για τις τριανταπέντε κλίνες μονάδας εντατικής θεραπείας. Είπαμε ναι, με όρους του δημοσίου. Ταυτόχρονα μας φέρνετε και διάταξη με την οποία λέτε να επιτρέπεται στο «ΕΡΡΙΚΟΣ ΝΤΥΝΑΝ» να δίνει ειδικότητα. Μάλιστα. Σας βάλαμε, κύριε Υπουργέ, κάποιους όρους. Θυμάμαι και χειρόγραφα και τη δεύτερη μέρα με διαφορετικό τρόπο σας καταθέσαμε τα πέντε σημεία του ΠΑ.ΣΟ.Κ, τα οποία θεωρούμε απαραίτητες προϋποθέσεις για να ξεκινήσει η διαδικασία χορήγησης ειδικοτήτων στο συγκεκριμένο θεραπευτήριο. Εδώ είναι, τα θυμάστε, δεν χρειάζεται να τα επαναλάβω. 
     Μας φέρνετε τώρα άλλη τροπολογία, με την οποία στην ουσία δίδεται η δυνατότητα σταδιακής ένταξης τμημάτων του «ΕΡΡΙΚΟΣ ΝΤΥΝΑΝ» στο Ε.Σ.Υ., γίνονται αλλαγές στο διοικητικό συμβούλιο, διορίζει τρείς ο Υπουργός και δίδεται η δυνατότητα να γίνεται και ετήσια επιχορήγηση, όπως προβλέπει η διάταξη, μετά από πρόταση του διοικητικού συμβουλίου και απόφαση των συναρμόδιων Υπουργών. Αλλά πριν φέρετε τη διάταξη αυτή, έχετε πάρει, κύριε Υφυπουργέ, την απόφαση να ξεκινήσουν οι ειδικότητες σε τρία τμήματα του «ΕΡΡΙΚΟΣ ΝΤΥΝΑΝ», απόφαση η οποία έχει ξεσηκώσει θύελλες. Ξεσηκώθηκε η Ε.Ι.Ν.Α.Π. με ομόφωνη απόφασή της, ξεσηκώνονται οι ειδικευόμενοι, ξεσηκώνονται οι φοιτητές και εσείς απαντάτε στα ερωτήματα. Έτσι μας είπαν, κύριε Υπουργέ, διορθώστε μας: Στο ερώτημα πώς θα γίνει η επιλογή των δεκατριών θέσεων γιατρών στο Ακτινολογικό, των επτά στο Οφθαλμολογικό και των τριών στο Ουρολογικό, εσείς απαντάτε ότι θα γίνει με συνέντευξη. Ξέρετε τι σημαίνει αυτό; Εμείς είχαμε ζητήσει και το είχατε σχεδόν αποδεχθεί ότι η κατάταξη για ειδικότητα στο «ΕΡΡΙΚΟΣ ΝΤΥΝΑΝ» θα γίνεται από τη λίστα του Υπουργείου. Ξεχωριστή λίστα να έχει το «ΕΡΡΙΚΟΣ ΝΤΥΝΑΝ»; Και βεβαίως το «ΕΡΡΙΚΟΣ ΝΤΥΝΑΝ» απαντά: «Μα, εγώ πληρώνω, εγώ πρέπει να έχω το δικαίωμα να επιλέξω». Δημιουργείτε, κύριε Υπουργέ, δύο κατηγορίες ειδικευομένων, αυτούς που θα μπορούν να υποβάλουν τα δικαιολογητικά τους στο «ΕΡΡΙΚΟΣ ΝΤΥΝΑΝ», θα δώσουν τη συνέντευξή τους και θα επιλεγούν και τους άλλους τους ταλαίπωρους που περιμένουν κάποια χρόνια -πέντε, έξι, επτά και οκτώ- για να έρθει η σειρά τους για ειδικότητα. 
     Νομίζω ότι πρέπει να πάρετε πίσω την τροπολογία. Μην ξεκινήσετε ούτε τις ειδικότητες. Έχουμε τη διάθεση να συζητήσουμε με το ίδρυμα και μαζί σας με καθαρούς όρους και όχι με αποσπασματικές διατάξεις και με σαλαμοποίηση όλης αυτής της υπόθεσης.
     Για παράδειγμα, λέτε ότι δίδεται η δυνατότητα ένταξης κλινικών του «ΕΡΡΙΚΟΣ ΝΤΥΝΑΝ» στο Ε.Σ.Υ.. Ποιος θα αποφασίσει ποιες κλινικές θα μπουν; Δεν πρέπει να αποφασίσει το Υπουργείο; Εσείς λέτε με όρους και διαδικασίες που αποφασίζει το διοικητικό συμβούλιο και εγκρίνει ο Υπουργός. Το ίδρυμα θα αποφασίζει ποια κλινική θα ενταχθεί στο Ε.Σ.Υ. και έτσι με αποσπασματικές διατάξεις θα ρυθμιστούν τέτοια σοβαρά θέματα; Πάρτε πίσω την τροπολογία. Με αυτόν τον τρόπο φέρνετε σε δύσκολη θέση το ίδρυμα. Δεν μπορεί την αδυναμία σας να ασκήσετε πολιτική να τη μεταφέρετε στο ίδρυμα. 
     Πάρτε πίσω και την απόφαση για τις ειδικότητες και την τροπολογία. Εμείς θα έρθουμε σε επαφή με το ίδρυμα επίσημα και θα κάνουμε επίσημη πρόταση στη Βουλή για το πώς πρέπει να αντιμετωπιστεί το πρόβλημα. 
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος Βουλευτής κ. Πέτρος Μαντούβαλος ζητά ολιγοήμερη άδεια απουσίας στο εξωτερικό.
     Εγκρίνει το Σώμα;
     ΟΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τη ζητηθείσα άδεια.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι ένας μαθητές και μαθήτριες και τέσσερις συνοδοί-δάσκαλοι από το 1ο Δημοτικό Σχολείο Λάρισας.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Ο κ. Κακλαμάνης έχει το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το 2001 με την Αναθεώρηση του Συντάγματος και στη συνέχεια με την αναθεώρηση του Κανονισμού της Βουλής κατέκτησε και η εκάστοτε κυβέρνηση και το Κοινοβούλιο και ο ελληνικός λαός σε τελική ανάλυση τη δυνατότητα να νομοθετούμε συγκεκριμένα, να νομοθετούμε σύντομα, να νομοθετούμε σωστά. Έκτοτε δεν χρειαζόμαστε ούτε τροπολογίες να κατατίθενται την τελευταία ώρα του απογεύματος της Παρασκευής αντί των νυχτερινών τροπολογιών που κατετίθεντο κάποτε, ούτε να έρχονται εδώ διατάξεις σε νομοσχέδια - πολυνομοσχέδια αλληλοσυγκρουόμενες για πλείστα όσα εκ διαμέτρου πολλές φορές αντίθετα ζητήματα και ρυθμίσεις. Διερωτώμαι πότε θα αποφασίσουμε. Και επειδή τη νομοθετική πρωτοβουλία  την έχει η Κυβέρνηση παρά το γεγονός ότι κατά το Σύνταγμα τη νομοθετική πρωτοβουλία την έχει και η Βουλή με τις προτάσεις νόμων Βουλευτών, διερωτώμαι πότε η Κυβέρνηση θα αποφασίσει να σεβαστεί και το Σύνταγμα αλλά και να επωφεληθεί, εάν πίσω από τη νομοθετική της πρωτοβουλία υπάρχουν αγαθές προθέσεις υλοποίησης του προγράμματός της, διαφάνειας στις αποφάσεις που λαμβάνει και στις νομοθετικές εισηγήσεις που κάνει στο Κοινοβούλιο και δεν υπάρχει προχειρότητα, έλλειψη ικανών συνεργατών στα διάφορα Υπουργεία και άλλοι λόγοι ώστε να συνεχίζεται αυτή η τακτική. 
     Πέραν των όσων -ορθώς κατά τη γνώμη μου- έχουν ειπωθεί σε ό,τι αφορά το λειψό και αδύναμο, αν θέλετε, στοιχείο που εισηγείται αυτό το νομοσχέδιο σε ό,τι αφορά το μέγιστο θέμα του δημογραφικού προβλήματος της χώρας μας και σε ό,τι αφορά την καθαρή και χωρίς όρους, προϋποθέσεις και ποσοστώσεις προεκλογική δέσμευση του Πρωθυπουργού για το ότι τρίτεκνες οικογένειες ίσον πολύτεκνες, θα ήθελα να σημειώσω ότι προεκλογικά ο Πρωθυπουργός δεν είπε τίποτε άλλο, όπως επίσης δεν είπε τίποτε άλλο για άλλα ζητήματα -όπως για τους συμβασιούχους και διάφορα άλλα- κατόπιν των οποίων -κατά τη γνώμη μου- επήλθε και αυτή η διαφορά των δύο μονάδων που έδωσε την εκλογική νίκη στη Νέα Δημοκρατία. 
     Εκτός, λοιπόν, απ’ αυτά τα ζητήματα του νομοσχεδίου, απεφεύχθη –χαρακτηριστικό και αυτό της προχειρότητας της κυβερνητικής πρωτοβουλίας- και αυτός ο απειλούμενος πόλεμος μεταξύ πολυτέκνων οικογενειών και οικογενειών με τρία παιδιά που κατά την υπόσχεση θα ήταν και αυτές πολύτεκνες, αλλά βάσει του νόμου δεν συμβαίνει κάτι τέτοιο. Απλώς πρόκειται να αφαιρεθούν κάποιες δυνατότητες από τις πολύτεκνες οικογένειες για να δοθούν στις τρίτεκνες.
     Επίσης απεφεύχθη και αυτή η σύγκρουση με τις οργανώσεις των πολυτέκνων. Δεν καταλαβαίνω, όταν νομοθετούμε και όταν ξεκινάει μια κυβέρνηση να αντιμετωπίσει κάποια προβλήματα, η πρώτη κίνηση που πρέπει να κάνει είναι να αποδυναμώσει τον όποιον συνομιλητή της βρίσκεται απέναντι ή την όποια ομάδα συμφερόντων ή την όποια κοινωνική ομάδα που εκπροσωπεί αυτούς, ζητήματα των οποίων υποτίθεται ότι θέλει να επιλύσει η Κυβέρνηση; Αυτά, λοιπόν, τα «στραβά» και «ανάποδα» της πρωτοβουλίας σας, τελικώς αφού φάγαμε αρκετό χρόνο εδώ, θελήσατε ή υποχρεωθήκατε να τα διορθώσετε. 
     Βλέπω εδώ και ένα άλλο χαρακτηριστικό του ελλείμματος των νομοθετικών πρωτοβουλιών και δυνατοτήτων της Κυβέρνησης και θα ήθελα να σας θυμίσω και το εξής: Με έναν ειδικό νόμο ψηφίσαμε ένα Συμβούλιο Παιδείας και Πολιτισμού στο οποίο και ο Υπουργός Πολιτισμού Πρωθυπουργός θα ήταν επικεφαλής και αυτό το Συμβούλιο θα αντιμετώπιζε αυτά τα σημαντικά ζητήματα. Άλλωστε θα πρέπει να καταλάβουμε ότι η παιδεία και ο πολιτισμός είναι αυτά που θα ανοίξουν τις λεωφόρους της προόδου, της ανάπτυξης και του μέλλοντος αυτού του τόπου.
     Αυτό το Συμβούλιο λοιπόν, κύριε Πρόεδρε -ένα άλλο χαρακτηριστικό του ελλείμματος των νομοθετικών πρωτοβουλιών και δυνατοτήτων της Κυβέρνησης- έχει απολεστεί, έχει εξαφανιστεί, όπως είχε εξαφανιστεί και ο Πρωθυπουργός ως Υπουργός Πολιτισμού μέχρι ότου ανασχημάτισε τον εαυτό του και τον κατήργησε από Υπουργό Πολιτισμού. 
     Αυτό το Συμβούλιο, λοιπόν, συνεδρίασε μόνο μία φορά. Δύο χρόνια έκτοτε αγνοείται η τύχη του. Τι νόημα, λοιπόν, έχουν όλα αυτά τα συλλογικά όργανα, όπως το Εθνικό Συμβούλιο Οικογένειας ή το Ινστιτούτο Κοινωνικής Δημογραφίας και Έρευνας; Σ’ όλον τον κόσμο υπάρχουν ερευνητικά κέντρα και πανεπιστημιακά ινστιτούτα. Εδώ στην Ελλάδα έχουμε την τάση δίπλα στην εκτελεστική εξουσία να δημιουργούμε κάποια υβρίδια, κάποια νομικά πρόσωπα δημοσίου ή ιδιωτικού δικαίου για να διορίζουμε κάποιους και να δίνουμε τίτλους σε κάποιους άλλους. Για παράδειγμα, βλέπω εδώ είκοσι ανθρώπους, διάφορες προσωπικότητες, οι οποίοι φαντάζεστε ότι θα συνέρχονται σ’ αυτό το Συμβούλιο και θα δίδουν πράγματι λύσεις για το δημογραφικό πρόβλημα της χώρας!
     Και, τέλος, θέλω να σταθώ μόνο σε ένα ζήτημα, γιατί πλέον πρέπει να τεθεί κάποιος φραγμός σε αυτήν την κακή λογική που έχει η Κυβέρνηση. Δεν λέω ότι στο παρελθόν οι κυβερνήσεις και οι Υπουργοί ήταν σωστοί σε αυτά τα αρνητικά που πριν επεσήμανα. Αλλά πρέπει να πούμε ότι είχαν κάποια δικαιολογία πριν την τροποποίηση του Κανονισμού της Βουλής.
     Στο θέμα του «ΕΡΡΙΚΟΣ ΝΤΥΝΑΝ» μπορούσατε να συνεργαστείτε με τη διοίκηση του «Ερυθρού Σταυρού» και του Ιδρύματος, να καταλήξετε σε κάτι άλλο, αντί σε αυτό το κακότεχνο, από νομοτεχνικής πλευράς, κείμενο. Προσπαθούσα με τον κ. Καστανίδη πριν να καταλάβουμε ποια παράγραφος ζ΄ τροποποιείται, τίνος άρθρου 2. Υποτίθεται ότι, όταν διαβάζεις μια τροπολογία που λέει «άρθρο…», σημαίνει ότι αυτή θα προστεθεί στο συζητούμενο νομοσχέδιο. Και διαβάζουμε από κάτω: στο άρθρο 2, παράγραφος ζ΄ προστίθεται αυτό. Κοιτάζουμε στο άρθρο 2, ούτε παράγραφος ζ΄ υπάρχει, ούτε καμιά αναφορά στον «Ερυθρό Σταυρό» ή το «ΕΡΡΙΚΟΣ ΝΤΥΝΑΝ».
     Όταν ένας Βουλευτής –επιτρέψτε μου να πω- με κάποια στοιχειώδη εμπειρία παίρνει ένα τέτοιο κείμενο στα χέρια του, τι θέλετε να διαβάσει από κει και κάτω; Ότι έτσι εμβολίμως μπαίνει μια διάταξη που προβλέπει τη διάλυση του Ιδρύματος «ΕΡΡΙΚΟΣ ΝΤΥΝΑΝ»; Έτσι από σπόντα θα το περάσουμε αυτό εδώ; Και δεν καταλαβαίνω γιατί δεν εννοείτε ότι με αυτόν τον τρόπο δυσφημείτε αυτήν τη μεγάλη προσπάθεια αυτού του νοσοκομείου του Ιδρύματος του «Ερυθρού Σταυρού».
     Εγώ θα σας παρακαλέσω, όπως ελέχθη ήδη από την πλευρά της Αντιπολιτεύσεως και ειδικότερα του ΠΑ.ΣΟ.Κ., να πάρετε αυτήν την τροπολογία πίσω. Αλλά να φέρετε ένα νομοσχέδιο, όπου όλα τα ζητήματα, που αντιμετωπίζει το «ΕΡΡΙΚΟΣ ΝΤΥΝΑΝ» ή τα ζητήματα συνεργασίας του δημόσιου τομέα με το «ΕΡΡΙΚΟΣ ΝΤΥΝΑΝ» να κατατεθούν σ’ ένα νομοσχέδιο, που θα περάσει σε μια εβδομάδα από την αρμόδια επιτροπή και για το οποίο θα διαθέσουμε εδώ μια συνεδρίαση να το συζητήσουμε.
     Έτσι, θα υπάρχει για την κοινή γνώμη, για τον «Ερυθρό Σταυρό», για το «ΕΡΡΙΚΟΣ ΝΤΥΝΑΝ» ένα νομοσχέδιο, που θα αντιμετωπίζει αυτά τα ζητήματα, τα οποία ειλικρινώς εγώ δεν είμαι σε θέση –δεν ξέρω αν είναι οι άλλοι συνάδελφοί μου- να καταλάβω με αυτήν την τροπολογία ποια είναι και πώς αντιμετωπίζονται.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Πρόεδρε.
     Κυρίες και κύριοι συνάδελφοι, ο Βουλευτής κ. Χρήστος Παπουτσής ζητεί άδεια ολιγοήμερης απουσίας στο εξωτερικό. Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
     ΑΠΟΣΤΟΛΟΣ ΚΑΚΛΑΜΑΝΗΣ: Να προστεθεί, κύριε Πρόεδρε –και με συγχωρείτε- στην τροπολογία αυτή για τον Οργανισμό Εργατικής Κατοικίας ένα αντικίνητρο που δίδεται εδώ για την αποπληρωμή των οφειλών στον Οργανισμό Εργατικής Κατοικίας.
     Θα επισκευάζει ο Οργανισμός Εργατικής Κατοικίας σπίτια δικαιούχων εφόσον οι βλάβες επήλθαν πριν από την αποπληρωμή του καθορισμένου για τα ακίνητα αυτά τιμήματος. Αυτό σημαίνει ότι όποιος πάρει σπίτι από την Εργατική Κατοικία δεν πρέπει να το αποπληρώσει με τις δόσεις κ.λπ., διότι άλλως ο Οργανισμός δεν θα του το επισκευάσει, αν προκύψουν βλάβες. Αυτό διαβάζω εγώ. Νομικός είστε κι εσείς. Αυτό λέει.  Να το δείτε.
     Αυτά συμβαίνουν, όταν φέρνουμε πρόχειρα εδώ τροπολογίες και διατάξεις.
     ΚΩΝΣΤΑΝΤΙΝΟΣ ΤΑΣΟΥΛΑΣ: Είναι από θεομηνία, δεν είναι από οποιαδήποτε αιτία.
     ΑΠΟΣΤΟΛΟΣ ΚΑΚΛΑΜΑΝΗΣ: Δεν έχει σημασία. Σημασία έχει ότι εγώ, ο δικαιούχος, δεν πρέπει ποτέ να ξεπληρώσω, γιατί αν συμβεί στο μέλλον κάτι και το έχω ξεπληρώσει, δεν θα μου το επισκευάσουν – είτε είναι από σεισμό είτε είναι από άλλη θεομηνία.
     Αυτό σημαίνει όπως ανέφερα πριν: Νομοτεχνική αδυναμία, πέραν της πολιτικής αδυναμίας να συγκροτήσετε πολιτικές, να τις προωθήσετε. Δεν είναι δυνατόν να φέρνετε τέτοια κείμενα εδώ!
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Γρηγοράκος, που τον έχουμε ταλαιπωρήσει ήδη.
     ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε.
     Κύριοι Υπουργοί, κυρίες και κύριοι συνάδελφοι, τοποθετήθηκα επί της αρχής του νομοσχεδίου, θα ήθελα και σήμερα στη συζήτηση επί των άρθρων να κάνω μερικές παρατηρήσεις και να πω ότι το νομοσχέδιο αυτό, που ήρθε και μας δόθηκε η ευκαιρία να το μελετήσουμε καλύτερα αυτές τις μέρες, είναι ένα επικοινωνιακό εργαλείο για την Κυβέρνηση και για τον ίδιο τον Πρωθυπουργό.
     Αυτό το νομοσχέδιο προσπαθεί να δικαιολογήσει όλες αυτές τις μεγάλες υποσχέσεις, που προεκλογικά έδωσε ο Πρωθυπουργός γυρίζοντας την Ελλάδα και πλειοδοτούσε επί παντός επιστητού, για να μπορέσετε να κερδίσετε τις εκλογές. Δεν μπορώ να πω ότι δεν έχει και κάποια θετικά στοιχεία. Δεν μπορώ να αμφισβητήσω ότι και αυτό το διχίλιαρο, που δίνετε στη γυναίκα που αποκτά το τρίτο παιδί, είναι ένα θετικό βήμα. Υπάρχουν και άλλα άρθρα του νομοσχεδίου με τα οποία εμείς συμφωνούμε, κύριοι Υπουργοί, αλλά είναι ελάσσονος σημασίας για να έλθει ένα τέτοιο νομοσχέδιο στη Βουλή. 
     Μιλάμε για ένα νομοσχέδιο που αφορά το τρίτο παιδί. Σήμερα, όμως, στην Ελλάδα θα πρέπει να μιλάμε για το δεύτερο παιδί ακόμα και για το πρώτο παιδί διότι αυτήν τη στιγμή στην Ελλάδα υπάρχουν εκατόν πενήντα χιλιάδες ζευγάρια, που δεν μπορούν να τεκνοποιήσουν. Και έχετε ψηφίσει, κύριοι Υπουργοί, ένα νομοσχέδιο το οποίο και εμείς επανειλημμένα το στηρίξαμε, αλλά κατακρίνουμε την αργοπορία της εφαρμογής αυτού του νομοσχεδίου, που φαίνεται μάλλον ότι θα εφαρμοστεί από το 2008, δηλαδή από τις επόμενες εκλογές. Η εξωσωματική γονιμοποίηση, που όλες οι διαδικασίες με τα προεδρικά διατάγματα, που έχετε βάλει μέσα σ’ αυτό το νομοσχέδιο θα εφαρμοστούν από το 2008. Αν έχετε κάτι άλλο, κύριοι Υπουργοί, μπορείτε να μας πείτε ότι θα είναι πιο νωρίς και με χαρά θα το ακούσουμε. 
     Μιλάμε για κοινωνικό κράτος. Ποιο είναι το κοινωνικό κράτος όταν σήμερα  έχετε ήδη αφαιρέσει όλες τις αρμοδιότητες; Δεν στηρίζετε το κοινωνικό κράτος. Αφαιρείτε τον κοινωνικό μισθό. Μέσα σ’ αυτήν την οικονομική συγκυρία μιλάμε για τρίτο και για τέταρτο παιδί, όπως απλά και καθαρά μας είπε ο κ. Βενιζέλος και όπως μας ανέφεραν όλοι οι ομιλητές της Αντιπολίτευσης και οι συνάδελφοί μου στο ΠΑ.ΣΟ.Κ.; Θέλετε να κάνετε πολύτεκνη την οικογένεια με τρία παιδιά; Εφαρμόστε ό,τι προβλέπεται για την οικογένεια με τα τέσσερα και πέντε παιδιά. Θέλετε, όμως, απλούστατα να φέρετε ένα νομοσχέδιο, το οποίο αποτελεί δόλωμα, όπως είπε ο κ. Κοσιώνης. Είναι το τυρί στη φάκα για να μπορέσετε να δικαιολογήσετε ό,τι έχετε πει τα προηγούμενα χρόνια στον ελληνικό λαό. 
     Γιατί δεν εφαρμόζετε την πολιτική, κύριοι Υπουργοί, που υπάρχει και στα άλλα προηγμένα κράτη της Ευρωπαϊκής Ένωσης, όπως είναι στη Σουηδία, στη Γαλλία, στην Ιρλανδία, που αγαπάτε αυτό το μοντέλο στην Αγγλία για να δούμε τι γίνεται εκεί με το ένα παιδί, τα δύο παιδιά, τα τρία παιδιά; Πόσο επίδομα δίνουν το χρόνο σ’ αυτές τις πολύτεκνες μητέρες; Τι πλεονεκτήματα δίνουν σ’ αυτές τις μητέρες για να κάνουν το τρίτο και τέταρτο παιδί; Τι δίνουν στον πατέρα γονιό; Τι δίνουν σε όλες αυτές τις μητέρες, που έχουν παιδιά και λείπει ο σύζυγος; Όλα αυτά, όμως, δεν τα φέρατε. Φέρατε απλούστατα ένα επικοινωνιακό νομοσχέδιο για να πείτε ότι ικανοποιήσατε την προεκλογική σας δέσμευση στον ελληνικό λαό, ότι κάνατε πολύτεκνες τις οικογένειες με τρία παιδιά. Εξάλλου το βλέπουμε αυτές τις μέρες στις τηλεοράσεις. Βλέπουμε τους ανθρώπους που έχουν τρία παιδιά, που έχουν βγει και λένε ότι τους εξαπατήσατε.
     Κύριοι Υπουργοί, ξοδεύετε πάρα πολλά χρήματα γι’ αυτό το νομοσχέδιο, το είπε και ο κ. Κακλαμάνης, πριν από λίγο, ο σεβαστός Πρόεδρός μας. Είπε ότι εκτός από τα 2.000 ευρώ και κάποιες άλλες παροχές που δίνετε στις οικογένειες οι οποίες  από 1.1.2006 θα αποκτήσουν το τρίτο παιδί, μάλλον είναι ένα νομοσχέδιο που ξοδεύει πάρα πολλά χρήματα. Και ξέρετε γιατί το λέω αυτό; Διότι παρατηρώντας αυτούς τους οργανισμούς, που έχετε φτιάξει, με τις είκοσι και τις τριάντα θέσεις τουλάχιστον, φτιάχνετε αυτές τις θέσεις για να βολέψετε κάποιους, αλλά δεν βολεύεται έτσι η τρίτεκνη οικογένεια. Το νομοσχέδιο, λοιπόν, είναι σπάταλο και βέβαια δεν επιτυγχάνει το σκοπό που το φέρατε εδώ στη Βουλή. 
     Φρόντισα, λοιπόν, στο μισό χρόνο της ομιλίας μου να ασχοληθώ με το νομοσχέδιο, διότι πολύ πιο σημαντικό βήμα για την υγεία του τόπου είναι η τροπολογία που αφορά το «ΕΡΡΙΚΟΣ ΝΤΥΝΑΝ». Τοποθετήθηκα επί της αρχής στην τροπολογία αυτή. Θα ήθελα, όμως, να εξηγήσω την αρχική άρνησή μου επί της αρχής της τροπολογίας. 
     Θα ήθελα να πω σε όλους τους συναδέλφους εδώ, αν έχουμε σκεφθεί πόσα συστήματα υγείας έχουμε στην Ελλάδα και πόσα υποσυστήματα. Δεν θέλω να τα αριθμήσω. Έχουμε επτά υποσυστήματα υγείας στην Ελλάδα. Έχουμε το Εθνικό Σύστημα Υγείας, αλλά έχουμε και επτά υποσυστήματα του Εθνικού Συστήματος Υγείας. Πρέπει να κάνουμε την αυτοκριτική μας, γιατί δεν μπορέσαμε να κάνουμε έναν ενιαίο φορέα υγείας και να δούμε τι θα γίνει με τις υπηρεσίες υγείας και το Εθνικό Σύστημα Υγείας στην Ελλάδα. Προσπαθείτε όμως και εσείς να κάνετε κάτι, αλλά το κάνετε με λάθος τρόπο. 
     Να γίνω πιο σαφής: Φέρνετε την τροπολογία για το «ΕΡΡΙΚΟΣ ΝΤΥΝΑΝ». Το «ΕΡΡΙΚΟΣ ΝΤΥΝΑΝ», που έχουμε σήμερα στην Ελλάδα, πού το κατατάσσετε; Το κατατάσσετε στο υποσύστημα «Παπαγεωργίου» «Ωνάσειο» ή είναι ένα διαφορετικό σύστημα; Να σας πω, κύριοι Υπουργοί και κύριοι συνάδελφοι, ότι ο ιδιωτικός τομέας στην Ελλάδα είναι κρατικοδίαιτος; Εμείς ως κόμμα, όταν συζητήσαμε τη σύμπραξη δημόσιου, ιδιωτικού τομέα, δεν είμαστε αντίθετοι, αλλά θέλουμε να ξέρουμε το πλαίσιο αυτής της σύμπραξης. 
     Θέλουμε να  ξέρουμε δηλαδή πώς θα λειτουργήσει αυτό το σύστημα. Με αυτήν την τροπολογία δεν φαίνεται τίποτα, όλα είναι νεφελώδη. Τα αφήνουμε και ειδικά όταν καταθέτουμε αυτήν την τροπολογία, για την οποία πιστεύω ότι αρκετοί συνάδελφοι Βουλευτές θα πρέπει να σπατάλησαν πάρα πολλές ώρες για να καταλάβουν, να βρουν τα άρθρα, τις υποπαραγράφους άλλων νόμων, τις οποίες τροποποιεί αυτή η τροπολογία. 
     Σήμερα πρέπει να αξιολογήσουμε όσο ποτέ άλλοτε, κυρίες και κύριοι συνάδελφοι, την υγεία ως δημόσιο και όχι ως ιδιωτικό αγαθό. Θα πρέπει επιτέλους να ξεκαθαρίσουμε σε αυτήν την Αίθουσα, όταν μιλάμε για ιδιωτικό και δημόσιο τομέα, όταν μιλάμε για Εθνικό Σύστημα Υγείας ότι μιλάμε για ιδιωτικές κλινικές και ιδιωτικά νοσοκομεία. 
     Οφείλατε να το είχατε ξεκαθαρίσει, άλλο η ιδιωτική κλινική και άλλο το ιδιωτικό νοσοκομείο. Οι ιδιωτικές κλινικές είναι εντελώς κρατικοδίαιτες. Ο ιδιωτικός τομέας στην Ελλάδα είναι κρατικοδίαιτος. Εμείς, όμως, δεν θέλουμε έναν ιδιωτικό τομέα, που να είναι συρρικνωμένος. Θέλουμε έναν ιδιωτικό τομέα, που θα είναι συμπληρωματικός του δημόσιου τομέα υγείας και θέλουμε ένα δημόσιο τομέα υγείας, που θα συμπληρώνεται από τον ιδιωτικό και από αυτά τα προτερήματα, που δίνει ο ιδιωτικός τομέας. 
     Αυτό ζητάμε. Ζητάμε μια ξεκάθαρη λύση την οποία, κυρίες και κύριοι συνάδελφοι, δεν μας τη φέρνει αυτή η τροπολογία, αλλά δεν έχει και το θάρρος να τη φέρει η Κυβέρνηση. Όπως είπε ο κ. Βενιζέλος να φέρετε ένα νομοσχέδιο για να συζητήσουμε τη σύμπραξη δημόσιου-ιδιωτικού τομέα στις υπηρεσίες υγείας της χώρας. Βέβαια να ξέρουμε το πλαίσιο λειτουργίας και να πούμε «ναι» ή «όχι». Τότε ο καθένας θα αναλάβει τις ευθύνες του.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)  
     Τελειώνω, κύριε Πρόεδρε. 
     Έχετε σκεφθεί τι θα γινόταν σε μια ιδιωτική κλινική ένα βράδυ, που θα βρίσκεται σε εφημερία; Το απόλυτο χάος. Δεν μπορεί μια ιδιωτική κλινική σε κανένα σύστημα και πολύ περισσότερο στο ελληνικό σύστημα υγείας να κάνει εφημερία, κύριοι Υπουργοί και το ξέρετε αυτό. Για ποια, λοιπόν, σύμπραξη μιλάμε; 
     Οφείλουμε, λοιπόν, στο σύστημα αυτό –και σας λέω εγώ το πιθανό μοντέλο που οφείλει και η διοίκηση του Νοσοκομείου «ΕΡΡΙΚΟΣ ΝΤΥΝΑΝ», αλλά και εσείς, κύριοι Υπουργοί, και εμείς- να δούμε ένα μοντέλο υγείας, το οποίο πρέπει να προχωρήσουμε μπροστά, γνωρίζοντας ότι το Εθνικό Σύστημα Υγείας, που τόσα έχει προσφέρει και που είναι πραγματικά ένα αξιόμαχο σύστημα υγείας, στα πλαίσια της παγκοσμιοποίησης προσφέρει ένα καλό επίπεδο υγείας στους Έλληνες πολίτες, έχει, όμως, προβλήματα. Είναι γερασμένο, είναι κουρασμένο, θέλει προσαρμογή στη νέα εποχή. Αυτά δεν πρέπει να τα συζητήσουμε; Φέρνουμε αποσπασματικά μια τροπολογία και λέμε θα αλλάξουμε το σύστημα υγείας στην Ελλάδα; 
     Θα μου δοθεί η ευκαιρία, κύριε Πρόεδρε, να πω περισσότερα, γιατί ήθελα να μιλήσω και για το Νοσοκομείο «Άγιοι Ανάργυροι» σε σχέση με την τροπολογία, που έχω καταθέσει, αλλά γενικά θα ήθελα να μιλήσω γι’ αυτό το καινούργιο μοντέλο υγείας, που προσπαθεί να εφαρμόσει η Νέα Δημοκρατία, αλλά χωρίς ρότα, χωρίς να υπάρχει συγκεκριμένο σχέδιο και χωρίς συγκεκριμένο πλαίσιο λειτουργίας αυτού του καινούργιου συστήματος υγείας. 
     Ευχαριστώ πολύ. 
     ΠΡΟΕΔΡΕΥΩΝ (Ιωάννης Τραγάκης): Όταν είπατε ότι θα αναφερθείτε στη δική σας την τροπολογία, τι εννοείτε; Δεν αναφερθήκατε; 
     ΛΕΩΝΙΔΑΣ ΓΡΗΓΟΡΑΚΟΣ: Όχι, κύριε Πρόεδρε. Έχω καταθέσει μία  τροπολογία, αλλά δεν αναφέρθηκα σε αυτήν.
     ΠΡΟΕΔΡΕΥΩΝ (Ιωάννης Τραγάκης): Γιατί δεν αναφερθήκατε;
     ΛΕΩΝΙΔΑΣ ΓΡΗΓΟΡΑΚΟΣ: Γιατί με κόψατε, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Δεν σας έκοψα, κύριε συνάδελφε.
     Θα μιλήσετε ένα λεπτό ακόμα για να αναφερθείτε και στην τροπολογία σας. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, συζητούνται ξεχωριστά οι τροπολογίες. 
     ΠΡΟΕΔΡΕΥΩΝ (Ιωάννης Τραγάκης): Η απόφαση ήταν να συζητούνται μαζί. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Οι τροπολογίες των Βουλευτών όχι, μετά. 
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε ζητήσει το λόγο;
     Ορίστε, έχετε το λόγο.  
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, παρακολούθησα μετά προσοχής τις ομιλίες των συναδέλφων τόσο επί της αρχής όσο και επί των άρθρων. Θέλω να κάνω μερικά σχόλια, διότι ακούστηκαν πάρα πολλά πράγματα, τα οποία ήταν και ενδιαφέροντα, αλλά δεν  μπορώ να καταλάβω πώς πολλοί συνάδελφοι τοποθετήθηκαν και είπαν ότι ψηφίζουν τα περισσότερα των άρθρων, αλλά είναι αρνητικοί στη φιλοσοφία αυτού του νομοσχεδίου. Δεν μπορώ να το καταλάβω αυτό. Μπορεί κάποιοι να αντιλαμβάνονται διαφορετικά την κοινοβουλευτική τους δραστηριότητα ή θέλουν να είναι πιστοί σε όσα, ενώ θα έπρεπε να είχαν γίνει σε τόσο μεγάλο χρονικό διάστημα, δεν έγιναν. 
     Κατηγορηθήκαμε γιατί καταθέσαμε πρόταση νόμου το 2002 και ήμασταν θαρραλέοι σε ό,τι αφορά τις προθέσεις μας για την τρίτεκνη οικογένεια. Παρασυρθήκαμε, κύριοι συνάδελφοι. Παρασυρθήκαμε από τους δικούς σας Υπουργούς Οικονομικών, οι οποίοι μιλούσαν τότε για μια ανθηρή οικονομία, για οικονομικά μεγέθη που ξεπερνούσαν και τη δική μας φαντασία και πιθανόν να πλειοδοτούσαμε τότε σε ό,τι αφορά τις παροχές, που λέγαμε για την τρίτεκνη οικογένεια. 
     Προσγειωθήκαμε, όμως και εμείς, όταν αναλάβαμε την Κυβέρνηση, βλέποντας πραγματικά τι υπάρχει μέσα σ' αυτόν τον κουμπαρά, που λέγεται «εθνική οικονομία» και τύχαμε μάλιστα και της δικής σας κριτικής, για το θέμα της απογραφής, γιατί έγινε και αν θα έπρεπε να γίνει. 
     ‘Εχετε μία λογική απ’ ό,τι φαίνεται, να συνεχιστεί το οικονομικό χάος, που επί τόσα χρόνια υιοθετήσατε, για να συνεχίζουμε και εμείς σε μία τέτοια χαώδη οικονομική κατάσταση. 
     Άκουσα μετά προσοχής τον τέως Πρόεδρο της Βουλής κ. Κακλαμάνη, ο οποίος με την ιδιαίτερη σοφία, που τον διακρίνει, μας έκανε παρατηρήσεις ότι δεν έχουμε πολιτική ενόραση, αλλά και παράλληλα ότι νομοθετούμε περίεργα. Είχε δίκιο ο κ. Κακλαμάνης. Και τον ενθυμούμαι. Κι εσείς οι παλαιότεροι των Βουλευτών είχατε τύχει τότε της κριτικής του των εμβολίμων τροπολογιών που «έμπαιναν» και υιοθετήθηκε ένα πολύ καλό κλίμα στο σχεδιασμό των διαφόρων νομοσχεδίων. 
     Η τροπολογία αυτή έχει άμεση σχέση με το νομοσχέδιο. Δεν είναι μία τροπολογία, όπως αυτή πριν από τις εκλογές, που υπήρξε και ένα μεγάλο πρόβλημα στην τότε κυβέρνησή σας και σε πάρα πολλούς συναδέλφους εκλεκτούς Βουλευτές, που «βγήκαν έξω από το τρένο». 
     Άκουσα, επί παραδείγματι, για τα εκατόν πενήντα χιλιάδες υπογόνιμα ζευγάρια, τα οποία πρέπει να τα στηρίξουμε. Ναι, κύριοι συνάδελφοι, τα στηρίξαμε και τα στηρίζουμε, όπως και εσείς τοποθετηθήκατε θετικά με το τότε νομοσχέδιο, νόμο τώρα, για την ιατρικώς επιβοηθούμενη αναπαραγωγή. Είμαστε σ’ ένα πολύ καλό σημείο. 
     Θέλουμε να σας ενημερώσουμε  -υπήρξε καθυστέρηση, κύριοι συνάδελφοι, σε ό,τι αφορά την αδειοδότηση, την τεκμηρίωση, το όλο μοντέλο λειτουργίας- ότι  η επιτροπή αυτή  με το συναρμόδιο Υπουργείο, το Υπουργείο Απασχόλησης, μπαίνει καθαρώς στην τεχνοκρατική διαδικασία της οριοθέτησης των θεμάτων αυτών, για να αυξήσουμε το δείκτη της αναπαραγωγής μας, από το 1,225 να πάμε ψηλότερα. Και είναι ένα θετικό βήμα αυτό. 
     Άκουσα για τους εμμίσθους συμβούλους των επιτροπών. Όπως αντιλαμβάνεστε δεν είναι έμμισθοι, άμισθοι είναι και μου έκανε….
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Θα μου επιτρέψετε, κύριε Πρόεδρε, να μιλήσω και για τις τροπολογίες, διότι δεν έχω μιλήσει καθόλου.
     ΠΡΟΕΔΡΕΥΩΝ (Ιωάννης Τραγάκης): Δικαιούστε οκτώ λεπτά. Εσείς ζητήσατε τέσσερα λεπτά…
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα μπορέσετε να μας δώσετε, κατά την ισηγορία και των άλλων συναδέλφων, το χρόνο που μας ανήκει. 
     ‘Ακουσα κατά περίεργο τρόπο από το συνάδελφο και εκλεκτό πανεπιστημιακό κ. Γρηγοράκο ότι το ιδιωτικό σύστημα είναι κρατικοδίαιτο. Αν εννοείτε την παράμετρο της αγοράς υπηρεσιών υγείας από τον ιδιωτικό τομέα, μπορεί αυτό να σας δικαιολογήσει τη λεκτική σας τοποθέτηση, αλλά δεν είναι κρατικοδίαιτος, έχει εντελώς διαφορετική φιλοσοφία, που λειτουργεί επικουρικά στο Εθνικό Σύστημα Υγείας.
     Ας πάμε, λοιπόν, στην επίμαχη ακριβώς τροπολογία για το «ΕΡΡΙΚΟΣ ΝΤΥΝΑΝ».  Θα ήθελα να αναφερθώ πρωτίστως στις αναφορές που έκανε ο απουσιάζων κ. Σκουλάκης, να τοποθετηθούμε -για κάτι που κρυστάλλινα τοποθετηθήκαμε στο νομοσχέδιο περί δημόσιας υγείας- στην τροπολογία της αξιοποίησης των τριάντα κλινών Μ.Ε.Θ. του Νοσοκομείου «ΕΡΡΙΚΟΣ ΝΤΥΝΑΝ» και να δίνει το νοσοκομείο -να έχει τη δυνατότητα από την έγκριση του κεντρικού συμβουλίου υγείας και τη συνηγόρηση του Υπουργού-  ειδικότητα. Κατ’ αρχάς, δεν έχει ξεκινήσει καμία τέτοια διαδικασία και μου κάνει εντύπωση πώς ο κ. Σκουλάκης έμαθε τη συνέντευξη και εμείς δεν την έχουμε πληροφορηθεί ακόμα, ότι θα είναι το πρωταρχικό στοιχείο αυτό που θα κάνει την επιλογή το «ΕΡΡΙΚΟΣ ΝΤΥΝΑΝ», το διοικητικό συμβούλιο, για να αρχίσουν ειδικότητα. Είμαστε πολύ μακριά ακόμη από όλη αυτήν τη διαδικασία. 
     Σχετικά με το θέμα που άκουσα τον κ. Κουτσούκο να κάνει κριτική για τα τριάντα κρεβάτια, τα οποία έδωσε στο δημόσιο σύστημα υγείας το «ΕΡΡΙΚΟΣ ΝΤΥΝΑΝ», δεν θα απαντήσω καθόλου. Θα απαντήσουν τα τριακόσα δέκα, μέχρι σήμερα, περιστατικά, που έχουν νοσηλευτεί στην εντατική  μονάδα, οι επιζώντες από αυτούς που νοσηλεύτηκαν και θα απαντήσουν οι συγγενείς όλων αυτών των ατόμων, που νοσηλεύτηκαν σ’ ένα παλαιότερο σύστημα, που δεν μπορούσαν να βρουν ένα κρεβάτι εντατικής θεραπείας και εναγωνίως προσέτρεχαν στα γραφεία Βουλευτών, Υπουργών, μηδέ εξαιρουμένου και του Πρωθυπουργού για να βρουν ένα κρεβάτι εντατικής θεραπείας. Αυτοί θα σας απαντήσουν και όχι κοινοβουλευτικά εμείς! 
     ΛΕΩΝΙΔΑΣ ΓΡΗΓΟΡΑΚΟΣ: Δεν σας κατηγορούμε γι’ αυτό.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και θα σας απαντήσω εγώ, όσον αφορά το κόστος, διότι το κόστος δεν ήταν τίποτε άλλο, κύριε Γρηγοράκο, γιατί το ξέρετε πολύ καλά και εκτίθεστε όταν αντιτίθεστε...
     ΛΕΩΝΙΔΑΣ ΓΡΗΓΟΡΑΚΟΣ: Δεν σας κατηγορούμε γι’ αυτό, κύριε Υπουργέ. 
     ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε Γρηγοράκο. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επαναλαμβάνω, ξέρετε πολύ καλά, γιατί το έχω απαντήσει πολλές φορές –μου δίνεται η ευκαιρία να το πω και σήμερα για να γίνω περισσότερο κατανοητός- ότι δεν εφαρμόσαμε τίποτα άλλο, παρά πήραμε την υπουργική απόφαση του 1998, την υπ’ αριθμόν 1320 του κ. Γείτονα, και με οικονομική, θρησκευτική ευλάβεια, αυτήν ακριβώς εφαρμόσαμε. Δηλαδή δεν υπάρχει καμία δαπάνη μεγαλύτερη των ασφαλιστικών ταμείων και του ελληνικού δημοσίου σε αυτά τα οποία πληρώνουν τα ασφαλιστικά ταμεία στα δημόσια νοσοκομεία. Αυτή είναι ακριβώς η αλήθεια και εάν δεν θέλετε να την πιστέψετε είναι δικό σας θέμα, αλλά εμείς είμαστε υποχρεωμένοι να πούμε ότι δεν μπορούμε να δημιουργήσουμε στην πατρίδα μας ένα Ε.Κ.Α.Β. με είκοσι πέντε κλήσεις, όπως ήταν παλιότερα -και το θυμάστε, κύριε καθηγητά της εντατικολογίας, τι συνέβαινε- ενώ έπρεπε να δημιουργήσουμε ένα πλαίσιο. 
     Είμαστε, όμως, δεσμευμένοι και το έχουμε πει. Έχουμε εκατόν είκοσι κρεβάτια εντατικής θεραπείας στο δημόσιο τομέα πλήρως εξοπλισμένα, από τα οποία και θα λειτουργήσουμε μέσα σε βραχύτατο χρονικό διάστημα πάνω από εξήντα κρεβάτια. Παρένθεση: «Αττικό Νοσοκομείο». Επειδή κάνετε συνεχώς κριτική, στο «Αττικό Νοσοκομείο» τριάντα διοικητικοί υπάλληλοι πήγαν χθες και ισάριθμα άτομα, τα οποία ετεροαπασχολούνταν σε διοικητικές θέσεις, δηλαδή της νοσηλευτικής υπηρεσίας –και απευθύνομαι στους γιατρούς, που με αντιλαμβάνονται περισσότερο- στις θέσεις τους για να καλύψουν ακριβώς τα κενά, τα οποία είχαν δημιουργηθεί στη νοσηλευτική υπηρεσία. 
     Θέλω να κάνω, όμως, ένα σχόλιο πάνω στην επίμαχη αυτή τροπολογία, για την οποία έγινε ολόκληρη αναφορά. Κύριοι συνάδελφοι, τόσο καιρό πού ήσασταν για να κάνετε τη συμφωνία με το Διοικητικό Συμβούλιο του «ΕΡΡΙΚΟΣ ΝΤΥΝΑΝ» και φτάσατε σ’ ένα ραντεβού, το οποίο κλείσατε για την προσεχή Τρίτη για να συζητήσετε εσείς και αφού συζητήσετε να έρθουμε εμείς να νομοθετήσουμε; Νομίζω ότι καθυστερήσατε πολύ. Γι’ αυτό πήραμε πρωτοβουλίες. Και οι πρωτοβουλίες ποιες ήταν ακριβώς; Ήταν οι πρωτοβουλίες αυτές, που αναφέρονται στην αιτιολογική έκθεση της τροπολογίας, στον ιδρυτικό νόμο του «ΕΡΡΙΚΟΣ ΝΤΥΝΑΝ» στο 2082/92, που μου κάνει εντύπωση πώς κάποιοι δεν μπόρεσαν να βρούν τα άρθρα και τις διατάξεις. Εάν δεν μπορέσατε να βρείτε το νόμο, τον έχω ακριβώς μπροστά μου για να σας τον δώσω και να ανατρέξετε στις παραγράφους των διαφόρων άρθρων για να δείτε ακριβώς τις επισημάνσεις μας. 
     Τι είναι ακριβώς αυτή η τροπολογία-προσθήκη: Αυτή η τροπολογία-προσθήκη αφορά τη λειτουργία του Νοσοκομείου «ΕΡΡΙΚΟΣ ΝΤΥΝΑΝ», που είναι ένα κοινωφελές ίδρυμα μη κερδοσκοπικού χαρακτήρα. Και πολλοί έχουν υπογράψει συμβάσεις με το «ΕΡΡΙΚΟΣ ΝΤΥΝΑΝ». Και ο τέως Πρόεδρος της Βουλής έχει υπογράψει σύμβαση με το «ΕΡΡΙΚΟΣ ΝΤΥΝΑΝ» για τους εργαζομένους της Βουλής. Επίσης, έχουν υπογράψει ειδική σύμβαση οι Υπουργοί Οικονομικών με το «ΕΡΡΙΚΟΣ ΝΤΥΝΑΝ» και δίνουμε αυτήν τη δυνατότητα και σε άλλους Έλληνες πολίτες. Πρέπει, δηλαδή, να υπάρχουν κάποιοι, οι οποίοι είχαν τη δυνατότητα να υπογράψουν ειδικές συμβάσεις και δεν έχουμε εμείς τη δυνατότητα; Και νομίζω ότι και εσείς έχετε αυτήν τη διάθεση, ώστε όλοι οι πολίτες να έχουν τη δυνατότητα του να νοσηλευτούν σ’ ένα τέτοιο υψηλών προδιαγραφών νοσηλευτικό ίδρυμα της χώρας μας. 
     Και ποια είναι η δαπάνη, κύριοι συνάδελφοι; Μήπως θα πληρώνεται ξεχωριστό τιμολόγιο στο «ΕΡΡΙΚΟΣ ΝΤΥΝΑΝ»...
     ΛΕΩΝΙΔΑΣ ΓΡΗΓΟΡΑΚΟΣ: Γιατί δεν το παίρνετε όλο; 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πιθανόν μετεξελικτικά να γίνει αυτή η επιθυμία σας, κύριε Γρηγοράκο, αλλά εσείς, ως κλινικός γιατρός και πανεπιστημιακός, αρνείστε την οποιαδήποτε ένταξη κλινικών του Εθνικού Συστήματος Υγείας στο «ΕΡΡΙΚΟΣ ΝΤΥΝΑΝ;»
     ΛΕΩΝΙΔΑΣ ΓΡΗΓΟΡΑΚΟΣ: Θέλω το πλαίσιο. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αρνείστε, γιατροί στο Εθνικό Σύστημα Υγείας να είναι μέσα στο «ΕΡΡΙΚΟΣ ΝΤΥΝΑΝ»;
     Αρνείστε σε μέρες εφημερίας να κάνουμε χρήση των κενών κλινών του Nοσοκομείου «EΡΡΙΚΟΣ ΝΤΥΝΑΝ»; Όχι. Άρα, λοιπόν, όταν εσείς θα σχεδιάσετε –και ανοίγουμε τη συζήτηση- κατόπιν συζητήσεως με το Διοικητικό Συμβούλιο του «ΕΡΡΙΚΟΣ ΝΤΥΝΑΝ» που είναι μία θετική εξέλιξη και δείτε προτάσεις, που θα είναι εποικοδομητικές σ’ ένα γενικότερο πλαίσιο λειτουργίας, τα συζητάμε σε προσεχές νομοσχέδιο.
     	Αυτήν τη στιγμή, όμως, είμαστε υποχρεωμένοι –και καθυστερήσαμε- να προχωρήσουμε και θα προχωρήσουμε επ’ ωφελεία των Ελλήνων πολιτών σ’ αυτήν την οικονομική και κοινωνική συνάντηση – σχέση - συνεργασία που δεν έχει καμία επιβάρυνση του ελληνικού δημοσίου, δεν έχει καμία επιβάρυνση των ασφαλιστικών ταμείων ει μη μόνο μία καλή και τέλεια συνεργασία.
     	Βλέπω τον κ. Χρυσοχοϊδη να αγανακτεί. Κύριε συνάδελφε, έχετε δίκιο, αλλά κι εσείς κι εμείς, όλοι οι Βουλευτές που παίρνουμε μηνύματα, έχουμε τα γραφεία μας και μας λένε «σας παρακαλώ πολύ, ένα κρεβάτι εντατικής θεραπείας στο «ΕΡΡΙΚΟΣ ΝΤΥΝΑΝ», ένα κρεβάτι να νοσηλευτώ, κάποιος να έλθει να με χειρουργήσει». Αυτό λύνουμε και νομίζω ότι κι εσείς έχετε αυτήν τη διάθεση. Αν έχουμε κάποια αστοχία, εδώ είμαστε να το συζητήσουμε, αλλά εμείς θα προχωρήσουμε.
     	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     	Ο κ. Λεβέντης έχει το λόγο για να κάνει μία διευκρίνιση.
     	ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     	Δεν είχα πρόθεση να μιλήσω, αλλά επειδή έγινε εδώ όλη αυτή η συζήτηση γύρω από το «ΕΡΡΙΚΟΣ ΝΤΥΝΑΝ», πρέπει να ξεκαθαρίσουμε τι ακριβώς λέει και πού διαφωνούμε. Τι λέει εδώ η τροπολογία; «Επιτρέπεται η μεταφορά νοσηλευτικών μονάδων του Ε.Σ.Υ. και η απασχόληση ιατρικού προσωπικού του Ε.Σ.Υ. στο ίδρυμα, με όρους και διαδικασίες, που αποφασίζει το διοικητικό συμβούλιο και εγκρίνει ο Υπουργός Υγείας». Επομένως μπορεί να μεταφερθούν ολόκληρες κλινικές του Ε.Σ.Υ.. Από πού θα είναι αυτές οι κλινικές; 
     	Δεύτερον, ποιο καθεστώς θα ισχύει; Αυτές οι κλινικές που θα πάνε στο «ΕΡΡΙΚΟΣ ΝΤΥΝΑΝ» είναι ιδιωτικού δικαίου πλέον ή είναι του Ε.Σ.Υ.; Στον ίδιο χώρο θα υπάρχουν δύο μέτρα και δύο σταθμά; 
     	Άλλο ζήτημα: Θα δίνεται ειδικότητα από δω και θα υπάρχει μία λίστα. Είναι αμφιλεγόμενο αυτό. Δεν ξέρουμε ποιος θα καθορίζει τη λίστα, πλην όμως η ειδικότητα εκεί πώς θα παρέχεται; Θα εφημερεύει; Ο κύριος Υπουργός εξωράισε –κι εγώ θα ήθελα να είναι έτσι- τα πράγματα, αλλά πολύ αμφιβάλλω, αν θα γίνουν έτσι στην πράξη, κύριε Υπουργέ. Αυτήν τη στιγμή, γιατί να πάει ο άλλος στο «Κρατικό Αθηνών» ή στο «Κρατικό Πειραιώς» στη Νίκαια για να κάνει εφημερία και να μην πάει στο «Ερρίκος Ντυνάν»; Ποιος θα τους επιλέξει; Με ποια κριτήρια; Φαντάζομαι ότι θα είναι προνομιούχοι αυτοί που θα πάνε εκεί.
     	Ένα άλλο θέμα: Είδαμε τώρα το θόρυβο που έγινε στο Βόλο, όπου οι εφημερεύοντες δεν ήταν στη θέση τους. Άλλο βέβαια αν αμείβονται οι εφημερίες, αν εκπληρώνει και η πολιτεία τις υποχρεώσεις της, αλλά εφόσον κάποιος είναι στη λίστα της εφημερίας, πρέπει να είναι στη θέση του. Αυτό δεν το αμφισβητεί κανένας. Εδώ για ποιους θα εφημερεύουν; Πώς θα ελέγχονται; Θα κάνει κι εκεί τις εξορμήσεις το Υπουργείο και θα πει «αυτός ήταν ή δεν ήταν στη θέση του»;
     	Σας ευχαριστώ πολύ.
     	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κ.  Λεβέντη.
     	Ο κ. Κωνσταντόπουλος έχει το λόγο.
     	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία και κύριοι συνάδελφοι, κατανοώ πλήρως και την επιλεκτική προσοχή ορισμένων Βουλευτών, ιδιαίτερα της Αξιωματικής Αντιπολίτευσης και την επιλεκτική αντίληψή τους σ’ αυτό το νομοσχέδιο και την επιλεκτική μνήμη τους. Επιλεκτική μνήμη υπάρχει σε πολλά νομοσχέδια, σε πολλές προεκλογικές εξαγγελίες της Αξιωματικής Αντιπολίτευσης στο παρελθόν και στις πράξεις της μετεκλογικά. Αυτό το κατανοώ, γιατί απλά έτσι τους συμφέρει. 
     Να κατανοήσω ακόμη και την αλλαγή αντιπολιτευτικής τακτικής. Τα Πρακτικά της Επιτροπής Κοινωνικών Υποθέσεων είναι εδώ. Η Αξιωματική Αντιπολίτευση εξήγησε τους λόγους για τους οποίους θα ψήφιζε επί της αρχής και ψήφισε επί της αρχής το νομοσχέδιο στην Επιτροπή Κοινωνικών Υποθέσεων. Κατανοώ και την αλλαγή αντιπολιτευτικής τακτικής, γιατί προφανώς και στο κόμμα αυτό τελευταία υπερισχύουν οι κραυγές έναντι της λογικής.
     Να κατανοήσουμε και πολλά άλλα, αν θέλετε, αλλά να υπάρχει, όμως, και σύγχυση και στην τροπολογία για το «ΕΡΡΙΚΟΣ ΝΤΥΝΑΝ»; Όταν ιδιωτικοποιούνται διάφοροι τομείς και στην υγεία, φωνάζετε. Όταν δημοσιοποιούμε τώρα προς όφελος των πολλών ένα κομμάτι της λεγόμενης ιδιωτικής υγείας και εκεί πάλι φωνάζετε; Όταν ένα νοσοκομείο υψηλών προδιαγραφών δίδεται πάλι στους πολλούς, για χρήση των πολλών και εδώ διαφωνία; Εκτός και αν επιθυμείτε το όλον ή τίποτα. Δηλαδή θα επιθυμούσατε μόνο να σας πούμε να δημοσιοποιήσουμε πλήρως το «ΕΡΡΙΚΟΣ ΝΤΥΝΑΝ». Το ότι κάποιες υπηρεσίες δίδονται προς χρήση των πολλών και εκεί υπάρχει διαφωνία;
     ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, δεν είπαμε αυτό! 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Διαφωνούμε, για να διαφωνούμε; Και αυτό φαίνεται όταν ψηφίζετε τα δεκατρία από τα δεκαπέντε άρθρα του συζητούμενου νομοσχεδίου. Δεν το ψηφίζετε επί της αρχής για τους γνωστούς λόγους.
     Επαναλαμβάνω ότι ειλικρινά θέλουμε πολλά να κατανοήσουμε και έχουμε αυτήν την καλή διάθεση να βρούμε τα πεδία προσέγγισης ιδιαίτερα σ’ ένα νομοσχέδιο, το οποίο το θέλει η κοινωνία των πολιτών. 
     Μας λέτε ότι θα αρκούσε μία και μόνο λέξη, τριτεκνία ίσον πολυτεκνία, ώστε να μείνετε ικανοποιημένοι. Επειδή, λοιπόν, πολύ ασχολείστε με το πρόγραμμα της Νέας Δημοκρατίας, με τις προεκλογικές εξαγγελίες της Νέας Δημοκρατίας, βάλτε το στο πρόγραμμά σας. Ορίστε, ιδού η Ρόδος, ιδού και το πήδημα! Βάλτε το στο πρόγραμμά σας ότι θα κάνετε αμέσως την τριτεκνία πολυτεκνία. 
     Και επειδή στηρίζετε πολλά στην ελπίδα και ελπίζετε ότι σύντομα θα έλθετε στην εξουσία, μπορείτε αύριο να δώσετε ελπίδα στους τρίτεκνους; Η ελπίδα είναι ένα συναίσθημα, το οποίο έρχεται από το μέλλον. Εσείς λέτε ότι είστε το μέλλον. Δώστε, λοιπόν, την ελπίδα στους τρίτεκνους με μια επίσημη αναφορά, να γραφτεί στα Πρακτικά της Βουλής, ότι μόλις έλθετε στην Κυβέρνηση κατ’ ευθείαν θα δώσετε όλα τα δικαιώματα, θα ονομάσετε αμέσως τους τρίτεκνους πολύτεκνους. Σας προκαλέσαμε επανειλημμένως, δεν το κάνετε. 
     Άρα, λοιπόν, οι τρίτεκνοι εμπιστεύονται μόνο τη Νέα Δημοκρατία, μόνο την Κυβέρνηση του Κώστα Καραμανλή, ο οποίος από την πρώτη ημέρα, που έγινε Πρωθυπουργός, στο Υπουργικό Συμβούλιο και στους Υπουργούς του ήθελε να συντονίσει τις προσπάθειες να δώσουμε ό,τι είναι δυνατόν στους τρίτεκνους, ώστε η προεκλογική εξαγγελία να γίνει πράξη. 
     Αυτά μπορούμε να δώσουμε σήμερα, το είπαμε καθαρά. Είναι ένα βήμα, δεν είναι άλμα. Τα 80% των εξαγγελιών και των προνομίων, αν θέλετε, που υπάρχουν στους πολύτεκνους, δίδονται και στους τρίτεκνους. Δεν τους εξομοιώνουμε σήμερα, γιατί δεν μπορούμε απλά να το κάνουμε, λέγοντας την αλήθεια και στο μέσον της κυβερνητικής μας θητείας κάνουμε αυτά που είμαστε σε θέση να δώσουμε. Τίποτα περισσότερο, τίποτα λιγότερο.
     Να αναφέρω απλώς δύο τροποποιήσεις παρατηρήσεις στα άρθρα 4 και 5.
     Το άρθρο 4 εδάφιο β’ θα γίνει «ομογενείς αλλοδαπούς που διαμένουν μόνιμα πλέον στην Ελλάδα και διαθέτουν δελτίο ομογενούς». Δηλαδή υπήρχε το «επιστρέφουν για μόνιμη εγκατάσταση». Αυτό απαλείφεται και το σωστό είναι «ομογενείς αλλοδαπούς που διαμένουν μόνιμα και διαθέτουν δελτίο ομογενούς». 
     Το ίδιο ισχύει και για το άρθρο 5 εδάφιο β’. Πάλι θα γίνει «ομογενείς αλλοδαπούς που διαμένουν μόνιμα και διαθέτουν δελτίο ομογενούς». Αυτό το αναφέρω για να μην υπάρχει καμία παρεξήγηση και για τους ομογενείς Βορειοηπειρώτες, οι οποίοι και φυσικά δεν θέλουμε να εκριζωθούν από τις προγονικές τους εστίες και να επιστρέψουν μόνιμα στην Ελλάδα. Μας αρκεί να διαμένουν μόνιμα στην πατρίδα μας.
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     Ορίστε, κύριε Καστανίδη, έχετε το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ο Υφυπουργός κ. Κωνσταντόπουλος εξέφρασε την κατανόησή του για τη στάση της Αντιπολιτεύσεως. Θα ήθελα να του υπενθυμίσω ότι πριν εκφράσει με γενναιότητα την κατανόησή του, πρέπει να κατανοήσει επίσης τι λέει η Αντιπολίτευση, γιατί φοβούμαι, κύριε Υφυπουργέ, ότι ούτε εσείς ούτε ο ομότεχνός σας και παρακαθήμενός σας δεν κατανοήσατε τι λέει η Αντιπολίτευση. 
     Ετέθη, παραδείγματος χάριν, το ερώτημα γιατί, ενώ ψηφίζει η Αντιπολίτευση τα περισσότερα των άρθρων του νομοσχεδίου, το κατεψήφισε επί της αρχής. Η απάντηση είναι εξαιρετικά απλή.
     Πρώτον, σε ό,τι αφορά την ακρίβεια των γεγονότων, στην επιτροπή η Αξιωματική Αντιπολίτευση εξέφρασε τη θετική της στάση υπό την προϋπόθεση ότι κυρίως τα άρθρα 1 και 2 θα βελτιώνονταν κατά τη συζήτηση στην Ολομέλεια. Κάτι τέτοιο δεν επισυνέβη και γι’ αυτόν ακριβώς το λόγο η Αντιπολίτευση εξέφρασε την άρνησή της επί της αρχής. 
     Δεύτερον και το σπουδαιότερο. Η αντίθεσή μας στην αρχή του νομοσχεδίου έγκειται στο γεγονός ότι ενώ υποσχεθήκατε με γενναία διάθεση προεκλογικώς ότι θα εξισώσετε για όλες τις συνέπειες τις τρίτεκνες οικογένειες με τις πολύτεκνες, το νομοσχέδιό σας διαπνέεται από πολύ μερικότερη αντίληψη, κάνει πολύ μικρά βήματα προς αυτήν την κατεύθυνση και συνεπώς, σε υπενθύμιση της προεκλογικής σας δεσμεύσεως, αρνούμαστε την αρχή του νομοσχεδίου. 
     Ασφαλώς, κύριοι Υφυπουργοί, δεν αρνούμαστε και τα ψίχουλα, όπως κάποτε εσείς χαρακτηρίζατε πολύ πιο γενναιόδωρες τις παροχές των κυβερνήσεων του ΠΑ.ΣΟ.Κ. Και τα ψίχουλα είναι για τους «φτωχούληδες του Θεού». Και με αυτήν την έννοια επειδή είμαστε με τους «φτωχούληδες του Θεού», λέμε «ναι» σε αρκετές από τις προτάσεις σας. Αλλά μπροστά στα μεγάλα, που υποσχεθήκατε και τα αρνείστε σήμερα με την κυβερνητική σας πράξη, οφείλουμε να σας υπενθυμίσουμε την αντίθεση ανάμεσα στους λόγους και τις πράξεις σας. 
     Κύριε Πρόεδρε, επιθυμώ να συνοψίσω τα συμπεράσματα της συζήτησης, κυρίως, όμως, να συνοψίσω τα συμπεράσματα για τα επιχειρήματα της Αντιπολίτευσης. 
     Πρώτον, το είπα μόλις πριν. Ήταν πολύ μεγαλύτερες οι προεκλογικές σας υποσχέσεις από αυτά που εισηγείστε με το συζητούμενο νομοσχέδιο στη Βουλή των Ελλήνων. 
     Δεύτερον, υπό την πίεση των επιχειρημάτων της Αντιπολιτεύσεως καταλάβατε τα αδιέξοδα, τις αντιθέσεις μεταξύ κοινωνικών μερίδων, που μπορούν να προκύψουν από τις ρυθμίσεις σας –παραδείγματος χάριν, τα ποσοστά εισαγωγής στη Δημόσια Διοίκηση θα εμοιράζοντο μεταξύ περισσοτέρων τώρα δικαιούχων- και υπό το βάρος αυτών των επιχειρημάτων, επιχειρήσατε ορισμένες βελτιώσεις, οι οποίες, όμως, δεν επιλύουν το πρόβλημα. 
     Έτσι, λοιπόν, με ορισμένες από τις προτεινόμενες βελτιώσεις επιφέρεται μία ουσιαστική βελτίωση, την οποία επιψηφίζουμε. Με άλλες βελτιώσεις, που εισηγείστε, είναι οριακού χαρακτήρα τα θετικά αποτελέσματα που προκύπτουν γι’ αυτό εκεί έχουμε επιφυλάξεις. Σε μία δε τουλάχιστον περίπτωση, στο άρθρο 3, αφαιρείτε υπεσχημένα από τις κοινωνικές κατηγορίες και τα φυσικά πρόσωπα, που περιγράφονται στο άρθρο αυτό. Δηλαδή, ενώ για τους δικαιούχους του άρθρου 3 προβλέπατε ότι εξαιρούνται μόνο τα υπεσχημένα της παραγράφου, τώρα προσθέτετε ως εξαίρεση και όσα ρυθμίζονται  με την παράγραφο 1. 
     Θα σας δώσω την ακριβή διατύπωση.
      Η παράγραφος 1 του άρθρου 3 αντικαθίσταται ως εξής: «Οι παροχές του άρθρου 1 πλην των παραγράφων 1 και 2 αυτού» –στην αρχική διατύπωση ήταν μόνο για τη δεύτερη παράγραφο- «καταβάλλονται στους δικαιούχους». 
     Δηλαδή, τώρα εξαιρείτε από τις παροχές που έπρεπε να λάβουν οι περιγραφόμενοι στο άρθρο 3 δικαιούχοι και την παράγραφο 1. 
     ‘Ερχομαι τώρα στις τροπολογίες που κατέθεσαν οι Υπουργοί και κυρίως στην τροπολογία, που αφορά το Ίδρυμα «ΕΡΡΙΚΟΣ ΝΤΥΝΑΝ». 
     Η τροπολογία, την οποία καταθέσατε είναι το ελάχιστο άθλια νομοτεχνικά διατυπωμένη και είναι ντροπή τέτοιο κείμενο να έρχεται για συζήτηση στην Ολομέλεια της Βουλής. Θα σας δώσω μερικά παραδείγματα, πριν την κρίνω επί της ουσίας. 
     Τροποποιείται ο νόμος με τον οποίο κυρώθηκε το καταστατικό του Ιδρύματος «ΕΡΡΙΚΟΣ ΝΤΥΝΑΝ» το 1992. Το κείμενο αρχίζει ως εξής: «Στο άρθρο 2 προστίθεται περίπτωση ζ΄ ως εξής …», αλλά πρέπει να καταγράψετε πού ακριβώς αναφέρεται. Δεν το λέτε. 
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχει διορθωθεί. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεύτερον, διατυπώνετε τα ακόλουθα: «Σε περίπτωση παραίτησης, αποποίησης, έκπτωσης, ανικανότητας κάποιου από τα μέλη του Διοικητικού Συμβουλίου…».
     Τι εννοείτε με τον όρο «αποποίηση»; Τι θα πει «σε περίπτωση αποποίησης κάποιου από τα μέλη του Διοικητικού Συμβουλίου»; Ποιος αποποιείται ποιον; Εκτός αν εννοείτε αποποίηση της θέσεως διορισμού, το διορισμό δηλαδή. Αλλά, εάν εννοείτε αυτό, αντιλαμβάνεστε ότι η διατύπωσή σας συντακτικά είναι άλλα αντί άλλων. 
     Τώρα, λοιπόν, θα ήθελα να κρίνω…
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το ίδιο είχατε γράψει εσείς στο ν. 2082.
     ΧΑΡΑΛΑΜΠΟΣ ΚΑΣΤΑΝΙΔΗΣ: Με συγχωρείτε, αλλά στο νόμο του 1992 συντάκτης ήταν η προκάτοχος Κυβέρνησή σας.
      ΠΡΟΕΔΡΕΥΩΝ (Ιωάννης Τραγάκης): Όχι, ο ν. 2082 είναι ο νόμος. Πείτε μας ποιος νόμος είναι.
     ΧΑΡΑΛΑΜΠΟΣ ΚΑΣΤΑΝΙΔΗΣ: Εάν αναφέρεστε, κύριε Υπουργέ, στον προηγούμενο νόμο είναι επίτευγμα της κυβέρνησης Μητσοτάκη. Συνεπώς, μην αναφέρεστε σ’ εμάς, αλλά να διαβάζετε προσεκτικότερα.
     Τώρα, επί της ουσίας, πρέπει να σας πω ότι δεν αντελήφθην αυτήν τη μεγάθυμη διακήρυξη από τον «ομότεχνό» σας κ. Γιαννόπουλο, ότι προσφέρετε σε πολλές κατηγορίες Ελλήνων πολιτών τη δυνατότητα να φιλοξενούνται στο «ΕΡΡΙΚΟΣ ΝΤΥΝΑΝ». 
     Εγώ αυτά που βλέπω είναι τα εξής: Πρώτον, διαγράφονται οι προϋποθέσεις επιχορήγησης του Ιδρύματος. Δεύτερον, παρέχονται συγκεκριμένες αρμοδιότητες στον Αντιπρόεδρο του Διοικητικού Συμβουλίου και, τρίτον, αυτό που ορίζετε, χωρίς να γνωρίζουμε ποιοι είναι οι όροι, είναι ότι μεταφέρονται νοσηλευτικές μονάδες του Εθνικού Συστήματος Υγείας. Λειτουργούσες, δηλαδή, μονάδες του Εθνικού Συστήματος Υγείας μεταφέρονται στο «ΕΡΡΙΚΟΣ ΝΤΥΝΑΝ», όπως μεταφέρεται και απασχολούμενο ιατρικό προσωπικό, αλλά –προσέξτε- με όρους και διαδικασίες που αποφασίζει το Διοικητικό Συμβούλιο και εγκρίνει απλώς ο Υπουργός Υγείας και Πρόνοιας.
     Πείτε μου, σας παρακαλώ πολύ, γιατί δεν θα θέλατε να περιγράψετε στο κείμενο της τροπολογίας σας ποιοι είναι αυτοί οι όροι, ώστε να προϊδεαστεί στοιχειωδώς η ελληνική Βουλή; Διότι καμία δέσμευση δεν μπορούμε ν’ αντιληφθούμε όταν γενικώς παρέχετε την εξουσιοδότηση στο Διοικητικό Συμβούλιο για μεταφορά προσωπικού και λειτουργουσών νοσηλευτικών μονάδων του Εθνικού Συστήματος Υγείας.
     Θα ήταν σκοπιμότερο και ακριβέστερο –θα έλεγα δε και επωφελέστερο- για τους πολίτες, υπέρ των οποίων διακηρύσσετε ότι αγωνίζεσθε αν περιγράφατε στην τροπολογία σας ποιοι είναι αυτοί οι όροι. 
     Κύριε Πρόεδρε, θα τελειώσω με μία γενική πολιτική παρατήρηση. Είπε ο κ. Γιαννόπουλος –θα χρησιμοποιήσω ακριβώς τη διατύπωσή του- ότι «Σ’ ό,τι αφορά στις τρίτεκνες οικογένειες και άλλους», πράγματι τα υποσχεθήκαμε, αλλά δεν μπορούσαμε να γνωρίζουμε την οικονομική κατάσταση που μας παρέδωσε το ΠΑ.ΣΟ.Κ.»
      Κύριε Υφυπουργέ και εσείς και η Κυβέρνησή σας πρέπει κάποτε να αποκτήσετε γνώση της ευθύνης. Έχετε άγνοια της ευθύνης. Τα προβλήματα στην οικονομική κατάσταση της χώρας, όπως προκύπτει και από την τελευταία αναφορά της Κομισιόν, τα προκάλεσε η απίστευτα ανεύθυνη απογραφή του κ. Αλογοσκούφη και του κ. Καραμανλή.
     ΠΡΟΕΔΡΕΥΩΝ (Ιωάννης Τραγάκης): Μα, κύριε Καστανίδη..
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, με συγχωρείτε, δεν μπορεί να με διακόπτετε, όταν αυτά διατυπώθηκαν από τον παριστάμενο Υφυπουργό.
     ΠΡΟΕΔΡΕΥΩΝ (Ιωάννης Τραγάκης): Άλλο λέω εγώ τώρα. Το χρόνο κοιτάω.
     ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ πολύ. Θα τελειώσω, κύριε Πρόεδρε. Άλλωστε συνολικά η Κυβέρνηση, για να πει τα περισπούδαστα, πήρε δεκαέξι, δεκαεπτά λεπτά χρόνο. Δεν θα χρειαστώ παραπάνω από ένα λεπτό.
     Θέλω να πω λοιπόν, κύριε Υπουργέ, ότι θα καταγραφείτε στην ιστορία ως Κυβέρνηση που αγνοεί την ευθύνη της. Μέσω της απογραφής σας, προκλήθηκαν τα προβλήματα. Μου θυμίζετε το βαρόνο Μινχάουζεν, ο οποίος μετέτρεψε το απόλυτο ψεύδος σε παραμύθι για να τονίσει το μπόι του.
     Ε, λοιπόν, είστε μία Κυβέρνηση των «βαρόνων Μινχάουζεν». Αυτό κατανοήστε το.
     ΠΡΟΕΔΡΕΥΩΝ (Ιωάννης Τραγάκης): Άρα, την κορώνα θέλατε να ρίξετε.
     Ο κ. Τασούλας έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, μου επιτρέπετε;
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, θα μιλήσει και ο Υπουργός και ο Κοινοβουλευτικός Εκπρόσωπος;
     ΠΡΟΕΔΡΕΥΩΝ (Ιωάννης Τραγάκης): Και εσείς θα μιλήσετε και όσοι έχουν δικαίωμα να μιλήσουν. Άπαντες θα μιλήσουν, απλώς να είστε προσηλωμένοι στο χρόνο.
     Ορίστε, κύριε Τασούλα, έχετε το λόγο.
     ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, η συνήθεια του ΠΑ.ΣΟ.Κ. να προεξοφλεί έσοδα του μέλλοντος, εξικνείται πλέον σήμερα στο να προεξοφλεί και τον ιστορικό του μέλλοντος. Δεν περιορίζεστε στην προεξόφληση εσόδων που έχουν προκαλέσει τόσες δυσκολίες στη δημοσιονομική διαχείριση, αλλά ζηλώσατε τη δόξαν και του ιστορικού του μέλλοντος και προεξοφλείτε την καταγραφή της ιστορίας, απονέμοντας στη Νέα Δημοκρατία τίτλους ευγενείας, οι οποίοι -όπως ξέρετε- δεν επιτρέπονται από το Σύνταγμα και τους οποίους και να θέλαμε να περιβληθούμε, δεν θα είχαμε αυτήν τη δυνατότητα, κύριε Καστανίδη. Ούτε υποθέτω ότι είστε διατεθειμένος, προκειμένου να διευκολύνετε κάτι τέτοιο, να προτείνετε επαναφορά των τίτλων ευγενείας. Συνεπώς, είναι απρόσφορος αυτή η κατακραυγή, την οποία πάτε να αποδώσετε στη Νέα Δημοκρατία. 
     Ωστόσο, διεκδικείτε έναν άλλο τίτλο. Διεκδικείτε τον τίτλο του φανατικού, όχι απλώς αναγνώστη, αλλά και του φανατικού υποστηρικτή των προεκλογικών δεσμεύσεων της Νέας Δημοκρατίας. 
     Είναι εκπληκτικό πώς το ΠΑ.ΣΟ.Κ. δεν ασχολείται με το να καταστρώσει ένα δικό του σχέδιο και ένα δικό του πρόγραμμα για τη χώρα, αλλά διαβάζει λέξη προς λέξη, συλλαβή προς συλλαβή, το πρόγραμμα της Νέας Δημοκρατίας, το οποίο προεκλογικώς δεν αναγνώριζε καν ότι υπάρχει και σήμερα κεντρίζει τη Νέα Δημοκρατία, ως δήθεν φωνή της συνειδήσεώς της, να τηρήσει επακριβώς και χωρίς έλεος, για τη χρονική ανάπτυξη εφαρμογής του προγράμματος, το πρόγραμμα αυτό.
     Προεκλογικώς θυμάμαι ότι είχε κατηγορηθεί η Νέα Δημοκρατία και είχε προειδοποιηθεί ο ελληνικός λαός με τη φράση: «Προσέξτε, η Νέα Δημοκρατία δεν είναι το καλό ΠΑ.ΣΟ.Κ.». Γιατί η μόνη περίπτωση για να την ψηφίσει ο ελληνικός λαός, ήταν να την εκλάβει ως το καλό ΠΑ.ΣΟ.Κ.. Τόση αλαζονεία υπήρχε, λες και δεν υπήρχε περίπτωση να ψηφιστεί κάτι διαφορετικό από το ΠΑ.ΣΟ.Κ..
     ΧΑΡΑΛΑΜΠΟΣ ΚΑΣΤΑΝΙΔΗΣ: Έχετε πρόβλημα ταυτότητας.
     ΚΩΝΣΤΑΝΤΙΝΟΣ ΤΑΣΟΥΛΑΣ: Σήμερα το ΠΑ.ΣΟ.Κ. μετατρέπεται, αγνοώντας εκείνες τις προειδοποιήσεις, σε καλή Νέα Δημοκρατία. Παίρνετε, δηλαδή, το πρόγραμμά μας σε κάθε στάση του λόγου σας και ζητάτε από την Κυβέρνηση να το εφαρμόσει. Ποιος σας είπε ότι δεν θα το εφαρμόσει; Εμείς πρώτοι είπαμε ότι θα το εφαρμόσουμε, παρά το ότι η δημοσιονομική κατάσταση εξελίχθηκε πολύ πιο επαχθής, πολύ πιο καταθλιπτική, ακόμη και από τις πιο μακάβριες, θα έλεγα, προβλέψεις μας.
     Και επειδή διαρκώς επικαλείται το ΠΑ.ΣΟ.Κ. το θέμα της απογραφής και ενδεχομένως στο σημείο αυτό, με τις διαφορές των εννοιών «χρέος» και «έλλειμμα», με τις ετεροχρονισμένες καταγραφές και με τις λογιστικές αναφορές, να υπάρχει περίπτωση να μπερδεύονται κάποιοι, θα ήθελα να ξεφύγουμε από τις διατυπώσεις της Ευρωπαϊκής Στατιστικής Υπηρεσίας και να πάω σε μια άλλη ουσιαστική απογραφή, την οποία αποκλείεται να διαστρεβλώσετε, διότι είναι μια απογραφή,  ένας απολογισμός ο οποίος προκύπτει από την εικοσαετία  της θητείας σας και όχι από οποιαδήποτε λογιστική απεικόνισή της. 
     Ασχέτως, λοιπόν, λογιστικών διατυπώσεων, το ΠΑ.ΣΟ.Κ. κληροδότησε στη χώρα την τελευταία θέση στα ελλείμματα ως ποσοστό του τζίρου της χώρας, ως ποσοστό του Α.Ε.Π., κληροδότησε την τελευταία θέση στο χρέος στην Ευρωπαϊκή Ένωση επίσης ως ποσοστό του Α.Ε.Π., την τελευταία θέση στο καθαρό εισόδημα, την τελευταία θέση στους δείκτες ανταγωνιστικότητας. Κληροδοτήσατε την τελευταία θέση στη ροή άμεσων ξένων επενδύσεων και την τελευταία θέση στην αξιοποίηση των κοινοτικών προγραμμάτων. 
     Αυτά όλα δεν περιλαμβάνονται στις λογιστικές απογραφές, αλλά είναι ο απόηχος και η καταθλιπτική κληρονομιά, η οποία δεν επιτρέπει σήμερα στη Νέα Δημοκρατία να πραγματοποιήσει πλήρως την προεκλογική της δέσμευση. Είμαστε, όμως, βέβαιοι ότι θα εξακολουθήσετε να αποποιείστε την υποχρέωσή σας. Και εδώ έχω μία άλλη έννοια περί αποποιήσεως, γιατί τώρα πια πρέπει να φοβόμαστε, όπως λέει ο ποιητής, «τες κλίσεις και την προφοράν μας». Αφού δεν μπορείτε να παρακολουθήσετε την πολιτική μας, βλέπω ότι κάνετε γραμματολογική και συντακτική παρακολούθηση και, συνεπώς, είμαστε και σ’ αυτό πάρα πολύ προσεκτικοί, για μην κάνουμε λάθος συντακτικό. Αποποιείσθε, λοιπόν, την υποχρέωσή σας να εφαρμόσετε και να παρουσιάσετε ένα δικό σας πρόγραμμα και συνεχώς επικαλείστε το δικό μας πρόγραμμα. Να είστε βέβαιοι ότι το δικό μας πρόγραμμα, όπως δεσμεύτηκε ο Πρωθυπουργός απ’ αυτήν τη θέση, στην πρώτη μόλις τετραετία θα το έχουμε εκπληρώσει. 
     Με αφορμή αυτό το θαρραλέο νομοσχέδιο, εν σχέσει με το παρελθόν αυτού του τομέα, να είστε βέβαιοι ότι δεν θα αποστούμε αυτών των δεσμεύσεων και των υποχρεώσεων, υποχρεώσεις τις οποίες δεν καταδεχθήκαμε να αποποιηθούμε –πάλι το «αποποιηθούμε»- ακόμη και μετά την παρουσίαση της πραγματικής δημοσιονομικής καταστάσεως. Ακόμη και μετά την πραγματική δημοσιονομική κατάσταση της χώρας, η Νέα Δημοκρατία απαξίωσε -όπως θα έκαναν άλλοι ενδεχομένως- να παραμερίσει τις υποχρεώσεις της και να απομακρυνθεί από τις δεσμεύσεις της. Οι δεσμεύσεις ισχύουν και επειδή σε λίγο θα έχετε μάθει και απ’ έξω το πρόγραμμά μας, να είστε βέβαιοι ότι σιγά-σιγά αυτό που από στήθους θα ξέρετε, θα το βλέπετε να ξεδιπλώνεται και όχι μόνο στον τομέα της υποχρεώσεώς μας έναντι των τριτέκνων οικογενειών, αλλά σε πολλούς τομείς που έχουν σχέση με την πρόνοια, τις στοχευμένες δράσεις και με όλες εκείνες τις υποχρεώσεις, που ομολογώ ότι ξέρετε καλύτερα ακόμη και από εμένα.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος, για να κλείσει τη συζήτηση. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, ο «ομότεχνος» του κ. Κωνσταντόπουλου, Θανάσης Γιαννόπουλος, θέλει να πει ότι στις αναφορές του Κοινοβουλευτικού Εκπροσώπου του ΠΑ.ΣΟ.Κ., εκτός των μαθημάτων κοινοβουλευτικής συνέπειας, έγιναν και προσπάθειες ευρυμάθειας και συντακτικής συνέπειας. 
     Εμείς, κύριε Καστανίδη, δεν κάναμε τίποτε άλλο, παρά πήραμε το άρθρο 49 του ν. 2082, το οποίο είναι η κύρωση της συμφωνίας. Απλώς κατ’ οικονομία χρόνου και για να μην μπείτε στον πειρασμό και, θα έλεγα, στην κόπωση να δείτε το ν.2082, γι’ αυτό κάνουμε αυτές τις παρεμβάσεις στα συγκεκριμένα άρθρα. Άρα, λοιπόν, δεν είναι συντακτική ασυνέπεια ούτε ελληνικός βαρβαρισμός, είναι ακριβώς η αναφορά μας στο άρθρο 49, στην κύρωση της συμφωνίας.
     Όσον αφορά τους όρους τους οποίους θέλετε να μάθετε, δηλαδή κάτω υπό ποιες προϋποθέσεις γίνεται η επιχορήγηση του Ιδρύματος, υπάρχει η έκθεση του Γενικού Λογιστηρίου του Κράτους που λέει ακριβώς ότι καθορίζεται κάθε φορά, χωρίς τον περιορισμό αυτών των προϋποθέσεων, νοσήλιο μικρότερο του 50%. Αυτό ήταν 50% νοσήλιο, που είναι μικρότερο του νοσηλίου που πληρώνουν τα ασφαλιστικά ταμεία στο δημόσιο τομέα. 
     Επίσης, θα πρέπει να έχετε δει τις δικαιοδοσίες και τις αρμοδιότητες, τις οποίες έχει ο Αντιπρόεδρος του Ιδρύματος, ο οποίος είναι από τα τρία μέλη τα οποία διορίζει ο Υπουργός. Οι δικαιοδοσίες του Αντιπροέδρου είναι πολύ μεγαλύτερες, θα έλεγα, από τις αρμοδιότητες, τις οποίες έχει ο Πρόεδρος. Ρυθμιστής της όλης διοίκησης του νοσοκομείου «ΕΡΡΙΚΟΣ ΝΤΥΝΑΝ» είναι ο Αντιπρόεδρος του νοσοκομείου, ο οποίος ορίζεται από το Διοικητικό Συμβούλιο του «ΕΡΡΙΚΟΣ ΝΤΥΝΑΝ», από τα τρία μέλη τα οποία διορίζει ο Υπουργός. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     ΧΑΡΑΛΑΜΠΟΣ ΚΑΣΤΑΝΙΔΗΣ: Μία φράση, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Δεν το αφήνετε, κύριε Καστανίδη, μήπως προκαλέσει και άλλη φράση; 
     ΧΑΡΑΛΑΜΠΟΣ  ΚΑΣΤΑΝΙΔΗΣ: Δεν θα προκαλέσει, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Για να την ακούσουμε, λοιπόν.
     ΧΑΡΑΛΑΜΠΟΣ  ΚΑΣΤΑΝΙΔΗΣ: Κύριε Πρόεδρε, ο λόγος, για τον οποίο ζήτησα να διατυπώσω μία φράση -και σας ευχαριστώ γι’ αυτό- είναι ότι δεν μου δημιουργήθηκε καμία ανάγκη να δώσω απάντηση στους προλαλήσαντες συναδέλφους. 
     ΠΡΟΕΔΡΕΥΩΝ (Ιωάννης Τραγάκης): Εντάξει, ούτε εκείνοι θεωρούν ότι πρέπει να σας απαντήσουν και έτσι τελείωσαν οι ερωτοαπαντήσεις. 
     Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 15 και επί των τροπολογιών και θα γίνει η ψήφισή τους χωριστά.
     Ερωτάται το Σώμα: Γίνεται δεκτό το άρθρο  1,  όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία. 
     ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο  1  έγινε δεκτό κατά πλειοψηφία,  όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία. 
     ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2   έγινε δεκτό κατά πλειοψηφία,  όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο  3, όπως τροποποιήθηκε από τον κύριο Υπουργό;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο  3  έγινε δεκτό ομόφωνα,  όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο  4,  όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4   έγινε δεκτό κατά πλειοψηφία,  όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο  5,  όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5,  έγινε δεκτό κατά πλειοψηφία,  όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο  6,  όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6  έγινε δεκτό κατά πλειοψηφία,  όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο  7 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο  7  έγινε δεκτό κατά πλειοψηφία,  ως έχει.
     Ερωτάται το Σώμα: Γίνεται δεκτό το άρθρο  8, όπως τροποποιήθηκε από τον κύριο Υπουργό;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο  8 έγινε δεκτό ομόφωνα,  όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο  9,  όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ(Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9   έγινε δεκτό κατά πλειοψηφία,  όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο  10,  όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό
     ΠΑΝΑΓΙΩΤΗΣ ΚΟΣΙΩΝΗΣ(Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο  10  έγινε δεκτό κατά πλειοψηφία,  όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 11,   όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία. 
     ΠΑΝΑΓΙΩΤΗΣ ΚΟΣΙΩΝΗΣ(Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό κατά πλειοψηφία,  όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 12 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο  12  έγινε δεκτό ως έχει ομοφώνως.
     Ερωτάται το Σώμα: Γίνεται δεκτό το άρθρο 13,  όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ(Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο  13  έγινε δεκτό κατά πλειοψηφία,  όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 14 ως έχει;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό ομόφωνα ως έχει.
     Ερωτάται το Σώμα: Γίνεται δεκτό το άρθρο 15   ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία. 
     ΠΑΝΑΓΙΩΤΗΣ ΚΟΣΙΩΝΗΣ(Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο  15  έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτή η τροπολογία με γενικό αριθμό 524 και ειδικό 18;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΠΑΝΑΓΙΩΤΗΣ ΚΟΣΙΩΝΗΣ(Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 524 και ειδικό 18   έγινε δεκτή κατά πλειοψηφία. 
     Ερωτάται το Σώμα: Γίνεται δεκτή η τροπολογία με γενικό αριθμό 541 και ειδικό 19, όπως τροποποιήθηκε;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΠΑΝΑΓΙΩΤΗΣ ΚΟΣΙΩΝΗΣ(Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 541 και ειδικό 19   έγινε δεκτή κατά πλειοψηφία,  όπως τροποποιήθηκε.
     Ερωτάται το Σώμα: Γίνεται δεκτή η τροπολογία με γενικό αριθμό 555 και ειδικό 24, όπως τροποποιήθηκε;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία. 
     ΠΑΝΑΓΙΩΤΗΣ ΚΟΣΙΩΝΗΣ(Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 555 και ειδικό 24  έγινε δεκτή κατά πλειοψηφία, όπως τροποποιήθηκε.
     Ερωτάται το Σώμα: Γίνεται δεκτή η τροπολογία με γενικό αριθμό 582 και ειδικό 27;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΠΑΝΑΓΙΩΤΗΣ ΚΟΣΙΩΝΗΣ(Ε’ Αντιπρόεδρος της Βουλής): Κατά πλειοψηφία. 
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 582 και ειδικό 27   έγινε δεκτή κατά πλειοψηφία.
     Υπάρχει, κύριοι συνάδελφοι, η τροπολογία με γενικό αριθμό 581 και ειδικό 26, την οποία υπογράφει μεταξύ των άλλων και ο κ. Χρυσοχοϊδης.
     Ορίστε, κύριε Χρυσοχοϊδη, έχετε το λόγο.
     ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε. 
     Η τροπολογία που καταθέσαμε σχετικά με τους απολυμένους του ομίλου «ΚΛΩΝΑΤΕΞ», στη Νάουσα, πρέπει να σας πω ότι δεν είναι μια κίνηση για να δημιουργήσουμε εντυπώσεις, αλλά είναι μια κίνηση για να συγκινήσουμε και να κινητοποιήσουμε την Κυβέρνηση. Είναι μια πρωτοβουλία, με την οποία επιτέλους πρέπει να ευαισθητοποιηθεί η Κυβέρνηση για το σημαντικότατο αυτό ζήτημα. 
     Θέλουμε να παρουσιάσουμε τις πραγματικές του διαστάσεις και, επιτέλους, να αναλάβει η Κυβέρνηση συγκεκριμένες πρωτοβουλίες. Είναι αξιοπερίεργο γιατί η τροπολογία είναι εμπρόθεσμη, το ότι οι αρμόδιοι Υπουργοί που εκπροσωπούν το συγκεκριμένο ζήτημα και που είναι οι καθ’ ύλην αρμόδιοι, είναι απόντες. Εν πάση περιπτώσει, περιμένουμε μια εποικοδομητική στάση από την Κυβέρνηση.
     Έχουμε να κάνουμε με μια πραγματικά απαράδεκτη κοινωνικά κατάσταση. Τα δύο τελευταία χρόνια στην περιοχή της Νάουσας έχασαν τη δουλειά τους εκατοντάδες άνθρωποι και είναι κάτι περισσότερο από πιθανό ότι το επόμενο διάστημα θα χάσουν και άλλοι τη δουλειά τους. Μιλάμε για ένα τεράστιο κοινωνικό ζήτημα που ταλανίζει την τοπική κοινωνία, ένα ζήτημα που απειλεί την κοινωνική συνοχή της περιοχής και αφορά μια περιοχή και μια πόλη, οι οποίες έχουν ισχυρές παραδόσεις στην παραγωγή και στη βιομηχανία. 
     Τελικώς, όμως, ποια είναι η στάση της Κυβέρνησης απέναντι σ’ αυτά, κύριε Πρόεδρε; Εξαγγελίες, ημίμετρα, αοριστίες και κούφια λόγια. Σκεφθείτε ότι η Κυβέρνηση αποφάσισε να αναθέσει στο δήμο την πρόσληψη κάποιων απολυμένων με μερική απασχόληση και αυτή όλη η διαδικασία δεν λειτουργεί ακόμη, γιατί δεν αξιώνεται η Κυβέρνηση να φέρει επιτέλους μια τροπολογία και να λύσει το ζήτημα νομοθετικά. Βιώνουμε, δηλαδή, μια αδιαφορία όλοι εμείς οι πολίτες -και κυρίως οι απολυμένοι- η οποία είναι ενίοτε προκλητική. 
     Υπάρχει μια επιδεικτική αγνόηση των προβλημάτων της περιοχής και ακριβώς θέλουμε να καταδείξουμε σήμερα με την τροπολογία που καταθέσαμε, πως υπάρχουν λύσεις. Υπάρχουν, κύριοι Υπουργοί, λύσεις. Υπάρχουν πάρα πολλά που μπορούν να γίνουν. Υπάρχουν ιδέες, υπάρχουν προτάσεις και από τη στιγμή που θα υπάρξει πραγματικό ενδιαφέρον από την πλευρά της Κυβέρνησης, τότε θα υπάρξουν και λύσεις. 
     Και μη βιαστεί κανείς να μας κατηγορήσει για μονομέρεια. Παρακολουθούμε πολύ στενά την κυβερνητική δραστηριότητα στο συγκεκριμένο τομέα. Πριν από λίγες εβδομάδες ανακοίνωσε η Κυβέρνηση, κύριε Πρόεδρε, μια σειρά από μέτρα που αφορούν την περιοχή του Νομού Ημαθίας. Και περιμέναμε όλοι πραγματικά με προσδοκία μια ουσιαστική πρωτοβουλία. Για μια ακόμη φορά, όμως, ήταν κούφια λόγια, τα οποία δυστυχώς μεταφέρονται, ίσως και αθέλητα, από τους τοπικούς συναδέλφους της Νέας Δημοκρατίας. Δεν φταίνε σε τίποτα οι άνθρωποι. Μεταφέρουν αποφάσεις και επικοινωνιακά κόλπα της Κυβέρνησης, ανακοινώνουν μ’ έναν πομπώδη τρόπο τα μέτρα αυτά και στη συνέχεια δεν γίνεται τίποτα. 
     Υπάρχει λοιπόν και εδώ έλλειψη σχεδιασμού, υπάρχει ένα συνονθύλευμα γενικών υποσχέσεων, χωρίς συγκεκριμένο οικονομικό σχεδιασμό, χωρίς προϋπολογισμούς, χωρίς συγκεκριμένες δεσμεύσεις για πόρους, χωρίς εν τέλει τις στοιχειώδεις απαντήσεις στα πρακτικά ζητήματα που απασχολούν τους πολίτες της περιοχής. Το μόνο που αναφέρεται σε όλη αυτήν την επικοινωνιακή φιέστα, την οποία επιχείρησε να προκαλέσει ο Υπουργός Οικονομίας και ο Υπουργός Απασχόλησης ήταν η υπόσχεση συνταξιοδότησης όλων των απολυμένων από τα «ΚΛΩΣΤΗΡΙΑ ΝΑΟΥΣΗΣ», που διαθέτουν επτάμισυ χιλιάδες ένσημα και σε δύο χρόνια από σήμερα θα είναι πενήντα ετών. 
     Αυτό είναι ενδεικτικό για το  πνεύμα με το οποίο αντιμετωπίζει η Κυβέρνηση το θέμα. Η προχειρότητα, η άγνοια και η έλλειψη τελικά μιας ισχυρής βούλησης σε όλο της το μεγαλείο! Και δεν αναφέρομαι στα χρονικά όρια ηλικίας κ.λπ., που έχουν κατακριθεί από τους ίδιους τους ενδιαφερόμενους ως ιδιαίτερα αυστηρά. Ενδεχομένως, να μπορέσουμε να βρούμε και κάποιες λύσεις. Αναφέρομαι πρωτίστως στην παντελή απουσία μέριμνας για τους απολυμένους και της άλλης εταιρείας του ομίλου, της «ΤΡΙΚΟΛΑΝ». Η ολοκληρωμένη παρέμβαση είναι τόσο πρόχειρη και αποσπασματική, ώστε αδυνατεί ακόμη και τους ακριβείς αποδέκτες της να ορίσει.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μισό λεπτό, κύριε Πρόεδρε.
     Δεν σκοπεύω να μακρηγορήσω. Αυτό που θα ήθελα πραγματικά με δύο λόγια να πω, είναι ότι θα πρέπει να επιδείξει, κύριοι Υπουργοί, η Κυβέρνηση ένα στοιχειώδες ανθρώπινο πρόσωπο, ένα πρόσωπο κοινωνικής φροντίδας απέναντι σε μία ομάδα ανθρώπων –πρωτίστως στους απολυμένους, αναφέρομαι- οι οποίοι χάνουν τη δουλειά τους και δεν υπάρχει καμία προοπτική να βρούνε δουλειά το επόμενο διάστημα σε μία πόλη, που εμφανίζει μία επίσημη ανεργία της τάξης του 50%, δεν υπάρχει καμία απολύτως προσδοκία για ένα καλύτερο  μέλλον. 
     Ε, λοιπόν, εδώ πρέπει να υπάρξει μία παρουσία, μια παρουσία της πολιτείας με φροντίδα, με πρόγραμμα, με ευαισθησία, έτσι ώστε να ανακουφιστεί τουλάχιστον το πρόβλημα και στη συνέχεια να υπάρξουν αναπτυξιακές παρεμβάσεις από την πλευρά της πολιτείας, για να δοθεί μία προοπτική στην περιοχή. Και υπάρχουν πολλά παραδείγματα όμοια μ’ αυτό της Νάουσας, όπου υπήρξαν λύσεις κατά τη διάρκεια του παρελθόντος.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης):  Ευχαριστώ πολύ, κύριε συνάδελφε.
     Θα ήθελα να κάνω εκ μέρους του  Προεδρείου δύο παρατηρήσεις γι’ αυτά και επί της ουσίας και επί του τύπου. Κατ’ αρχάς, γνωρίζετε καλύτερα από εμένα ότι η τροπολογία δεν μπορεί καν να εισαχθεί για συζήτηση, από τη στιγμή που υπάγεται στο άρθρο 73, παράγραφος 2 του Κανονισμού της Βουλής, γιατί υπάρχει και επιβάρυνση του προϋπολογισμού και συνταξιοδοτικό θέμα. Αυτό είναι βασικό. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ασφαλιστικό είναι το Ι.Κ.Α, είστε σίγουρος ότι αυτό είναι; 
     ΠΡΟΕΔΡΕΥΩΝ (Ιωάννης Τραγάκης):  Ναι, είναι σίγουρο και ζητήσατε και την παρουσία των δύο Υπουργών.
     Το δεύτερο είναι θέμα ουσίας, διότι ο σεβαστός κύριος Πρόεδρος της Βουλής προηγουμένως κατηγόρησε το Προεδρείο, γιατί αποδέχεται τροπολογίες των κυρίων Υπουργών, οι οποίες είναι άσχετες με τα νομοσχέδια. Άρα, η ίδια κατηγορία μπορεί να απευθυνθεί και τώρα προς εσάς, διότι η τροπολογία δεν έχει καμία σχέση με το νομοσχέδιο και σχεδόν εμπλέκεται ο κοινοβουλευτικός έλεγχος με τη νομοθετική εργασία. Θα ήθελα, λοιπόν, να πω, απευθυνόμενος προς όλους τους κυρίους συναδέλφους, όταν υποβάλλονται τροπολογίες, να είναι τουλάχιστον τροπολογίες, οι οποίες να είναι συναφείς προς το νομοσχέδιο. 
     Κύριε Υπουργέ, θέλετε να πείτε κάτι επί της τροπολογίας του κυρίου συναδέλφου;
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ακόμη και αν είχαμε τη διάθεση να ψηφίσουμε την τροπολογία, γνωρίζοντας τη σημασία της, γνωρίζοντας την πλήρη αποβιομηχάνιση της περιοχής της Νάουσας, ακόμη και αν την ψηφίζαμε εδώ, δεν θα εφαρμοζόταν ποτέ.
     Έρχεται σε ευθεία σύγκρουση με το συγκεκριμένο άρθρο του Συντάγματος και του Κανονισμού της Βουλής. Το προανέφερε ο κύριος Πρόεδρος. Μπορεί να εισαχθεί σ’ ένα συνταξιοδοτικό νομοσχέδιο. Δεν συνοδεύεται από έκθεση του Γενικού Λογιστηρίου του Κράτους και, συνεπάγεται δαπάνη.
     Υπάρχει πλήρης κατανόηση για το σημαντικό αυτό πρόβλημα στο Νομό Ημαθίας, στη Νάουσα, με τους συγκεκριμένους ανέργους. Είναι γνωστοί οι λόγοι αποβιομηχάνισης της περιοχής. Είναι γνωστό το πρόβλημα. Νομίζω ότι  μπορεί να εισαχθεί στο πρώτο συνταξιοδοτικό νομοσχέδιο, το οποίο θα έρθει προς ψήφιση στη Βουλή.
     ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, μου επιτρέπετε για μισό λεπτό;
     ΠΡΟΕΔΡΕΥΩΝ (Ιωάννης Τραγάκης): Νομίζω ότι δεν χρειάζεται, κύριε Χρυσοχοΐδη.
     ΜΙΧΑΗΛ ΧΡΥΣΟΧΟΪΔΗΣ: Μία κουβέντα μόνο, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
     ΜΙΧΑΗΛ ΧΡΥΣΟΧΟΪΔΗΣ: Θεωρώ ότι δεν είναι απάντηση αυτή από την Κυβέρνηση: «Να πάει σε κάποιο συνταξιοδοτικό νομοσχέδιο». Γιατί δεν το φέρνετε, λοιπόν; Για ποιο λόγο δεν το φέρνετε; Δεσμευθείτε. Πείτε κάτι επιτέλους. Αυτό ζητάμε, τίποτα άλλο.
     Κύριε Πρόεδρε, υπάρχει θέμα ερμηνείας εδώ. Αν θεωρείτε ότι αυτό είναι συνταξιοδοτικό ζήτημα, όπως είπε και η συνάδελφός μου…
     ΠΡΟΕΔΡΕΥΩΝ (Ιωάννης Τραγάκης): Έχει και επιβάρυνση…
     ΜΙΧΑΗΛ ΧΡΥΣΟΧΟΪΔΗΣ: Εν πάση περιπτώσει, κύριε Πρόεδρε, αυτό που κάνουμε σήμερα, δεν είναι ζήτημα κοινοβουλευτικού ελέγχου. 
     ΠΡΟΕΔΡΕΥΩΝ (Ιωάννης Τραγάκης): Έχει υποβληθεί.
     ΜΙΧΑΗΛ ΧΡΥΣΟΧΟΪΔΗΣ: Καταθέτουμε μία πρόταση για να επιλυθεί ένα κοινωνικό ζήτημα. Κι αν θέλει η Κυβέρνηση, μπορεί και τώρα, την ύστατη στιγμή, να το δεχθεί και να το ψηφίσει.
     ΠΡΟΕΔΡΕΥΩΝ (Ιωάννης Τραγάκης): Γνωρίζετε ότι και να θέλει, δεν μπορεί. Το γνωρίζετε καλύτερα από εμένα.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, μου επιτρέπετε για ένα λεπτό; 
     ΠΡΟΕΔΡΕΥΩΝ (Ιωάννης Τραγάκης): Δεν χρειάζεται, κύριε Υφυπουργέ. Το ένα λεπτό φέρνει άλλο ένα.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μόνο για ένα λεπτό, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και  Κοινωνικής Αλληλεγγύης): Κύριε Χρυσοχοΐδη, είναι δυνατόν να φέρνετε το θέμα αυτό στο συγκεκριμένο νομοσχέδιο και να ζητάτε απάντηση από τους Υφυπουργούς και από το Υπουργείο Υγείας και Κοινωνικής Αλληλεγγύης; 
     ΜΙΧΑΗΛ ΧΡΥΣΟΧΟΪΔΗΣ: Μα, τι λέτε τώρα; Σ’ εσάς το φέραμε; Στην Κυβέρνηση το φέραμε.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το φέρατε στο νομοσχέδιο αυτό, το καταθέσατε…
     ΜΙΧΑΗΛ ΧΡΥΣΟΧΟΪΔΗΣ: Εμπρόθεσμα καταθέσαμε την τροπολογία.
     ΠΡΟΕΔΡΕΥΩΝ (Ιωάννης Τραγάκης): Εντάξει. Κι εγώ έχω υποβάλλει μία τροπολογία για το Κτηματολόγιο, που με ενδιαφέρει…
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Την καταθέσατε μεν εμπρόθεσμα, αλλά σας ανέφερε και ο Πρόεδρος τους συγκεκριμένους λόγους. Το γνωρίζετε αυτό. Γνωρίζετε την κοινοβουλευτική τακτική, η οποία υπάρχει.
     ΠΡΟΕΔΡΕΥΩΝ (Ιωάννης Τραγάκης): Επόμενη είναι η τροπολογία με γενικό αριθμό 572 και ειδικό 25 του κ. Γρηγοράκου, η οποία είναι και σχετική. Θα ήθελα να τη δείτε με προσοχή.
     Ορίστε, κύριε Γρηγοράκο, έχετε το λόγο.
     ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε.
     Κύριε Πρόεδρε, μίλησα προηγουμένως για τα υποσυστήματα υγείας. Θα ήθελα να με παρακολουθήσουν και οι δύο Υπουργοί, συνάδελφοι γιατροί και καθηγητές, γιατί πραγματικά υπάρχει ένα θέμα.
     Το 2007 ο κύριος Υπουργός είπε ότι θα ξεκινήσει το νοσοκομείο «Άγιοι Ανάργυροι». Σας μεταφέρω τη διάθεση της Νοσηλευτικής Σχολής του Πανεπιστημίου Αθηνών για εγκατάσταση στο νοσοκομείο αυτό. Να, λοιπόν, ένα καινούργιο Εθνικό Σύστημα Υγείας με την πανεπιστημιακή Νοσηλευτική Σχολή στους «Αγίους Αναργύρους». Είναι ένα καινούργιο νοσοκομείο που μάλιστα, όπως έχω μάθει, θα το επισκεφτείτε αύριο για να δείτε την πρόοδο των έργων.
     Σ’ ένα προηγούμενο νομοσχέδιο, στο οποίο ήσασταν κι εσείς, παρόντες κύριοι Υπουργοί και το οποίο αφορούσε τα θέματα ιατρών–μελών Δ.Ε.Π., ξεχάστηκαν εκ παραδρομής –και νομίζω ότι θα το δεχθείτε κι εσείς- τα μέλη της Νοσηλευτικής Δ.Ε.Π., τα οποία αυτήν τη στιγμή –και θα ήθελα να το δει καλύτερα το θέμα ο κύριος Υπουργός- είναι δύο ή τρία. Εγώ ξέρω τουλάχιστον δύο, αλλά ας βάλω κι ένα παραπάνω, δηλαδή είναι τρία σε όλη την Ελλάδα. Είμαι γνώστης του αντικειμένου, όπως ξέρετε, είμαι στην ίδια Σχολή και δεν υπάρχουν μέλη Δ.Ε.Π.- νοσηλευτές, οι οποίοι αυτήν τη στιγμή να δουλεύουν σε νοσοκομεία του Ε.Σ.Υ. ή σε πανεπιστημιακές κλινικές. 
     Κύριε Υπουργέ, το πρόβλημα της Νοσηλευτικής Σχολής του Πανεπιστημίου Αθηνών είναι το θέμα της εγκατάστασης. Δηλαδή, εμείς δεν έχουμε δικό μας χώρο, που να είναι εκεί η πανεπιστημιακή Νοσηλευτική Σχολή. Και όφειλε να είναι και να υπάρχει ένα νοσοκομείο, όπου να γίνονται οι νοσηλευτικές σπουδές.
     Αυτό είναι ένα αίτημα προς εσάς, κύριοι Υπουργοί -έχουμε στείλει και σχετική εισήγηση, την οποία θα τη δείτε το προσεχές διάστημα- για την εγκατάσταση της Νοσηλευτικής Σχολής του Πανεπιστημίου Αθηνών σ’ ένα συγκεκριμένο νοσοκομείο, στο Νοσοκομείο «Άγιοι Ανάργυροι» στο λεκανοπέδιο της Αττικής.
     Θα παρακαλούσαμε, λοιπόν, να κάνετε δεκτή την τροπολογία, γιατί είναι πραγματικά ελάχιστοι.
     Ευχαριστώ πάρα πολύ.
     ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το θέμα της εγκατάστασης της Νοσηλευτικής στο υπό ανέγερση ακόμα Νοσοκομείο «Άγιοι Ανάργυροι και Θαυματουργοί» είναι κάτι που μπορεί να συζητηθεί. Μάλιστα, θα ήθελα να σας πω ότι ήδη έχει ευαισθητοποιηθεί πολύ ο Υπουργός κ. Αβραμόπουλος.
     Όσον αφορά το θέμα της συγκεκριμένης τροπολογίας, έχετε δίκιο. Υπήρξε μία παράλειψη. Είναι ένας πολύ μικρός ο αριθμός των μελών Δ.Ε.Π. της Νοσηλευτικής. Τρία, τέσσερα άτομα είναι. 
     Για λόγους, όμως, κοινοβουλευτικής ευταξίας, κύριε Γρηγοράκο και κύριοι συνάδελφοι, θα μας επιτρέψετε να πούμε και να δεσμευτούμε ότι στο προσεχές νομοσχέδιο, επειδή δεν τίθεται μεν θέμα κάποιας οικονομικής δαπάνης -υπάρχει βέβαια μία οικονομική δαπάνη, γι’ αυτό κιόλας το χαρακτήρισα ως θέμα κοινοβουλευτικής ευταξίας- θα θεραπευτεί κάτι που έπρεπε ήδη από καιρό να είχε ολοκληρωθεί.
     ΠΡΟΕΔΡΕΥΩΝ (Ιωάννης Τραγάκης): Άρα, υπάρχει δέσμευση του αρμόδιου Υφυπουργού.
     Εισερχόμαστε στην ψήφιση του ακροτελεύτιου άρθρου.
     Ερωτάται το Σώμα: Γίνεται δεκτό το ακροτελεύτιο άρθρο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό κατά πλειοψηφία.
     Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Ενίσχυση της οικογένειας και λοιπές διατάξεις» έγινε δεκτό επί της αρχής και επί των άρθρων.
     Η ψήφισή του και στο σύνολο αναβάλλεται για άλλη συνεδρίαση.
     Κυρίες και κύριοι συνάδελφοι, έχουν διανεμηθεί τα Πρακτικά της Δευτέρας 13 Μαρτίου 2006 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Δευτέρας 13 Μαρτίου 2006 επικυρώθηκαν.
     Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.49΄, λύεται η συνεδρίαση για την προσεχή Δευτέρα 27 Μαρτίου 2006 και ώρα 18.00΄, με αντικείμενο εργασιών του Σώματος: κοινοβουλευτικό έλεγχο, σύμφωνα με την ημερήσια διάταξη, που έχει διανεμηθεί.
     Η ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ 
Συνεδρίαση Ολομέλειας 23-3-06 		σελ.3

