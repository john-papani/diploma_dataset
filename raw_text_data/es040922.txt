      Τετάρτη 22 Σεπτεμβρίου 2004
      ΣΥΝΕΔΡΙΑΣΗ Λ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 23 Σεπτεμβρίου 2004, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί των άρθρων του σχεδίου νόμου του Υπουργείου Τουρισμού: «Αρμοδιότητες του Υπουργείου Τουριστικής Ανάπτυξης και θέματα Τουρισμού», σελ.
      ΟΜΙΛΗΤΕΣ
      Επί του σχεδίου νόμου του Υπουργείου Τουρισμού:
      ΑΛΕΥΡΑΣ Α., σελ.
      ΑΡΓΥΡΗΣ Ε., σελ.
      ΒΕΝΙΖΕΛΟΣ Ε., σελ.
      ΒΡΕΤΤΟΣ Κ., σελ.
      ΓΕΙΤΟΝΑΣ Κ., σελ.
      ΓΕΩΡΓΙΑΔΗΣ Ν., σελ.
      ΖΑΧΑΡΑΚΗΣ Κ., σελ.
      ΚΟΡΚΑ –ΚΩΝΣΤΑ Α., σελ.
      ΚΟΣΜΙΔΗΣ Σ., σελ.
      ΚΟΥΒΕΛΗΣ Φ., σελ.
      ΛΙΑΣΚΟΣ Α., σελ.
      ΜΗΤΣΟΤΑΚΗΣ Κ., σελ.
      ΠΑΝΤΕΛΑΚΗ Ε., σελ.
      ΠΑΠΑΓΕΩΡΓΙΟΥ Α., σελ.
      ΠΑΠΑΪΩΑΝΝΟΥ Μ., σελ.
      ΠΑΥΛΙΔΗΣ Α., σελ.
      ΠΟΛΥΖΟΣ Ε., σελ.
      ΠΡΩΤΟΠΑΠΠΑΣ Χ., σελ.
      ΣΚΡΕΚΑΣ Θ., σελ.
      ΣΤΡΑΤΑΚΗΣ Ε., σελ.
      ΦΟΥΣΑΣ Α., σελ.
      ΧΑΤΖΗΜΙΧΑΛΗΣ Φ., σελ.
ΠΡΑΚΤΙΚΑ  ΒΟΥΛΗΣ
ΙA΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΣΥΝΕΔΡΙΑΣΗ  Λ΄
Τετάρτη, 22 Σεπτεμβρίου 2004


	Αθήνα, σήμερα στις 22 Σεπτεμβρίου 2004, ημέρα Τετάρτη και ώρα 10:55΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση), σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): 	Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 21 Σεπτεμβρίου 2004                     εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της ΚΘ' συνεδριάσεώς του, της Τρίτης 21 Σεπτεμβρίου 2004  σε ό,τι αφορά στην ψήφιση στο σύνολο του σχεδίων νόμου: α) «Μειοδοτικό σύστημα ανάθεσης των δημοσίων έργων και άλλες διατάξεις».
β) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου των Υπουργών της Βοσνίας Ερζεγοβίνης για συνεργασία στους τομείς του πολιτισμού, της εκπαίδευσης και της επιστήμης». 
γ) «Κύρωση της Συμφωνίας πολιτιστικής και εκπαιδευτικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Βραζιλίας». 
δ) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβενίας περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος»). 
      Κυρίες και κύριοι συνάδελφοι, έχω την τιμή να ανακοινώσω στο Τμήμα το δελτίο επικαίρων ερωτήσεων της Πέμπτης 23 Σεπτεμβρίου 2004:
      ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130 παράγραφος 8 του Κανονισμού της Βουλής)
      1. Η με αριθμό 274/20.9.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Χρυσοχοϊδη προς τον Υπουργό Οικονομίας και Οικονομικών, σχετικά με τη διακοπή της λειτουργίας της επιχείρησης ΦΑΝΚΟ στη Νάουσα, τις απολύσεις των εργαζομένων κλπ.
      2. Η με αριθμό 275/20.9.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κυρίας Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με τη λήψη μέτρων επίλυσης του προβλήματος της φοιτητικής στέγης κλπ.
      3. Η με αριθμό 273/20.9.2004 επίκαιρη ερώτηση του Βουλευτή του Συνασπισμού της Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εθνικής Άμυνας, σχετικά με την καταδίκη εθελοντή πενταετούς υποχρέωσης, για τη μη συμμετοχή του σε αποστολή στον Περσικό Κόλπο.»
      ΠΡΟΕΔΡΕΥΩΝ (ΙΩΑΝΝΗΣ ΤΡΑΓΑΚΗΣ): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Τουριστικής Ανάπτυξης «Αρμοδιότητες του Υπουργείου Τουριστικής Ανάπτυξης και θέματα τουρισμού».
      Χθες ψηφίσαμε το νομοσχέδιο επί της αρχής και έγινε δεκτό. Στη σημερινή συνεδρίαση, στην πρώτη ενότητα των άρθρων, από το άρθρο 1 έως 4, μετά από ομόφωνη απόφαση του Τμήματος θα μιλήσουν οι εισηγητές και στη συνέχεια οι υπόλοιποι εγγεγραμμένοι επί της αρχής που δεν μίλησαν χθες. 
      Ο κ. Γεωργιάδης έχει το λόγο.
      ΝΙΚΟΛΑΟΣ ΓΕΩΡΓΙΑΔΗΣ: Κύριε Πρόεδρε, κυρίες και κύριοι συνάδελφοι, χθες στην παρέμβαση του Κοινοβουλευτικού Εκπροσώπου της Αντιπολίτευσης κ. Καστανίδη, έγινε μια εκτενέστατη αναφορά -και όχι μόνο απ’ αυτόν αλλά και από άλλους συναδέλφους- στην έκθεση της Επιστημονικής Επιτροπής της Βουλής.
      Η έκθεση αυτή πάσχει από ένα βασικό ελάττωμα. Στο σημείο που γίνεται στο «διά ταύτα» αναφορά στο κείμενο του νομοσχεδίου είναι μη επικαιροποιημένη. Την 1η Σεπτεμβρίου κατετέθη το νομοσχέδιο στη Βουλή. Στις 14, 15 και 16 Σεπτεμβρίου συνεδρίασε η Επιτροπή Παραγωγής και Εμπορίου. Προέκυψε το καινούργιο κείμενο το οποίο στις 17 Σεπτεμβρίου μοιράστηκε σε όλους τους συναδέλφους. Η έκθεση στο νομοσχέδιο της Επιστημονικής Επιτροπής κατετέθη στις 17 Σεπτεμβρίου, μη έχοντας λάβει υπ΄όψιν όλες τις αλλαγές, οι οποίες είχαν στο μεταξύ γίνει και που είναι στο πλαίσιο στο οποίο συζητάμε αυτήν τη στιγμή το νομοσχέδιο, οπότε εκεί δύο πράγματα μπορούμε να σημειώσουμε: Κατ’ αρχήν μάλλον ο κ. Καστανίδης αλλά και άλλοι συνάδελφοι της Αντιπολίτευσης δεν είχαν συνειδητοποιήσει ότι εδώ μιλάμε για ένα καινούργιο κείμενο, το οποίο βεβαίως είχε διανεμηθεί, ως είθισται, εγκαίρως και ότι η έκθεση της Επιτροπής –και θα αναφερθώ σε δύο συγκεκριμένα σημεία που ήταν οι κύριοι άξονες της κριτικής του κ. Καστανίδη- είναι εντελώς ανεπίκαιρη.
      Επί παραδείγματι, αφιερώνεται η μισή έκθεση της Επιτροπής στην κατάργηση του νόμου 2160 του 1993 –και μάλιστα μιλά για τη συλλήβδην κατάργηση άρθρων του νόμου- τη στιγμή κατά την οποία αυτό έχει αρθεί και ο νόμος αυτός ισχύει. Κατά συνέπεια ό,τι σημειώνει η Επιτροπή στις σελίδες 3 και 4 της έκθεσης είναι εντελώς μη επικαιροποιημένο.
      Συνεχίζει με αναφορά στο άρθρο 8 παράγραφος 3. Και αυτό το άρθρο έχει φύγει από το τελικό κείμενο, κατά συνέπεια ό,τι αναγράφεται κάτω από το 8.3 δεν έχει κανένα απολύτως νόημα.
      Σχετικά με τις δύο πρώτες παρατηρήσεις, η μεν πρώτη παρατήρηση στο άρθρο 1, το οποίο θα συζητήσουμε και σήμερα, είναι καθαρά δομική, δηλαδή ζητά να γίνουν δύο άρθρα αντί για ένα. Εν πάση περιπτώσει, εγώ νομίζω ότι αυτό είναι μάλλον επουσιώδες. Στο άρθρο 2 υπάρχει μια ολόκληρη σελίδα, η οποία καταλήγει σε ένα ερώτημα, για το κατά πόσο με το σχέδιο νόμου εισάγεται νέα μορφή «διαχείρισης» των δημόσιων εκτάσεων. Εδώ νομίζω ότι η απάντηση είναι προφανέστατη. Δεν εισάγεται καμία νέα μορφή διαχείρισης. Το τι κατανοούμε ως δημόσια έκταση νομίζω ότι το καθορίζει ο κοινός νους.
      Κατά συνέπεια θεωρώ ότι το κείμενο της Επιστημονικής Επιτροπής της Βουλής δεν βοηθάει. Δεν είναι μομφή αυτό προς τους συντάκτες του, είναι μάλλον μομφή προς του συναδέλφους, οι οποίοι δεν είδαν ότι δεν είναι επικαιροποιημένο και στήριξαν όλο τους τον αντιπολιτευτικό λόγο σε ένα κείμενο, το οποίο θεωρώ ότι αυτή τη στιγμήν δεν μας βοηθά.
      Μπαίνοντας στην κατ’ άρθρον εισήγηση του νομοσχεδίου, κατ’ αρχήν πρέπει να επανέλθω στην αρχική μας θέση, ότι είναι ένα νομοσχέδιο, το οποίο είναι πολύ λιτό και το οποίο είναι πάρα πολύ σαφές ως προς το στόχο που θέτει, να δώσει τη δυνατότητα στο καινούργιο Υπουργείο να μπορέσει να συντονίσει την πανσπερμία, τον κατακερματισμό των διαφόρων δραστηριοτήτων περί τον τουρισμό.
      Έτσι, λοιπόν, με το άρθρο 1, όπου εκτίθενται οι αρμοδιότητες του Υπουργείου, δίδεται ακριβώς αυτό το πλαίσιο. Το άρθρο 1 –και ιδιαίτερα τα 1.1 και 1.4- μιλά για τον τρόπο με τον οποίο το Υπουργείο θα χαράξει πολιτική και για τον τρόπο με τον οποίο το Υπουργείο θα συντονίσει τόσο τις υπηρεσίες του εσωτερικού όσο και τα γραφεία του εξωτερικού και τα διάφορα εποπτευόμενα νομικά πρόσωπα. Κατά συνέπεια καλύπτει όλο το εύρος της συντονιστικής αρμοδιότητας που θέλουμε προφανώς να δώσουμε σε αυτό το επιτελικό Υπουργείο.
      Περιγράφει με λεπτομέρεια τη διάδραση με τα συναρμόδια Υπουργεία. Εκεί έγινε μια εκτενής αναφορά από την Αντιπολίτευση σχετικά με το κατά πόσο χρειάζεται νόμος για να θεσμοθετηθεί αυτή η διάδραση με διυπουργικές επιτροπές. Και βέβαια χρειάζεται, όχι μόνο σε επίπεδο διυπουργικό, αλλά και σε επίπεδο ΟΤΑ, όπως περιγράφεται αργότερα. Διότι βεβαίως μπορεί κανείς να συστήσει επιτροπή ανά πάσα στιγμή, αλλά νομίζω ότι αν μια επιτροπή περιβάλλεται από νομοθετική στήριξη και κατοχύρωση, έχει και πολύ μεγαλύτερο κύρος και αρμοδιότητα. Οπότε, εγώ δεν βλέπω γιατί ενοχλείται η Αντιπολίτευση με την αναφορά σε νομοσχέδιο της αρμοδιότητας σύστασης επιτροπών.
      Αυτό συνάδει και απόλυτα με το δόγμα, αν θέλετε, το οποίο εισάγεται, ότι το Υπουργείο όντως αποτελεί ένα υπουργείο επιτελικό, το οποίο συντονίζει. Και αυτό υπογραμμίζει την παρέμβαση του κ. Βενιζέλου ότι το Υπουργείο Τουρισμού είναι ένα οριζόντιο υπουργείο. Βέβαια. Και ως οριζόντιο υπουργείο, έτσι σχεδιάζεται. Και νομίζω ότι εσείς το είπατε, αλλά και άλλοι συνάδελφοι…
      ΕΥΑΓΓΕΛΟΣ ΒΕΝΙΖΕΛΟΣ: Οι πολιτικές του Υπουργείου είναι οριζόντιες, όχι το Υπουργείο.
      ΝΙΚΟΛΑΟΣ ΓΕΩΡΓΙΑΔΗΣ: Βεβαίως. Ένα υπουργείο το οποίο θα ασκήσει οριζόντια πολιτική, πρέπει να έχει και αντίστοιχες οριζόντιες αρμοδιότητες. Πώς αλλιώς θα την ασκήσει, αν δεχθούμε ότι χρειάζεται υπουργείο; Και πάρα πολλοί συνάδελφοί σας δεν είδαν αυτό που εσείς είδατε. Δηλαδή προσπάθησαν να συγκρίνουν τις λειτουργίες και τις αρμοδιότητες αυτού του Υπουργείου κάθετα. Και πιστεύω ότι ακριβώς η δική σας παρατήρηση είναι αυτή που πρέπει σιγά-σιγά να βλέπουμε, ώστε να μπορέσουμε να κατανοήσουμε και το κείμενο.
      Το άρθρο 1 αναφέρεται συγκεκριμένα στην εκπροσώπηση της χώρας διεθνώς. Και βεβαίως, αν συνδυάσουμε τα 1.7, 1.8 και 1.13, βλέπουμε όλο το φάσμα της έκτασης της αρμοδιότητας του Υπουργείου.
    Ξεκινάμε δηλαδή από τον τελευταίο κοινοτάρχη, από την τελευταία κοινότητα, όπου δίδουμε αρμοδιότητα παρέμβασης στο Υπουργείο Τουριστικής Ανάπτυξης για την ευταξία και τον τρόπο με τον οποίο συντηρείται η συγκεκριμένη περιοχή, ιδίως εφόσον πρόκειται περί τουριστικού προορισμού, και φθάνουμε μέχρι την εκπροσώπηση της χώρας διεθνώς σε θέματα που άπτονται ζητημάτων τουρισμού. 
    Επί τροχάδην, λόγω χρόνου, το άρθρο 2 καθορίζει με τεράστια σαφήνεια ποια είναι τα εποπτευόμενα νομικά πρόσωπα. ‘Εγιναν διάφορες αναφορές γιατί δεν αναφέρεται πιο συγκεκριμένα στο Φεστιβάλ. Βεβαίως το Ελληνικό Φεστιβάλ Α.Ε. είναι εποπτευόμενο πρόσωπο, οι διατάξεις είναι ξεκάθαρες.
      Το άρθρο 3 θεωρώ επίσης ότι είναι πάρα πολύ σαφές ως προς τη δυνατότητα ανάθεσης, διαχείρισης δημοσίων εκτάσεων που συμβάλουν στην ανάπτυξη της δραστηριότητας του τουρισμού στο Υπουργείο Τουριστικής Ανάπτυξης, κατόπιν κοινής απόφασης με το Υπουργείο Οικονομικών, υπό τον όρο ότι οι δημόσιες εκτάσεις παραμένουν κοινόχρηστες –και αυτό θα ήθελα να το ακούσει η εισηγήτρια του ΚΚΕ- και κοινωφελούς χαρακτήρα. 
    Το άρθρο 4 ρυθμίζει ζητήματα οργάνωσης του ΕΟΤ και αρμοδιότητές του. Και εκεί πιστεύω ότι υπάρχει πολύ μεγάλη σαφήνεια. Τι κάνει ο ΕΟΤ; Είναι ο εκτελεστικός βραχίονας του Υπουργείου, ελέγχει, μελετά, εκτελεί και εποπτεύει έργα και κατά την άποψή μου, σε σχέση με το τι ήταν ο ΕΟΤ μέχρι προχθές, αναβαθμίζεται σημαντικά. Ας κρατήσουμε ένα ή δύο σημεία του άρθρου 4. 
    Η επαναφορά των περιφερειακών υπηρεσιών τουρισμού στον Ε.Ο.Τ.: Νομίζω ότι περιττεύει να ξανασυζητήσουμε το πόσο δεν ήταν επιτυχές το σχήμα της ένταξης των περιφερειακών υπηρεσιών στις περιφέρειες. Αναβαθμίζεται ο περιφερειακός ρόλος και η δυνατότητα περιφερειακής παρέμβασης του ΕΟΤ –μιλάμε δηλαδή για ουσιαστική αποκέντρωση- και βέβαια δίνεται η δυνατότητα να ανοίξουν και άλλα γραφεία ΕΟΤ σε τουριστικούς προορισμούς που αυτήν τη στιγμή δεν υπάρχουν. Δηλαδή η σύνδεση της περιφερειακής υπηρεσίας με την περιφέρεια απέτυχε. Το είδαμε και στην πράξη πως απέτυχε. Συνάδελφοι ανέφεραν και παραδείγματα μεταφοράς των αρμοδιοτήτων από το βόρειο Αιγαίο στην περιφέρεια κεντρικής Μακεδονίας και τις τεράστιες δυσκολίες που δημιούργησε στους ανθρώπους που ασχολούνται με τον τουρισμό.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, παρακαλώ τελειώνετε. 
    ΝΙΚΟΛΑΟΣ ΓΕΩΡΓΙΑΔΗΣ: Θα ολοκληρώσω, κύριε Πρόεδρε.
    Τέλος, νομίζω ότι το άρθρο 4, που με αυτό θα κλείσουμε τη σημερινή μας συνεδρίαση, οριοθετεί με πολύ μεγάλη σαφήνεια τη σχέση μεταξύ του Υπουργείου Τουριστικής Ανάπτυξης και του ΕΟΤ. Η σχέση είναι εποπτική. Και μπαίνοντας μέσα στις διατάξεις ιδιαίτερα των παραγράφων 6, 7 και 8, βλέπουμε ακριβώς πως ασκείται αυτός ο εποπτικός ρόλος. Κατά τη γνώμη μου, πιο λιτό και πιο ξεκάθαρο νομοθέτημα δύσκολα θα μπορούσε να παρουσιαστεί για ένα Υπουργείο, το οποίο, όπως πολύ σωστά σημειώνουμε, έχει οριζόντια αρμοδιότητα και ασκεί οριζόντια πολιτική. Σας ευχαριστώ.
    ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κύριε Πρόεδρε, μπορώ να κάνω μια παρέμβαση;
    ΠΡΟΕΔΡΕΥΩΝ (Ιωάννης Τραγάκης): Ορίστε, κάντε την παρέμβασή σας.
    ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Θα ήθελα να καταθέσω κάποιες νομοτεχνικές διορθώσεις στο σχέδιο νόμου, οι οποίες αφορούν από το άρθρο 5 και μετά. 
    ΠΡΟΕΔΡΕΥΩΝ (Ιωάννης Τραγάκης): Αφήστε το για αύριο, εκτός αν είναι διορθώσεις ουσίας τις οποίες πρέπει να έχουν λάβει γνώση οι συνάδελφοι. 
    ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Επειδή αφορούν από το άρθρο 5 και μετά, θα τις κάνω αύριο.
    ΠΡΟΕΔΡΕΥΩΝ (Ιωάννης Τραγάκης): Ο κ. Στρατάκης έχει το λόγο για 8΄ λεπτά.
    ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
    Θα ήθελα να κάνω την παρατήρηση ότι πράγματι χθες μπορεί να ψηφίστηκε το νομοσχέδιο επί της αρχής κατά πλειοψηφία, όπως είναι γνωστό, αλλά είχαμε συμφωνήσει ότι θα μιλούσαν οι Βουλευτές, θα δευτερολογούσαμε και στη συνέχεια θα προχωρούσαμε στα άρθρα. Αυτό σε εμένα προσωπικά δεν δημιουργεί κανένα πρόβλημα, αλλά παρατηρούμε μια ανακολουθία που νομίζω ότι θα πρέπει να την επισημάνουμε, διότι έτσι αφήνουμε την αίσθηση στους συναδέλφους ότι η παρουσία τους εδώ δεν έχει καμία ουσία, δεν έχει καμία συνεισφορά, άρα μηδέν από μηδέν, μηδέν. Δεν ξέρω αν με ακούτε κύριε Πρόεδρε, αλλά νομίζω ότι είναι καθοριστικής σημασίας αυτό και έχει σχέση με το κύρος του Κοινοβουλίου, με την προσοχή και τη σημασία που δίνουμε στους συναδέλφους Βουλευτές. 
    Θα επισημάνω δύο πράγματα. Ειπώθηκε από τον εισηγητή ότι το Επιστημονικό Συμβούλιο της Βουλής έκανε μία έκθεση, η οποία αναφέρεται σε πράγματα τα οποία διαφοροποιούνται μετά από την συζήτηση στην επιτροπή.
      Δεν είναι, όμως, έτσι και ευτυχώς που το Επιστημονικό Συμβούλιο έκανε αυτήν την έκθεση πριν την ολοκλήρωση της διαδικασίας στην επιτροπή, διότι αν έκανε την έκθεση μετά την ολοκλήρωση της διαδικασίας στην επιτροπή και έβλεπε τα πράγματα, όπως έχουν διαμορφωθεί, τότε οι παρατηρήσεις θα ήταν ακόμη περισσότερες. Και το «ευτυχώς» αναφέρεται ασφαλώς στην Κυβέρνηση, διότι το Επιστημονικό Συμβούλιο δεν μπορούσε σε καμία περίπτωση να παραγνωρίσει αυτήν την τεράστια επικάλυψη που γίνεται με τις καταργήσεις άρθρων που κάνατε. 
      Θέλω να επισημάνω, αγαπητοί συνάδελφοι, ότι αυτήν τη στιγμή έχουμε καταργήσει τα άρθρα 1, 2 και 3 του ν. 2160/93. Είχαν μάλλον καταργηθεί, τώρα τα επαναφέρατε. Στο άρθρο 1 αναφέρεται, για παράδειγμα, ότι εποπτεύον είναι το Υπουργείο Τουριστικής Ανάπτυξης στον ΕΟΤ. 
      Όμως, με το να επαναφέρουμε τις διατάξεις του ν.2160/93, εποπτεύον Υπουργείο στον ΕΟΤ είναι το Υπουργείο Οικονομίας και Οικονομικών. Αυτό είχε καταργηθεί με το προεδρικό διάταγμα 459/93, το οποίο όμως καταργούμε. Είχε καταργηθεί, αυτό που μετέφερε την αρμοδιότητα στο Υπουργείο Ανάπτυξης και τώρα με το να έχουμε καταργήσει αυτήν τη δυνατότητα, ουσιαστικά επανέρχονται οι αρμοδιότητες εποπτείας του Υπουργείου Οικονομίας και έχουμε ταυτόχρονα εποπτεία από το Υπουργείο Οικονομίας και το Υπουργείο Τουριστικής Ανάπτυξης.
      Αυτά δεν μπορούσε να μην τα επισημάνει, αγαπητοί συνάδελφοι, το Επιστημονικό Συμβούλιο της Βουλής. Αυτό θεωρώ ότι είναι υπέρ της Κυβέρνησης, με την έννοια ότι υπάρχουν αυτήν τη στιγμή κάποια ζητήματα τα οποία δεν πρόλαβε να δει. Ασφαλώς πάνω σ’ αυτά τα ζητήματα, που είναι κορυφαία και έχουν σχέση με την αντίληψη που θέλει να διαμορφώσει –δήθεν- η Κυβέρνηση για τη δημιουργία ενός Υπουργείου Συντονισμού του Τουριστικού Τομέα, θα είχε άποψη η οποία θα καταγραφόταν. 
      Παρατήρησα, αγαπητοί συνάδελφοι, χθες στη διαδικασία της Βουλής ότι η Κυβέρνηση πάσχει από το σύνδρομο «Σινούκ» και το αλαλούμ συνεχίζεται. Όπως συνηθίζουμε να λέμε, «δεν γνωρίζει η δεξιά τι ποιεί η αριστερά». Αυτό έχει εδώ και άλλη σημασία. 
      Εδώ είδαμε τον Υπουργό να ζητάει τη συνδρομή και τη συναίνεση της Αντιπολίτευσης και ιδιαίτερα της Αξιωματικής Αντιπολίτευσης. Από τη μία πλευρά να μιλά για απεριόριστες δυνατότητες και από την άλλη να λέει ταυτόχρονα ότι δεν θέλει να διορθώσει τίποτα και ότι όλα είναι καλά, ακόμα και τα οφθαλμοφανή λάθη. 
      Ανέφερα ένα συγκεκριμένο οφθαλμοφανές λάθος και έκανα την παρατήρηση και πριν από λίγο αναφορικά με την εποπτεία και τη σύγχυση που αυτό δημιουργεί. Όμως, δεν μπορώ να μην επισημάνω και κάτι άλλο που παρατηρήσαμε μέσα σ’ αυτή την Αίθουσα και έχει να κάνει με την αγαπητή εισηγήτρια του Κομμουνιστικού Κόμματος Ελλάδος.
      Επαγγέλλεται ένα άλλο μοντέλο, κατηγορώντας και εμάς ότι συμπορευόμαστε με τη Νέα Δημοκρατία. Θέλω, λοιπόν, να παρακαλέσω την αγαπητή συνάδελφο να δει το εξής: Ότι το ευχολόγιο για όλους μας είναι καλό. Κανείς δεν αμφισβητεί ότι όλοι μας θα μπορούσαμε εδώ να κάνουμε απεριόριστο αριθμό ευχών. Το θέμα, όμως, είναι τι γίνεται στην πράξη. Γι’ αυτό συνήθως δεν ακούμε τίποτα. 
      Βεβαίως αυτό είναι κάτι που δεν ενοχλεί την Κυβέρνηση. Λέει ότι υπάρχει μια διαφορετική αντίληψη και ότι επί της ουσίας δεν γίνεται καμία πρόταση. Γι’ αυτό εξάλλου είδαμε και τους επαίνους του κ. Αβραμόπουλου. Αυτό νομίζω ότι πρέπει να επισημανθεί, γιατί είναι κάτι που πρέπει να το αντιληφθεί και η ελάσσων Αντιπολίτευση, όπως συνηθίζουμε να λέμε. 
      Ο κύριος Υπουργός ζητά τη συνδρομή και τη συναίνεση της Αξιωματικής Αντιπολίτευσης. Δεν αντιλαμβάνεται όμως ότι για να υπάρξει μια τέτοια συναίνεση και συνδρομή, αφού εδώ πάμε να φτιάξουμε ένα όχημα για να προχωρήσουμε σ’ έναν τομέα, το όχημα αυτό θέλει μηχανή, τροχούς, φρένα και ασφαλώς καύσιμα. Άρα χρειάζεται σχεδιασμός λογαριάζοντας και τους ανθρώπους. 
      Το θέμα όμως είναι πολύπλοκο, με πολλές συναρμοδιότητες. Και αυτό για να γίνει χρειάζεται να υπακούει και να συμπορεύεται με μια συγκεκριμένη κεντρική δομή της λειτουργίας του κράτους, για να μπορεί να υπάρξει αποτέλεσμα. 
      Αυτό δεν υπάρχει. Και σας λέμε γι’ αυτό ότι το όχημα που φτιάχνετε δεν είναι κάτι καινούργιο, γρήγορο και μοντέρνο. Απλά προσπαθείτε να επισκευάσετε ένα σαράβαλο. Και αυτό πρέπει να το αντιληφθείτε. Αν δεν επισκευάσετε…
      ΑΝΤΩΝΙΟΣ ΦΟΥΣΑΣ: Ποιο είναι το σαράβαλο;
      ΕΜΜΑΝΟΥΗΛ ΣΤΡΑΤΑΚΗΣ: Το σαράβαλο είναι άλλο πράγμα, αγαπητέ συνάδελφε και είναι σε άλλη διάσταση αυτό που βάζετε. Διότι αυτό το σαράβαλο που πάτε να φτιάξετε, συγκολλώντας διάφορα πράγματα που κι εμείς είδαμε στο παρελθόν και προσπαθήσαμε να τα αλλάξουμε, είναι κάτι το οποίο εσείς πρέπει να το αντιληφθείτε διότι είστε νέα Κυβέρνηση και υποτίθεται ότι πρέπει να προχωρήσετε με νέα πράγματα. Δεν το κάνετε όμως. Πάτε σε μια παλιά λογική, σε μια παλιά αντίληψη, την οποία θα πρέπει νομίζω να την αντιληφθείτε. Και ειπώθηκαν και συγκεκριμένα παραδείγματα. Για παράδειγμα λέτε ότι δεν λειτουργούσε η περιφερειακή υπηρεσία τουρισμού στο βόρειο Αιγαίο –δεν μας είπατε όμως γιατί- και πήγαιναν οι άνθρωποι στη Θεσσαλονίκη ή στην Κεντρική Μακεδονία. Δεν μας είπατε όμως ότι έγιναν περιφερειακές υπηρεσίες τουρισμού στις περιφέρειες εκεί που υπήρχαν γραφεία του ΕΟΤ. Άρα για να μην γίνει εκεί δεν υπήρχε γραφείο του ΕΟΤ, παρ’ όλο που είναι γνωστό και πρέπει να μη διαφεύγει της προσοχής σας –και του Υπουργού ιδιαίτερα- ότι οι περιφερειακές υπηρεσίες τουρισμού έγιναν και σε περιοχές που δεν υπήρχαν γραφεία του Ελληνικού Οργανισμού Τουρισμού, αλλά έγιναν από υπαλλήλους των περιφερειών. Πώς θα καλυφθεί σήμερα αυτό το κενό σ’ αυτές τις περιπτώσεις; 
    Κατηγορηθήκαμε επίσης ότι δεν κάνουμε προτάσεις. Εμείς διαφωνούμε με το σχέδιο νόμου γιατί δεν έχει καμία δομή και οι αρμοδιότητες που έχει έχουν πλήρη επικάλυψη από άλλους φορείς και από άλλους χώρους και γι’ αυτό εκτιμάμε ότι δεν θα συνεισφέρουμε. Αν μας φέρνατε εδώ ένα νομοσχέδιο που να υπακούει έστω στη δικιά σας κεντρική οργανωτική δομή -που βέβαια δεν υπάρχει διότι παρατηρούμε ότι αποδέχεστε όλα αυτά τα οποία έκανε το ΠΑΣΟΚ, παρά τις αρχικές δικές σας αντιρρήσεις και για την Τοπική Αυτοδιοίκηση και για τη Νομαρχιακή Αυτοδιοίκηση- θα ήταν διαφορετικά. Όμως, δεν μας φέρνετε κάτι τέτοιο, για να μπορούμε να το κρίνουμε και εν πάση περιπτώσει να πιστέψουμε ότι δημιουργεί προϋποθέσεις για να μπορούμε να πάμε σε μια ανάπτυξη του τουριστικού τομέα. 
    Εμείς, αγαπητοί συνάδελφοι, πετύχαμε αρκετά, για να μπορείτε κι εσείς σήμερα να μιλάτε για την μετα-ολυμπιακή Ελλάδα που είναι γνωστή και φημισμένη σ’ όλον τον κόσμο. Πείτε, όμως, τι στόχους βάζετε διότι εμείς θέλουμε μέσα από αυτούς τους στόχους να πιστέψουμε ότι ο πήχης μπορεί να κρατηθεί ψηλά. Κι όμως δεν βλέπουμε αυτήν τη στιγμή να μπορεί να κρατηθεί ο πήχης ψηλά. Τα λόγια είναι ωραία, αλλά χρειάζονται και έργα. 
      Σε σχέση με τα άρθρα δύο κουβέντες μόνο θα πω.
      ΠΡΟΕΔΡΕΥΩΝ (Ιωάννης Τραγάκης): Τώρα μπαίνετε στα άρθρα;
      ΕΜΜΑΝΟΥΗΛ ΣΤΡΑΤΑΚΗΣ: Μια κουβέντα θα πω, αγαπητέ κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Δεν νομίζω να προλάβετε.
      ΕΜΜΑΝΟΥΗΛ ΣΤΡΑΤΑΚΗΣ: Θα προλάβω, μην ανησυχείτε.
      ΠΡΟΕΔΡΕΥΩΝ (Ιωάννης Τραγάκης): Ό,τι προλάβετε μέσα σε ένα λεπτό.
      ΕΜΜΑΝΟΥΗΛ ΣΤΡΑΤΑΚΗΣ: Οι αρμοδιότητες του Υπουργείου Τουριστικής Ανάπτυξης είναι οι ίδιες ακριβώς, όπως προβλέπονται εδώ, με τις αρμοδιότητες που έχει ο ΕΟΤ και νομίζω ότι πρέπει να το παρατηρήσετε. 
      Σε σχέση με τα εποπτευόμενα νομικά πρόσωπα έγινε η διόρθωση που είπαμε, παρά το ότι μας είπαν ότι ήταν πρόχειρη η παρατήρησή μας. Τώρα βλέπω ότι κάνουν αρκετές διορθώσεις και είναι θετικό αυτό.
      Και μια κουβέντα για τις συλλογικές αρμοδιότητες. Δεκατρία υπουργεία είναι συναρμόδια. Τα υπουργεία δεν είναι οριζόντια. Εκτός αν, κύριε συνάδελφε, εσείς βλέπετε ότι τα υπουργεία είναι οριζόντια, αν έχετε συνηθίσει από την αντίληψη που έχετε για τα υπουργεία. Οι πολιτικές είναι οριζόντιες. Σας το επεσήμανε ο κ. Βενιζέλος. Όμως όσον αφορά  τις συλλογικές αρμοδιότητες του τουρισμού, που είναι τα δεκατρία υπουργεία, μόνο σε μια συλλογική αρμοδιότητα αναφέρεται το άρθρο 3 που έχει να κάνει με το Υπουργείο Οικονομίας, που αυτή συμβαίνει -αν συμβεί- μια φορά το χρόνο. Στις περισσότερες των περιπτώσεων μπορεί να συμβεί και στα δέκα χρόνια.
    Για την ρύθμιση των θεμάτων του Ε.Ο.Τ εγώ σας παραπέμπω στις παρατηρήσεις του Επιστημονικού Συμβουλίου, της Βουλής, που νομίζω ότι είναι καίριες και σαν τέτοιες πρέπει να τις δούμε. Υπάρχουν επικαλύψεις που θα δημιουργήσουν περισσότερη σύγχυση κι όχι μόνο το νέο Υπουργείο δεν θα είναι ένα όργανο συντονισμού αλλά θα είναι ένα όργανο αποσυντονισμού, θα έχουμε συνεχείς τριβές που δεν θα μας αφήνουν να προχωρήσουμε και αυτά βέβαια όλα θα τα πληρώνει ο τουρισμός στο τέλος.
      ΠΡΟΕΔΡΕΥΩΝ (Ιωάννης Τραγάκης): Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Κύριοι συνάδελφοι, θα ήθελα να σχολιάσω ορισμένα ζητήματα από τη χθεσινή συζήτηση που κατά κάποιον τρόπο ολοκληρώθηκε επί της αρχής. Και επιβεβαιώθηκαν βέβαια τα ζητήματα που θέσαμε εισηγητικά και από την αντιπαράθεση που έγινε και στο Τμήμα της Βουλής. Η αντιπαράθεση ανάμεσα στην Κυβέρνηση, με αυτό το νομοσχέδιο, και το ΠΑΣΟΚ είναι στα ζητήματα της δομής των αρμοδιοτήτων. Και να συνεννοηθούμε. Δεν είναι ζήτημα ευχών. Ας λέμε τα πράγματα καθαρά και με το όνομά τους. Αν διαφωνεί κάποιος ας το πει: Διαφωνώ και λέω να καταργηθεί αυτός ο νόμος.
      Εμείς βάζουμε ένα θέμα. Πρέπει να απαντηθεί αυτό το θέμα κι όχι να υπάρξει μια απάντηση στο Κομμουνιστικό Κόμμα ότι «εντάξει, εσείς έχετε τη δική σας φιλοσοφία, τη δική σας θεωρία, δεν μπορούμε να συναντηθούμε» όταν υπάρχουν συγκεκριμένα επιχειρήματα. Πιστεύω ότι κάνουμε αυτήν την προσπάθεια.
      Συμφωνεί ή διαφωνεί το ΠΑΣΟΚ και η Νέα Δημοκρατία ότι πρέπει να ενισχυθεί η ανταγωνιστικότητα και για να ενισχυθεί αυτό πρέπει να ενισχυθούν οι μεγάλες επιχειρήσεις; Από όλους τους νόμους που έχουν ψηφιστεί από το ΠΑΣΟΚ, από την προηγούμενη κυβέρνηση και αφορούν στην Εταιρία Τουριστικών Ακινήτων, αφορούν το περιβάλλον κι εντάσσονται κι έχουν σχέση με τον τουρισμό, ας μας πει ο εισηγητής, ας μας πει ο Υπουργός αν υπάρχει ένας νόμος από αυτούς που θα τον αλλάξει η Κυβέρνηση, που θα κάνει κάτι άλλο, όσον αφορά ζητήματα με τα οποία διαφωνούσε όσο ήταν Αντιπολίτευση. Ας μας πει ένα μόνο νόμο, ότι «όχι, αυτό θα το κάνουμε έτσι, δεν θα το προχωρήσουμε αλλιώς κι αλλάζουμε το νόμο».
     Δεν υπάρχει, όμως, κάτι τέτοιο. Και δεν μπορούμε πραγματικά να μιλάμε με ευχολόγια κι αν θέλετε, να αναπτύσσουμε για επικοινωνιακούς λόγους ορισμένα ζητήματα που μπορεί να ακούγονται ωραία, αλλά εδώ κρινόμαστε στην πράξη και η πράξη βοά: Ότι ακριβώς έχετε συμφωνήσει στη χάραξη της πολιτικής. 
     Μου έκανε ιδιαίτερη εντύπωση –ήταν αποκαλυπτική- η «πίεση» που δέχθηκε χθες η Νέα Δημοκρατία από τους συναδέλφους του ΠΑΣΟΚ, που μάλιστα την καλούσαν να επιταχύνει ακόμα περισσότερο αυτές τις αλλαγές και της έκαναν κριτική και γι’ αυτό. Ήταν εξαιρετικά καταπληκτικό, θα έλεγα, το ότι προτάθηκε από αρκετούς Βουλευτές του ΠΑΣΟΚ η αξιοποίηση της μεγάλης προίκας για τον τουρισμό που είναι οι ολυμπιακές εγκαταστάσεις. Και καταλαβαίνουμε όλοι καλά τι σημαίνει αξιοποίηση αυτών των εγκαταστάσεων. Φτάνει που τα πληρώνει με το αίμα της ψυχής του ο ελληνικός λαός και θα τα πληρώνουν και τα παιδιά μας, να τα δώσουμε, λοιπόν, τώρα έτοιμο φαγητό για να τα ξεκοκαλίσουν οι ιδιώτες, για να βγάζουν κέρδη για το καλό της ανάπτυξης, για το καλό του τόπου! Έτσι γενικώς και αορίστως. Θαρρείς ότι κάποιοι δεν κερδίζουν και δεν χάνουν απ’ όλη αυτήν τη διαδικασία.
     Και αυτό που έλειψε από το χθεσινή συζήτηση, αυτή η απουσία είναι πολιτική επιλογή, κατά τη γνώμη μας. Λείπει η ψυχή του τουρισμού, το πρόσωπο του τουρισμού και είναι οι εργαζόμενοι, αυτοί που πραγματικά παράγουν τον πλούτο. Αυτή η δική τους δουλειά η οποία συμμετέχει στον πλούτο της χώρας, στη συμμετοχή του ακαθάριστου εθνικού προϊόντος κατά 18%. 
     Ήταν φανερό ότι και από την ακρόαση των φορέων υπήρξε επιλεκτικότητα στο τι αναδείχθηκε απ’ αυτό. Υπήρχαν και φωνές –ελάχιστες όμως- που ανέδειξαν πραγματικά τα προβλήματα των εργαζομένων, αλλά δεν ήρθαν εδώ. 
     Το θέμα δεν είναι –επειδή αναπτύχθηκε μεγάλη κουβέντα- τι θα πει ο ιστορικός του μέλλοντος γι’ αυτό το νομοσχέδιο που γίνεται νόμος και το τι συζητήσαμε εδώ. Το ζήτημα είναι σήμερα, αύριο το πρωί τι λένε οι εργαζόμενοι και ποια κατάσταση βιώνουν στον τουρισμό. Και βιώνουν συνθήκες μισθωτής δουλείας. Αυτό το ότι το παρακάμπτετε, το ότι δεν το απαντάτε είναι πολιτική επιλογή κι αυτή πρέπει να κριθεί. Πώς να το κάνουμε; 
     Τα συγκεκριμένα αιτήματα που σας έχουν φέρει οι φορείς και ήρθαν σε όλους μας εδώ, θέλουν απάντηση. Μιλώ για αιτήματα που αφορούν –και μπορεί να πάρει θέση ο Υπουργός- τους εργαζόμενους στον ΕΟΤ, στο Υπουργείο, στον ΟΤΕΚ, στον Οργανισμό Τουριστικής Εκπαίδευσης και Κατάρτισης. Οι ίδιοι λένε ότι αν δεν προχωρήσετε στις δεσμεύσεις σας, όχι μόνο τις προεκλογικές, αλλά στις δεσμεύσεις που πήρατε στη συνάντηση που είχε ο Υπουργός με τους εργαζόμενους –το κείμενο το έχετε πάρει- θα προχωρήσουν σε κινητοποιήσεις, θα κλείσουν τον Οργανισμό. Δηλαδή, δεν ιδρώνει κανενός το αυτί με όλα αυτά που ακούνε; Αυτή την αγωνία δεν πρέπει να την πάρουν υπόψη και να απαντηθεί; 
     Υπάρχει μόνο μία ευαισθησία απέναντι στα μεγάλα συμφέροντα των μεγαλοεπιχειρηματιών του τουρισμού. Αυτό είναι: Μιλάμε για τουρισμό ο οποίος αφορά τους λίγους και μιλάμε για τουρισμό που θα κερδίσουν οι λίγοι. Όλο και λιγότεροι επιχειρηματίες –γιατί συγκεντρώνεται ο πλούτος σε λίγα χέρια- καρπώνονται όλη αυτήν την προσπάθεια που πρέπει να γίνει, αλλά για να ωφελήσει την πλειοψηφία των εργαζομένων. 
     Αναπτύχθηκε βέβαια ιδιαίτερη πάλι συζήτηση για το ζήτημα της πτώσης του τουρισμού που είχαμε στην Ελλάδα. Μάλιστα καταγράφηκε ότι ήταν παγκόσμια πρωτοτυπία να έχεις Ολυμπιακούς Αγώνες και να υπάρχει πτώση. Αυτό πρέπει να προβληματίσει ακόμη περισσότερο. Η ήπια προσαρμογή είναι ακριβώς αυτή η σκληρή πολιτική που συνεχίζεται και έχει δημιουργήσει όλο αυτό το πρόβλημα στα λαϊκά νοικοκυριά και βεβαίως αυτή η πολιτική δεν είναι μόνο για την Ελλάδα, αφορά και την Ευρώπη. Γι’ αυτό ένα με ενάμισι εκατομμύριο κόσμος λιγότερος ήρθε στην Ελλάδα, γιατί δεν μπορούν να τα βγάλουν πέρα για να κάνουν διακοπές στην Ελλάδα. 
     Και για το επιχείρημα, κύριοι συνάδελφοι, ότι η Τουρκία είχε αύξηση 40%, ας είμαστε καθαροί. Δεν χρειάζεται και μεγάλη φιλοσοφία ή να έχουμε εντρυφήσει σε αυτά. Ειπώθηκε καθαρά στην Επιτροπή το ποιος κατευθύνει τον τουρισμό και ότι είναι αποτέλεσμα αυτής της ανταγωνιστικότητας. Τα μεγάλα πρακτορεία, τα τραστ βρήκαν πιο συμφέρουσες τιμές στην Τουρκία –το είπαν οι ίδιοι- και κατεύθυναν τον τουρισμό στην Τουρκία, στην Αίγυπτο, στην Τυνησία κλπ.
     Τώρα έρχομαι στα ειδικότερα ζητήματα όσον αφορά τα άρθρα 1 έως 4. Βεβαίως τα καταψηφίζουμε όλα, αλλά θέλω να κάνω ορισμένες επισημάνσεις σε ορισμένα θέματα.
     Το άρθρο 1 βάζει τα ζητήματα της χάραξης της πολιτικής. Συγκεκριμένα στην παράγραφο 10 αναφέρονται τα ζητήματα της εκπαίδευσης –όχι συνολικά- και ο ρόλος των εκπαιδευτικών προγραμμάτων που θα χρηματοδοτούνται είτε από τον κρατικό προϋπολογισμό είτε από τα προγράμματα της Ευρωπαϊκής Ένωσης. Το ζήτημα της εκπαίδευσης είναι ένα γενικότερο ζήτημα που δεν μπορεί να το αντιμετωπίσει μόνο το Υπουργείο Τουριστικής Ανάπτυξης. Εμπλέκεται και το συναρμόδιο Υπουργείο για την εκπαίδευση.
      Όμως, θα μπορούσε έστω να ειπωθεί ότι το λαμβάνουμε υπόψη μας, ότι δεχόμαστε πως είναι κρίσιμη η κατάσταση που υπάρχει και ότι πρέπει να αντιμετωπιστεί. Ούτε αυτό! Είναι δυνατόν να συζητάμε για τουρισμό, όταν δεν είναι κατοχυρωμένο το τουριστικό επάγγελμα και όταν υπάρχουν αυτές οι σημερινές συνθήκες στα ζητήματα της εκπαίδευσης; 
      Στην ίδια την έκθεση αναφέρεται ότι βασική αποστολή του Υπουργείου Τουριστικής Ανάπτυξης είναι η τουριστική εκπαίδευση. Σωστά. Όμως, τελικά αυτή η εκπαίδευση μέχρι σήμερα επικεντρώνεται στα συμφέροντα των μεγαλοξενοδόχων. Έχουν απλωθεί σαν μανιτάρια όλες αυτές οι σχολές όπου πληρώνουν τα παιδιά και μετά πηγαίνουν για πρακτική εξάσκηση στα ξενοδοχεία. Υπάρχουν, λοιπόν, αυτοί οι έμποροι της γνώσης και αυτή η μεγάλη διαπλοκή με τα ξενοδοχεία.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Δώστε μου ένα λεπτό, κύριε Πρόεδρε.
      Το θέμα που θέτουμε εμείς αυτήν τη στιγμή είναι κρίσιμο και σ’ αυτό πρέπει να απαντήσει όχι μόνο η Κυβέρνηση της Νέας Δημοκρατίας σχετικά με το τι θα κάνει, αλλά υπάρχει και ένα πρόγραμμα το οποίο έχει αφήσει ανοιχτό το ΠΑΣΟΚ. Θυμάστε το θέμα με τις ανώτερες σχολές που, όπως γνωρίζουμε πολύ καλά, είναι αδιαβάθμητες. Μετά την ψήφιση του σχετικού νομοσχεδίου το Φεβρουάριο του 2003, είχε μείνει ανοιχτό ότι μέχρι τις 30/6/2003 θα έπρεπε να υπάρξει κοινή υπουργική απόφαση από τους Υπουργούς Παιδείας και Ανάπτυξης, ώστε να υπογραφεί το τέταρτο έτος σπουδών, να διαβαθμιστούν και να μπουν στα ΤΕΙ.  Αυτή η υπογραφή έμεινε στο δρόμο. Τι γίνεται γι’ αυτό; Αυτό είναι σοβαρό και κρίσιμο ζήτημα. 
      Αυτές είναι οι δύο δημόσιες σχολές που έχουμε στη Ρόδο και στην Κρήτη και έχουμε και άλλες οκτώ, οι οποίες έχουν μία ιστορία από το 1939 και είναι ενταγμένες στα ΑΤΕ. Υπάρχουν νέες εξελίξεις με τα ΑΤΕ και πρέπει να υπάρξει μία ολοκληρωμένη πρόταση η οποία να ενισχύει την ενιαία δημόσια, δωρεάν εκπαίδευση στα παιδιά, να κατοχυρώνει το τουριστικό επάγγελμα, τα παιδιά να έχουν πλήρη απασχόληση, ασφαλιστικά και συνταξιοδοτικά δικαιώματα.
      Το άρθρο 3 είναι σαφέστατο. Μιλάει από μόνο του για την ανάθεση σε ιδιώτες. 
      Όσον αφορά στον εισηγητή από τη Νέα Δημοκρατία που είπε να λάβω υπόψη μου ότι οι εκτάσεις είναι κοινόχρηστες, θα ήθελα να πω ότι δεν ξέρω πού απευθύνονται αυτά τα λόγια. Σημασία έχει η πράξη τι λέει. Είναι κοινόχρηστες, για παράδειγμα, οι πρώην εγκαταστάσεις του ΕΟΤ, τα ΞΕΝΙΑ, οι ακτές που δόθηκαν σε ιδιώτες; Ας τολμήσει κάποιος να πάει. Αν δεν πληρώσει χρήματα, μπορεί να μπει μέσα; Όχι! Άρα έχει δικαίωμα κάποιος που δεν έχει χρήματα, να έχει πρόσβαση σ’ αυτόν το χώρο; «Κοινόχρηστο» σημαίνει δημόσια περιουσία, δημόσια κτήση και έχουμε όλοι δικαίωμα σ’ αυτήν τη διαδικασία, δηλαδή, στο να κάνει κάποιος ένα μπάνιο με την οικογένειά του στην ακτή και να μη δίνει τα μαλλιά της κεφαλής του. 
      Αυτό λοιπόν, με νόμο είναι κατοχυρωμένο, ότι δηλαδή, δεν δίνεται μόνο η δημόσια περιουσία, η χρήση και η εκμετάλλευση, αλλά δίνεται και η κυριότητα. Και βεβαίως θα μας δοθεί η δυνατότητα στην κατ’ άρθρο συζήτηση για τα Τουριστικά Ακίνητα να το κουβεντιάσουμε.
      Όσο για τη συζήτηση που γίνεται στο άρθρο 1, παράγραφος 13 για τη συνεργασία του Υπουργείου με την Τοπική Αυτοδιοίκηση, πρωτοβάθμια και νομαρχιακή, αυτή η συνεργασία δεν είναι τίποτα άλλο παρά να συμφωνούν στη χάραξη αυτής της πολιτικής για το πώς οι δήμοι ακριβώς θα αντιμετωπίσουν την κατάσταση. Και ο συσχετισμός που υπάρχει σήμερα, αν θέλετε, βοηθάει ώστε να υπάρχουν οι λιγότερο δυνατές αντιστάσεις για να μπορεί να διευκολυνθεί αυτό το ξεπούλημα που θα υπάρχει στην πορεία. Το να υπάρχει η καθαριότητα και η υποβολή των προτάσεων, αυτό μπορεί να γίνει και χωρίς το συντονισμό. Ο συντονισμός αυτός έχει να κάνει με το ότι πρέπει να μπουν όλοι μπροστά και να «βάλουν πλάτη» στη χάραξη αυτής της πολιτικής.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κυρία συνάδελφε.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, δεν θα επαναφέρω τα όσα εχθές διατύπωσα αναφερόμενος προφανώς όχι μόνο στην αρχή του νομοσχεδίου, αλλά και στα άρθρα. Κατά συνέπεια, θα επικεντρώσω το ενδιαφέρον μου σε μερικά από τα ζητήματα τα οποία ενισχύουν, αν θέλετε, τα όσα και εχθές ανέφερα. 
      Κύριε Υπουργέ, δεν είναι δυνατόν να προωθηθεί η τουριστική ανάπτυξη της χώρας χωρίς να υπάρχει στην όλη υπόθεση η δυναμική παρουσία της Τοπικής Αυτοδιοίκησης και της Νομαρχιακής Αυτοδιοίκησης πρώτου βαθμού, πολύ δε περισσότερο του δευτέρου βαθμού, όταν η εμπειρία αποδεικνύει ότι χωρίς τη συμμετοχή των τοπικών κοινωνιών –και όπως αυτές εκφράζονται ιδιαίτερα από τη Νομαρχιακή Αυτοδιοίκηση διότι αφορά σε μεγαλύτερο γεωγραφικό διαμέρισμα- δεν μπορούμε να έχουμε αποτελέσματα. 
      Και εδώ το σχέδιο νόμου με τις διατάξεις του άρθρου 1 περιορίζει τη συνεργασία του Υπουργείου Τουριστικής Ανάπτυξης με τους Οργανισμούς Τοπικής Αυτοδιοίκησης μόνο σε ζητήματα καθαριότητας και άλλα συναφή, όπως ειδικότερα αναφέρονται.
      Κατά την ακρόαση των φορέων προέκυψε με σαφήνεια αυτό το ζήτημα. Σας είπαν οι εκπρόσωποι της Νομαρχιακής Αυτοδιοίκησης, όσο και της πρωτοβάθμιας Τοπικής Αυτοδιοίκησης ότι δεν μπορούμε να προχωρήσουμε σε τουριστική ανάπτυξη, αν στην υπόθεση αυτή δεν μετέχει αποφασιστικά η τοπική κοινωνία, εκφραζόμενη από τους Οργανισμούς Τοπικής Αυτοδιοίκησης.
      Βεβαίως υπάρχουν και τα ζητήματα της τουριστικής εκπαίδευσης. Αυτό είναι ένα δεύτερο θέμα, κύριε Πρόεδρε. Η τουριστική εκπαίδευση νομίζω ότι πρέπει να πάρει διαστάσεις μεγαλύτερες απ’ αυτές που έχει. Είναι αναγκαίο να αναβαθμιστεί και είναι προφανές ότι η αναβάθμιση αυτή προϋποθέτει αντιμετώπιση όλων των εκκρεμοτήτων που υφίστανται, αναφορικά με την επαγγελματική τάξη όλων εκείνων που κατέχουν πτυχία, αποδεικτικά φοίτησης στις τουριστικές σχολές. 
      Αν αφήσουμε αυτά τα ζητήματα αρρύθμιστα, αν δεν δούμε τα ζητήματα των συντελεστών της τουριστικής ανάπτυξης, που είναι αυτοί που μετά λόγου γνώσεως, με εμπειρία, με εξειδίκευση αγωνίζονται για την τουριστική ανάπτυξη, δεν είναι δυνατόν να έχουμε τα αποτελέσματα, τα οποία και εσείς θέλετε να υπάρξουν και προφανώς και εμείς.
      Κυρίες και κύριοι συνάδελφοι, αναφέρθηκα χθες στα ζητήματα που έχουν σχέση με συναρμοδιότητες, συγχύσεις, όσο και συναλληλίες που προκύπτουν μεταξύ του κεντρικού Υπουργείου Τουριστικής Ανάπτυξης και των άλλων οργανισμών και φορέων που βρίσκονται στο πλαίσιο της λειτουργίας του Υπουργείου Τουριστικής Ανάπτυξης.
      Και οφείλω να εξειδικεύσω. Δεν βρίσκει έκφραση η εξαγγελία για ισχυρό ΕΟΤ και άλλα συναφή που με κάθε ευκαιρία υπέσχετο η σημερινή Κυβέρνηση από τα Έδρανα της Αντιπολίτευσης, αλλά και πρόσφατα, όταν ανέλαβε την κυβερνητική εξουσία. Ο όλος σχεδιασμός αρμοδιοτήτων και κατανομής των αρμοδιοτήτων είναι σχεδιασμός εν κενώ, δηλαδή, γίνεται χωρίς την αξιολόγηση της προηγούμενης εμπειρίας, η οποία είναι καταγεγραμμένη και αποτελεί ένα σημαντικό υλικό που θα έπρεπε να κρίνετε, να αξιολογήσετε και να δανειστείτε όλα τα θετικά στοιχεία που προκύπτουν από το υλικό αυτό. 
      Ο ΕΟΤ διατηρείται κατ’ ανάγκη φαίνεται και η αντιμετώπιση της ύπαρξής του δεν είναι ουσιαστική ούτε και σε βάθος, κύριε Πρόεδρε. Γίνεται ένας οργανισμός χωρίς ουσιαστικό περιεχόμενο. Αφού η επανάληψη είναι χρήσιμη θα έχει μόνο δύο αρμοδιότητες. Την εποπτεία και τον έλεγχο των τουριστικών επιχειρήσεων και θα έχει επιπλέον την προβολή, αλλά και αυτή περιορισμένη, αφού τα γραφεία εξωτερικού, απαραίτητα όργανα μάρκετινγκ, σύμφωνα με όλες τις σχετικές μελέτες, θα ανήκουν στο Υπουργείο και ο ΕΟΤ θα περιοριστεί στο να εκτελεί διαφημιστικά προγράμματα, αλλά να μην έχει την πρωτοβουλία της δημιουργίας αυτών των προγραμμάτων. Τώρα πώς θα μπορεί ο ΕΟΤ να υλοποιεί αυτές τις αρμοδιότητες είναι ένα τεράστιο ζήτημα.
      ΟΙ αρμοδιότητες του ΕΟΤ, κύριε Υπουργέ, δικαιολογούν δύο, το πολύ τρεις διευθύνσεις, αν αναλογιστούμε και μια διεύθυνση για διοικητικό οικονομικό. Εν πάση περιπτώσει, ακόμα και αν υπάρξει μια πρόσθετη διεύθυνση για την εποπτεία των λεγομένων ΠΥΤ και διαχωριστεί το αντικείμενο της εποπτείας, πάλι ο ΕΟΤ με τα επτακόσια άτομα προσωπικό στο κέντρο δεν θα έχει πάνω από πέντε διευθύνσεις.
      Αυτό δίνει το μέτρο της περικοπής του δικαιώματος του προσωπικού για υπηρεσιακή εξέλιξη. Και θα σας έλεγα συναφώς ότι απ’ αυτό το προσωπικό του ΕΟΤ πρέπει να αναζητήσετε τα πρόσωπα που θα στελεχώσουν το Υπουργείο Τουριστικής Ανάπτυξης, διότι είναι έμπειρα, είναι αξιόμαχα, είναι ικανά στελέχη, όπως ικανά έχουν προκύψει μέσα στη διαδρομή του χρόνου. 
      Πουθενά δεν γίνεται αναφορά, δεν γίνεται μνεία, όσο και πρόβλεψη για το υφιστάμενο προσωπικό του ΕΟΤ -χίλια περίπου άτομα- και τον τρόπο που το προσωπικό αυτό θα κληθεί να στελεχώσει το Υπουργείο Τουριστικής Ανάπτυξης.
      Βέβαια μια τέτοια πρόβλεψη θα απαιτούσε την επίλυση του ασφαλιστικού ζητήματος που τους απασχολεί, την πρόβλεψη της δυνατότητας στελέχη του ΕΟΤ να καταλαμβάνουν με απλή απόσπαση θέση ευθύνης στο Υπουργείο Τουριστικής Ανάπτυξης. Αυτό θα ήταν αρκετά πιο εύκολο τώρα πλέον που οι θέσεις δεν συνιστούν και βαθμό.
     Κύριε Υπουργέ, πρέπει να υπάρξει ένας ενιαίος φορέας. Η κατανομή που επιχειρεί το σχέδιο νόμου, των αρμοδιοτήτων μεταξύ Υπουργείου και ΕΟΤ, πιστέψτε με, σας το λέω καλόπιστα, δεν δικαιολογεί τη διατήρηση του ΕΟΤ και την πρόβλεψη των συγκεκριμένων πολιτικών θέσεων που γίνεται με το νομοσχέδιο για τη διοίκηση και το διοικητικό συμβούλιο και μάλιστα με υψηλές αμοιβές.
     Σε περίπτωση που δεν σας πείθουμε και φαίνεται να μην σας πείθουμε, κρατείστε τουλάχιστον την υπάρχουσα δομή του ΕΟΤ και επιχειρείστε να κάνετε κάποιες βελτιωτικές παρεμβάσεις. 
     Σας έλεγα λίγο πριν για τις συγχύσεις και τις αρμοδιότητες…
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Ολοκληρώνω μέσα στο χρόνο των 8 λεπτών, κύριε Πρόεδρε.
     Έχετε τον ΕΟΤ, αλλά διατηρείτε την ΕΤΑ ΑΕ -βεβαίως αφορά στο άρθρο 5 αλλά είναι σε συνάφεια με το άρθρο 4- και θέλετε την εταιρεία τουριστικής ανάπτυξης να ασκεί τη διοίκηση, τη διαχείριση και την εκμετάλλευση της ακίνητης περιουσίας του ΕΟΤ. Οποία πολυτέλεια ρυθμίσεων αλλά και συγχύσεων που προκύπτουν από τα πράγματα. Γιατί η ΕΤΑ ΑΕ να διαχειρίζεται την ακίνητη περιουσία του ΕΟΤ και αν θέλετε ισχυρό ΕΟΤ όπως λέγατε, γιατί δεν αφήνατε αυτή τη διαχείριση της περιουσίας του ΕΟΤ στον ίδιο τον ΕΟΤ; 
     Κύριε Πρόεδρε, είναι προφανές ότι με τις σκέψεις αυτές καταψηφίζω τα άρθρα 1 έως και 4. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στον κατάλογο των ομιλητών επί των άρθρων. Θα ήθελα να σας παρακαλέσω, επειδή είναι εγγεγραμμένοι 16 ομιλητές, να σεβαστείτε το χρόνο, γιατί πράγματι θα είμαι λίγο αυστηρός.
     Ο κ. Κοσμίδης έχει το λόγο για 8 λεπτά.
     ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι διετέλεσα επί οκταετία προϊστάμενος της Γενικής Γραμματείας του Υπουργικού Συμβουλίου, η οποία επί των ημερών μου μετονομάστηκε σε Γενική Γραμματεία της Κυβέρνησης. Όχι μόνο ενδοκυβερνητικά τότε, αλλά και δημοσίως, με αρθρογραφία, συνεντεύξεις και ομιλίες υποστήριζα το ολιγομελές κυβερνητικό σχήμα και το μικρότερο κράτος σε όλη την πυραμίδα του. Αντιλαμβάνεστε ότι η προεκλογική δέσμευση της Νέας Δημοκρατίας για ολιγομελές κυβερνητικό σχήμα είχε τον ομιλούντα θερμό υποστηρικτή. Η ασυνέπεια, όμως, της Νέας Δημοκρατίας, ως Κυβέρνησης, στο θέμα αυτό, είναι κραυγαλέα. Τα μέλη της Κυβέρνησης είναι περισσότερα από την τελευταία κυβέρνηση Σημίτη, που ο μεγάλος της αριθμός είχε μια βάσιμη δικαιολογία μεταβατικού χαρακτήρα, δηλαδή, περισσότερες δυνάμεις στην προετοιμασία Ολυμπιακών Αγώνων.
     Η Κυβέρνηση έχει μια ανορθόδοξη και ανορθολογική αντίληψη για την συγκρότηση του κράτους στα διάφορα κλιμάκια. Ό,τι νομοθετεί σχετικά είναι δήθεν. Δήθεν κατήργησε το Υπουργείο Τύπου. Δεν το κατήργησε. Αναβάθμισε τον Κυβερνητικό Εκπρόσωπο σε Υπουργό Επικρατείας και διόρισε ουσιαστικά τον Πρωθυπουργό ως Υπουργό Τύπου και προϊστάμενο των δύο γενικών γραμματειών, των μοναδικών δομών που είχε το δήθεν καταργούμενο Υπουργείο Τύπου.
     Όσα προείπα βρίσκονται σε αλληλουχία με τη συζητούμενη νομοθετική πρωτοβουλία. Συνιστάται ένα Υπουργείο δήθεν. Η Κυβέρνηση με το προεδρικό διάταγμα 122 της 17ης Μαρτίου 2004 ανασυνέστησε το Υπουργείο Τουρισμού. Με αυτό το προεδρικό διάταγμα μεταφέρθηκαν στο νέο Υπουργείο οι αρμοδιότητες, το προσωπικό και το αρχείο –προσέξτε- της ως τότε Γενικής Γραμματείας Τουρισμού του Υπουργείου Ανάπτυξης. Δηλαδή, στη θέση του Γενικού Γραμματέα Τουρισμού αποκτήσαμε Υπουργό και Υφυπουργό. Αυτό είναι όλο.
     Θα ανέμενε κανείς εύλογα ότι μετά κυοφορία επτά μηνών η Κυβέρνηση θα κατέθετε ένα νομοσχέδιο που θα δικαιολογούσε την πανηγυρική ατμόσφαιρα που δημιουργήθηκε με την αναγγελία της σύστασης του Υπουργείου Τουριστικής Ανάπτυξης. Και δικαιολογία θα ήταν αν το συζητούμενο νομοσχέδιο δεν περιείχε απλά διατάξεις μεταβίβασης αρμοδιοτήτων από το τέως Υφυπουργείο Τουρισμού στο νέο Υπουργείο Τουρισμού αλλά και άλλων συναρμόδιων σε διάφορα θέματα Υπουργείων. Ο θησαυρός αποδεικνύεται άνθρακας. Το τόνισαν αυτό και οι εκπρόσωποι φορέων που έτυχαν ακρόασης. Ήταν όλοι θετικοί για την ίδρυση του Υπουργείου, αλλά απογοητευμένοι διότι ανέμεναν κάτι περισσότερο που θα έδινε περιεχόμενο και ουσία στην ίδρυση του Υπουργείου Τουρισμού.
     Κυρίες και κύριοι συνάδελφοι, είμαι αντίθετος με τη σύσταση του Υπουργείου αυτού. Πλην της Μάλτας, εξ όσων γνωρίζω, καμία χώρα της Ευρωπαϊκής Ένωσης, ακόμη και από αυτές που σαν και εμάς έχουν υψηλή παραγωγή και κατανάλωση τουριστικού προϊόντος δεν έχει αυτοτελές, αυτόνομο Υπουργείο Τουρισμού. Μήπως αυτοί ξέρουν κάτι παραπάνω; 
     Στην Ελλάδα όλες οι επαγγελματικές τάξεις θέλουν το δικό τους Υπουργείο σαν να είναι το σπίτι τους. Το θέλουν οι μικρομεσαίες επιχειρήσεις που εκπροσωπούν εκατοντάδες πολίτες με ιδιαιτερότητες προβλημάτων. Θα συσταθεί σχετικό Υπουργείο; Τότε ας καταργηθεί το Υπουργείο Ανάπτυξης.
      Κυρίες και κύριοι συνάδελφοι, συμφωνώ με τα μέλη της Κυβέρνησης που δεν έστερξαν να μεταβιβάσουν στο νέο Υπουργείο αρμοδιότητές τους. Παραδείγματος χάρη συμφωνώ που οι χρήσεις γης, οι όροι δόμησης, το περιβάλλον δεν απομακρύνονται από την αρμοδιότητα του ΥΠΕΧΩΔΕ. Συμφωνώ που η αντιμετώπιση της ακρίβειας παραμένει στο Υπουργείο Ανάπτυξης. Δεν μπορεί το Υπουργείο Τουριστικής Ανάπτυξης να ασκεί χωροταξική ή περιβαλλοντική πολιτική αυτόνομα για τις περιοχές τουριστικού ενδιαφέροντος ούτε ξεχωριστή πολιτική για την αντιμετώπιση της ακρίβειας στις τουριστικές περιοχές. 
      Ποία η πρότασή μου: Το Υπουργείο Ανάπτυξης αρμόδιο και για τον τουρισμό να επιδείξει γι’ αυτό μείζον ενδιαφέρον διότι η χώρα το έχει ανάγκη και συμφέρει. Η διυπουργική επιτροπή για τον τουρισμό με συντονιστή τον ίδιο τον Πρωθυπουργό, όπως προβλέπεται ήδη με απόφασή του από το φθινόπωρο του 2003, να χαράσσει πολιτική σε υπουργικό επίπεδο και να επιλύει στο επίπεδο των γενικών γραμματέων όλα τα μικρά ή μεγάλα προβλήματα που δημιουργούνται από την αναγκαία συντρέχουσα αρμοδιότητα. Υπήρξε το προσφυές παράδειγμα της διϋπουργικής επιτροπής ενός έργου που ήταν οι Ολυμπιακοί Αγώνες. Εννοώ τη ΔΕΣΟΠ. Οι γνωρίζοντες υποθέτω ότι συνομολογούν ότι χάρη στη λειτουργία της επιλύθηκαν όλα τα προβλήματα συντονισμού και συνεργασίας και είχαμε εγκαίρως επιτυχείς Ολυμπιακούς Αγώνες. Και στη θέση του ΕΟΤ θα πρότεινα τη σύσταση ανώνυμης εταιρείας προβολής του τουριστικού μας προϊόντος όπως ταιριάζει στο έργο αυτό.
      Κυρίες και κύριοι συνάδελφοι. Κανείς δεν παραγνωρίζει ότι ο τουρισμός έχει εξελιχθεί για τη χώρα μας σε βασικό πυλώνα της οικονομίας μας. Η ελληνική τουριστική παραγωγή συνεισφέρει άμεσα και έμμεσα στο ΑΕΠ περισσότερο από 15%. Οι εισπράξεις από τον τουρισμό το 2002 –αυτά τα στοιχεία διαθέτω- ήταν 9,5 δισεκατομμύρια ευρώ. Ο τουρισμός στην Ελλάδα σήμερα βρίσκεται σε καμπή. Ο ανταγωνισμός κυρίως από εξωκοινοτικές μεσογειακές χώρες είναι εξοντωτικός. Βγήκαν στην επιφάνεια διαρθρωτικά προβλήματα όπως η κόπωση του τουριστικού προϊόντος, η ανάγκη ποιοτικής διαφοροποίησης για την ενίσχυση της ανταγωνιστικότητας, η υψηλή εποχικότητα. Ο ελληνικός τουρισμός δέχεται και τη δυσμενή επίδραση συγκυριακών φαινομένων όπως η ανασφάλεια λόγω του φαινομένου της τρομοκρατίας, η οικονομική επιβράδυνση στις χώρες της Ευρωπαϊκής Ένωσης από όπου προέρχονται οι περισσότεροι τουρίστες. Όμως, η χώρα, ο τουρισμός μας έχει και μία προίκα την οποία μεταβιβάζει η προηγούμενη κυβέρνηση στη σημερινή. Είναι η προίκα από τη διαφήμιση της χώρας λόγω της επιτυχέστατης διεξαγωγής των Ολυμπιακών Αγώνων, η προίκα από το σύνολο των ανά τη χώρα υποδομών και μεγάλων έργων όπως οδικοί άξονες, λιμάνια, αεροδρόμια, ελικοδρόμια κλπ. Όλα αυτά καλείστε να τα αξιοποιήσετε. 
      Το νομοσχέδιο είναι απλά οργανωτίστικο. Δεν προσθέτει τίποτε στην τουριστική ανάπτυξη. Η κυβερνητική πλειοψηφία το θεωρεί πανάκεια. Φοβούμαι έως είμαι βέβαιος ότι θα διαψευστεί. Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο κ. Πρωτόπαππας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, έχουμε λοιπόν, σήμερα το πολυδιαφημισμένο νομοσχέδιο για τον τουρισμό. Το περιμέναμε επί ένα εξάμηνο και τελικά το πρώτο συμπέρασμα που βγάλαμε όταν το διαβάσαμε αποτυπώνεται με τις λέξεις «σε δουλειά να βρισκόμαστε». Σε δουλειά να βρισκόμαστε, κύριε Υπουργέ, διότι δεν βλέπω να προσφέρει τίποτε αυτό το νομοσχέδιο. Ο εισηγητής της Πλειοψηφίας είπε ότι είναι λιτό και δωρικό ή κάτι τέτοιο. Λιτό είναι μα δεν λέει και τίποτα. Τι εξάλλου μπορούσε να πει; Είναι νομοσχέδιο αυτό το οποίο απλώς και μόνο μετακινεί τις υπηρεσίες του ΕΟΤ; Για παράδειγμα αφαιρεί από τον ΕΟΤ κάποια γραφεία εξωτερικού ή τα τουριστικά καταλύματα ή τα λεωφορεία ή τις τουριστικές επενδύσεις και προσθέτει τις περιφερειακές υπηρεσίες τουρισμού οι οποίες πριν ήταν στον ΕΟΤ. Κόψε και ράψε. 
      Και δεν είναι μόνο το κόψε και ράψε. Είναι ότι επί έξι μήνες εν αναμονή υποτίθεται του νομοσχεδίου δεν έχει γίνει τίποτε στο χώρο του τουρισμού, απολύτως τίποτε με εξαίρεση ίσως κάποια ζητήματα τα οποία προσωπικά τα βρίσκω θετικά στο χώρο του αγροτοτουρισμού. Κατά τα άλλα δεν έχουμε δει απολύτως τίποτε. Και δεν περιλαμβάνει, κύριε συνάδελφε, της Πλειοψηφίας κάποιο νέο δόγμα για τον τουρισμό αυτό το νομοσχέδιο. Ποιο δόγμα; Ποια πολιτική; Ποιο πιστεύω; Αλλάζει την ένταξη υπηρεσιών. Και ορισμένα στοιχεία που είχε υποσχεθεί η Κυβέρνηση, είχε αναφερθεί και στις ομιλίες του ακόμη είτε ο Πρωθυπουργός είτε ο Υπουργός Τουρισμού, δεν τα κάνετε. Πράττετε αντίθετα με τις διακηρύξεις σας. 
      Για παράδειγμα η ΕΤΑ υποτίθεται ότι ήταν «ο αμαρτωλός βραχίονας» των εκποιήσεων. Ο Πρωθυπουργός και ο Υπουργός Τουρισμού είχαν πει ότι θα εξελιχθεί σε Οργανισμό Τουριστικής Ανάπτυξης και Περιβάλλοντος, με στόχο την προστασία της τουριστικής περιουσίας και του φυσικού πλούτου. Ο οργανισμός ξεχάστηκε, το περιβάλλον ξεχάστηκε. Έχω τα πρακτικά της σχετικής ομιλίας και τις προγραμματικές δηλώσεις. 
      Παρ΄όλα αυτά, διατηρείτε τον κερδοσκοπικό χαρακτήρα της ΕΤΑ, διατηρείτε το σκοπό της όπως υπήρχε επί ΠΑΣΟΚ, ξεχνάτε τον οργανισμό και το περιβάλλον, υιοθετείτε διαδικασίες υπάγοντάς την στη διυπουργική Επιτροπή Αποκρατικοποιήσεων. «Άλλαξε ο Μανωλιός και έβαλε τα ρούχα αλλιώς». Εγώ δε λέω ότι κακώς έκανε, λέω ότι, αντίθετα με τις εξαγγελίες σας, τις αναφορές σας, τις κραυγές σε ορισμένες περιπτώσεις για το θέμα της ΕΤΑ, έχουμε αυτήν τη στιγμή μία πλήρη υιοθέτηση –και το τονίζω αυτό- της πρακτικής που υπήρχε μέχρι τώρα. 
      Αν καλώς υπήρχε –εγώ λέω πιθανά καλώς- γιατί φωνάζατε; Αν κακώς υπήρχε, γιατί την υιοθετείτε; Αυτό λέγεται «κόψε-ράψε», λέγεται πολιτική «στο πόδι» ούτε τουριστικό δόγμα είναι ούτε καν πολιτική και άποψη είναι για ό,τι έχεις να κάνεις. 
      Βεβαίως το Υπουργείο Τουρισμού μπορεί να μην πειράζει κανέναν. Εξάλλου έτσι «απονευρωμένο» που έρχεται μ’ αυτό το «λιτό» νομοσχέδιο, δεν πρόκειται να πειράξει κανέναν, αλλά δε γίνεται έτσι τουριστική πολιτική. 
      Ορθώς ειπώθηκε και χθες από τον κ. Βενιζέλο ότι τουριστική πολιτική σημαίνει πολιτική και στην οικονομία, στο περιβάλλον, στον πολιτισμό, στις μεταφορές, στη ναυτιλία. Αν θέλετε να κάνετε τουριστική πολιτική –και πρέπει να θέλετε γιατί πρέπει να θέλουμε όλοι, ανεξαρτήτως κομματικών διαφορών- αυτό πρακτικά σημαίνει ότι πρέπει να κινηθείτε με διυπουργικό όργανο.
      Ακούστηκε πριν από τον κ. Κοσμίδη μία πρόταση για κάποια συγκεκριμένη μορφή. Εμείς κάνουμε και προτάσεις με τις οποίες μπορεί να αντιμετωπιστεί μέσα από την εμπειρία μας, αν θέλετε, και τις αδυναμίες που είχαμε. Δεν έχουμε κανένα πρόβλημα να τις ομολογήσουμε. 
      Σε κάθε περίπτωση, το πρόβλημα της τουριστικής πολιτικής δεν αντιμετωπίζεται μ’ αυτό το Υπουργείο και σε κάθε περίπτωση δεν αντιμετωπίζεται μ’ αυτό το νομοσχέδιο. Ας προχωρήσετε να κάνετε αυτά τα συντονιστικά όργανα, ας εφαρμόσετε αυτές τις πολιτικές που χρειάζονται, αν θέλουμε επιτέλους ο τουρισμός να έχει μέλλον στην Ελλάδα. 
      Θα πω και κάτι άλλο. Θα περίμενα με την ευκαιρία αυτής της συζήτησης –δεν είναι στενά στην ημερήσια διάταξη, αλλά πάντα συζητάμε για τις πολιτικές όταν συζητάμε για κάποιους οργανισμούς και αναδιατάξεις- να ακούσω ορισμένες προβλέψεις, ορισμένα προγράμματα, κάποιες εκτιμήσεις. Οι Ολυμπιακοί Αγώνες τελείωσαν. Θα εκμεταλλευθούμε θετικά την επιτυχία τους; Θα εκμεταλλευθούμε θετικά την εικόνα που δημιουργήθηκε για τη χώρα παγκοσμίως; Θα το αξιοποιήσουμε αυτό πρωτίστως σε σχέση με το τουριστικό ρεύμα της επόμενης χρονιάς και των επόμενων ετών; Θα πάρουμε συγκεκριμένα μέτρα, θα κάνουμε ένα σχεδιασμό μεταολυμπιακής ανάπτυξης που να ενσωματώνει ιδιαίτερα και τη διάσταση της απασχόλησης που δοκιμάζεται αυτήν τη στιγμή στην Ελλάδα και με αιχμή τον τομέα του τουρισμού; 
      Πού είναι αυτό; Το περιμένουμε. Δεν έχουμε δει τίποτε στον τομέα αυτό. Έχουμε δει απλά τον κύριο Υπουργό Εργασίας, να κάνει προβλέψεις για αύξηση της ανεργίας, αλλά καμία πράξη, καμία μελέτη, καμία πρόβλεψη, καμία πολιτική για τη μεταολυμπιακή ανάπτυξη. Ο τουρισμός υποτίθεται ότι ήταν ο προνομιακός χώρος. Να το κάνετε, κύριε Υπουργέ. 
      Βεβαίως για να το κάνετε, πρέπει κι εσείς να αλλάξετε ορισμένα στοιχεία της πολιτικής σας, γιατί οι επενδύσεις δεν προσεγγίζονται σε κλίμα στείρων καταγγελιών. Οι «κραυγές» που υπήρξαν και οι «εμπρηστικές» δηλώσεις σε ορισμένες επιλογές που έκαναν οι κυβερνήσεις μας, μάλλον δημιουργούν προβλήματα στο επενδυτικό κλίμα και στον τουρισμό παρά τον διευκολύνουν. Αυτό είναι ένα σημείο που πρέπει ν΄ αλλάξετε. 
      Χρειάζονται αναμφίβολα νέα προϊόντα. Θεωρητικά τα αναφέρετε, λέτε για γκολφ, τουριστικές κατοικίες, θεματικά πάρκα. Συμφωνούμε. Περιμένουμε το σχεδιασμό πάνω σ’ αυτά. 
      Κατά τη γνώμη μου, πάνω απ’ όλα χρειάζεται τελικά –και σ’ αυτό ίσως πρέπει να συμβάλλουμε όλοι- να πείσουμε και τον ασχολούμενο με τον τουρισμό και τις επιχειρήσεις ότι η ανταγωνιστικότητα, αυτή που δίνει το στίγμα της ποιότητας και το στίγμα της προσέλκυσης του τουρισμού διεθνώς, είναι εκείνη που θα αντικαταστήσει την εξάρτηση από το κράτος, είναι εκείνη που σε τελική ανάλυση θα οδηγήσει σε κάτι καινούργιο, αντίθετα μ’ αυτό που αποτέλεσε μέχρι πριν από μερικά έτη τη βάση της τουριστικής ανάπτυξης, δηλαδή, την εξάρτηση από το κράτος και μοναδικά την επιδότηση από το κράτος σε κάθε τουριστική δραστηριότητα. Αυτό φυσικά δεν μπορεί να συνεχιστεί. Περιμένουμε να μας πείτε τις απόψεις σας και να δούμε τις πολιτικές σας. 
      Αυτό το νομοσχέδιο ψηφίστηκε επί της αρχής, έχετε την πλειοψηφία να το περάσετε, θα γίνει ένα Υπουργείο «απονευρωμένο» και όχι ιδιαίτερα σημαντικό, που ελπίζω τουλάχιστον να παίξει το ρόλο που πρέπει στο συντονισμό των πολιτικών.
     Περιμένουμε και θα κρίνουμε τις πολιτικές σας. Μέχρι τώρα δεν τις έχουμε δει και ο καιρός περνάει. 
     ΑΝΑΣΤΑΣΙΟΣ ΚΑΡΑΜΑΡΙΟΣ: Σιγά-σιγά. 
     ΧΡΗΣΤΟΣ ΠΡΩΤΟΠΑΠΑΣ: Σιγά-σιγά δεν υπάρχει στον τουρισμό, κύριε συνάδελφε. Δεν υπάρχει περιθώριο. Εάν χαθεί και αυτή η χρονιά, θα την πληρώσουμε και του χρόνου και τον επόμενο χρόνο. Είναι ορισμένοι τομείς που το σιγά-σιγά δεν έχει καμία σχέση. Και επειδή παραείναι σιγά-σιγά αυτή η κυβέρνηση,προσέξτε μη ξυπνήσετε ξαφνικά και βρεθείτε μπροστά σε αξεπέραστα αδιέξοδα. 
     Από κει και πέρα, εκείνο που θέλω να τονίσω είναι ότι εμείς θα είμαστε παρόντες σε όλη αυτήν την πορεία. Καταψηφίζουμε βέβαια το νομοσχέδιο, αλλά μας ενδιαφέρει να στηρίξουμε και στην πράξη να συμβάλουμε σε ό,τι συγκεκριμένη πολιτική υπάρξει. 
     Κλείνω με δύο τελευταίες παρατηρήσεις. Θέλουμε, κύριε Υπουργέ, να δεσμευτείτε στο χρονοδιάγραμμα και στο ύψος των κονδυλίων της διαφήμισης του 2005. Νομίζω ότι αυτό πρέπει να γίνει επιτέλους. Είναι ένα ιδιαίτερα κρίσιμο ζήτημα. 
     Και ένα τελευταίο ερώτημα, επειδή πολλά έχουν πει για την ΕΤΑ. Ειδικά η Κυβέρνησή σας έχει πει πάρα πολλά με κραυγές και στην περίπτωση για παράδειγμα της μεταβίβασης του καζίνο Πάρνηθας. 
     Αληθεύει, ναι ή όχι, ότι η Ευρωπαϊκή Επιτροπή μετά από ενδελεχή έρευνα έβαλε το φάκελο στο αρχείο, έκλεισε το σχετικό φάκελο της καταγγελίας, η οποία έγινε προς αυτήν; Περιμένουμε μία συγκεκριμένη απάντηση. Ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ο κ. Φούσας έχει το λόγο. 
     ΑΝΤΩΝΙΟΣ ΦΟΥΣΑΣ: Παρακολουθώ από χθες, κυρίες και κύριοι συνάδελφοι, ότι κορυφαία στελέχη της Αξιωματικής Αντιπολίτευσης συμμετέχουν σ΄ αυτήν τη συζήτηση και είναι, κατ’ αρχήν, ασφαλώς ευχάριστο, αλλά όμως μου κάνει εντύπωση και θέλω να σταθώ στην τελευταία, πέραν των άλλων, φράση του κ. Πρωτόπαπα, που και αυτόν τον συμπεριλαμβάνω μεταξύ των κορυφαίων, όπως και πολλούς άλλους, όπως για παράδειγμα τον κ. Βενιζέλο, όταν, πράγματι, μας είπε, ότι συζητούμε για ένα ασήμαντο νομοσχέδιο. Αυτό σημαίνει ότι έτσι αντιλαμβάνεσθε το θέμα του Τουρισμού. 
     Και επιτρέψτε μου τώρα να παρομοιάσω την περίπτωσή σας με μια προσωπική μου εμπειρία ως δικηγόρος από το χώρο των δικαστηρίων. Όταν ένας κατηγορούμενος είναι ένοχος και καταδικάζεται, προσπαθεί με χίλιους τρόπους και με λεπτομέρειες να αντικρούσει τις εις βάρος του κατηγορίες και  ενίοτε χρησιμοποιεί ένα συνήγορο ή και πολλούς συνηγόρους. Πρέπει να σας πω, ότι αυτή η εντύπωση μου δόθηκε από χθες μέχρι σήμερα. Δηλαδή έχετε καταδικαστεί από τον ελληνικό λαό και επιχειρείτε τώρα μ΄ έναν τρόπο επίμονο, ακόμη και γι’ αυτό το νομοσχέδιο, να είστε αρνητικοί. 
     Πρέπει δε να σημειώσω ότι διερωτώμαι: Γιατί διαφωνείτε μ΄ αυτό το νομοσχέδιο; Ήθελα πράγματι να ακούσω γιατί διαφωνείτε. Δεν είναι σωστό ότι το κόμμα μας επιλέγει ότι κορυφαίο ζήτημα για την τύχη περαιτέρω της πατρίδας μας τον πολιτισμό, την παιδεία και τον τουρισμό; Δεν το είχε αυτό ανακοινώσει σε όλους τους τομείς ο Πρωθυπουργός της χώρας, ως Αρχηγός της Νέας Δημοκρατίας και της Αξιωματικής Αντιπολίτευσης; Το είπε, λοιπόν, και είχε δεσμευτεί. Συνεπής εκείνος και όλοι μας προς αυτές τις δεσμεύσεις μας, ερχόμαστε τώρα και λέμε, πως θα κάνουμε και κάναμε το Υπουργείο Τουριστικής Ανάπτυξης. Είναι απολύτως συνεπές. Και για να λειτουργήσει αυτό το Υπουργείο, πέραν του αρχικού νομοθετήματος, του ιδρυτικού του Υπουργείου, τώρα έρχεται, με νέο νομοθέτημα, που δεν λέει ότι θα λύσει όλα τα προβλήματα του τουρισμού της χώρας μας, όχι βέβαια και ούτε μπορούσε να γίνει αυτό και δεν έπρεπε. Λέει, όμως, ότι είναι η βάση, ο κορμός και καθιερώνει την οργανωτική δομή, ώστε πράγματι να υπάρξει αυτό το Υπουργείο Ανάπτυξης. 
      Επαναλαμβάνουμε, γιατί εμείς πιστεύουμε ότι πράγματι ο τουρισμός είναι ένα από τα κορυφαία ζητήματα της πατρίδας μας. Σας είπα προηγουμένως, ότι πράγματι δίνετε την εντύπωση ενός κατηγορουμένου που απολογείται. Σας ερωτώ: Είναι αλήθεια ή δεν είναι ότι την περασμένη χρονιά για την προβολή της χώρας μας διεθνώς δαπανήσατε μόνο 2,5 δισεκατομμύρια δραχμές, ενώ η Κύπρος δαπάνησε 8,5 δισεκατομμύρια δραχμές και η Τουρκία 32 δισεκατομμύρια δραχμές; Είναι ή δεν είναι αλήθεια ότι τα προηγούμενα χρόνια συνεχώς ο τουρισμός μειωνόταν στην πατρίδα μας; Αυτή η κατάσταση έπρεπε ασφαλώς να θεραπευθεί και αυτό επιχειρεί να κάνει και θα κάνει -ελπίζω βασίμως- το Υπουργείο Τουριστικής Ανάπτυξης και θα βοηθήσει σ’ αυτό και το παρόν νομοσχέδιο.
      Η υπερβολή σας δε στις τοποθετήσεις σας για το νομοσχέδιο αυτό ανεδείχθη χθες το βράδυ στο έπακρο και στο ύψιστο σημείο με την παρέμβαση του Κοινοβουλευτικού σας Εκπροσώπου. Και μου έκανε πράγματι εντύπωση ο κ. Καστανίδης, που διακρίνεται για την ευγένειά του και για τη ρητορική του δεινότητα και τις γνώσεις του. Όμως, χαρακτηρίζοντας και κρίνοντας την έκθεση της Επιστημονικής Επιτροπής, έκανε πράγματι δύο ολισθήματα. Το πρώτο ολίσθημα είναι ότι έκρινε ότι οι απόψεις που διατυπώνονται στην έκθεση αυτή, δήθεν περιέχουν ειρωνεία εις βάρος του συντάξαντος και, το χειρότερο, ότι δήθεν όχι μόνο τον ειρωνεύονται, αλλά και χλευάζουν αυτήν την πρωτοβουλία. 
      Πρέπει να σας πω ότι αυτοί οι χαρακτηρισμοί είναι το λιγότερο απρέπεια, δεν επιτρέπονται στο ελληνικό Κοινοβούλιο και δεν ξέρω γιατί βρέθηκε σε κακή μέρα ή σε κακό βράδυ ο κ. Καστανίδης. Ακόμα και το ύφος της τοποθέτησης του χθες, όσον αφορά το θέμα αυτό, υπήρξε υπερβολικό. Δεν χαρακτηρίζουμε τον αρμόδιο Υπουργό, λέγοντας ότι δήθεν εμφανίστηκε εδώ με ύφος Ναπολέοντα. Αν πρέπει να αναζητήσουμε ποιος εμφανίστηκε πολλές φορές με ύφος Ναπολέοντα ακόμα και αυτές τις μέρες, ασφαλώς θα αναζητήσουμε άλλον και βεβαίως στο χώρο του ΠΑΣΟΚ και όχι στο χώρο του Υπουργείου Τουριστικής Ανάπτυξης, του οποίου ο Υπουργός με σεβασμό προς το Κοινοβούλιο και με ιδιαίτερη προσοχή εμφανίστηκε ενώπιόν μας.
      Θα μπορούσα να πω πολλά, αλλά θα τονίσω μόνο το εξής. Γιατί τόσο μεγάλη η επιμονή σας στην έκθεση της Επιστημονικής Επιτροπής; Ας δούμε για παράδειγμα, το άρθρο 1 με το οποίο ασχολήθηκε ιδιαίτερα χθες ο κ. Καστανίδης. Πώς καταλήγει; Λέει: «Συνεπώς από συστηματική και νομοτεχνική άποψη οι αμέσως παραπάνω ρυθμίσεις δεν θα έπρεπε να ενταχθούν στο άρθρο 1 του νομοσχεδίου, αλλά μάλλον να αποτελέσουν αντικείμενο δύο ξεχωριστών άρθρων». Αυτό είναι το θέμα μας; Τόσο σπουδαίο θέμα είναι, αν πρέπει να είναι στο α΄ ή στο β΄ άρθρο; Αυτό σας απησχόλησε; Ή σας απησχόλησε το άρθρο 3, στο οποίο, πράγματι, γίνεται λόγος περί του τι θα γίνουν τα διοικητικά συμβούλια του ΕΟΤ; Και επιτέλους δεν ενθυμείσθε ότι κάθε φορά που φέρνατε νομοσχέδιο εσείς ως κυβέρνηση διετύπωνε η Επιστημονική Επιτροπή –και είναι δικαίωμά της- άλλες θέσεις αντίθετες με τον εκάστοτε συντάξαντα το κάθε νομοσχέδιο; 
      Επειδή, όμως, ομιλώ για τουρισμό και είναι εδώ ο αρμόδιος Υφυπουργός και είμαι βέβαιος ότι θα ενημερωθεί και ο Υπουργός, πρέπει να πω προς τον κύριο Υφυπουργό, την Κυβέρνηση και όλο το Κοινοβούλιο ότι τουρισμό δεν θέλει μόνο η Αθήνα. Από τουρισμό έχει ανάγκη και η ελληνική περιφέρεια. Από τουρισμό έχει ανάγκη και η Ήπειρος, η οποία έχει εγκαταλειφθεί τα χρόνια του ΠΑΣΟΚ. Και επειδή είναι εδώ ο φίλος μου, κατά τα άλλα, ο κ. Βενιζέλος, θέλω να ρωτήσω: Έχει εμφανισθεί άλλη φορά το φαινόμενο το μαντείο της Δωδώνης, αυτό το αριστούργημα, να είναι επί δέκα χρόνια σχεδόν κλειστό; Πώς μπορούμε να μιλούμε για τουριστική ανάπτυξη της Ηπείρου;
      Επίσης, πως μπορούμε να μιλούμε για τουριστική ανάπτυξη, όταν είναι τελείως συγκοινωνιακά, αναπτυξιακά, οικονομικά, πολιτιστικά απομονωμένη η περιοχή αυτή;
      ΕΥΑΓΓΕΛΟΣ ΒΕΝΙΖΕΛΟΣ: Κύριε συνάδελφε, μου επιτρέπετε μία διακοπή παρακαλώ;
      ΑΝΤΩΝΙΟΣ ΦΟΥΣΑΣ: Ευχαρίστως, αν ο χρόνος…
      ΠΡΟΕΔΡΕΥΩΝ (Ιωάννης Τραγάκης): Όχι, κύριε Βενιζέλο. Μία αναφορά έκανε…
      ΕΥΑΓΓΕΛΟΣ ΒΕΝΙΖΕΛΟΣ: Ενός δευτερολέπτου, κύριε Πρόεδρε.
      ΑΝΤΩΝΙΟΣ ΦΟΥΣΑΣ: Εάν βοηθήσετε τη συζήτηση, ευχαρίστως.
      ΕΥΑΓΓΕΛΟΣ ΒΕΝΙΖΕΛΟΣ: Επειδή τιμώ με την προσοχή μου τον ομιλητή…
      ΑΝΤΩΝΙΟΣ ΦΟΥΣΑΣ: Το ξέρω και ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Εάν επιτρέπει ο ομιλητής.
      ΕΥΑΓΓΕΛΟΣ ΒΕΝΙΖΕΛΟΣ: Δεν θα του φάω χρόνο.
      ΑΝΤΩΝΙΟΣ ΦΟΥΣΑΣ: Απλώς τρώτε χρόνο συνήθως.
     ΕΥΑΓΓΕΛΟΣ ΒΕΝΙΖΕΛΟΣ: Νομίζω ότι είναι άδικη η αναφορά στο ζήτημα της Δωδώνης, διότι όπως ξέρει πάρα πολύ καλά ο εκλεκτός συνάδελφος, που βρίσκεται στο Βήμα, έχουμε κάνει, την περίοδο που ήμουν εγώ στο Υπουργείο Πολιτισμού, τεράστιες προσπάθειες για ένα μνημείο, το οποίο αποτελείται από πρωτογενές υλικό το οποίο έχει μεγάλη ευπάθεια και θέτει πολύ μεγάλα, σχεδόν αξεπέραστα, τεχνικά προβλήματα συντήρησης. 
     Παρ΄όλα αυτά βρήκαμε λύσεις για τη λειτουργία του αρχαιολογικού χώρου και την αξιοποίησή του και για πολιτιστικούς σκοπούς, ενώ δεν μπορούμε διεθνώς να επιλύσουμε το πρόβλημα της συντήρησης αυτού του υλικού, που δεν έχει καμία σχέση με άλλα αρχαία θέατρα.
     ΠΡΟΕΔΡΕΥΩΝ (Ιωάννης Τραγάκης): Μάλιστα. Εγώ δεν κατάλαβα, λειτούργησε τελικά;
     ΑΝΤΩΝΙΟΣ ΦΟΥΣΑΣ: Χαίρομαι, διότι εμμέσως πλην σαφώς, συνομολογείτε πως το θέατρο αυτό είναι κλειστό για τους λόγους που και εσείς είπατε.
     ΕΥΑΓΓΕΛΟΣ ΒΕΝΙΖΕΛΟΣ: Βεβαίως.
     ΑΝΤΩΝΙΟΣ ΦΟΥΣΑΣ: Βεβαίως. 
     Πρέπει, όμως, να ξέρετε ότι έξω από το θέατρο αυτό έχει στηθεί ένα θέατρο με ξύλα…
     ΕΥΑΓΓΕΛΟΣ ΒΕΝΙΖΕΛΟΣ: Απέναντι.
     ΑΝΤΩΝΙΟΣ ΦΟΥΣΑΣ: Απέναντι.
     …που αντιλαμβάνεστε τι εικόνα δημιουργεί στην περιοχή και τι είδους τουρισμό θα κάνουμε έτσι.
     Θέλω να κλείσω λέγοντας και το εξής: Χαίρομαι που είναι εδώ και ο κ. Τζαννετάκης, ο πρώην Πρωθυπουργός. Στα Γιάννενα και στην Ήπειρο μια παρέμβαση σωστή έγινε πριν από είκοσι πέντε χρόνια, όταν ως Γενικός Γραμματέας του ΕΟΤ πήρε την πρωτοβουλία και είπε ότι μερικές περιοχές πρέπει να αξιοποιηθούν ειδικότερα. Και αν μιλάμε σήμερα για Πάπιγκο και αν μιλάμε σήμερα για παρόμοιες περιοχές, ήταν πρωτοβουλία του κ. Τζαννετάκη. 
     Άρα, λοιπόν, πρέπει να πάρουμε τέτοιες πρωτοβουλίες όχι μόνο για την Αθήνα, αλλά και για την ακριτική, για την ορεινή Ελλάδα, για την ελληνική περιφέρεια. Και είμαι βέβαιος πως θα το κάνετε. Και ο Πρωθυπουργός το έχει υποσχεθεί αυτό. Επιτέλους αυτό θα γίνει. 
     Το νομοσχέδιο –τελειώνω- δεν φιλοδοξεί να λύσει όλα τα προβλήματα του τουρισμού, αλλά να βάλει τις βάσεις –είναι ένα νομοσχέδιο καθαρά οργανωτικό- ώστε, επιτέλους, να δούμε τον τουρισμό με άλλο μάτι και με πρώτο ενδιαφέρον για την πατρίδα μας και βεβαίως και για την Κυβέρνηση.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο κ. Πολύζος έχει το λόγο.
     ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κυρία και κύριοι συνάδελφοι, η Κυβέρνηση του Κώστα Καραμανλή, συνεπής στο προεκλογικό πρόγραμμα της Νέας Δημοκρατίας, δημιούργησε άμεσα το Υπουργείο Τουριστικής Ανάπτυξης, σηματοδοτώντας έτσι το δυναμικό και δημιουργικό ρόλο της νέας αποστολής του.
     Με το συζητούμενο σήμερα νομοσχέδιο καθορίζουμε πλέον τις αρμοδιότητες του συγκεκριμένου Υπουργείου, στο οποίο η Κυβέρνησή μας αποδίδει μεγάλη σημασία για την ανάπτυξη της εθνικής μας οικονομίας.
     Είναι γεγονός ότι ο τουρισμός είναι από τους μεγαλύτερους κλάδους της παγκόσμιας οικονομίας. Στη δε πατρίδα μας, εκτός αυτού, διαδραματίζει σοβαρότατο ρόλο στην ανάπτυξη πολλών οικονομικών μεγεθών, τα οποία και δημιουργούν δυναμικό, πολλαπλασιαστικό αποτέλεσμα σε νευραλγικούς τομείς της οικονομίας μας.
     Στην Ελλάδα ο τουρισμός αντιπροσωπεύει περίπου το 18% του ΑΕΠ και απασχολεί περίπου οκτακόσιους χιλιάδες Έλληνες. Επιπλέον βέβαια είναι ένας σημαντικός μοχλός περιφερειακής ανάπτυξης, κυρίως σε περιοχές που δεν έχουν άλλες αναπτυξιακές δραστηριότητες.
      Σε παγκόσμιο επίπεδο ο κλάδος αυτός αναπτύσσεται ραγδαία, ίσως περισσότερο από κάθε άλλο. Οι ρυθμοί αύξησης των τουριστικών εισροών είναι σαφώς μεγαλύτεροι από το μέσο ρυθμό επέκτασης της παγκόσμιας οικονομίας. Δηλαδή έχουμε ένα κλάδο που αναπτύσσεται παγκοσμίως πολύ δυναμικά και με εντατικούς ρυθμούς. Σ’ αυτό το γενικό κλίμα, δυστυχώς η πατρίδα μας τα τελευταία χρόνια συμβαίνει να είναι η μόνη μεσογειακή χώρα, που καταγράφει ραγδαία πτωτική πορεία. Και αυτό είναι ένα από τα πολλά επιτεύγματα των κυβερνήσεων του ΠΑΣΟΚ τα τελευταία χρόνια. 
      Αντιμετωπίζουμε, κύριοι συνάδελφοι, μία παρατεταμένη κρίση στην πτώση του τζίρου των εσόδων, στη συρρίκνωση γενικότερα του κλάδου με αλυσιδωτές επιδράσεις στο σύνολο της οικονομίας μας. Ιδιαίτερα προβλήματα υπάρχουν, όμως, στην περιφέρεια, στους τουριστικούς προορισμούς. 
      Στο σημείο αυτό θεωρώ σκόπιμο να αναφερθώ στην ιδιαίτερη εκλογική μου περιφέρεια, την Πιερία, όπου τα δύο τελευταία χρόνια -το 2003 και το 2004- έχουμε μείωση του τουρισμού κατά 50% περίπου σε σχέση με το 2002. Σ’ αυτό βέβαια, εκτός από τα γενικότερα τα οποία έπραξαν οι κυβερνήσεις του ΠΑΣΟΚ τα τελευταία χρόνια, υπάρχουν και εξειδικευμένοι λόγοι για την Πιερία. Είναι γεγονός πως ο αναπτυξιακός νόμος είχε την Πιερία εκτός αναπτυξιακών κινήτρων, με αποτέλεσμα να μη δημιουργηθούν τα τελευταία χρόνια καταλύματα υψηλών προδιαγραφών, προκειμένου να είναι δυνατόν να δεχθούμε τουρίστες με υψηλό εισόδημα. 
      Κατά κανόνα η Πιερία είχε τουρισμό: τον οδικό τουρισμό. Μετά δε και την επίθεση των Αμερικανών στα Βαλκάνια, όπου ο άξονας 10, που εξυπηρετούσε τον οδικό τουρισμό, δεν παρείχε τα πρώτα χρόνια ασφάλεια, αντιλαμβάνεστε το μέγεθος της ζημιάς. Και εδώ, όμως, υπάρχει ευθύνη της Κυβέρνησης, διότι αφού αποκαταστάθηκαν τα πράγματα, δεν προκάλεσε καμία οδηγία της Ευρωπαϊκής Ένωσης, προκειμένου να εγγυηθεί την ασφάλεια του άξονα 10 για να γίνεται η διέλευση ομαλά. 
      Αυτά που ανέφερα, συνιστούν μία δραματική εξέλιξη, αν τα αντιπαραβάλλουμε με τα αντίστοιχα μεγέθη στη λεκάνη της Μεσογείου και ιδιαίτερα αν τα συγκρίνουμε με εκείνα της Τουρκίας, που το 2004 σε σύγκριση με το 2003 κατέγραψε μία αύξηση κατά 40%. 
      Η Νέα Δημοκρατία, όπως και στην αρχή ανέφερα, έχει εντοπίσει στο κυβερνητικό της πρόγραμμα συγκεκριμένα προβλήματα, αλλά και την παθογένεια του κλάδου. Έχει σημειώσει μεταξύ άλλων την έλλειψη ενεργειών, οργάνωσης και ανάδειξης εναλλακτικών μορφών τουρισμού. Ο τουρισμός μας έχει μείνει στάσιμος για αρκετά χρόνια. Έχει σημειώσει επικίνδυνα παθητική στάση στο φαινόμενο της έντονης μικρής τουριστικής περιόδου. Να πούμε για τη διαφήμιση; Λέχθηκαν πάρα πολλά. Ελαχίστη και αυτή μετά από την τουριστική περίοδο, στο τέλος. 
      Με το υπό συζήτηση νομοσχέδιο προωθούμε την υιοθέτηση ενός νέου δόγματος για την τουριστική μας ανάπτυξη με δύο βασικούς άξονες. Ο πρώτος άξονας είναι η συλλογική κυβερνητική δράση με συντονιστή το Υπουργείο Τουριστικής Ανάπτυξης, που σκοπό έχει την αναβάθμιση της ανταγωνιστικότητας του τουριστικού προϊόντος. Δημιουργούμε φιλόξενο επενδυτικό περιβάλλον και σταθερό θεσμικό πλαίσιο, βελτιώνοντας τις δημόσιες υποδομές. Και πώς να μην πω στο σημείο αυτό ότι στην Πιερία υπάρχει ένα μνημείο διαπλοκής και αδιαφάνειας; Είναι το κάμπινγκ του ΕΟΤ, που ενώ το απαξίωσε η Κυβέρνηση, στη συνέχεια το παραχώρησε σε ιδιώτη αντί πινακίου φακής. 
Αυτά είναι τα κατορθώματα και τα επιτεύγματα της κυβέρνησης που δημιούργησε τα ερείπια στον ελληνικό τουρισμό.
      Να πούμε ότι πουλάμε ακόμα ήλιο και θάλασσα; Πού είναι οι εναλλακτικές μορφές τουρισμού; Έχουμε συνεδριακό, αθλητικό, εκκλησιαστικό, αρχαιολογικό τουρισμό ή δεν υπάρχει -και παρά μόνο υποτυπωδώς- ο αγροτοτουρισμός; Αυτό βέβαια είναι μέσα στη γενικότερη πολιτική των κυβερνήσεων του ΠΑΣΟΚ εναντίον της αγροτικής περιφέρειας. Εάν υπήρχε ο αγροτοτουρισμός, θα υπήρχε και εισόδημα. Αποτέλεσμα; Ανεργία και «άδειασμα» με εθνικά επικίνδυνους λόγους  για την ελληνική περιφέρεια.
      Κύριοι συνάδελφοι, πιστεύω ότι αυτό το νομοσχέδιο, που θα καταστεί νόμος του κράτους, θα πρέπει να το στηρίξουμε, γιατί όπως ελέχθη και από τον κ. Φούσα, είναι το θεμέλιο βάσει του οποίου θα αναπτύξουμε τον τουρισμό, που είναι η βαριά βιομηχανία, όπως λέμε όλοι, για το εισόδημα του Έλληνα φορολογούμενου.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κύριος Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΙΩΑΝΝΟΥ: Κύριε Πρόεδρε, κυρίες και κύριοι συνάδελφοι, θα σταθώ επιγραμματικά σε λίγα σημεία που αφορούν ένα κορυφαίο ζήτημα, το οποίο είναι η τουριστική ανάπτυξη και η τουριστική πολιτική στη χώρα μας.
      Είναι γνωστό ότι φορείς, οργανισμοί και σχήματα, για να υπηρετήσουν πολιτικές τουρισμού στη χώρα μας, έχουν γίνει πάρα πολλά. Από το 1914, όπου γίνεται το πρώτο Γραφείο Ξένων και Εκθέσεων του Υπουργείου Εθνικής Οικονομίας, θα μετρήσει κανείς, αν δεν κάνω λάθος, είκοσι με είκοσι ένα διαφορετικές μορφές και σχήματα.
      Αν θέλουμε να ανατρέξουμε στο παρελθόν, η δική μου εμπειρία είναι ότι το πιο αποτελεσματικό ήταν, όταν υπήρχε ο ΕΟΤ και εποπτευόταν από το Υπουργείο Εθνικής Οικονομίας. Αυτό το σχήμα έχει φέρει τα καλύτερα δυνατά αποτελέσματα.
      Άκουσα σήμερα και χθες πολλούς συναδέλφους να λένε ότι στον τουρισμό η χώρα μας δεν έχει κάνει προόδους, δεν έχει πάει μπροστά κλπ.
      Κύριοι συνάδελφοι, τα είκοσι τελευταία χρόνια, με την εργασία που έχει γίνει και τη συστηματική δουλειά, έφεραν αποτέλεσμα. Η Ελλάδα καταγράφεται στις πλέον αναπτυγμένες χώρες στον κόσμο. Δεν είναι σωστό να ισοπεδώνουμε τα πάντα. Πριν το 1980-1981 δεν υπήρχε τουριστική πολιτική στη χώρα. Δεν υπήρχε τουρισμός στη χώρα. Ότι πρέπει να γίνουν πολύ περισσότερα, ασφαλώς και ναι, αλλά μιας και μιλάμε για το οργανωτικό σχήμα, εμείς καταλήξαμε ως κυβέρνηση ότι μιας και οι πολιτικές δράσεις είναι οριζόντιες και πρέπει να ασχολούνται πολλά Υπουργεία, γιατί ο τουρισμός είναι κορυφαία αναπτυξιακή υποδομή για τη χώρα, το σωστότερο σχήμα είναι την πολιτική να τη χαράσσει μία διυπουργική επιτροπή και μάλιστα υπό τον Πρωθυπουργό.
      Αυτήν τη συνταγή πρέπει να ακολουθήσετε, κύριε Υπουργέ. Δεν υπάρχει άλλη. Αν όλο αυτό το πράγμα πάτε να το λειτουργήσετε ως όργανο πολιτικού σχεδιασμού και πολιτικών αποφάσεων, θα έχουμε σύγχυση, θα έχουμε επικαλύψεις, θα έχουμε παραπέρα γραφειοκρατία και αναποτελεσματικότητα.
      Θα σας θυμίσω εδώ -προφανώς το γνωρίζετε, αλλά θα το πω για όσους δεν το γνωρίζουν- ότι στα πλαίσια της Ευρωπαϊκής Ένωσης ο κ. Αβραμόπουλος θα είναι ο μόνος Υπουργός Τουρισμού, ο οποίος θα συνεδριάζει κυρίως με εκπροσώπους φορέων και ενδεχόμενα με κάποιους Υφυπουργούς. Δεν υπάρχει άλλη χώρα στην Ευρωπαϊκή Ένωση που να έχει Υπουργείο Τουρισμού, γιατί ακριβώς οι δράσεις αφορούν πολλά Υπουργεία.
      Τι θα κάνετε; Θα πάρετε τον αγροτοτουρισμό από το Υπουργείο Γεωργίας; Τα θέματα που έχουν σχέση με τις μαρίνες, θα τα πάρετε από το Υπουργείο Εμπορικής Ναυτιλίας; Τα αεροδρόμια που είναι σημαντικός συντελεστής, θα τα πάρετε από την Υπηρεσία Πολιτικής Αεροπορίας;
      Θέλετε να ενισχύσετε τις δημόσιες σχέσεις, γιατί περί αυτού πρόκειται; Αν θέλαμε να ενισχύσουμε τον τομέα των δημοσίων σχέσεων στο πεδίο του τουρισμού, τότε υπήρχε λύση και μάλιστα με βάση τις κείμενες διατάξεις.
      Μπορούσε να υπάρχει Υπουργός άνευ χαρτοφυλακίου αρμόδιος για θέματα τουρισμού, ο οποίος να γυρίζει ανά τον κόσμο και να βοηθάει για την προβολή της χώρας. Είναι μια σωστή επιλογή. Προς τι όλη αυτή η δομή, η οποία λειτουργεί έξω από τις βασικές αρχές πάνω στις οποίες συστοιχείται  μια κυβερνητική δομή και μία δημόσια λειτουργία;
      Κατ’ αρχήν δεν ξέρω πόσο συνταγματικό είναι τις αρμοδιότητες από την περιφέρεια -γιατί υπάρχει διάταξη του Συντάγματος που λέει ότι, ό,τι πάει στην περιφέρεια, δεν έρχεται στο κέντρο- να τις φέρνετε στο κέντρο. Η αποκέντρωση ως αρχή, ως αντίληψη είναι συνυφασμένη με την αποτελεσματικότητα και την καλύτερη εξυπηρέτηση του πολίτη. Και σεις παίρνετε αρμοδιότητες από την περιφέρεια και τις φέρνετε στο κέντρο.
      Δεύτερον, έχουμε αξιολογήσει σωστά τι σημαίνουν διάφορες υπηρεσίες στο εξωτερικό; Θα σας πω πολύ απλά, κύριε Υπουργέ, ότι αυτές οι υπηρεσίες στο εξωτερικό και αυτές που είχε ο ΕΟΤ, ελάχιστα προσφέρουν στη σύγχρονη λειτουργία. Παλαιότερα ήταν τα γραφεία τουρισμού, τα οποία είχαν την ευθύνη της διαφήμισης, της προβολής της χώρας κλπ. Εάν θέλουμε να κάνουμε κάτι τέτοιο -και θα χρειαστεί να κάνουμε και τέτοια πράγματα- είναι φανερό ότι θα τα αναλάβουν μεγάλες διαφημιστικές εταιρείες.
      Εκείνο που πρέπει να κάνουμε, είναι να δώσουμε ένα άλλο περιεχόμενο στη λειτουργία των πρεσβειών και των προξενείων στο εξωτερικό. Παλαιότερα οι πρεσβείες στο εξωτερικό έκαναν διπλωματία. Ποια διπλωματία κάνουν σήμερα οι πρεσβείες; Καμία διπλωματία δεν κάνουν, ιδιαίτερα στα πλαίσια της Ευρωπαϊκής Ένωσης. Οι Υπουργοί Εξωτερικών των χωρών συναντώνται περισσότερες φορές απ’ ό,τι μπορεί να προσφέρει ένας πρέσβης. Σήμερα παίρνεις το αεροπλάνο και βρίσκεσαι από τη μια άκρη του κόσμου στην άλλη. Γίνεται κεντρική εξωτερική πολιτική. Σήμερα οι πρεσβείες κυρίως, αλλά και τα προξενεία, πρέπει να καταλάβουν ότι ο ρόλος τους είναι να προωθήσουν τα οικονομικά συμφέροντα μιας χώρας είτε τα γενικότερα είτε τα ειδικότερα, ακόμα και επιχειρήσεις. Έτσι λειτουργούν πλέον όλες οι πρεσβείες σ’ όλο τον κόσμο.
      Παίρνετε αυτά τα γραφεία. Αντί να πείτε θα κάνουμε τουριστικούς ακολούθους -και εγώ θα συμφωνούσα σ’ αυτήν τη λογική- δηλαδή να κάνουμε μία μετεξέλιξη της σημερινής λειτουργίας στο εξωτερικό και να τους εντάξουμε μέσα στις πρεσβείες και να βάλουμε επικεφαλής της δικής μας τουριστικής πολιτικής τους ίδιους τους πρέσβεις και τους προξένους, τι πάμε να κάνουμε; Να τα πάρουμε από εδώ να τα πάμε παραπέρα για να έχει κάποιον ο Υπουργός, όταν θα πηγαίνει στο εξωτερικό να τον υποδέχεται και να τον πηγαίνει, δεν ξέρω που.
      Δεν είναι σοβαρές οι προσεγγίσεις, κύριε Υπουργέ. Δεν απαντάτε στο πρόβλημα. Θέλετε να δείξετε ότι πάτε να αναβαθμίσετε τον τουρισμό, γιατί πολλές φορές έρχονται και οι διάφοροι επιχειρηματίες και λένε διαφήμιση και τουρισμός, αλλά μία τουριστική πολιτική δεν εξαντλείται πάνω σ’ αυτά τα ζητήματα και πάνω σ’ αυτές τις λογικές.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Ο ελληνικός τουρισμός θέλει πολύ δουλειά και θέλει, κύριε Υπουργέ, δουλειά σε όλα τα επίπεδα. Και σε επίπεδο κυβέρνησης, να έχει αν θέλετε, σταθερές γραμμές και κυρίως να χτυπήσει τη γραφειοκρατία και ό,τι είναι εμπόδιο σ’ ένα σωστό επιχειρηματία που θέλει να επενδύσει στον τουρισμό, γιατί εκεί είναι το μεγάλο ζήτημα. Αλλά μην ξεχνάτε ότι η μεγάλη επένδυση έχει γίνει. Η μεγάλη επένδυση είναι οι Ολυμπιακοί Αγώνες, κύριε Υπουργέ. Σας μιλάει ένας άνθρωπος που είχε πολλές επιφυλάξεις γι’ αυτό το εγχείρημα. Αλλά σε κάθε περίπτωση θα είναι κρίμα εάν αυτό δεν αποτελέσει την αφετηρία για μία παραπέρα σωστή ανάπτυξη του τουρισμού στη χώρα μας. Και αυτήν την ευκαιρία δεν πρέπει να τη χάσουμε και είναι η καλύτερη διαφήμιση. Γιατί ακούω πολλούς συναδέλφους και μερικούς ξενοδόχους που λένε, για το πόσα λεφτά έδωσαν πέρυσι για τη διαφήμιση του τουρισμού. Όταν ξοδεύτηκαν τόσα χρήματα σε σχέση με τους Ολυμπιακούς Αγώνες, αυτό δεν ήταν για την ανάδειξη της χώρας και των πλεονεκτημάτων της χώρας; Εκεί είναι το ζήτημα; 
      Πρέπει να δείτε τα μέτρα πολιτικής. Εμείς βοηθήσαμε στις υποδομές. Σας θυμίζω τι έγινε τα τελευταία χρόνια όχι  μόνο στην επαρχία, αλλά και στο Λεκανοπέδιο ενόψει των Ολυμπιακών Αγώνων, αλλά και στη Θεσσαλονίκη και το πόσα ξενοδοχεία ανακαινίστηκαν. Να δούμε τη στροφή στα συνεδριακά κέντρα. Σήμερα στην Αθήνα μπορούν να γίνονται διεθνή συνέδρια με τις υποδομές που έχουν γίνει. Να δούμε τα ζητήματα με τις μαρίνες, με τα γκόλφ, κύριε Υπουργέ και να βάλουμε τον καθένα στη θέση του, γιατί πάρα πολλοί μεγαλοξενοδόχοι στην Ελλάδα  έχουν την αίσθηση ότι πρέπει να επενδύουν, για να τα κονομάνε και να μη βάζουν και τίποτα από την τσέπη τους.  Να τα παίρνουν από το κράτος και να τα παίρνουν και από τις διάφορες τράπεζες. Έτσι δεν γίνεται σωστή τουριστική ανάπτυξη.
      Να δούμε, λοιπόν, ποιοι είναι οι σωστοί που θέλουν να επενδύσουν και να συμβάλουν πράγματι στην ανάπτυξη του τουριστικού προϊόντος, αλλά ταυτόχρονα να δούμε και τη συνεργασία με τους εργαζόμενους.
      Ως Υπουργός Εργασίας -και κλείνω κύριε Πρόεδρε- είχα ξεκινήσει τότε για να δούμε πώς μπορούμε να αξιοποιήσουμε τα επιδόματα ανεργίας σε συνεργασία με τους εργαζόμενους για την παράταση της τουριστικής περιόδου.
      Δεν μπορεί η Ελλάδα να έχει πέντε ή έξι μήνες τουριστική περίοδο και από την άλλη μεριά να έχουμε έξι μήνες καταβολή επιδομάτων ανεργίας. Αυτό είναι ένα μεγάλο κομμάτι, που πρέπει να συνδυαστεί και με τα προγράμματα εκπαίδευσης, κατάρτισης και αναβάθμισης του ανθρώπινου δυναμικού σε σχέση με τις παρεχόμενες υπηρεσίες.
      Κύριε Υπουργέ, δυστυχώς, αντί να μπείτε σ’ αυτά τα ζητήματα, διαμορφώνετε ένα φορέα που θα προκαλέσει σύγχυση, θα επιφέρει περισσότερη γραφειοκρατία και αναποτελεσματικότητα. Δεν είναι αποτελεσματικός ο οργανισμός του Υπουργείου που σήμερα εισηγείστε και δεν μπορεί να ικανοποιήσει κανένα από τα φιλόδοξα, αν υπάρχουν, σχέδιά σας. Γι’ αυτό, το ΠΑΣΟΚ πρέπει να καταψηφίσει το συγκεκριμένο σχέδιο νόμου και αυτό θα κάνουμε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Παπαϊωάννου.
      Ο κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε.
      Προεκλογικά ακούσαμε πολλές φορές τον κ. Καραμανλή να μας διαβεβαιώνει ότι το πρώτο πράγμα που θα έκανε, όταν αναλάμβανε την εξουσία, ήταν ένα μικρό και ευέλικτο κυβερνητικό σχήμα. Εγώ προσωπικά αυτό το επικροτούσα και ανέμενα όταν ανέλαβε ο κ. Καραμανλής, να το εφαρμόσει. Θα ήταν μία καλή εξέλιξη, θα ήταν μία συμβολή στην αποτελεσματική λειτουργία της διοίκησης στη χώρα μας. Δεν έγινε, όμως, αυτό και δεν σας κρύβω ότι απογοητεύτηκα. Περίμενα να κάνει κάτι καινούργιο ο κ. Καραμανλής, κάτι καλύτερο απ’ ό,τι έκανε το ΠΑΣΟΚ στο θέμα της κυβερνητικής δομής.
      Κατά τη δική μου άποψη, Υπουργεία, όπως το Υπουργείο Δημόσιας Τάξης, το Υπουργείο Ναυτιλίας, το Υπουργείο Αιγαίου, το Υπουργείο Βορείου Ελλάδας δεν πρέπει να υπάρχουν. Η απογοήτευση μου έγινε μεγαλύτερη με την προσθήκη ακόμα ενός Υπουργείου που δεν χρειάζεται. Το Υπουργείο Τουρισμού.
      Όπως είπαν πολλοί συνάδελφοι, ο τουρισμός είναι μία δράση οριζόντια, αγγίζει όλα τα Υπουργεία. Δεν είναι δυνατόν να έχουμε ένα αυτόνομο Υπουργείο Τουρισμού. Συνεπώς νομίζω ότι γι’ αυτόν και μόνο το λόγο θα πρέπει να καταψηφιστεί το νομοσχέδιο.
      Το στίγμα του πολιτικού επιπέδου μιας χώρας το δείχνει η δομή της διοικητικής μηχανής και κυρίως της κυβέρνησης. Καταλαβαίνετε τι σημαίνει αυτό. Υπουργείο Τουρισμού θα έχουμε μόνο εμείς και η Μάλτα. Όλοι οι υπόλοιποι στην Ευρωπαϊκή Ένωση δεν θα έχουν -και έχουν τους λόγους τους που δεν έχουν- ούτε η Γαλλία ούτε η Ιταλία ούτε η Ισπανία, οι χώρες δηλαδή που διαθέτουν έντονο τουρισμό. Εμείς δυστυχώς δίνουμε το αρνητικό στίγμα της διοικητικής μας δομής, δημιουργώντας το Υπουργείο Τουρισμού.
      Είναι ευκαιρία αφού σήμερα συζητάμε γι’ αυτό το νομοσχέδιο, να αναφερθούμε και στον τουρισμό. Διαθέτουμε ως Ελλάς σοβαρά συγκριτικά πλεονεκτήματα στον τουρισμό. Είμαστε ωραία χώρα, με μεγάλο πολιτισμό και ιστορία. Όμως έχουμε και πολλά προβλήματα.
      Κύριε Πρόεδρε, τουρισμός σημαίνει ανταγωνιστικότητα, ποιότητα και κυρίως μικρό κόστος για τον τουρισμό. Έχουν δίκιο οι τουρίστες που δεν πήγαν σε ορισμένα μέρη αυτήν την περίοδο στην Ελλάδα, διότι ήταν ακριβό το κόστος ζωής, ακριβές οι συνθήκες διαβίωσης. Γιατί να έρθουν εδώ και να μην πάνε δίπλα, στην Τουρκία ή κάπου αλλού;
      Συνεπώς, οφείλουμε να αντιμετωπίσουμε αυτά τα προβλήματα, όπως επίσης πρέπει να καταλάβουμε ότι ο τουρισμός απαιτεί διάρκεια. Δεν μπορούμε να μιλάμε για τουριστική περίοδο δύο και τριών μηνών. Αν δεν διευρύνουμε την περίοδο τουρισμού, δεν μπορούμε να προσδοκούμε σε ικανοποιητικά οικονομικά αποτελέσματα.
      Ο τουρισμός σημαίνει πολλά πράγματα. Σημαίνει οικονομία, σημαίνει μεταφορές, σημαίνει έργο, σημαίνει περιβάλλον, σημαίνει πολιτισμός, σημαίνει αγροτική πολιτική, σημαίνει παιδεία, σημαίνει εμπόριο, σημαίνει σχεδόν  τα πάντα. Και κατά τη γνώμη μου, αν ήταν κάπου να εντάξουμε τον τουρισμό, θα έπρεπε, κατά την άποψή μου, να τον εντάξουμε στο Υπουργείο Οικονομίας -και το λέω και δευτερευόντως στο Υπουργείο Ανάπτυξης αυτό συνδυάζοντάς το με προτάσεις οι οποίες ακούστηκαν και από άλλους συναδέλφους. Αυτή είναι η δική μου άποψη.
      Επίσης, άποψή μου είναι ότι θα έπρεπε να διατηρήσουμε την πετυχημένη διυπουργική επιτροπή για τον τουρισμό υπό την εποπτεία του Πρωθυπουργού. Έφερε αποτελέσματα αυτή η Κυβερνητική λειτουργία, αποτελέσματα που φάνηκα από το αποτέλεσμα των Ολυμπιακών Αγώνων. Δεν φτάνει ένας Υπουργός για τον Τουρισμό, και ο Πρωθυπουργός πρέπει να καταλάβει ότι ο ίδιος οφείλει να συντονίζει αυτό το κορυφαίο για την οικονομία της πατρίδας μας θέμα.
      Κύριε Πρόεδρε, μου έκανε εντύπωση ότι ούτε ο εισηγητής ούτε ο Υπουργός ούτε και πολλοί -οι περισσότεροι- συνάδελφοι από τη Νέα Δημοκρατία αναφέρθηκαν στο μεγάλο, στο συνταρακτικό γεγονός των Ολυμπιακών Αγώνων.
      Βέβαια η εξήγηση είναι απλή, τουλάχιστον στη δική μου συνείδηση. Όποτε μιλάμε πλέον για τους πετυχημένους Ολυμπιακούς Αγώνες, παραπέμπουμε στο ΠΑΣΟΚ. Άρα, λοιπόν, δεν θα πρέπει να μιλάμε και πολύ. Αυτή είναι η δική μου εξήγηση και δεν μπορώ να δώσω καμία άλλη, διότι όταν σήμερα μιλάμε για τον τουρισμό, κυρίες και κύριοι συνάδελφοι, δεν είναι δυνατόν να μην αναφερθούμε στη μεγάλη επένδυση που έγινε για τον τουρισμό μας με τους Ολυμπιακούς Αγώνες.
      Ήταν συγκλονιστικό αυτό που έγινε για τη χώρα μας. Άνοιξαν οι ορίζοντες. Δισεκατομμύρια κόσμου γνώρισαν την Ελλάδα και είδαν την καλή της όψη. Είδαν ότι η Ελλάδα μπορεί να δουλεύει, η Ελλάδα μπορεί να κάνει έργα, η Ελλάδα μπορεί να τελειώνει προγράμματα που ξεκινάει. Είδαν όλα αυτά τα ωραία πράγματα που από σήμερα και στο εξής θα αποτελούν τη μεγάλη παρακαταθήκη που δημιουργήσαμε για τον ελληνικό τουρισμό.
      Σκεφτείτε τι έγινε στη Βαρκελώνη. Μετά τους Ολυμπιακούς της Βαρκελώνης άλλαξε η αντιμετώπιση που είχε ο κόσμος τόσο για την πόλη όσο και για την Ισπανία. Μετά στο Σύδνεϊ, συνέβη το ίδιο. Μετά από κάθε Ολυμπιακούς Αγώνες, όταν μάλιστα είναι και πετυχημένοι, η χώρα που τις διοργανώνει δημιουργεί οφέλη για το μέλλον της. Αυτό δεν ειπώθηκε πουθενά. Ούτε καν μέσα στις σελίδες αυτού του νόμου. Δεν αναφέρεται πουθενά η μεταολυμπιακή δουλειά που πρέπει να κάνει το Υπουργείο.
      Δεν σας κάνει εντύπωση ότι έχουμε κάνει ένα μεγάλο άλμα προς τα εμπρός για ολόκληρη τη χώρα και ιδιαίτερα για τον τουρισμό της; Εγώ πιστεύω ότι του χρόνου θα έχουμε τουρισμό. Θα εισπράξει η Ελλάδα, θα εισπράξει η Κυβέρνηση, όπως και εσείς, κύριοι Υπουργοί, από την αύξηση του τουρισμού, αλλά αυτό θα οφείλεται στη δουλειά που έγινε μέχρι τώρα. Θα οφείλεται στους Ολυμπιακούς Αγώνες, στα έργα που κάναμε, στην υποδομή που δημιουργήσαμε. Σ’ αυτό θα οφείλεται και όχι στο γεγονός ότι δημιουργήθηκε το Υπουργείο Τουρισμού. Βέβαια εσείς θα το επικαλεστείτε του χρόνου, αλλά δεν θα οφείλεται σ’ αυτό.
      Στο σημείο αυτό θα ήθελα να πω και δυο πράγματα για το νόμο. Κατά την άποψή μου ο νόμος δεν λέει τίποτα το σοβαρό. Ο νόμος λέει ότι θα μεταφέρουμε τις αρμοδιότητες του ΕΟΤ στο καινούργιο Υπουργείο. Αυτό λέει. Και, βέβαια, δεν μιλάει για ουσιαστικές αρμοδιότητες, και είναι λογικό αυτό, αφού κανένα Υπουργείο δεν δέχεται να παραδώσει τις αρμοδιότητες του στο καινούργιο Υπουργείο.
      Δεν έχει τίποτα το καινούργιο ο νόμος. Πρόκειται για έναν άνευρο νόμο ο οποίος δεν πρόκειται να προσφέρει τίποτα. Το μόνο που είδα είναι ότι δημιουργούνται τρεις επιτροπές οι οποίες μάλιστα έχουν και κρατικίστικο χαρακτήρα. Δεν καταλαβαίνω τι θα κάνει ο Υπουργός μαζεύοντας τους δημάρχους και τους νομάρχες που έχουν προβλήματα. Αυτός ο νόμος μοιάζει με καταστατικό εξωραϊστικού συλλόγου. Δεν είναι για τη λειτουργία κράτους, κύριε Πρόεδρε. Όπως είναι διατυπωμένος αυτός ο νόμος, παραπέμπει σε κατάργησή του. Αυτός ο νόμος, κύριε Πρόεδρε, λέει ότι το Υπουργείο Τουρισμού δεν θα πρέπει να είναι αυτόνομο Υπουργείο, και γι’ αυτό θα τον καταψηφίσουμε.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βρεττέ.
      Το λόγο έχει ο κ. Αργύρης.
      ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, εξετάζοντας το νομοσχέδιο δίνεται η εντύπωση ότι η αγωνία των συντακτών δεν ήταν να παρακάμψουν τη γραφειοκρατία και να δημιουργήσουν όρους συντονισμού για τον ελληνικό τουρισμό, αλλά η προσπάθειά τους ήταν να υπάρξει μία διοικητική αναδιάρθρωση των ήδη υπαρχόντων διοικητικών σχημάτων που υπηρετούν τον τομέα του τουρισμού.
      Δημιουργήθηκε πολύ μεγάλη προσδοκία. Το είδαμε και κατά την ακρόαση όλων των φορέων του τουρισμού.
     Νομίζω ότι εδώ δεν πρέπει να υπάρξει καμία διαφορετική προσέγγιση, διότι ο τουρισμός είναι μια πολιτική οριζόντια και χρειάζεται πολλές συναρμοδιότητες και δράσεις οι οποίες πρέπει οπωσδήποτε να συντονιστούν.
     Περιμέναμε ότι το νομοσχέδιο θα εξυπηρετούσε αυτήν τη μεγάλη προσδοκία για το διεθνή ανταγωνισμό που δέχεται ο τουρισμός, μάλιστα σε μία περίοδο πάρα πολύ κρίσιμη για τον ελληνικό τουρισμό αλλά παράλληλα όμως και με μεγάλη ελπίδα, μια που βρισκόμαστε στην μεταολυμπιακή Ελλάδα.
     Αντί να παρουσιάσετε ένα νομοσχέδιο το οποίο θα είχε αυτήν τη δυνατότητα, επιδίδεστε σε έναν αγώνα διοικητικών αλλαγών, οι οποίες απαιτούν ένα μίνιμουμ χρονικό διάστημα για να πραγματοποιηθούν. Και ξέρουμε πολύ καλά ότι ήδη έχουν περάσει επτά μήνες και δεν έχει σταθεροποιηθεί το περιβάλλον που θα λειτουργήσει όλη αυτή η δομή για τον τουρισμό. Έχουμε επικαλύψεις και μια σύγχυση αρμοδιοτήτων. Και νομίζω ότι το ερώτημα είναι εύλογο και είναι ερώτημα και των φορέων του τουρισμού για το μεγάλο κενό που δημιουργείται, αφού έχουν περάσει πάρα πολλοί κρίσιμοι μήνες για την προοπτική του ελληνικού τουρισμού.
     Ένα δεύτερο μεγάλο θέμα, το οποίο δεν αντιμετωπίζεται από το νομοσχέδιο, είναι ότι στον τομέα του τουρισμού εμπλέκονται πολλά Υπουργεία τα οποία έχουν σαφείς αρμοδιότητες πάνω στον τουρισμό. Νομίζω ότι φάνηκε και από την αρχή. Είχαμε τη δυνατότητα να ακούσουμε τον Υπουργό και τον Υφυπουργό να εξαγγείλει την κυβερνητική πολιτική για τον τουρισμό. Καμία σχέση δεν έχει η εξαγγελία αυτή με το μόρφωμα και με αυτό που έχουμε σήμερα μπροστά μας και συζητάμε. Είναι ένα θέμα πάρα πολύ διαφορετικό από αυτήν την προοπτική που έδωσε σε όλον τον τουριστικό κόσμο η Κυβέρνηση.
     Θεωρώ ότι μια ολοκληρωμένη τουριστική πολιτική πρέπει να περιλαμβάνει τη συντονισμένη ανάπτυξη όλων των ειδών του τουρισμού και να διευρύνει πάνω από όλα το χρόνο που παρέχονται οι τουριστικές υπηρεσίες στη χώρα μας.
     Πολλοί μίλησαν για το συνεδριακό τουρισμό, για το χειμερινό τουρισμό. Θα έλεγα ότι έγιναν πολλές προσπάθειες, σ’ αυτό που λέμε εναλλακτικό τουρισμό. Και πάνω από όλα η προσπάθεια της προηγούμενης κυβέρνησης και όλων των παραγόντων του τουρισμού ήταν να δημιουργηθούν αυτές οι υποδομές και μια δυναμική σε κάθε περιφέρεια. Γι’ αυτό είδαμε αξιόλογες πρωτοβουλίες από άλλα Υπουργεία, όχι από το Υπουργείο Τουρισμού -εγώ θα πω από τον τομέα του Υπουργείου Γεωργίας- ότι οι πρωτοβουλίες που ξεκίνησαν από το «LEADER 1» και «LEADER 2» για τον αγροτοτουρισμό, είναι αυτές που προσέδωσαν κάτι διαφορετικό, έδωσαν ένα άλλο μέγεθος σε όλη την περιφέρεια. Νομίζω ότι τέτοιες πρωτοβουλίες πρέπει να τις δούμε γιατί ο έντονος ανταγωνισμός που υπάρχει σήμερα θέλει μια στροφή στην ποιότητα και αυτή η ποιότητα είναι που πρέπει σήμερα να μας κάνει όλους να συντονιστούμε σε αυτήν τη διαδρομή. Παρ’ ότι όλοι περιμέναμε κάτι τέτοιο, φαίνεται ότι το κύριο μέλημα της Κυβέρνησης της Νέας Δημοκρατίας ήταν πως θα μπορέσει να γίνει το Υπουργείο στα μέτρα του κυρίου Υπουργού. Παρ’ ότι το κουστούμι είναι κατά παραγγελία, είναι πάρα πολύ στενό, ακόμη και να χωρέσει το δυναμισμό του ίδιου του Υπουργού αλλά και του Υφυπουργού, για να αναπτύξουν τις όποιες ικανότητές τους στον τουρισμό.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Εσείς τον είχατε γυμνό τον τουρισμό, ολόγυμνο!
     ΕΥΑΓΓΕΛΟΣ ΑΡΓΥΡΗΣ: Όταν παραγγέλνεις ένα κουστούμι, γι’ αυτό το κάνεις κατά παραγγελία, για να μην είναι στενό. Εδώ είναι πολύ στενό, δεν έχει αρμοδιότητες. Και φαίνεται αυτό ότι δεν έχει αρμοδιότητες, γιατί βλέπουμε μία σύγχυση. Από τη μία μεριά εξαγγέλλουμε ότι δημιουργείται ξανά ο Εθνικός Οργανισμός Τουρισμού, βάζουμε διοικητικό συμβούλιο, μία πάρα πολύ καλή κίνηση, ο οποίος έχει χίλιους εργαζόμενους, αλλά λέτε ότι δεν είναι ικανοί αυτοί οι εργαζόμενοι να μπορέσουν να στελεχώσουν το νέο Υπουργείο Τουρισμού. Θέλουμε, λοιπόν, να ψάξουμε αλλού να βρούμε ανθρώπους που να έχουν την εμπειρία να υπηρετήσουν στον τουρισμό. Και αυτά όλα συμβαίνουν στη μεταολυμπιακή Ελλάδα, μία χώρα η οποία έχει πετύχει με τη διοργάνωση αυτών των Ολυμπιακών Αγώνων. Μιλήσατε πολύ για τη μείωση του τουρισμού, ενώ ξέρετε πολύ καλά ότι σε καμία χώρα που δημιουργήθηκαν Ολυμπιακοί Αγώνες, την ίδια χρονιά των Ολυμπιακών Αγώνων δεν είχε αύξηση ο τουρισμός, είχε μείωση!
      Άρα η αύξηση του τουρισμού γίνεται μετά τη μεγάλη γνωριμία με τη χώρα και τις όποιες υποδομές έχει, και φαίνεται από τα πρώτα στοιχεία. Και φαντάζομαι ότι δεν είναι από τη νέα σας πολιτική αυτό, γιατί δεν έχετε κάνει τίποτα, ώστε να υπάρξει αύξηση του τουρισμού μας.
      Εκείνο που έχει πολύ μεγάλη σημασία είναι να δώσουμε στον τουρισμό μια κατεύθυνση. Και η κατεύθυνση αυτή πιστεύαμε ότι θα δινόταν μέσα από την καλύτερη παροχή υπηρεσιών. Η καλύτερη παροχή υπηρεσιών χρειάζεται γνώση. Όταν έχεις ένα αντικείμενο και ένα προϊόν, που καθημερινά είναι στον ανταγωνισμό, πρέπει να έχει παροχή υπηρεσιών που στηρίζονται στη γνώση και στην ποιότητα. Αυτό θα μπορούσε να γίνει, αν πράγματι βλέπαμε ότι προβλέπεται μια αναβάθμιση όλων των τουριστικών σχολών, για να δώσουν αυτήν τη γνώση, η οποία είναι αναγκαία. Σήμερα που οι υποδομές στη χώρα μας έχουν ένα συγκριτικό πλεονέκτημα -και νομίζω ότι διαθέτει αυτό το συγκριτικό πλεονέκτημα για την προσέλκυση τουρισμού η χώρα μας- δεν μπορεί κανείς να έχει άλλοθι, αν πράγματι αποτύχουμε σαν χώρα.
      Ο τουρισμός έχει πράγματι μια πολύ μεγάλη συμβολή στην εθνική μας οικονομία. Είναι οριζόντιες πολιτικές που έχουν να κάνουν και με περιφέρειες και με ξεχωριστές, μικρές κοινωνίες. Γι’ αυτό, λοιπόν, πιστεύω ότι όλοι μας έχουμε ρόλο σε αυτήν την καινούργια πορεία. Η καινούργια πορεία, όμως, δεν χρειάζεται με ένα τέτοιο νομοθέτημα, το οποίο δεν ανταποκρίνεται στις προσδοκίες πρώτα όλων όσοι εμπλέκονται στον τουρισμό και κατ’ επέκταση όλων εμάς και της εθνικής μας οικονομίας. Είναι ένα μόρφωμα, το οποίο δεν αξίζει κανείς να πει ότι μπορεί να κάνει κάποιες τροποποιητικές προτάσεις. Γι’ αυτό καταψηφίζουμε αυτό το νομοσχέδιο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αργύρη.
      Έχει ζητήσει το λόγο ο Υφυπουργός κ. Λιάσκος.
      Ορίστε, κύριε Υφυπουργέ.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κύριε Πρόεδρε, κυρίες και κύριοι συνάδελφοι, ακούω με προσοχή από χθες και πραγματικά έχω μείνει άναυδος, διότι έχοντας μια εμπειρία στον τουρισμό αρκετών χρόνων, βλέπω μια στείρα κριτική, η οποία δεν έχει να κάνει ούτε κατά διάνοια με το συγκεκριμένο νομοσχέδιο, παρά μόνο σε κάποια σημεία της έκθεσης της Επιστημονικής Επιτροπής της Βουλής. Και παράλληλα βλέπω εκείνους οι οποίοι είναι κατ’ εξοχήν υπεύθυνοι για την κατάρρευση του ελληνικού τουριστικού προϊόντος να ξαναλένε τις ιδέες τους, οι οποίες βέβαια πολλά χρόνια έμειναν γράμμα κενό.
      Είπα στην επιτροπή, όταν μίλησα στους αγαπητούς συναδέλφους της Αξιωματικής Αντιπολίτευσης, ότι για να κάνεις κριτική σε κάτι, πρέπει να έχεις αντίστοιχα να παρουσιάσεις το καλύτερο δικό σου. Γιατί μέχρι χθες κυβερνούσατε αυτόν τον τόπο. Διαφορετικά μοιάζεις με εκείνο τον συμπαθέστατο ήρωα του Ευγένιου Σπαθάρη, ο οποίος βγαίνει έξω από την καλύβα του, τη βλέπει πώς την έχει δημιουργήσει ο ίδιος και, αν θέλετε, λέει «τι αθλιότητα είναι αυτή στην οποία βρίσκομαι».
      Ας πάρουμε, λοιπόν, λίγο τα πράγματα με τη σειρά. Πρώτα απ’ όλα, να πούμε δυο λόγια για το νομοσχέδιο και από κει και πέρα να δούμε σε τι συνίσταται αυτό που σήμερα εδώ συζητούμε και που καλείται να ψηφίσει η Βουλή. Έχουμε μπροστά μας, κυρίες και κύριοι συνάδελφοι, ένα νομοσχέδιο ανασυγκρότησης και αναδιοργάνωσης των κρατικών υπηρεσιών τουρισμού. Αυτό είναι το βασικό. Γι’ αυτό μιλάμε. Και βέβαια, γι’ αυτό, αν θέλετε, συζητούμε και τώρα στα συγκεκριμένα άρθρα, προκειμένου να υπάρξει βελτίωση σε κάποιο από αυτά. Μιλάμε για αναδιοργάνωση του τουρισμού με ένα Υπουργείο, που αποτελεί πλέον το σπίτι των τουριστικών φορέων, θα παράγει πολιτική, θα διασυνδέεται με τα άλλα Υπουργεία, θα μπορεί να συντονίζει δράσεις, που πολύ σωστά ειπώθηκε ότι διαχέονται και σε άλλα Υπουργεία.
      Να πούμε τώρα ότι κατ’ αρχήν μιλάμε για αναδιοργάνωση, δεν μιλάμε για τουριστική πολιτική. Ας πούμε τι υπήρχε μέχρι τώρα, γιατί με αυτό θα κριθούμε. Μέχρι τώρα, λοιπόν, υπήρχαν βιλαέτια ασύνδετα μεταξύ τους και ο κάθε υπεύθυνος να μη μιλάει με τον άλλον και τον τουριστικό κόσμο της χώρας να περιπλανιέται ανά τη χώρα για να βρει πού μπορεί πραγματικά να βρει αποκούμπι και καταφύγιο. Και εξηγούμαι: Υπήρχε η Γενική Γραμματεία Τουρισμού υπό τον Υπουργό Ανάπτυξης, που παρεμπιπτόντως και όποτε το θυμόταν ασχολείτο με τον τουρισμό, υπήρχε ένας Υφυπουργός, ο οποίος δεν μιλούσε ούτε με τον Υπουργό ούτε με τον Πρόεδρο του ΕΟΤ, ο Πρόεδρος του ΕΟΤ με το Γενικό Γραμματέα του Υπουργείου και όλοι αυτοί, έχοντας απομονώσει το δικό τους κομμάτι, έκαναν τουριστική πολιτική! Και ξέρετε κάτι για να γελάσετε; Ρωτούσαν τους νομικούς συμβούλους τους ο καθένας, αν η αρμοδιότητα ήταν δική του ή του αλλουνού. Αυτοί, λοιπόν, οι οποίοι δεν συνεννοήθηκαν μεταξύ τους, τι έκαναν; Διέλυσαν και τον ΕΟΤ και πήγαν τις αρμοδιότητές τους στο χάος, στις περιφέρειες, οι οποίες κλήθηκαν να κάνουν τουριστική πολιτική (αδειοδότηση, πιστοποίηση, έλεγχο) χωρίς προηγούμενη υποδομή, με τα χαρτιά των τουριστικών επιχειρηματιών να βρίσκονται σε νοσοκομεία, σε τελωνεία, σε κοντέινερ, να τα έχουν φάει τα ποντίκια. Όταν λοιπόν διαπίστωσαν όλοι αυτοί ότι δεν μπορούν πραγματικά να ασχοληθούν με αυτές τις αρμοδιότητες, τι έκαναν; Έφεραν τροπολογία στη Βουλή, όπου έλεγαν ότι όποια περιφέρεια δεν μπορεί να ασκήσει τις αρμοδιότητές της, μπορεί να τις μεταφέρει σε άλλη περιφέρεια και, όπως πολύ σωστά ειπώθηκε από τον εισηγητή μας, η Περιφέρεια Βορείου Αιγαίου τις μετέφερε στην Κεντρική Μακεδονία και οι τουριστικοί επιχειρηματίες περιδιάβαιναν τη χώρα, προκειμένου να βρουν τους φακέλους τους.
    Να πούμε και κάτι ακόμη; Αν αυτό ήταν μέτρο τόνωσης του εσωτερικού τουρισμού, πείτε το στη Βουλή να το καταλάβουμε. Μη μας εγκαλείτε, όμως, σε απολογία, γιατί επιτέλους βάζουμε τάξη σ’ αυτό το χαώδες τοπίο και εντάσσουμε τις κρατικές υπηρεσίες τουρισμού κάτω από μία ενιαία ομπρέλα, προκειμένου να υπάρχει ενιαία τουριστική πολιτική και να δώσουμε ταυτότητα σε αυτό το χύμα τουριστικό προϊόν το οποίο είχατε διαμορφώσει μέχρι τώρα.
    Να πούμε, λοιπόν, ότι έξι μήνες μετά, επειδή μας ρωτάτε τι νομοσχέδιο φέραμε, εμείς φέραμε αυτό το νομοσχέδιο που ο Υπουργός μας το ανέλυσε χθες, ο εισηγητής μας, οι ομιλητές μας. Μπορείτε να μας πείτε πόσα νομοσχέδια φέρατε εσείς στη μακρόχρονη παρουσία σας στην κυβέρνηση μέχρι χθες για τον τουρισμό; Δεν πρέπει να απαντήσετε πόσα νομοσχέδια φέρατε; Ξέρετε τι μας είπε εδώ ο καθ’ ύλην αρμόδιος Υφυπουργός, κύριοι συνάδελφοι, χθες το βράδυ; Έχετε, λέει, προτάσεις και ιδέες που είχαμε εμείς, για να προχωρήσετε. Σε επίπεδο εξαγγελιών, λοιπόν, πήγατε πολύ καλά. Εγώ το παραδέχομαι. Και τώρα, σήμερα που μιλάμε, έχετε ανακαλύψει τον τουρισμό. Μιλάτε για τις εναλλακτικές μορφές, μιλάτε για αγροτουρισμό. Τι αγροτουρισμό; Να μιλήσουμε και για αγροτουρισμό, επειδή ήσασταν κάποτε ο καθ’ ύλην αρμόδιος. Μπορείτε να μου πείτε με ποιες προδιαγραφές κάνατε αγροτουρισμό τόσα χρόνια; Με αυτήν την κοινή υπουργική απόφαση, η οποία προέβλεπε μοτέλ και ξενοδοχεία τεσσάρων και πέντε αστέρων πάνω από μεγάλης κυκλοφορίας οδικές αρτηρίες, κάνατε αγροτουρισμό; Ξέρετε τι είναι ο αγροτουρισμός κατ’ αρχήν; Είναι μοντέλο το οποίο…
    ΕΥΑΓΓΕΛΟΣ ΑΡΓΥΡΗΣ: Αυτά πάτε και βλέπετε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Εγώ δεν κάνω το σοφό εδώ. Υπάρχουν οι Ιταλοί, οι Γάλλοι, οι οποίοι κάνουν αγροτουρισμό. Δεν πηγαίνατε μία βόλτα να δείτε τι κάνουν; Γιατί αυτό το μοντέλο που εφαρμόζετε είναι παγκόσμια πρωτοτυπία, δεν υπάρχει πουθενά. Και βέβαια μπορεί να αναπτυχθεί ο αγροτουρισμός. Τι κάνουμε λοιπόν εμείς;
      Εμείς, κυρίες και κύριοι συνάδελφοι, βάζουμε τον τουρισμό κάτω από μια ενιαία ομπρέλα πολιτικής και δεν φέρνουμε τις υπηρεσίες από την περιφέρεια στο κέντρο, τις αφήνουμε στην περιφέρεια. Τις ανασυγκροτούμε όμως και τις βάζουμε κάτω από τον ΕΟΤ, ο οποίος είναι ο μοναδικός έμπειρος κρατικός φορέας και ο οποίος μπορεί πραγματικά να παράξει τουριστική πολιτική.
      ΦΩΤΗΣ ΧΑΤΖΗΜΙΧΑΛΗΣ: Τα προγράμματα αγροτουρισμού εσείς θα τα χειριστείτε;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Εμείς...
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε. Μη διακόπτετε. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Ακούστε..
      ΦΩΤΗΣ ΧΑΤΖΗΜΙΧΑΛΗΣ: Γιατί δεν υπογράφει ο κ. Τσιτουρίδης...
      ΠΡΟΕΔΡΕΥΩΝ (Σωτήρης Χατζηγάκης): Μη διακόπτετε, σας παρακαλώ, κύριε συνάδελφε. Υπάρχει μια διαδικασία. Αν θέλετε το λόγο, ζητήστε τον και θα μιλήσετε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Ευχαριστώ, κύριε Πρόεδρε. 
      Διασυνδεόμαστε και με την περιφέρεια...
      ΦΩΤΗΣ ΧΑΤΖΗΜΙΧΑΛΗΣ: Μας προκάλεσε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Εγώ δεν προκαλώ ποτέ. Απλώς μίλησα, θέτοντας το ζήτημα όπως ακριβώς υπάρχει. Αυτή η ΚΥΑ υπάρχει.  
      ΦΩΤΗΣ ΧΑΤΖΗΜΙΧΑΛΗΣ: Απαντήστε. Εσείς θα χειριστείτε....
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Εσείς να απαντήσετε.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, υπάρχει μια διαδικασία. Αν θέλετε να μιλήσετε, εγγραφείτε και μπορείτε να απαντήσετε στον κύριο Υπουργό. Οι διακοπές όμως απαγορεύονται. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Εκείνο που πρέπει λοιπόν να αντιληφθείτε, αφού διαβάσετε κατ’ αρχήν το νομοσχέδιο και με τι ασχολείται, είναι ότι μπαίνει μια τάξη σε αυτό το άναρχο και χαώδες τοπίο και αν θέλετε το Υπουργείο Τουρισμού ...
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, θα ήθελα δύο λεπτά ακόμα, αν είναι εύκολο. 
      ....είναι φορέας σχεδιασμού και χάραξης τουριστικής πολιτικής και ο ΕΟΤ είναι ο εκτελεστικός βραχίονας αυτής της πολιτικής. 
      Αναβαθμίζουμε τα γραφεία εξωτερικού, όπως ειπώθηκε εδώ μέσα, εντάσσοντας το διευθυντή τους -για να ξέρετε- στη διπλωματική λίστα. Και αυτά ασχολούνται πλέον τόσο με την προσέλκυση των επενδύσεων όσο και με τις διμερείς σχέσεις στις χώρες που βρίσκονται. Γιατί μέχρι τώρα, έτσι όπως τα είχατε εσείς, ήταν αποθήκες βολέματος «ημετέρων», κουμπάροι, αδέρφια, ξαδέρφια, όποιος ήθελε να πάει στο εξωτερικό για τα παιδάκια του. Και βέβαια όχι μόνο τουριστική πολιτική δεν έκαναν, αλλά το αποτέλεσμα που παρήχθη από αυτά είναι γνωστό σε όλους σας. Τα αναδιοργανώνουμε λοιπόν. 
      Στις περιφερειακές υπηρεσίες τουρισμού δίνουμε την υπόσταση που πρέπει. Επιπρόσθετα ο ΕΟΤ έχει τη δυνατότητα της πλήρους αδειοδότησης, πιστοποίησης και ελέγχου...
      ΕΥΑΓΓΕΛΟΣ ΑΡΓΥΡΗΣ: Ποιον εννοείτε; Τον κ. Δαβάκη; 
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κύριε Πρόεδρε...
      Ορίστε, θέλετε κάτι να ρωτήσετε; 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Τον αδερφό του κ. Τσοχατζόπουλου. 
      Δεν τους ξέρετε; 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Δεν τους ξέρετε; 
      ΕΥΑΓΓΕΛΟΣ ΑΡΓΥΡΗΣ: Ο κ. Δαβάκης είναι αδερφός του κ. Τσοχατζόπουλου;
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ. Μην απαντάτε. Θέλετε διακοπές; 
      Συνεχίστε, σας παρακαλώ. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Τα γραφεία εξωτερικού, τα οποία είκοσι χρόνια τώρα διαχειρίζεστε, ήταν αποθήκες βολέματος «ημετέρων» χωρίς προπαγανδιστικά φυλλάδια της Ελλάδας, χωρίς να είναι πολλά από αυτά στο διαδίκτυο, χωρίς να μπορείτε πραγματικά να παράξετε τουριστική πολιτική.
      ΗΛΙΑΣ ΦΩΤΙΑΔΗΣ: Για το βόλεμα δεν χρειάζονται φυλλάδια. Ένα σημειωματάκι χρειάζεται. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Επιτέλους, δεν γνωρίζετε ότι μέχρι χθες ήσασταν κυβέρνηση; Μπορείτε λοιπόν κάποια στιγμή, ανεβαίνοντας σε αυτό το Βήμα και σεβόμενοι τον εαυτό σας, να μιλήσετε για την τουριστική πολιτική που παράξατε; Μπορείτε να πείτε τι τουρισμό κάνατε μέχρι τώρα; Για τις εναλλακτικές μορφές τουρισμού, που μας λέτε εδώ, τι έχετε κάνει; Τι στόχους βάλατε, τι στρατηγική εφαρμόσατε, πώς τον θέλατε τον ελληνικό τουρισμό;
      Να σας πω εγώ λοιπόν για να τελειώσουμε; 
      ΕΥΑΓΓΕΛΟΣ ΑΡΓΥΡΗΣ: Η Ελλάδα είναι πέμπτη στον κόσμο. Εκεί είναι ο πήχης.
      ΠΡΟΕΔΡΕΥΩΝ (Σωτήρης Χατζηγάκης): Κύριε Αργύρη, σας παρακαλώ. Δεν έχετε το λόγο. Πάρτε το λόγο για να απαντήσετε. Όχι διακοπές, σας παρακαλώ. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Να σας πω εγώ για να ξέρετε. 
      Αυτό που κάνατε λοιπόν τόσα χρόνια ήταν να αφήσετε να πορεύεται με αυτόματο πιλότο. Η πολιτική σας -το είπα και στην επιτροπή- συνοψίζεται στη φράση: «Θα έρθει το καλοκαιράκι, θα έρθουν και οι τουρίστες». Αυτή ήταν η πολιτική σας και βέβαια κατέληξε στο να έρχονται εδώ όσοι δεν έχουν πού αλλού να πάνε. 
      ΕΥΑΓΓΕΛΟΣ ΑΡΓΥΡΗΣ: Ωραία διαφήμιση κάνετε!
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Με αυτήν την πολιτική ούτε συνδέσατε τους Ολυμπιακούς Αγώνες με τον τουρισμό ούτε καμία συνέργεια πραγματοποιήσατε και μας λέτε σήμερα τι κάναμε. Εμείς τι κάναμε; Ή εσείς τόσα χρόνια δεν βάλατε ούτε μια ταμπέλα στα αεροδρόμια της χώρας που να λέει: «Καλώς ήρθατε στη χώρα που γέννησε τους Ολυμπιακούς Αγώνες και το 2004 θα επιστρέψουν σε αυτήν»; Αυτοί ήσασταν σε ό,τι αφορά τη συνέργεια και τη σύνδεση τουριστικού προϊόντος και Αγώνων.
      Και κλείνοντας να σας πω ότι αφού είδατε πως με αυτό το χάος που δημιουργήσατε στον τουρισμό μέσω των κρατικών υπηρεσιών δεν μπορούσε να πάει μπροστά πέρυσι τον Οκτώβριο κάνατε διυπουργική επιτροπή υπό τον Πρωθυπουργό. Εξαγγείλατε ότι θα την κάνετε -και την κάνατε- στην Έκθεση της Θεσσαλονίκης, παρουσιάζοντας ένα πλούσιο πρόγραμμα για τον τουρισμό συνεργειών, συναρμοδιοτήτων και στο τέλος τα ξεχάσατε και δεν ξανασυνεδρίασε ποτέ αυτή η διυπουργική επιτροπή.
      Σήμερα λοιπόν ερχόμαστε να βάλουμε τάξη σ’ αυτό το άναρχο και χαώδες τοπίο. Είναι συγκεκριμένες οι αρμοδιότητες στις οποίες αναφερόμαστε. Συγκροτούμε με κοινές υπουργικές αποφάσεις επιτροπές με τα συναρμόδια Υπουργεία για τον επί μέρους έλεγχο, μελέτη και, αν θέλετε, μετά απ’ αυτό να δίνουμε λύση στο κάθε πρόβλημα που διαχέεται στα άλλα Υπουργεία. Συνδεόμαστε με τη Νομαρχιακή και Τοπική Αυτοδιοίκηση για πρώτη φορά -γιατί και αυτοί έχουν αρμοδιότητες, ανησυχούν για τον τουριστικό τους προορισμό και μέχρι σήμερα κανείς δεν τους ρώτησε- έτσι ώστε να μπορούμε να συνδημιουργούμε, να συν-σχεδιάζουμε την πολιτική που θα εφαρμόζουμε, δίνοντας έτσι στη χώρα μια ενιαία εικόνα προς τα έξω και αναβαθμίζοντας γενικότερα το τουριστικό μας προϊόν.
      Ήδη και το δημιουργικό αλλάξαμε και το λογότυπο και την εμφάνισή μας στις όποιες εκθέσεις αλλάξαμε και δημιουργήσαμε τον Κώδικα Τουριστικής Συμπεριφοράς και τα «info desks» και τηλεφωνικό κέντρο. Δίνουμε νέα εικόνα, νέα διάσταση στον ελληνικό τουρισμό. Και, εν πάση περιπτώσει, για την τουριστική μας πολιτική είναι πολύ νωρίς να κριθούμε εμείς, κύριοι συνάδελφοι.  Τουλάχιστον δεν μπορούμε να κριθούμε από σας που την είχατε έτσι όπως την είχατε.
      Εμείς ανασυγκροτούμε μ’ αυτό το νομοσχέδιο το Υπουργείο και σχεδιάζουμε, όπως είπε και ο Υπουργός χθες, σε βάθος χρόνου την τουριστική μας στρατηγική. Θα κριθούμε για το αν είμαστε λιγότερο ή περισσότερο αποτελεσματικοί. Σας λέω όμως ότι η εικόνα του ελληνικού τουρισμού δεν θα είναι έτσι ξανά.
      Κλείνοντας, θα μου επιτρέψετε να καταθέσω, κύριε Πρόεδρε, ορισμένες νομοτεχνικές διορθώσεις στο σχέδιο νόμου οι οποίες, όπως είπα και στην αρχή, αφορούν από το άρθρο 5 μέχρι το άρθρο 8, που θα συζητηθούν αύριο. Τις καταθέτω όμως για την προετοιμασία των συναδέλφων.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Υφυπουργός Τουρισμού κ. Αναστάσιος Λιάσκος καταθέτει για τα Πρακτικά τις προαναφερθείσες νομοτεχνικές διορθώσεις, οι οποίες έχουν ως εξής:
      «ΥΠΟΥΡΓΕΙΟ ΤΟΥΡΙΣΜΟΥ
      Νομοτεχνικές διορθώσεις στο σχέδιο νόμου «Αρμοδιότητες του Υπουργείου Τουριστικής Ανάπτυξης και θέματα Τουρισμού».
      1) Άρθρο 5
      Στο τέλος του άρθρου αυτού προστίθεται «, σύμφωνα με τους στόχους του Υπουργείου Τουριστικής Ανάπτυξης».
      2) Άρθρο 8 παράγραφος 6
      Στην πέμπτη (5η) σειρά και μετά τη λέξη «βαθμού» διαγράφεται η λέξη «και» στη θέση της τίθεται το στίγμα «,» μετά τη φράση «νομικών προσώπων δημοσίου δικαίου» διαγράφεται το στίγμα «.» και προστίθενται οι λέξεις «και Δημοσίων Επιχειρήσεων Κοινής Ωφέλειας».
      Στην όγδοη (8η) σειρά διαγράφεται ολόκληρη η φράση «Η μισθοδοσία των αποσπώμενων υπαλλήλων εξακολουθεί να γίνεται από τις υπηρεσίες από τις οποίες αποσπώνται».
      3) Άρθρο 8 παράγραφος 7
      Διαγράφεται το κείμενο από την αρχή του μέχρι και τις λέξεις «ως προς το ύψος του» και αντικαθίσταται ως ακολούθως: «Το ειδικό επίδομα του άρθρου 15 του ν. 3016/2002 (ΦΕΚ 110/Α)».
      4) Άρθpo.5. Στην αρχή τίθεται ο αριθμός «Ι» προστίθεται παράγραφος 2.
      2. Στo άρθρο 31Α του ν. 2160/1993 (ΦΕΚ Α΄ 118), όπως αυτό προστέθηκε με την παράγραφο 3 του άρθρου 38 του ν. 3105/2003 (ΦΕΚ Α΄ 29), προστίθεται παράγραφος 8 ως εξής: «Τα τιμολόγια ελλιμενισμού και των λοιπών παρεχομένων υπηρεσιών καθώς και οι Ειδικοί Κανονισμοί Λειτουργίας των τουριστικών λιμένων που ανήκουν κατά διοίκηση και διαχείριση στην Εταιρεία Τουριστικής Ανάπτυξης (ΕΤΑ Α.Ε.), καταρτίζονται από το διοικητικό συμβούλιο του εκάστοτε, σύμφωνα με την παράγραφο 3 του άρθρου 29 του ν. 2160/1993, φορέα διαχείρισης και εγκρίνονται με απόφαση του Υπουργού Τουριστικής Ανάπτυξης που δημοσιεύεται στην Εφημερίδα της Κυβερνήσεως».
      Αθήνα, 22 Σεπτεμβρίου 2004
      Ο
      Υπουργός
      ΔΗΜΗΤΡΗΣ Λ. ΑΒΡΑΜΟΠΟΥΛΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο κ. Ζαχαράκης έχει το λόγο.
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Κύριε Πρόεδρε, κυρίες και κύριοι συνάδελφοι, τελικά το να μιλά κανείς από τους τελευταίους -γιατί αυτός ήταν ο κατάλογος- από μειονέκτημα γίνεται πλεονέκτημα, γιατί δίνεται η δυνατότητα στον ομιλητή, εκτός από το να εκφέρει τις δικές του απόψεις, ακούγοντας και τους άλλους ομιλητές, να τοποθετηθεί και επί των δικών τους θέσεων.
    Ακούγοντας, λοιπόν, στη Διαρκή Επιτροπή, αλλά και χθες το βράδυ και σήμερα τους διάφορους ομιλητές απ’ όλες τις παρατάξεις διαπίστωσα ότι στην ουσία κανείς δεν διαφωνεί για τη θέσπιση του νομοσχεδίου για τον τουρισμό. Επίσης διαπίστωσα ότι κανείς δεν αμφισβητεί τη φθίνουσα πορεία του τουρισμού όλα αυτά τα χρόνια.
    Εκείνο, όμως, που μου έκανε εντύπωση, κυρίες και κύριοι συνάδελφοι, είναι ότι κανένας, ιδιαίτερα -γιατί αυτούς κυρίως αφορά- από τους ομιλητές της Αξιωματικής Αντιπολίτευσης, που ήταν μέχρι προχθές κυβέρνηση, δεν μίλησε και δεν δικαιολόγησε γιατί η κυβέρνηση του ΠΑΣΟΚ το 1996 προχώρησε στην κατάργηση του Υπουργείου Τουρισμού. Ποιο ήταν αυτό το κίνητρο και τι πίστευαν ότι θα πετύχουν μ’ αυτό.
      Βεβαίως δεν χωρά καμία αμφιβολία ότι γνωρίζουν πως η τουριστική τους πολιτική απέτυχε αυτά τα χρόνια. Δεν θέλουν, όμως, να το ομολογήσουν και επιτίθενται εναντίον της Κυβέρνησης και μάλιστα την εγκαλούν γιατί καθυστέρησε να φέρει το νομοσχέδιο. Το είπε ο κ. Βενιζέλος χθες, ένας πρώην Υπουργός του ΠΑΣΟΚ, προβεβλημένο στέλεχος και μάλιστα σε Υπουργείο που εμπλέκονταν έμμεσα έστω με τον τουρισμό. Εγκάλεσε, λοιπόν, την Κυβέρνηση γιατί καθυστέρησε επί επτά μήνες να φέρει το νομοσχέδιο για τον τουρισμό.
      Δεν αναρωτήθηκε όλα αυτά τα χρόνια γιατί οι ίδιοι περίμεναν επτά χρόνια να ξαναϊδρύσουν το Υπουργείο Τουρισμού και να λάβουν εκείνα τα μέτρα, ούτως ώστε να αναστρέψουν την πτωτική πορεία της τουριστικής κίνησης και να μην καταντήσουν το 2004 που είναι χρόνος των Ολυμπιακών Αγώνων και χρόνος προσδοκίας για την ανάκαμψη του τουρισμού, χρόνο τουριστικής τραγωδίας;
      Καλό είναι, κύριοι συνάδελφοι, να κατηγορούμε και να επιτιθέμεθα στην Κυβέρνηση, ως Αντιπολίτευση, είναι εξάλλου κοινοβουλευτικό και δημοκρατικό δικαίωμα. Αλλά να κάνουμε και λίγο αυτοκριτική. Θα σας τιμήσει ιδιαίτερα αυτό και θα σας καθιερώσει και πέραν από τους κομματικούς σας φίλους.
      Κυρίες και κύριοι συνάδελφοι, το νομοσχέδιο για την ίδρυση και τη λειτουργία του Υπουργείου Τουριστικής Ανάπτυξης στοχεύει να διαμορφώσει ένα φιλόξενο και επενδυτικό περιβάλλον, που θα ενισχύσει τις επενδύσεις από την Ελλάδα και το εξωτερικό, θα προβάλει και θα αξιοποιήσει τα συγκριτικά πλεονεκτήματα της χώρας μας, που είναι προικισμένη από τη φύση της, με τη λαμπρή ιστορία και τον πολιτισμό, που είναι όνειρο εκατοντάδων εκατομμυρίων ανθρώπων από όλον τον κόσμο να έρθουν στην Ελλάδα και να γνωρίσουν αυτόν τον τόπο. Υπάρχουν πράγματι οι δυνατότητες για την απογείωση του τουρισμού και την οικονομική ανάπτυξη της χώρας μας, εάν θα εκμεταλλευτούμε κάθε δυνατότητα εναλλακτικής μορφής του τουρισμού, όπως επί παραδείγματι είναι ο ιαματικός τουρισμός και ο ειδικός τουρισμός για τα άτομα με αναπηρίες. Και είναι πάρα πολλά αυτά τα άτομα, κύριοι συνάδελφοι. Μόνο στην Ευρωπαϊκή Ένωση υπάρχουν περίπου πενήντα εκατομμύρια άτομα με αναπηρία, και θα ήταν ευχής έργον να τους πείσουμε όλους αυτούς να έλθουν στην Ελλάδα, στην πατρίδα μας, θα έχουν καλύτερες προσβάσεις λόγω της τουριστικής υποδομής που υπάρχει, αλλά και λόγω της φιλοξενίας που θα βρουν σε αυτόν τον τόπο. Οπωσδήποτε -επαναλαμβάνω- πρέπει να προσέξουμε και τον ιαματικό τουρισμό, των ιαματικών πηγών που είναι γνωστές οι ιαματικές και θεραπευτικές, ως εκ τούτου, ιδιότητες από αρχαιοτάτων χρόνων.
      Η τουριστική πολιτική που θα εφαρμόσουμε πάνω απ’ όλα θα στηρίζεται στο περιβάλλον, στον πολιτισμό και στην ανάπτυξη. Εμείς δεν θα αδρανήσουμε ούτε μια μέρα και δεν θα αφήσουμε καμία ευκαιρία για να εφαρμόσουμε το πρόγραμμά μας και για το οποίο βεβαίως μας ψήφισε ο ελληνικός λαός. Με σειρά διαταγμάτων, που θα ακολουθήσουν τη σύσταση του Υπουργείου, η τουριστική βιομηχανία θα πάρει την ανοδική της πορεία, η οικονομία μας θα ανακάμψει και όλες οι προεκλογικές μας δεσμεύσεις μέσα στην τετραετία θα υλοποιηθούν.
      Θα περίμενα από όλα τα κόμματα, αλλά κυρίως από την Αξιωματική Αντιπολίτευση, όχι μόνο στείρα αντιπολίτευση, αλλά προτάσεις για βελτίωση του νομοσχεδίου. Δυστυχώς για μια ακόμη φορά, όμως, ακολούθησαν τη γνωστή οδό της άρνησης των πάντων.
      Ο εισηγητής του ΠΑΣΟΚ κ. Στρατάκης χθες τελειώνοντας έκανε μια δήλωση. Είπε ότι θα καταψηφίσει το νομοσχέδιο, γιατί δεν θέλει να είναι συνένοχος στην φθίνουσα πορεία του τουρισμού. Αυτό τον τιμά ιδιαίτερα, δείχνει λεβεντιά, γιατί θέλει προφανώς να είναι αποκλειστικά ένοχος και όχι συνένοχος.
      Ευχαριστώ, κύριοι συνάδελφοι.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Ζαχαράκη.
      Ο κ. Φωτιάδης έχει το λόγο.
     ΗΛΙΑΣ ΦΩΤΙΑΔΗΣ: Κύριε Πρόεδρε, κυρίες και κύριοι συνάδελφοι, σε μία χώρα όπως η Ελλάδα, όπου ο τουρισμός αποτελεί έναν από τους σημαντικότερους βραχίονες ανάπτυξης, αφού απασχολεί περίπου το ένα δωδέκατο του ελληνικού πληθυσμού και αντιπροσωπεύει το 18% του Ακαθαρίστου Εθνικού Προϊόντος, η σημερινή συζήτηση του σχεδίου νόμου για την ανάθεση αρμοδιοτήτων στο νεοσύστατο Υπουργείο Τουριστικής Ανάπτυξης με στόχο την εφαρμογή μιας ολοκληρωμένης τουριστικής πολιτικής, αποδεικνύει την απόφαση της Κυβέρνησης της Νέας Δημοκρατίας να αφήσει οριστικά στο παρελθόν, τους αποσπασματικούς σχεδιασμούς και την πρωτοφανή διάχυση αρμοδιοτήτων στις δομές του κράτους, που συνετέλεσαν καταλυτικά στην υποβάθμιση του τουρισμού στη χώρα μας.
     Σε μία εποχή που σε παγκόσμιο επίπεδο ο τουριστικός κλάδος σημειώνει σημαντική αύξηση των εσόδων, θα περίμενε κανείς την αλματώδη άνοδο του ελληνικού τουρισμού, ιδιαίτερα σε μία περίοδο που συνδέεται με τη διεξαγωγή των Ολυμπιακών Αγώνων στη χώρα μας. Η πτώση, όμως, που παρατηρείται φανερώνει τη γύμνια, που χρόνια τώρα χαρακτηρίζει το συγκεκριμένο τομέα.
     Η έλλειψη πολιτικού σχεδιασμού από την προηγούμενη κυβέρνηση, που θα διασφάλιζε την ποιοτική τουριστική ανάπτυξη της χώρας, καθρεφτίζεται στα πενιχρά ποσά που προέβλεπε ο προϋπολογισμός του 2003 για την τουριστική διαφήμιση της πατρίδας μας. Απέναντι στα 120.000.000 ευρώ της Τουρκίας, η χώρα μας παρέτασσε μόνο 8.000.000 ευρώ.
     Με το νέο σχέδιο νόμου η Κυβέρνηση της Νέας Δημοκρατίας εφαρμόζει με συνέπεια τις προεκλογικές της εξαγγελίες για ένα νέο δόγμα τουριστικής πολιτικής, που θα βασίζεται σε δύο άξονες: Αφ’ ενός μεν θα βασίζεται στη συνεργασία, υπό το συντονισμό του νεοσύστατου Υπουργείου Τουριστικής Ανάπτυξης, όλων των φορέων που σχετίζονται με τον τουρισμό της χώρας για την ανάδειξη του τουριστικού μας πλούτου, την αναβάθμιση των τουριστικών μας υποδομών, την αξιοποίηση των εναλλακτικών μορφών και το άνοιγμα των τουριστικών αγορών.
     Αφ’ ετέρου δε θα βασίζεται στη δημιουργία ενός λειτουργικού διοικητικού και οργανωτικού μηχανισμού που, με εργαλείο μία σύγχρονη επικοινωνιακή πολιτική, θα κεφαλαιοποιήσει τουριστικά όλα τα ποιοτικά τουριστικά χαρακτηριστικά της χώρας μας και θα προσελκύσει ιδιωτικές επενδύσεις σ’ ένα σύγχρονο τουριστικό περιβάλλον.
     Οι βασικές πτυχές του νομοσχεδίου αφορούν την επαναδραστηριοποίηση του ΕΟΤ και του Εθνικού Συμβουλίου Τουρισμού και το συντονισμό του νέου Υπουργείου με τις τοπικές αυτοδιοικήσεις -που, δυστυχώς, η Κυβέρνηση του ΠΑΣΟΚ τις είχε εγκαταλείψει και όχι μόνο τις είχε εγκαταλείψει, αλλά ίσως ήταν και το γεγονός ότι άνθρωποι της Τοπικής Αυτοδιοίκησης είχαν μέλλον και οράματα, τα οποία, δυστυχώς, δεν αξιοποιήθηκαν- καθώς και την αξιοποίηση της εταιρείας Τουριστικής Ανάπτυξης.
     ΚΩΝΣΤΑΝΤΙΝΟΣ ΖΑΧΑΡΑΚΗΣ: Κύριε συνάδελφε, θα θυμούνται …
     ΗΛΙΑΣ ΦΩΤΙΑΔΗΣ: Ελπίζω μετά από είκοσι χρόνια να το θυμούνται.
     Κυρίως, όμως, δίνεται ιδιαίτερη έμφαση στην περιφερειακή ανάπτυξη του τουρισμού. Εδώ θα ήθελα, σαν Βουλευτής της περιφέρειας, να αναφερθώ, κύριοι Υπουργοί, στο παράδειγμα της Ημαθίας από όπου και κατάγομαι. Πρόκειται για ένα νομό με εξαιρετικό φυσικό, πολιτιστικό, αλλά κυρίως αρχαιολογικό πλούτο. Παρά το γεγονός ότι υπήρξε το κέντρο του μακεδονικού πολιτισμού, η τουριστική ανάπτυξη της Ημαθίας έμεινε στα συρτάρια της κυβέρνησης του ΠΑΣΟΚ, παρά τις συντονισμένες προσπάθειες όλων των φορέων του νομού και τις εμπεριστατωμένες προτάσεις της Νομαρχιακής Αυτοδιοίκησης.
     Η Βεργίνα, παγκόσμια αρχαιολογική κληρονομιά, δεν έχει εδώ και χρόνια -και παρά τις συνεχείς εξαγγελίες από τους Υπουργούς που παρήλασαν από τη Βεργίνα- ένα μουσείο, για να στεγάσει τα σπάνιας αξίας ευρήματά της και την τεράστια ιστορική της παρακαταθήκη. Οι λίγες υποδομές που υπάρχουν στο χώρο χρονολογούνται από το 1992, που και πάλι η Νέα Δημοκρατία ήταν στην κυβέρνηση, όταν η σημερινή Δήμαρχος Αθηναίων κ. Ντόρα Μπακογιάννη ήταν Υπουργός Πολιτισμού.
     Η Σχολή του Αριστοτέλη στη Νάουσα, χώρος προσκυνήματος του παγκόσμιου πολιτισμού -εκεί όπου ο μέγιστος των φιλοσόφων, ο γνωστότατος ανά τον κόσμο, ανά την υφήλιο, Αριστοτέλης δίδαξε τον έφηβο Αλέξανδρο- παρά τα συνεχή υπομνήματα, παραμένει χώρος τουριστικά ανεκμετάλλευτος.
      Οι πανέμορφοι μακεδονικοί τάφοι του Δήμου Ανθεμίων -είναι η περιοχή από την οποία κατάγομαι και ελπίζω να μην το έκαναν για τιμωρία, κύριε Πρόεδρε, επειδή κατάγομαι εγώ από το Δήμο Ανθεμίων- τα σημαντικά ευρήματα της αρχαίας Αλώρου στη Μελίκη Ημαθίας, καθώς και ο νεολιθικός οικισμός της Νέας Νικομήδειας Ημαθίας, ο οποίος χρονολογείται 6000 χρόνια προ Χριστού, έχουν σκεπαστεί με το πέπλο της τουριστικής λήθης. Αν για ένα πράγμα μπορούμε να συγχαρούμε το ΠΑΣΟΚ είναι γι’ αυτήν τη λήθη που έριξε σε όλο τον αρχαίο κόσμο της περιοχής και όλης της Ελλάδος.
      Παράλληλα η Ημαθία δεν βοηθήθηκε ποτέ για να αναπτύξει μορφές εναλλακτικού τουρισμού -προσέξτε το, είναι πολύ σημαντικό αυτό, κύριε Υπουργέ- που μπορούν να συμβάλουν στη δημιουργία νέων θέσεων εργασίας, στην οικονομική άνθιση της περιοχής και στη συγκράτηση του ντόπιου πληθυσμού που αναγκάζεται, λόγω της ανεργίας και του οικονομικού μαρασμού, να μεταναστεύει στα αστικά κέντρα.
      Σήμερα που μιλάμε, με βαθιά συγκίνηση και οργή, θα έλεγα,  κύριε Υπουργέ και κύριε Πρόεδρε, η Νάουσα βλέπει για μια ακόμη φορά το σκληρό πρόσωπο της ανεργίας να κτυπάει την πόρτα της, μετά και τις τελευταίες τραγικές εξελίξεις που πυροδοτεί το κλείσιμο ενός ακόμα εργοστασίου στην πόλη μας, αυτού της «ΤΡΙΚΟΛΑΝ», που πρόκειται να εκτινάξει ακόμα υψηλότερα το ποσοστό της ανεργίας, που ήδη υπερβαίνει το 37%, σύμφωνα με επίσημα στοιχεία. Αυτό το τραγικό ποσοστό είναι η προίκα που οι κυβερνήσεις του ΠΑΣΟΚ κληροδότησαν με την ανύπαρκτη πολιτική τους σε μια πόλη που πριν από είκοσι πέντε χρόνια έσφυζε από ζωή και οικονομική ανάπτυξη.
      Δεν υπήρξε ούτε η στοιχειώδης μέριμνα για την αξιοποίηση του χειμερινού τουρισμού, μέσω της βελτίωσης των υποδομών των δύο μεγάλων χιονοδρομικών κέντρων της περιοχής, των Τριών-Πέντε Πηγαδιών και του Σελίου.
       Επίσης η ανάπτυξη του αθλητικού, του συνεδριακού, αλλά και του φυσιολατρικού τουρισμού μιας περιοχής με δυο πανέμορφους ορεινούς όγκους και διεθνή Ε4 και εθνικά ορειβατικά μονοπάτια βρίσκεται ακόμη στα σπάργανα, όπως εξάλλου και ο αγροτοτουρισμός, σ’ έναν τόπο με ξεχωριστή αγροτική παράδοση. Όλοι γνωρίζετε τα προϊόντα, τα κεράσια, τα ροδάκινα του Νομού Ημαθίας και τα έχετε γευτεί κατ’ επανάληψη, τους οινοποιητικούς συνεταιρισμούς με τα περίφημα κρασιά, τα παγκοσμίως γνωστά, της Νάουσας και τη γαστρονομική παράδοση. Είναι ένας χώρος ο αγροτικός τον οποίο υπηρέτησα πάνω από τριάντα χρόνια ως γεωπόνος.
      Ταυτόχρονα είναι καιρός να αναδειχτεί επιτέλους και ο θρησκευτικός τουρισμός, σ’ έναν τόπο που λαμπρύνεται από την Παναγία Σουμελά, το λίκνο του Ποντιακού Ελληνισμού, το Βήμα του Αποστόλου Παύλου στη Βέροια, όπου δίδαξε ο πρωτοκορυφαίος και ιδρυτής της Χριστιανικής Εκκλησίας μας Απόστολος των Εθνών, αλλά και την πληθώρα και εξαιρετικής ομορφιάς βυζαντινές εκκλησίες και μοναστήρια. Σημειώνω ότι μόνο στη Βέροια υπάρχουν σαράντα οκτώ βυζαντινές εκκλησίες.
      Γνωρίζετε εξάλλου, κύριε Υπουργέ, ότι, ως Πρόεδρος του Συλλόγου Προσκυνητών Αγίου Όρους του Νομού Ημαθίας, έχω ιδιαίτερη ευαισθησία στον τομέα αυτόν.
      Σε σας, λοιπόν, κύριοι Υπουργοί, και στο εξαιρετικό επιτελείο σας εναπόκειται πλέον να ξεκινήσετε με τόλμη την  προσπάθεια της τουριστικής μας ανάπτυξης, μιας ανάπτυξης που την έχει σήμερα άμεσα ανάγκη η πατρίδα μας, η χώρα μας, ο λαός μας. Σε σας επαφίεται πλέον να προχωρήσετε σε ριζική αλλαγή στην τουριστική μας στρατηγική, μια αλλαγή που ουδέποτε εφαρμόστηκε απ’ αυτούς που, δυστυχώς, μόνο την επικαλούνταν τόσα χρόνια στα χαρτιά.
      Ο ελληνικός λαός απαιτεί νέα πορεία και στέκεται δίπλα σε όσους είναι αποφασισμένοι να τη χαράξουν. Τα μηνύματα που συνεχώς λαμβάνω από την περιφέρειά μου, ακόμα και το Σαββατοκύριακο που ανέβηκα, καταδεικνύουν την αγωνία, αλλά και τη διάχυτη αισιοδοξία για μια πολιτική, που στην πράξη θα αποδειχτεί αναπτυξιακή. Γι’ αυτό υπερψηφίζω το παρόν νομοσχέδιο.
      Κλείνοντας, κύριε Πρόεδρε, θα ήθελα να πω το εξής. Απέναντι στη στείρα ρητορική για λάθος κυβερνητικούς χειρισμούς όσων μέχρι σήμερα έλαμψαν διά της απουσίας τους στα κρίσιμα προβλήματα της χώρας απαντούμε με τη ρήση του μεγάλου αμερικανού πολιτικού Θίοντορ Ρούζβελτ. Και αναφέρομαι στον πρώτο Ρούζβελτ, που έζησε στις αρχές του περασμένου αιώνα: «Όταν είναι να αποφασίσεις, το καλύτερο είναι να κάνεις το σωστό, το δεύτερο καλύτερο είναι να κάνεις λάθος, το χειρότερο, όμως, είναι να μην κάνεις τίποτα»!
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Φωτιάδη και για την αναφορά στο Θίοντορ Ρούζβελτ, μόνο που ήταν σκληρός ο Θίοντορ Ρούζβελτ, παρά ήταν δεξιός. Ήταν υπέρ της σκληρής γραμμής.
      ΗΛΙΑΣ ΦΩΤΙΑΔΗΣ: Αναφέρθηκα γιατί ξέρω την αδυναμία σας στους φιλοσόφους και τους πολιτικούς!
      ΠΡΟΕΔΡΕΥΩΝ (Σωτήρης Χατζηγάκης): Είναι της θεωρίας του Τόμας Χομπς.
    Ο κ. Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, κύριοι συνάδελφοι, είναι αλήθεια ότι η εξαγγελία της ίδρυσης του Υπουργείου Τουρισμού στους ανθρώπους του τουρισμού δημιούργησε μεγάλες προσδοκίες, δημιούργησε ευωχία. Θα έλεγα ότι η Κυβέρνηση της Νέα Δημοκρατίας επικοινωνιακά εισέπραξε πάρα πολλά θετικά αποτελέσματα, όμως, κύριε Υπουργέ, πρέπει να σας πω ότι καταφέρατε μέσα σε λίγο χρονικό διάστημα με την κατάθεση ετούτου του νομοσχεδίου, του άτολμου νομοσχεδίου, της ελάσσονος σημασίας νομοσχεδίου να απογοητεύσετε τους πάντες. Ξέρετε τι λένε οι άνθρωποι και το εισπράξατε στη Διαρκή Επιτροπή; Λένε ότι ο θησαυρός ήταν άνθρακες. 
      Γιατί, όμως, κύριε Υπουργέ, αυτές οι συμπεριφορές αυτών των ανθρώπων που υπηρετούν τη μεγάλη υπόθεση του τουρισμού της χώρας μας; Γιατί με τη νομοθετική πρωτοβουλία δεν δίδονται ευθύνες στο νέο Υπουργείο και δεν δίνονται και εξουσίες. Δεν δίνονται ευθύνες και εξουσίες σε κρίσιμους τομείς, όπως είναι οι χρήσεις γης, οι όροι δόμησης, οι επενδύσεις και η διαχείριση των προγραμμάτων για τον τουρισμό. Παρατηρούμε ότι παραμένει το πρόβλημα της διαχείρισης τουριστικής πολιτικής ως υπόθεση διυπουργικής κυβερνητικής λειτουργίας.
      Κύριοι, δεν έχετε, όπως φαίνεται, διδαχθεί από αυτό που διδαχθήκαμε εμείς μετά έστω από πάρα πολύ μεγάλο χρονικό διάστημα και αντί να καταφύγετε σε διαχείριση της κυβερνητικής πολιτικής στον τουρισμό σε τέτοια σχήματα, καταφύγατε σ’ αυτό το νομοσχέδιο, καταφύγατε στην ίδρυση αυτού του Υπουργείου, όπου στην ουσία αντί να συντονίζονται οι υπηρεσίες, αποσυντονίζονται. Αντί να λύσουμε το πρόβλημα της σύγχυσης αρμοδιοτήτων μεταξύ ΕΟΤ και Υπουργείου αυτές εντείνονται. Στην ουσία, κύριε Υπουργέ, δημιουργείτε μία νέα γραφειοκρατία στη διαχείριση της τουριστικής πολιτικής.
      Το εντυπωσιακότερο όλων, όμως, είναι ότι, ενώ πριν από λίγες μέρες ο ίδιος ο Πρωθυπουργός στη Θεσσαλονίκη -και ακόμη ο απόηχος των δηλώσεών του είναι στα αυτιά μας- μίλησε για ενίσχυση της περιφέρειας, και αποκέντρωση, διαπιστώνουμε ότι διαλύονται και αυτές οι υπηρεσίες, που έστω λειτουργούσαν υποτυπωδώς στις περιφέρειές μας. Και ξέρετε πολύ καλά, κύριε Υπουργέ, ότι το 70% της αξίας του τουριστικού ΑΕΠ παράγεται στην περιφέρεια. Η περιφέρεια διαχειρίζεται το μεγάλο αυτό πλούτο κατά 70% και αντί να δυναμώσουμε την περιφέρεια εναποθέτουμε τώρα αυτήν την υπόθεση στον ΕΟΤ. Δεν θα έχουμε θετικά αποτελέσματα από αυτή σας την επιλογή, κύριε Υπουργέ.
      Σήμερα θεωρώ ότι θα έπρεπε να συζητούμε άλλα ζητήματα εδώ. Θα έπρεπε να συζητούμε για τη στρατηγική, τη νέα ετούτη περίοδο, για τον τουρισμό μας. Θα έπρεπε να συζητούμε για το πώς θα εκσυγχρονίσουμε και θα αναβαθμίσουμε τις τουριστικές μονάδες. Θα έπρεπε να συζητούμε για το πώς θα διαφοροποιήσουμε το τουριστικό μας προϊόν στη χώρα μας. Θα έπρεπε να συζητούμε για το πώς θα εκπαιδεύσουμε το ανθρώπινο δυναμικό, που υπηρετεί το χώρο του τουρισμού.
      Τίποτε από αυτά δεν γίνεται και ερχόμαστε μ’ ένα νομοσχέδιο, με μία πρωτοβουλία να ιδρύσουμε ένα Υπουργείο, το οποίο θα αποσυντονίσει, το οποίο θα δημιουργήσει νέα σύγχυση, ένα Υπουργείο αδύναμο. Και σας άκουσα, κύριε Υπουργέ, νωρίτερα να λέτε ότι θα συντονίζει. Μα, ξέρετε ότι και στην επιστήμη του μάνατζμεντ, στην επιστήμη της οργάνωσης των επιχειρήσεων, λέγεται ότι πουθενά δεν μπορεί να λειτουργήσουν αποτελεσματικά οργανισμοί εάν διασπάς την ευθύνη με την εξουσία.
      Εσείς έχετε μία ευθύνη, αλλά δεν έχετε εξουσία να διαχειριστείτε τα πράγματα του τουρισμού στη χώρα μας, γιατί αλλού υπάρχει εξουσία. Είναι στο ΥΠΕΘΟ, είναι στο ΥΠΕΧΩΔΕ, είναι στο Υπουργείο Εσωτερικών κι εσείς γενικά τα συντονίζετε. Μα, αυτήν τη δουλειά, αυτό το έργο μπορούσατε να το κάνετε και με άλλους τρόπους, όπως εμείς το τελευταίο χρονικό διάστημα προσπαθήσαμε να απαντήσουμε με τη λειτουργία της διυπουργικής επιτροπής, μ’ αυτό το άτυπο σχήμα, γιατί ατύπως κι εσείς θα λειτουργείτε υπό τον Πρωθυπουργό της χώρας.
      Φυσικά, κύριε Υπουργέ, επειδή συνηθίζετε όλο αυτό το χρονικό διάστημα να επιρρίπτετε όλες τις ευθύνες και όλα τα κακά στο ΠΑΣΟΚ για όσα συνέβησαν στη χώρα, μήπως δεν έχετε συνειδητοποιήσει ακόμα ότι φέτος «κατακρημνίστηκε» ο τουρισμός; Μήπως, κύριε Υπουργέ, επειδή πολλοί συνάδελφοι και από την πατρίδα μου μίλησαν νωρίτερα, δεν έχετε συνειδητοποιήσει ότι στην Πιερία μειώθηκε ο τουρισμός κατά 50% φέτος;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Εξαιτίας της Νέας Δημοκρατίας!
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Βεβαίως, κύριε Υπουργέ, εξαιτίας και της Νέας Δημοκρατίας και το ξέρει ο κύριος Υπουργός.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Οι άλλοι λόγοι…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Οι άλλοι λόγοι είναι αντικειμενικοί, δεν είναι προφανώς του ΠΑΣΟΚ και το ξέρει ο κύριος Υπουργός. Ξέρετε γιατί; Επειδή η βίζα από τη Σερβία, που είχαμε εκατόν εξήντα χιλιάδες αφίξεις κάθε χρόνο, αυξήθηκε την περίοδο που εσείς κυβερνάτε τη χώρα από 8 ευρώ σε τριάντα έξι ευρώ κατ’ άτομο και μία τριμελής οικογένεια για να έλθει στην Ελλάδα χρειάζεται 100 και πλέον ευρώ, για την έκδοση της βίζας συν την ασφάλιση για τη μετακίνηση που αυξήθηκε. Στην ουσία απαγορεύθηκε η κάθοδος των Σέρβων στην Πιερία, που ήταν ένας αγαπητός προορισμός γι’ αυτούς, λόγω γειτνίασης, λόγω μικρών αποστάσεων. Εμείς ευθυνόμαστε γι’ αυτό; Όταν το συνειδητοποιήσατε -προς τιμήν του το συνειδητοποίησε ο κύτριος Υπουργός- πραγματοποιήθηκε μία μεγάλη και εκτεταμένη σύσκεψη.
      Όμως, το κακό είχε γίνει και μπορούσατε αυτήν την εγκύκλιο… 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Πόσες πραγματοποιήθηκαν;
      ΑΘΑΝΑΣΙΟΣ ΠΑΠΑΓΕΩΡΓΙΟΥ:…γιατί λέτε ότι είναι προς επίρρωση της εφαρμογής του Σένγκεν.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Μου επιτρέπετε μία παρέμβαση, επειδή αναφερθήκατε σε μένα;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Βεβαίως, κύριε Υπουργέ. Εγώ σας επαίνεσα για την πρωτοβουλία που πήρατε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Εμείς πραγματοποιήσαμε τέσσερις συσκέψεις για το θέμα βίζας Σένγκεν μέσα στο εξάμηνο και το επιλύσαμε σε πάρα πολύ σημαντικό ποσοστό…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Πώς το επιλύσατε; Μπορείτε να μας πείτε; Σιωπηρά, στο τέλος του Αυγούστου;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): …εξομαλύνοντας τις διαδικασίες.
      Επειδή το θέμα βίζας προϋπήρχε, μπορείτε να μας πείτε εσείς ή κάποιος άλλος από σας πόσες συσκέψεις τέτοιου περιεχομένου πραγματοποιήσατε εσείς κάνοντας τουριστική πολιτική; Να μας το πείτε εδώ κάποια στιγμή.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, θα σας απαντήσω όσο μπορώ να γνωρίζω, γιατί δεν ήμουν ούτε στη θέση του Υφυπουργού Εξωτερικών ούτε στη θέση του Υπουργού Τουρισμού. Θα σας πω, λοιπόν, κύριε Υπουργέ.
      Μπορούσατε, ναι ή όχι, να εφαρμόσετε αυτήν την απόφαση, της συνθήκης του Σένγκεν το 2005; Γιατί επισπεύσατε και αυξήθηκαν η βίζα και η ασφάλιση για τους τουρίστες που έρχονται στην Ελλάδα; Είχε, ναι ή όχι, επιπτώσεις στην Πιερία αυτή η ενέργεια; Γιατί το κάνατε αυτό; Ήταν ευθύνη της προηγούμενης κυβέρνησης;
      Τρίτον, κύριε Υπουργέ: Η συζήτηση για τη συνθήκη του Σένγκεν έγινε, ναι ή όχι, το Μάιο, τη στιγμή που εσείς ήσασταν κυβέρνηση και όχι το ΠΑΣΟΚ; Απαντήστε σ’ αυτά, κύριε Υπουργέ. Γιατί δεν μας απαντάτε;
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε συνάδελφε, ο κύριος Υπουργός θα σας απαντήσει συνολικά.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Βέβαια, εγώ οφείλω να σας πω, κύριε Υπουργέ, ότι μετά από το φόβο της πρόκλησης συλλαλητηρίου στην Πιερία πήρατε πρωτοβουλίες και ατύπως λέτε «γιατί δεν μπορούμε να αλλάξουμε τα πράγματα», δώσατε κάποιες νότες και πήρατε κάποιες μέριμνες. Στην πράξη, όμως, δεν λειτούργησε τίποτα. Ο τουρισμός φέτος στην Πιερία έχει καταβαραθρωθεί και το 50% του τουριστικού ρεύματος από τη Σερβία ήλθε μόνο στην Πιερία.
      Σας είπαμε σ’ αυτήν τη σύσκεψη και το λέμε και σήμερα μ’ αυτήν την ευκαιρία, κύριε Υπουργέ. Εγώ είμαι απ’ αυτούς που πιστεύουν και στη θετική λειτουργία του ευρώ -φυσικά ιστορικά έχει καταγραφεί η συμβολή του στην οικονομική ανάπτυξη της χώρας- και της συνθήκης Σένγκεν. Όμως, σας λέμε και τώρα και σ’ αυτό θα συναινέσουμε σε όποια πρωτοβουλία πάρετε: Οι αρνητικές επιπτώσεις από τη συνθήκη Σένγκεν θα είναι καταστροφικές τα επόμενα χρόνια για τον τουρισμό της χώρας.
      Εμείς, ιδιαίτερα στη βόρειο Ελλάδα, προσβλέπουμε στις αναδυόμενες αγορές της Βαλκανικής, των πρώην σοσιαλιστικών χωρών και με τα εμπόδια που θέτει η συνθήκη του Σένγκεν απαγορεύει στην ουσία την έλευση αυτών των ανθρώπων. Προτιμούν οι Βούλγαροι και οι Ούγγροι να πάνε στην κατά τα άλλα ανταγωνιστική μας Τουρκία και δεν έρχονται στην Ελλάδα και λόγω των εμποδίων.
      Θα έλεγα, λοιπόν, ότι πρέπει να ασχοληθείτε σοβαρότερα με το ζήτημα της συνθήκης του Σένγκεν και να ασχοληθείτε με όλα αυτά που απασχολούν τον τουρισμό και όχι να έρχεστε εδώ με μία έπαρση και να θεωρείτε ότι έτσι κατατροπώνετε το ΠΑΣΟΚ, για το οποίο κατέγραψε ο ελληνικός λαός τη διάθεσή του στις τελευταίες εκλογές.
      Δεν μπορεί επτά μήνες μετά να εγκαλείτε μονίμως εμάς για τα κακά, τη στιγμή που διαχειριστήκατε επτά μήνες, την κρίσιμη περίοδο, που εξελίσσεται η τουριστική πολιτική τον τουρισμό: Πρέπει να «απολογείστε» και εσείς και το βάζω εντός εισαγωγικών το «απολογείστε» γιατί δεν μου αρέσει η έννοια της απολογίας. Δεν μπορεί, λοιπόν, να μη δέχεστε τα λάθη που έγιναν στην προκειμένη περίπτωση για την Πιερία με την αύξηση της βίζας.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαγεωργίου.
      Ο Υπουργός Αιγαίου και Νησιωτικής Πολιτικής κ. Παυλίδης έχει το λόγο.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριοι συνάδελφοι, καρτερικά επί δύο συνεδριάσεις υφίσταμαι την επίθεση αγάπης, προς τον τουρισμό, των συναδέλφων του ΠΑΣΟΚ. Έρως παράφορος, αλλά ελαφρά καθυστερημένος. Αυτό μου θυμίζει την εξής ιστοριούλα: 
    Στα μέρη μας, στα Δωδεκάνησα, επί Ιταλοκρατίας μία αλλόθρησκος ασπάστηκε το Χριστιανισμό και κάποτε επισκέφθηκε έναν λευίτη στο εκκλησάκι του, που στο πλάι του είχε ένα γραφειάκι και επανέλαβε ότι διακήρυττε παντού. Τι διακήρυττε; Ότι ο Χριστιανισμός είναι αγάπη, ότι ο Χριστιανισμός συμβάλλει στην εδραίωση της ειρήνης και στην πρόοδο. Επισκέφτηκε, λοιπόν, το λευίτη, έμειναν στο γραφειάκι δέκα, δεκαπέντε, είκοσι λεπτά, οπότε αναγκάστηκε ο νεωκόρος να βάλει το κεφάλι του στο γραφείο και τι είδε; Η νεοφώτιστος να κηρύττει για το Χριστιανισμό και ο λευίτης γονυκλινής με τα χέρια στο σχήμα της ικεσίας να παρακαλεί «πιστέψτε με είμαι και εγώ χριστιανός».
    Αγαπητοί συνάδελφοι του ΠΑΣΟΚ, πιστέψτε μας ή πιστέψτε εμένα, Βουλευτή Δωδεκανήσου επί πολλά χρόνια, πρώην Υπουργό Εμπορικής Ναυτιλίας, άρα κοντά στο θαλάσσιο τουρισμό -και για όσους δεν το γνωρίζουν μέχρι προ ολίγων μηνών Πρόεδρος της Επιτροπής Τουρισμού του Συμβουλίου της Ευρώπης- είμαι και εγώ υπέρ του τουρισμού. Αυτό, όμως, δεν αμβλύνει τη μνήμη μου.
    Ξεκινήσατε από το να είστε διώκτες, καταδιώξατε τον τουρισμό και φθάσατε στο σημείο να τον απογυμνώσετε. Ο συνάδελφος κ. Αργύρης έκανε μία παραστατική αναφορά στο νομοσχέδιο λέγοντας ότι «του φορέσαμε ένα στενό κουστούμι». Εγώ συμφωνώ μαζί του.
    ΕΜΜΑΝΟΥΗΛ ΣΤΡΑΤΑΚΗΣ: Γι’ αυτό το χάσαμε στα δικαστήρια.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Στρατάκη, ναι, το κουστούμι είναι στενούτσικο και εγώ θα το ήθελα πιο άνετο, όμως είναι προτιμότερο από το ν. 1399/1983 που ο συμπατριώτης σας, κύριε Στρατάκη, ο Νίκος Σκουλάς, από του Βήματος αυτής της Αίθουσας πέρασε το νομοσχέδιο περί γυμνισμού διακηρύττων ότι διά του γυμνισμού θα αναπτυχθεί ο τουρισμός εν Ελλάδι.
    Πότε φανήκατε εδώ με κοινοβουλευτική πρωτοβουλία για τον τουρισμό; Πρώτη εμφάνιση για το «time sharing» τη χρονομίσθωση καθ’ υπόδειξη επιχειρηματία, για ένα ξενοδοχειακό συγκρότημα. Δεύτερη πρωτοβουλία, γυμνισμός! Τρίτη πρωτοβουλία η ΕΤΑ που μ’ αυτήν παρ’ ολίγον να ξεπουλήσετε και τα μνημεία. Πήγαμε στα δικαστήρια για να σώσουμε μνημεία, όπως της Καλλιθέας στη Ρόδο. Λέγαμε «παιδιά κοιτάξτε την Ακρόπολη», μη τυχόν χαθεί παραμονές Ολυμπιακών Αγώνων. Τι άλλο κάνατε; Τροπολογίες εδώ και εκεί για να τακτοποιείτε ορισμένα θεματάκια και ο κ. Γεωργακόπουλος -λείπει τώρα- επιχείρησε να κάνει ορμητική εμφάνιση για τα τουριστικά φέρνοντας ένα νομοσχέδιο, το οποίο αποσύρθηκε σχεδόν προ καταθέσεως. Αυτή είναι η δράση σας περί τα τουριστικά. Άλλωστε η κάθε δραστηριότητα κρίνεται εκ των αποτελεσμάτων της.
    ΕΜΜΑΝΟΥΗΛ ΣΤΡΑΤΑΚΗΣ: Το Υπουργείο Τουρισμού….
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν μου λέτε, κύριε Στρατάκη, είσθε ευχαριστημένος με την κατάσταση των συμπατριωτών σας ξενοδόχων της Κρήτης; Είσθε ευχαριστημένος με το ότι θα βγουν στο σφυρί τα ξενοδοχεία της περιοχής σας, πρώτον, λόγω της κακής τουριστικής καταστάσεως -τα έχουν πνίξει οι τράπεζες- και, δεύτερον, διότι τα οδηγήσατε στις τραπεζικές αγκάλες που τα έχουν ή τα είχαν σφίξει τόσο στενά μέχρι να πάθουν ασφυξία; Ευτυχώς και ήρθε ο νόμος της καταργήσεως του δικού σας θεσμικού πλαισίου περί τα πανωτόκια.
    Πώς θα κάνεις τουριστική ανάπτυξη με το να μην ξέρεις αν σου ανήκει ή δεν σου ανήκει το κατάλυμα;
      Εκάματε τουριστική ανάπτυξη με τον ν. 1262; Γέμισε ο τόπος καταλύματα που μάλιστα τα αφήσατε να πελαγοδρομούν είτα αυτά είναι ξενοδοχεία είτε ενοικιαζόμενα δωμάτια. Έχετε πάρει είδηση ποιες είναι οι τιμές; Μας συμφέρει πιο πολύ να μένουμε στα ξενοδοχεία παρά στα σπίτια μας. Μας έχουν βάλει στο χέρι οι tour operators. Και όλη αυτή η κατάσταση πού οδήγησε; Εφευρέθη ή μάλλον μετεφέρθη εξ ανάγκης στην Ελλάδα και το all inclusive system. Νέκρωσε η τουριστική ύπαιθρος, δεν παίρνει κανείς είδηση αν στην τάδε ξενοδοχειακή μονάδα υπάρχουν ή όχι δύο χιλιάδες τουρίστες. Είναι δυστυχώς, αυτό το σύστημα η άμυνα της επιχείρησης. Εκεί τους οδηγήσατε! Αυτή είναι η πολιτική σας! Έτσι κρίνεται η πολιτική. Αγαπούμε, στηρίζουμε τον τουρισμό! Ωραίες κουβεντούλες. Πράξη όμως, αποτέλεσμα!
      Λέτε αν το Υπουργείο είναι απαραίτητο ή όχι. Απάντηση. Ήτο απαραίτητο εδώ και χρόνια, συγκροτημένο και στιβαρό. Μια χώρα που αποζεί… Έτσι λέτε και εσείς! Δε λέτε ότι καταφέρατε να αυξήσετε το εισόδημα της χώρας λόγω των ασχολούμενων με τον τουρισμό; Άρα μια χώρα που αποζεί, σε μεγάλη έκταση, από την τουριστική δραστηριότητα πρέπει να έχει διοικητικό φορέα, επαναλαμβάνω στιβαρό. Όχι απλώς να παρακολουθεί τον τουρισμό αλλά να τον οργανώνει, να τον στηρίζει, και προ πάντων να συνεργάζεται με τον ιδιώτη.
      Η Ελλάς αν δύο Υπουργεία πρέπει να κρατήσει στο όποιο κυβερνητικό σχήμα που κατά καιρούς εμφανίζεται, αυτά είναι το της Ναυτιλίας και το του Τουρισμού. Είναι το βασικό κομμάτι του εθνικού μας εισοδήματος.
      Μου λέτε ποια άλλη χώρα έχει Υπουργείο Τουρισμού; Μα, αποτελεί αυτό μέτρο συγκρίσεως; Η κάθε χώρα φτιάχνει το κυβερνητικό της σχήμα αναλόγως των αναγκών της. Οι ΗΠΑ έχουν Υπουργείο των veterans. Το ξέρετε αυτό; Έχει τέτοιο καμιά άλλη χώρα; Η Ελλάς είναι η μόνη χώρα στην Ευρωπαϊκή Ένωση που έχει Υπουργείο Εμπορικής Ναυτιλίας. Το χρειάζεται, είναι ανάγκη, είναι εργαλείο. Η τελευταία που είχε ήταν η Ιταλία. Είχε το marina mercantile. Το κατήργησε. Η πράξη απέδειξε, η εξέλιξη της ζωής, ότι δεν το είχε ανάγκη. Εμείς το έχουμε ανάγκη το Υπουργείο Τουρισμού.
      Καλώς η Κυβέρνηση πήρε αυτήν την πρωτοβουλία. Είναι άλλωστε απόδειξη συνέπειας. Το πώς θα εξελιχθεί, θα φανεί. Πάντως δεν θα ξαναγυρίσουμε στην προηγουμένη κατάσταση, δεν θα ξαναγυρίσουμε στο τέχνασμα της διαφήμισης. Τέχνασμα ήταν. Ακόμη χρωστάμε διαφημιστικά χοντρά ποσά των περασμένων ετών. Γι’ αυτό δεν μας διαφημίζουν πλέον αρκετές εταιρείες.
      Θυμηθήκατε τώρα, ότι πρέπει να καρπωθούμε το εξαιρετικό θέαμα, αλλά και την όλη δραστηριότητα των Ολυμπιακών Αγώνων. Εσείς, πώς αξιοποιήσατε την προ ολυμπιακή περίοδο; Είμεθα η μόνη χώρα διεξαγωγής Ολυμπιακών Αγώνων που η τουριστική κίνηση παρουσιάζει πτώση. Ποιος από εσάς μπορεί να το αποκρύψει αυτό; Κατάλαβε η Αθήνα -τουριστικά, δηλαδή- αν έχουμε Ολυμπιακούς Αγώνες; Το ότι έκλεισαν κάποια ξενοδοχεία οι αποστολές, οι κριτές, οι παρατηρητές, αυτό σημαίνει κοσμοσυρροή λόγω ενός τέτοιου γεγονότος; Πήρε είδηση η περιφέρεια, πήρε είδηση το Αιγαίο -σας ομιλεί ο Υπουργός Αιγαίου και Νησιωτικής Πολιτικής- ότι έχουμε Ολυμπιακούς ή Παραολυμπιακούς Αγώνες; Ψάξτε και βρέστε έναν που να έκαμε διακοπές στη Ρόδο, στην Κέρκυρα, στη Μυτιλήνη, στη Χίο, στη Σάμο, στη Μύκονο επ’ ευκαιρία Ολυμπιακών Αγώνων, και να έβαλε στο πρόγραμμά του και Ολυμπιακούς Αγώνες; Ποιο πρακτορείο έκλεισε τέτοιου είδους πακέτα; Κανένα, κύριε συνάδελφε.
      Τουριστική πολιτική. Το Υπουργείο Τουρισμού είναι ένα «διυπουργικό» σχήμα. Στη δράση όλων των Υπουργείων είναι χωμένο. Δεν περάσατε από το Υπουργείο Μεταφορών, κύριε Στρατάκη; Δεν είναι οι μεταφορές στοιχείο τουριστικής δραστηριότητας; Μπορείτε να καυχηθείτε για τις μεταφορές που μας παραδώσατε; Να σας περιγράψω εγώ το Αιγαίο. Μαρίνες, θαλάσσιος τουρισμός. Μυτιλήνη, εγκαταταλελειμμένη. Σάμος, χίλια μέτρα δρόμος να συνδέσει τα λιμενικά έργα με το πλησιέστερο σημείο προσβάσεως και δεν καταφέρατε να τον κάμετε. Έτσι παραμένει νεκρό το λιμενικό έργο, η μαρίνα δηλαδή!
      Ρόδος! Μαρίνα υπάρχει; Μια σύγχρονη μαρίνα έχει το Αιγαίο σήμερα: Κως! Έργο Αριστοτέλους Παυλίδη επί κυβερνήσεως Μητσοτάκη. Άρχισε και τελείωσε! Και συνέχεια μ’ ένα τέχνασμα της κ. Παπανδρέου παρεδόθη στο δήμο, για τις χερσαίες -εύκολες στην κατασκευή τους- εγκαταστάσεις. Αυτές είναι οι πράξεις οι οποίες συνθέτουν την τουριστική πολιτική που αναπτύξατε.
      Μπορεί να γίνει τουριστική πολιτική, κύριε Στρατάκη, χωρίς ενέργεια στο Αιγαίο και να αναβοσβήνουν τα φώτα μέρα παρά μέρα; Τι να κάμω εγώ τα πολυτελή ξενοδοχεία ή άλλο τι, όταν η Λέσβος κινδυνεύει να πέσει στο σκοτάδι; Η Ρόδος το ίδιο. Η Κως επίσης. Και δεν μιλάμε για μεμονωμένα νησιά. Κάποια εξ αυτών έχουν περιορισμένης εκτάσεως διασυνδεδέμενο δίκτυο, άρα την ανεπάρκεια των εργασιών της ΔΕΗ την υφίστανται ομάδες νησιών.
      Μπορείτε να ισχυρισθείτε ότι στην τουριστική σας πολιτική περιλάβατε την ακτοπλοΐα; Καταφέρατε να μας παραδώσετε ένα Αιγαίο «αβάπορο». Επί ημερών σας η ελληνική κρουαζιέρα ενεκρώθη. Πείτε μου ελληνική εταιρεία που να έχει κρουαζιέρες. Και φαίνεται ότι δεν ξέρετε πώς λειτουργεί το σύστημα. Η ελληνική κρουαζιέρα, αγαπητοί συνάδελφοι και εσείς εκ Πειραιώς, σήμαινε πως ξεκινά από την Αθήνα ο τουρίστας της κρουαζιέρας, μένει τρεις μέρες στην Αθήνα και έπειτα ταξιδεύει. Τώρα γινήκαμε με τα καλοδεχούμενα, βέβαια, κρουαζιερόπλοια απλώς «σημεία επαφής».
      ΓΡΗΓΟΡΗΣ ΝΙΩΤΗΣ: Επερώτηση έχουμε σήμερα; Σας ακούμε να αναπτύσσετε επερώτηση εναντίον της κυβέρνησης του ΠΑΣΟΚ. Την πολιτική σας θα μας την πείτε;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Και επερώτηση θα γίνει. Σας ενοχλεί, κύριε Νιώτη. Κύριοι συνάδελφοι, ενοχλούνται οι συνάδελφοι του ΠΑΣΟΚ ακούγοντας περιγραφή αυτών που ισχύουν στο Αιγαίο. Αυτά είναι προϊόντα της πολιτικής σας, πάντως!
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, σας παρακαλώ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ένα γκολφ πήρατε στο Αιγαίο εδώ και είκοσι χρόνια, από την εποχή της συμβάσεως με τον Ταβουλαρέα, και δεν καταφέρατε να το φτιάξετε στη Ρόδο. Επήγε ο ιδιώτης στην Κρήτη και σε δυο χρόνια μέσα, από το 2000 μέχρι το 2003 περίπου, το τελείωσε.
      Εμείς, λοιπόν, κύριοι, επειδή θέλετε να μάθετε ποια είναι η πολιτική μας σαν πρώτο βήμα κάνουμε ότι σήμερα ζητούμε να στηρίξετε με την ψήφο σας. Κάνουμε και ένα άλλο βήμα που δεν πήρατε είδηση. Κύριοι συνάδελφοι, πήρατε είδηση ότι επί κυβερνήσεως Νέας Δημοκρατίας διαρκούσης της «διακυβερνητικής» περιελήφθη και με προσπάθειές μας στο Ευρωσύνταγμα ο τουρισμός ως πολιτική της; Εσείς είχατε την ελληνική Προεδρία μέχρι τον περασμένο Ιούλη. Σας λέγαμε να κοιτάξετε τρία πράγματα: τη νησιωτικότητα, τον τουρισμό και τη ναυτιλία. Και στα τρία πήρατε ολοστρόγγυλο μηδέν! Οι Ιταλοί ξεκίνησαν μετά από εμάς δειλά και επί Ιρλανδικής προεδρίας καταφέραμε να κλείσουμε το θέμα. Καταθέτω το Τμήμα 3Α της Συνθήκης για το Μέλλον της Ευρώπης: Τουρισμός. Άρθρο III-181α: «Η Ένωση συμπληρώνει τη δράση των κρατών μελών στον τομέα του τουρισμού, ιδίως με την προαγωγή της ανταγωνιστικότητας των επιχειρήσεων της Ένωσης στον τομέα αυτό.». Κύριε Πρόεδρε, με την άδειά σας παρακαλώ να εγκριθεί η κατάθεση του κειμένου του άρθρου που ανέφερα το οποίο καταλήγει λέγοντας «Με ευρωπαϊκό νόμο ή νόμο πλαίσιο θεσπίζονται ειδικά μέτρα για την συμπλήρωση των δράσεων τις οποίες διεξάγουν τα κράτη μέλη προκειμένου να υλοποιήσουν τους στόχους που αναφέρονται στο παρόν άρθρο». Είναι εξαιρετική βάση για την ανάπτυξη του ευρωπαϊκού τουρισμού.
      Εσείς ούτε τον εν Ελλάδι τουρισμό καταφέρατε να στηρίξετε ούτε στα Ευρωπαϊκά να παρέμβετε. Αυτή είναι η πολιτική σας και γι’ αυτήν σας κατεδίκασε ο λαός.
      (Στο σημείο αυτό ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, μπορώ να κάνω μια παρέμβαση δευτερολέπτων;
      ΠΡΟΕΔΡΕΥΩΝ ( Σωτήρης Χατζηγάκης): Ορίστε, κύριε Στρατάκη.
      ΕΜΜΑΝΟΥΗΛ ΣΤΡΑΤΑΚΗΣ: Επειδή ο κ. Παυλίδης αναφέρθηκε σε πάρα πολλά σε σχέση με τις λειτουργίες, τις δράσεις και τις πολιτικές που υλοποίησε το ΠΑΣΟΚ, θέλω να του πω, ότι διακατέχεται από μια σύγχυση. Κατ’ αρχάς, αναφερόταν στους δρόμους και έμπλεκε το Υπουργείο Μεταφορών, μετά αναφερόταν στο Υπουργείο Μεταφορών και έμπλεκε τις μαρίνες, πράγματα, δηλαδή που δεν έχουν καμία σύνδεση μεταξύ τους. Ασφαλώς, ο καθένας κατανοεί τι ήθελε να πετύχει μέσα από αυτήν τη διαδικασία. 
      Και βέβαια αναφέρθηκε σ’ αυτό που δήθεν επιτεύχθηκε στα πλαίσια του Ευρωπαϊκού Συντάγματος. Ήταν πράγματι μια επιτυχία της Προεδρίας της ελληνικής Κυβέρνησης και δεν έχει καμία σχέση με το σήμερα.
      ΠΡΟΕΔΡΕΥΩΝ (Σωτήρης Χατζηγάκης): Θα τα πείτε και στη δευτερολογία σας.
      Ο κ. Αλευράς έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης):  Ένα λεπτό, κύριε Παυλίδη, έχω δώσει το λόγο στον κ. Αλευρά.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Έχω το δικαίωμα εκ του Κανονισμού.
      ΠΡΟΕΔΡΕΥΩΝ (Σωτήρης Χατζηγάκης): Έχω ήδη δώσει το λόγο στον κ. Αλευρά. Μετά το συνάδελφο θα σας δώσω το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Μετά τον κύριο συνάδελφο.
      ΑΘΑΝΑΣΙΟΣ ΑΛΕΥΡΑΣ: Παρακαλώ, αν θέλει να προηγηθεί ο κύριος Υπουργός…
      ΠΡΟΕΔΡΕΥΩΝ (Σωτήρης Χατζηγάκης): Ελάτε, κύριε Αλευρά, έχετε το λόγο.
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, ο Υπουργός είναι χρήσιμο να παρακολουθήσει ήρεμος την τοποθέτησή μου γι’ αυτό είπα αν θέλει να προηγηθεί. 
      Νομίζω, όμως, ότι θα ήταν χρήσιμο να διαβάσει κανείς και να παρακολουθήσει την ομιλία του κυρίου Υπουργού για να καταλάβει ποιου επιπέδου διακυβέρνηση υπάρχει σήμερα στη χώρα. Μετά από δώδεκα λεπτά ομιλίας ακούσαμε μία περιγραφή προβλημάτων, μία περιγραφή θεμάτων κατά την οπτική γωνία της Νέας Δημοκρατίας, κανένα σχέδιο και καμία πολιτική, από στέλεχος μίας Κυβέρνησης έξι μηνών από την οποία θα περιμέναμε τουλάχιστον να παρουσιάσει σήμερα μία βασική πολιτική τουλάχιστον, ένα βασικό σχέδιο για την τουριστική πολιτική.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Ακούσαμε, λοιπόν, μία επερώτηση, όπως εύστοχα είπε ο συνάδελφος κ. Νιώτης, η οποία ξεκινούσε από το μηδέν και κατέληγε στο μηδέν. 
      Για να δούμε, λοιπόν, τώρα ποια είναι τα μέτρα της δικής σας Κυβέρνησης, κύριε Παυλίδη. Και ας ξεκινήσω από το πρώτο. Διότι θα κρινόμαστε πλέον όλοι από τα έργα και τη δουλειά μας. Δεν θα κρινόμαστε εμείς από τα έργα μας ως κυβέρνηση και εσείς από τα λόγια σας ως χθεσινή αντιπολίτευση και σημερινή Κυβέρνηση. Η εποχή των λόγων τελείωσε.
      Το πρώτο βήμα, λοιπόν, της νέας Κυβέρνησης είναι να κάνει ένα νέο Υπουργείο για την τουριστική ανάπτυξη. Θα μπορούσε αυτό να είναι ένα θέμα προς συζήτηση. Είναι μία παλιά, αν θέλετε, συζήτηση για το κατά πόσο είναι αναγκαία η σύσταση ενός Υπουργείου Τουρισμού. 
      Το ΠΑΣΟΚ είναι γνωστό ότι είχε ακολουθήσει αυτήν τη μέθοδο για μία εποχή. Στη συνέχεια κατέληξε στην αντίθετη άποψη, ότι δεν χρειάζεται το Υπουργείο Τουρισμού.
      Θα προσπαθήσω να εξηγήσω με ελάχιστα λόγια γιατί πιστεύουμε ότι δεν είναι αναγκαίο το Υπουργείο Τουριστικής Πολιτικής. 
      Ο τουρισμός είναι μία οριζόντια πολιτική. Αναφέρεται σε δραστηριότητες και αρμοδιότητες που περνάνε μέσα από τις δράσεις πολλών Υπουργείων. Μία σκέψη είναι αυτή η οριζόντια πολιτική οργανωθεί σε μία ξεχωριστή οργανωτική και διοικητική μονάδα, όπως είναι ένα Υπουργείο. Για να το κάνεις αυτό θα απαιτήσεις πάρα πολύ χρόνο και αρκετό χρήμα. Βεβαίως θα χρειαστείς και στελεχιακό δυναμικό. 
      Από όλα αυτά το μόνο το οποίο φαίνεται να διαθέτει σήμερα η Κυβέρνηση είναι μονάχα το δεύτερο, δηλαδή ο χρόνος. Δεν φαίνεται ότι θα διαθέσει ούτε χρήμα ούτε στελέχη στο νέο Υπουργείο για να κάνει την πολιτική.
      Αν αυτό, λοιπόν, επιβεβαιώνεται, είναι σαφές ότι η οριζόντια πολιτική η οποία περνάει μέσα από τις δράσεις όλων των Υπουργείων, δεν μπορεί να συντονιστεί από το Υπουργείο Τουρισμού. Μπορεί να συντονίζεται αποφασιστικά και με βάση τη διοικητική εμπειρία που έχουμε στη χώρα, μονάχα από τον Πρωθυπουργό. Και γι’ αυτό στο παρελθόν υπήρχε αυτό το συμβούλιο για τον τουρισμό με τον Πρωθυπουργό επικεφαλής.
      Σήμερα γίνεται μία προσπάθεια να συσταθεί. Σίγουρα καλοπροαίρετη. Είναι βέβαιο, όμως, ότι θα αποτύχει. Και δεν νομίζω ότι υπάρχει καλυτέρα απόδειξη για την αποτυχία αυτής της προσπάθειας από αυτό που εμμέσως συνάγεται από το ίδιο σας το νομοσχέδιο. Ποιο δηλαδή; Ότι το κομμάτι «τουρισμός» από το επιχειρησιακό πρόγραμμα ανάπτυξης, καθώς και τα ΠΕΠ του τουρισμού δεν τα παραχωρείτε στο νεοσύστατο Υπουργείο Τουρισμού. 
      Τι Υπουργείο Τουρισμού είναι αυτό; Τι μεγάλα λόγια είναι όλα αυτά τα οποία χρησιμοποιείτε για τον τουρισμό, για την τουριστική πολιτική και το τουριστικό σχέδιο όταν εσείς οι ίδιοι στο νομοσχέδιο αυτό δεν του αναγνωρίζετε καμία αρμοδιότητα στο κατεξοχήν πρόγραμμα, το κοινοτικό και την κοινοτική χρηματοδότηση για τον τουρισμό; 
      Αφήστε τα μεγάλα λόγια. Ας προσγειωθούμε. 
      Είναι κατανοητό γιατί δεν γίνεται. Διότι προφανώς για να συσταθεί η διαχειριστική αρχή, για να υπάρξει στελέχωση, για να υπάρξει όλος αυτός ο μηχανισμός, θα απαιτηθεί πολύς χρόνος. Και ταυτόχρονα δεν μπορεί να γίνει στο νέο Υπουργείο.
      Επομένως για ποιο πράγμα μιλάμε; Μιλάμε για το ευχολόγιο το οποίο αποτελεί τους στόχους του νεοσύστατου Υπουργείου; Μα, αυτό το ευχολόγιο είναι αυτό το οποίο κατά καιρούς θα μπορούσε να πει ο οιοσδήποτε για μία οργανωτική μονάδα που υποστηρίζει τον τουρισμό. Και θα μπορούσε να συνυπογράψει η συντριπτική πλειονότητα των Ελλήνων πολιτών και των Ελλήνων πολιτικών.
      Ο κ.  Παυλίδης πριν από λίγο –έχουμε φθάσει να ακούμε διάφορα καινοφανή και παράδοξα πράγματα- εμέμφθη το ΠΑΣΟΚ και τη διακυβέρνηση του ΠΑΣΟΚ για το σύστημα «all inclusive», το οποίο εφαρμόζουν διάφορες μεγάλες τουριστικές μονάδες. Ε, έλεος, κύριε Υπουργέ! Εάν η αγορά του τουρισμού εφαρμόζει το ένα ή το άλλο πρόγραμμα τουρισμού, δεν είναι θέμα διακυβέρνησης και ούτε φαντάζομαι ότι με νομοθετικούς τρόπους ή με άλλα μαγικά εργαλεία, εσείς θα λύσετε αυτού του είδους τα ζητήματα. 
      Ο κύριος Υπουργός και πολλοί συνάδελφοι δυστυχώς από το χώρο της Κυβέρνησης, παρουσιάζουν ένα μοντέλο τουρισμού, το οποίο δυστυχώς μου δίνει την εντύπωση ότι ξαναγυρνάμε στην εποχή του mousaka, του souvlaki και του Ζορμπά.
      Κάνετε λάθος. Αυτό δεν είναι τουρισμός. Δεν είναι τουρισμός οι ταμπέλες στα αεροδρόμια. Δεν είναι τουριστική πολιτική αυτά. Η τουριστική πολιτική είναι μια μεγάλη πολιτική, κύριε Υπουργέ. Και είναι μια πολιτική που είχε για την Κυβέρνηση του ΠΑΣΟΚ μία ναυαρχίδα. Και η ναυαρχίδα ήταν οι Ολυμπιακοί Αγώνες. Η ναυαρχίδα ήταν οι μεγάλες υποδομές, το αεροδρόμιο «ΕΛΕΥΘΕΡΙΟΣ ΒΕΝΙΖΕΛΟΣ», τα αεροδρόμια και τα ελικοδρόμια στα νησιά, τα καινούργια λιμάνια, το δίκτυο των συγκοινωνιακών υποδομών. Αυτά όλα είναι που αναβαθμίζουν την εικόνα μιας χώρας και την ποιότητά της για να γίνει ελκυστικός τουριστικός προορισμός! Όλα τα άλλα, το αν κάνουμε λίγο μεγαλύτερη διαφήμιση –μπορεί να έχετε δίκιο ή άδικο, μπορεί να υπάρχουν αδιαμφισβήτητα παραλείψεις ή αδυναμίες- δεν θα λύσουν το πρόβλημα του τουρισμού στη χώρα, όπως δεν θα λύσουν το πρόβλημα του τουρισμού όσα κι αν λέμε εδώ, σ’ αυτήν την Αίθουσα.
      Διεκτραγωδήσατε την περίπτωση των Ολυμπιακών Αγώνων με την πτώση των αφίξεων την περίοδο της ολυμπιακής χρονιάς. Πράγματι δεν μπορούμε να αντιμετωπίσουμε το πρόβλημα ούτε ως κυβέρνηση ούτε ως νομοθετική δραστηριότητα, όταν ο κατεξοχήν ενδιαφερόμενος, ο ιδιώτης, με αφορμή τους Ολυμπιακούς Αγώνες ανεβάζει τις τιμές. Όταν ανεβαίνουν οι τιμές, όταν δεν βελτιώνεται η ποιότητα των υπηρεσιών, ό,τι κι αν λέμε εμείς εδώ, ό,τι κι αν λέτε κι εσείς αύριο και ό,τι κι αν λέμε κι εμείς σήμερα το αποτέλεσμα δυστυχώς δεν θα είναι καλύτερο. Αν δεν θέλουμε να δούμε αυτήν την πραγματικότητα στη χώρα, τότε κοροϊδεύουμε. Εμείς παίζουμε απλώς ένα πολιτικό πινγκ-πονγκ για να περνάει η ώρα και ο τουριστικός κόσμος μας παρακολουθεί ζητώντας ή επαιτώντας κάθε φορά από την εκάστοτε κυβέρνηση χρήματα, ενισχύσεις, κρατικές παρεμβάσεις. Και αυτό γιατί βασικοί παράγοντες, που ενισχύουν το τουριστικό προϊόν και είναι βασικοί συντελεστές της ανόδου του τουριστικού ρεύματος, μένουν έξω από το παιχνίδι και έξω από τον έλεγχο: η ποιότητα των υπηρεσιών, οι τιμές των παρεχόμενων υπηρεσιών.
      Αυτά όλα, λοιπόν, δεν είναι θέμα Υπουργείου και δεν είναι θέμα απλά και μόνο μιας συζήτησης κοινοβουλευτικής πολιτικής. Εδώ η Κυβέρνηση είναι σε πλήρη ασάφεια. Δεν υπάρχει κανένα σχέδιο. Ο κ. Παυλίδης έκανε μια καταγραφή. Θα μπορούσα να του αναφέρω δεκάδες έργα στα νησιά. Θα μπορούσα να του αναφέρω κάτι το οποίο αναγνωρίζεται συστηματικά από την Κυβέρνηση. Ποιο; Ότι χάρη στον αγροτουρισμό, χάρη στην ενίσχυση μικρών τουριστικών μονάδων σε όλη η επαρχία έχει αναζωογονηθεί. Πηγαίνετε στην Ήπειρο. Πώς ήταν η Ήπειρος και τα Ζαγοροχώρια πριν δέκα χρόνια; Πηγαίνετε στην Αρκαδία. Πώς ήταν η Αρκαδία και τα ορεινά της Αρκαδίας πριν από δέκα χρόνια; Το ίδιο στη Μάνη, το ίδιο στη Μεσσηνία, το ίδιο στην Πιερία, για να πω περιοχές οι οποίες έχουν αναπτυχθεί δραματικά και ουσιαστικά χάρη στον τουρισμό. Αυτό δεν είναι τίποτα; Αλλά αυτή η πολιτική θέλει σχέδιο, θέλει πολιτικές. Κι εμείς περιμένουμε να ακούσουμε τις δικές σας πολιτικές. Δυστυχώς, όμως, ακούμε ένα ευχολόγιο, ένα βήμα μετέωρο, όπως θα αποδειχθεί με τη σύσταση αυτού του Υπουργείου.
      Αγαπητέ συνάδελφε Υπουργέ του Αιγαίου, η αγωνία και η ευαισθησία σας είναι θεμιτή, λογική και γνωστή. Αλλά πρέπει τώρα να υπάρξει από τη μεριά της Κυβέρνησης… 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      …ένα οργανωμένο σχέδιο. Ένα σχέδιο για καινούργιες υποδομές, για αναβάθμιση της ποιότητας των παρεχόμενων τουριστικών υπηρεσιών. Αυτό είναι που θα φέρει και θα ενισχύσει τον τουρισμό.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, κύριοι συνάδελφοι, το γεγονός και μόνο ότι ενοχληθήκατε απ’ αυτά που ανέφερα, σημαίνει ότι κάτι ιδιαιτέρως συμβαίνει τουλάχιστον στην περιοχή όπου έχω μια ειδική γνώση για το ποια είναι η τουριστική ατμόσφαιρα.
      Θέλω να σας πω πάντως ότι εγώ δεν ανέβηκα στο Βήμα για να σκιαγραφήσω, να ζωγραφίσω ή να προβάλω την τουριστική πολιτική που θα ακολουθήσει η Κυβέρνηση η δική μας. Αυτό το έκαμε τόσο ο Υπουργός όσο και ο αρμόδιος Υφυπουργός. Εγώ είπα τις σκέψεις μου και τις συνέδεσα με το πολιτικό τουριστικό παρελθόν σας -επειδή συμβαίνει η μνήμη να λειτουργεί ακόμη- και δεύτερον με το ποια κατάσταση -συνδεδεμένη πάντοτε με τον τουρισμό- επικρατεί στη ζώνη ευθύνης του Υπουργείου, του οποίου έχω την τιμή να προΐσταμαι. Γιατί ενοχλείσθε; Εγώ δεν διακήρυξα ποια θα είναι η πολιτική που θα ακολουθήσει η Νέα Δημοκρατία. Ο κ. Λιάσκος πολύ παραστατικά, σήμερα, την παρουσίασε.
Χθες, ο κ. Αβραμόπουλος έκανε σαφέστατη περιγραφή και αναφορά. Σας ενόχλησε το ότι είπα πως το Υπουργείο έχει χαρακτήρα, καθ’ όσον αφορά στη γενική δραστηριότητά του, διυπουργικόν;
      Κύριε Στρατάκη, ενοχληθήκατε όταν σας είπα ότι και οι μεταφορές είναι στοιχείο της τουριστικής δραστηριότητας; Γιατί ενοχλήσθε; Δεν γνωρίζετε ότι ατυχώς πολλά εκ των αεροδρομίων μας, τα οποία διαχειρισθήκατε εσείς ως κυβέρνηση, είναι σε κακό χάλι και δεν ανταποκρίνονται στις σύγχρονες ανάγκες; Γιατί ενοχλήσθε, όταν λέγω ότι η ακτοπλοΐα, στοιχείον βασικόν του τουρισμού, στο Αιγαίο κινδυνεύει να βουλιάξει εξαιτίας σας; Τι παραλάβαμε;
      (Θόρυβος από την πτέρυγα του ΠΑΣΟΚ)
      Κύριοι συνάδελφοι, αφήστε με να τα ξαναπώ. Βλέπω ότι σας τσιγκλάει. 
      Κύριε Αλευρά, το «all inclusive» γιατί το ανέφερα; Είναι η άμυνα των επιχειρηματιών στην αγορά που εσείς αφήσατε να δημιουργηθεί χωρίς να αξιοποιήσετε τα θετικά στοιχεία της χώρας μας. Δεν κυβερνούσαμε εμείς όταν ο τουρισμός έπαιρνε την κάτω βόλτα! Ερωτήστε τους τουριστικούς επιχειρηματίες τους οποίους πολλές φορές τους καταδιώξατε μετά μανίας. Διαβάστε περιοδικά τους. Πηγαίνετε σε καμιά συνέλευσή τους. Συζητείστε μαζί τους, τώρα που σαν Αντιπολίτευση θα έχετε χρόνο στη διάθεσή σας!
      ΑΘΑΝΑΣΙΟΣ ΑΛΕΥΡΑΣ: Σε όλο τον κόσμο, κύριε Παυλίδη…
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Εγώ δεν κατηγορώ το σύστημα το «all inclusive», αλλά λόγω ότι είναι η άμυνα στην εσχάτη γραμμή.
      Πάμε παραπέρα, κύριε συνάδελφε. Κύριε Αλευρά, τολμάτε και μιλάτε για τα αεροδρόμια στα νησιά μας; Κάλυμνος! Εσείς είκοσι χρόνια «χτίζατε» διάδρομο 1.100 χίλια εκατό μέτρα! Έργον κυβερνήσεων ΠΑΣΟΚ. Εμείς θεμελιώσαμε το «Σταθμό» 18 Ιουνίου. Καλείσθε όλοι του χρόνου την 1η Ιουνίου με αεροπλάνο στη Κάλυμνο. Παρεούλα θα πάμε! Αυτά κάματε στα νησιά και αυτό μας αφήσατε! Σας αρέσει δεν σας αρέσει, αυτά είναι προϊόντα της δικής σας πολιτικής και περί τον τουρισμό.
      Αγροτουρισμός: Προ μηνών στη Λήμνο έγινε η συνεδρίαση της Επιτροπής Παρακολουθήσεως του Προγράμματος «LEADER PLUS». Δεν ερχόσασταν να ακούσετε; Κανείς από εσάς δεν φάνηκε. Εκλήθητε, αλλά ουδείς ενεφανίσθη. Δεν ερχόσασταν να ακούσετε τους ταλαίπωρους νησιώτες, ποιοι μπήκαν στο πρόγραμμα, τι τραβάνε ακόμα σήμερα λόγω των πρακτικών που εφαρμόσατε και ποια περιπέτεια υφίστανται;
      Αυτήν την κατάσταση περί τον τουρισμό παραλάβαμε, σας αρέσει δεν σας αρέσει. Γι’ αυτήν την κατάσταση ο κόσμος δεν σας ψήφισε! Μάλλον και για αυτή την κατάσταση. 
      Φιλοδοξούμε, λοιπόν, εμείς, πιστεύοντας στον τουρισμό, στη μεγάλη αυτή δραστηριότητα από την οποία αποζεί σημαντικό κομμάτι του ελληνικού λαού, να πάρει μια άλλη μορφή. Πρώτο βήμα είναι η ίδρυση του Υπουργείου Τουριστικής Ανάπτυξης. Εδώ θα είμαστε εσείς και εμείς. Είμαστε έτοιμοι να κρίνουμε την πολιτική που θα εφαρμόσει. Και είμαστε έτοιμοι βεβαίως να αντείπωμεν σε όσα ισχυρίζεστε ότι ακόμα δεν έγιναν. Εσείς 246 μήνες –παραστατικός ο αριθμός- εμείς έξι μήνες. Ε, νισάφι πια! Όχι από τώρα συγκρίσεις, αλλά και αν τις θέλετε, πανέτοιμοι είμαστε και για αυτές ακόμη.
      ΕΥΑΓΓΕΛΟΣ ΒΕΝΙΖΕΛΟΣ: Είκοσι χρόνια είναι διακόσιοι σαράντα μήνες.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Είπα ότι είναι παραστατικός ο αριθμός. 
      Κοινοβουλευτική αδεία, κύριε καθηγητά!
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ ησυχία και να σταματήσει ο διάλογος.
      Ο κ. Κυριάκος Μητσοτάκης έχει το λόγο.
      ΚΥΡΙΑΚΟΣ ΜΗΤΣΟΤΑΚΗΣ: Κύριε Πρόεδρε, έχω ζητήσει το λόγο επί των άρθρων -υποψιάζομαι ότι έχουμε μπει πια στη δεύτερη φάση της συζήτησης. Θα ήθελα να κάνω ένα σύντομο σχόλιο σχετικά με το πρώτο άρθρο του υπό συζήτηση σχεδίου νόμου, το οποίο θεωρώ ότι είναι και το πιο σημαντικό, χωρίς να υποτιμώ τη σημασία των υπολοίπων επτά, επειδή ακριβώς σε αυτό το άρθρο καθορίζονται με μεγάλη λεπτομέρεια ποιες είναι οι αρμοδιότητες του υπό σύσταση Υπουργείου Τουριστικής Ανάπτυξης, με άλλα λόγια τι μπορεί και τι δεν μπορεί να κάνει το Υπουργείο.
      Θα ξεκινήσω με μια παρατήρηση προς τους συναδέλφους της Αξιωματικής Αντιπολίτευσης, επειδή πολύς λόγος έγινε στην επί της αρχής συζήτηση για το ρόλο και τις αρμοδιότητες του Υπουργείου. Διέκρινα μία, θα έλεγα, διχογνωμία σχετικά με τις απόψεις που εκφράστηκαν. Ο κ. Αλευράς πριν από λίγο, αλλά και ο κ. Βενιζέλος χθες μίλησαν για μία διάρθρωση του τουρισμού σε οριζόντια μορφή, εννοώντας ότι δεν χρειάζεται ένα Υπουργείο και ότι μια γενική γραμματεία –για να παραφράσω τα όσα είπε χθες ο κ. Βενιζέλος- μπορεί να κάνει πολύ καλά τη δουλειά της. 
      Άλλοι, όμως, συνάδελφοι του ΠΑΣΟΚ μίλησαν για άδειο σακί, μίλησαν για στενοραμένο κοστούμι. Στην επιτροπή διέγνωσα ένα ιδιαίτερο ενδιαφέρον για τον ενδυματολογικό κώδικα του κυρίου Υπουργού, ο οποίος ως γνωστόν είναι εξαιρετικά καλοντυμένος, αλλά νομίζω ότι τέτοιες αναφορές δεν βοηθούν στη συγκεκριμένη συζήτηση.
      Εγώ θέλω να κάνω ένα σχόλιο επί των συγκεκριμένων αρμοδιοτήτων οι οποίες εδώ καθορίζονται. Και συγκεκριμένα, στο πρώτο εδάφιο του πρώτου άρθρου καθορίζεται κατ’ εμέ, η σημαντικότερη αρμοδιότητα που είναι ο προγραμματισμός και η χάραξη μακροπρόθεσμης τουριστικής πολιτικής. Και θα ήθελα να σταθώ λίγο στο θέμα της μακροπρόθεσμης πολιτικής, ακριβώς επειδή αυτό το οποίο πλήρωσε ο τουρισμός τα τελευταία χρόνια από το 1993 και μετά, ήταν ακριβώς ότι δεν υπήρχε καμία έννοια μακροπρόθεσμης πολιτικής, μόνο και μόνο επειδή τα πρόσωπα τα οποία ήταν αρμόδια για τον τουρισμό, άλλαζαν με πολύ μεγάλες ταχύτητες. 
    Υπενθυμίζω στο Τμήμα ότι έξι αρμόδιοι Υπουργοί και ένας Υφυπουργός, εννέα υπεύθυνοι του ΕΟΤ, δύο γενικοί γραμματείας, ήταν υπεύθυνοι για τον τουρισμό την τελευταία δεκατετία και μέσα σε όλο αυτό το πλέγμα ο τουριστικός κόσμος να παρακολουθεί άφωνος διάφορους υπευθύνους να αλλάζουν την τουριστική πολιτική με ταχύτητα ανά έτος. 
    Είναι εμφανές ότι αυτό είναι κάτι το οποίο πρέπει να αντιμετωπισθεί. Και στις συγκεκριμένες αρμοδιότητες τις οποίες αποκτά το νεοσύστατο Υπουργείο, ακριβώς αυτή η χάραξη της πολιτικής είναι εξαιρετικά σημαντική. Έγινε πολύς λόγος για οριζόντιες δραστηριότητες. Και πραγματικά εγώ δεν θα διαφωνήσω με τον κ. Αλευρά και με άλλους συναδέλφους που του επεσήμαναν –και ο κύριος Υπουργός το επεσήμανε- ότι πολλές από τις αρμοδιότητες που αφορούν την ανάπτυξη μιας τουριστικής πολιτικής, δεν μπορούν και δεν άπτονται αποκλειστικά και μόνο οποιουδήποτε Υπουργείου Τουριστικής Ανάπτυξης, εκτός εάν φτιάχναμε ένα Υπουργείο Τουριστικής Ανάπτυξης, το οποίο να ήταν τόσο δυνατό που να έπαιρνε και αρμοδιότητες του ΥΠΕΧΩΔΕ, να έπαιρνε και αρμοδιότητες του Υπουργείου Μεταφορών, να έπαιρνε και αρμοδιότητες του Υπουργείου Εξωτερικών. Αυτό προφανώς είναι ανέφικτο. Κάνω, όμως, εγώ την εξής ερώτηση, με αφορμή το παράδειγμα στο οποίο αναφέρθηκε συνάδελφος της Αξιωματικής Αντιπολίτευσης, σχετικά με τις βίζες. Πραγματικά είναι πολύ σημαντικό να δίνουμε τη δυνατότητα σε ξένους επισκέπτες από εκτός Σένγκεν χώρες να παίρνουν εύκολα και γρήγορα βίζες. Αυτό γίνεται μάλιστα εξαιρετικά σημαντικό, τώρα που ανοίγουν και οι καινούργιες αγορές, όπως οι αγορές της Κίνας. 
    Το ερώτημα, όμως, το οποίο εγώ θα απηύθυνα προς τους συναδέλφους της Αξιωματικής Αντιπολίτευσης οι οποίοι δεν κρίνουν απαραίτητη την ίδρυση ενός Υπουργείου Τουριστικής Ανάπτυξης, είναι: Ποιος συνομιλητής έχει μεγαλύτερο κύρος, ώστε να καθίσει μαζί με τον Υπουργό Εξωτερικών για να λύσει αυτό το θέμα; Ένας Υπουργός ή Υφυπουργός Τουρισμού ή ένας γενικός γραμματέας του οποίου το τηλεφώνημα προς τον αρμόδιο υπουργό –όπως όλοι πολύ καλά γνωρίζουμε- μπορεί να μην επιστραφεί καν; 
    Είναι προφανές, λοιπόν, ότι για όλες εκείνες τις αρμοδιότητες οι οποίες ξεπερνούν τον αυστηρά οριζόμενο κλάδο του τουρισμού, είναι καλό να υπάρχει ένα Υπουργείο το οποίο να έχει ως αποκλειστική ατζέντα αυτά τα αντικείμενα, το οποίο να μπορεί να διεκδικεί. Και νομίζω –οι παλαιότεροι ειδικά το γνωρίζουν πάρα πολύ καλά- ότι η επίλυση των συναρμοδιοτήτων δεν λύεται πάντα με νομοθετικές πρωτοβουλίες. Λύεται μέσα από πολιτικές διεργασίες. Για πρώτη φορά ο τουριστικός κόσμος έχει δύο εκπροσώπους, έναν Υπουργό και έναν Υφυπουργό οι οποίοι μπορούν να διεκδικήσουν ακριβώς αυτά τα οποία χρειάζεται ο τουρισμός, προκειμένου να μπορέσει να προχωρήσει. Και θα έλεγα να διεκδικήσει ο τουρισμός και πόρους. Διότι έγινε συζήτηση και για τους πόρους. Είναι πολύ πιο εύκολο, κύριοι συνάδελφοι της Αξιωματικής Αντιπολίτευσης, να διεκδικήσει πόρους ένας Υπουργός με θεσμοθετημένο Υπουργείο παρά ένας γενικός γραμματέας ο οποίος εκ των πραγμάτων στην ιεραρχία της κυβέρνησης δεν βρίσκεται στο ίδιο επίπεδο. Εδώ, όμως, είμαστε, κοντός ψαλμός, θα κατατεθεί προϋπολογισμός και είμαι σίγουρος ότι για πρώτη φορά ο τουρισμός πραγματικά θα πάρει τους πόρους που του αναλογούν. 
    Και για να μη μακρηγορώ, θα κλείσω λέγοντας ότι το νομοσχέδιο αυτό είναι μία αρχή. Το είπε ο Υπουργός, το είπε ο Υφυπουργός, το είπε και ο Υπουργός Αιγαίου. Είναι μία αρχή μιας τουριστικής πολιτικής η οποία θα ξεδιπλωθεί σε βάθος τετραετίας. Είναι, όμως, μία αναγκαία προϋπόθεση η δημιουργία ενός Υπουργείου Τουρισμού, προκειμένου να μπορέσουμε να χαράξουμε πολιτική. Είναι ένα όχημα το οποίο θα μπορέσει να διεκδικήσει για λογαριασμό των τουριστικών φορέων, ακριβώς εκείνα τα οποία ο ελληνικός τουρισμός χρειάζεται. Γι’ αυτό και κανείς, μα κανείς από τους φορείς που καλέσαμε στην επιτροπή –και καλέσαμε πολλούς, καλέσαμε δεκατέσσερις- επί της αρχής δεν διαφώνησε με την ίδρυση του Υπουργείου. Αν κάποιοι ήθελαν κάποιες περισσότερες αρμοδιότητες, αυτό είναι κατανοητό από τη δική τους την πλευρά. 
    Εγώ έχω εμπιστοσύνη και στην ηγεσία του Υπουργείου αλλά και στον τρόπο με τον οποίο το Υπουργείο διαρθρώνεται, ώστε πραγματικά τώρα για πρώτη φορά να μπορούμε να πούμε ότι έχουμε μία υποδομή, η οποία θα μπορεί από εδώ και πέρα να παράγει ουσιαστική τουριστική νομοθεσία με μεγάλη ταχύτητα.
      Διότι, θα πρέπει να υπενθυμίσω στο Τμήμα ότι από το 1993 μέχρι το 2004 επί της ουσίας ψηφίστηκε ένα νομοσχέδιο αμιγώς για τον τουρισμό, ένα νομοσχέδιο για την τουριστική εκπαίδευση, δύο νομοσχέδια για καζίνο και κάποιες διατάξεις σε ένα νομοσχέδιο του ΥΠΕΘΟ που αφορούν την περίφημη ΕΤΑ. Τρία στα πέντε, δηλαδή, νομοθετήματα αφορούσαν καζίνο και ΕΤΑ. 
      Κύριοι συνάδελφοι του ΠΑ.ΣΟ.Κ., δεν μπορείτε να είσθε πολύ υπερήφανοι για την παραγωγή του νομοθετικού έργου σχετικά με τον τουρισμό σ΄ αυτήν τη δεκαετία. Εμείς και τελειώνω, κύριε Πρόεδρε, φιλοδοξούμε σ΄ αυτόν τον τομέα να τα καταφέρουμε πολύ πολύ καλύτερα. Είμαστε ακόμη στην αρχή της θητείας μας, προσβλέπουμε και εμείς σε μελλοντικές νομοθετικές ρυθμίσεις. Και ο Υπουργός και ο Υφυπουργός μας έχουν δώσει μία ξεκάθαρη αίσθηση του ποιες θα είναι οι επόμενες πρωτοβουλίες. Και εδώ πέρα είμαστε, σε τέσσερα χρόνια να κριθούμε και εμείς για την απόδοση της τουριστικής μας πολιτικής. Αλλά δεν έχω καμία αμφιβολία, κυρίες και κύριοι συνάδελφοι, ότι θα τα καταφέρουμε πολύ πολύ καλύτερα απ΄ ό,τι τα καταφέρατε εσείς. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μητσοτάκη για τη συνέπεια στο χρόνο και πιστεύω ότι θα ακολουθήσουν και οι άλλοι έτσι, με την ίδια συνέπεια δηλαδή. 
      Η κ. Αθηνά Κόρκα- Κώνστα έχει το λόγο. 
      ΑΘΗΝΑ ΚΟΡΚΑ-ΚΩΝΣΤΑ: Κύριε Πρόεδρε, κύριε Υπουργέ, κυρίες και κύριοι συνάδελφοι, δεν υπάρχει αμφιβολία ότι ο τουρισμός αποτελεί έναν από τους κυριότερους παράγοντες ανάπτυξης στη χώρα μας και ιδιαίτερα στην περιφέρεια. Μολονότι όμως, ειπώθηκε κιόλας, διαθέτουμε και φυσικές ομορφιές και ακρογιαλιές και καταπληκτικά βουνά, ένα θαυμάσιο κλίμα και αρχαιολογικούς χώρους με δυόμισι χιλιάδες χρόνια και παραπάνω ιστορία, εντούτοις τα τελευταία χρόνια παρατηρείται μία έντονη πτωτική πορεία, μία κρίση διαρκώς κατά γεωμετρική πρόοδο αυξανόμενη και στα νησιά, αλλά και στην ηπειρωτική Ελλάδα. Και αυτό σε αντίθεση με τις γειτονικές μας χώρες που βρίσκονται στην ίδια λεκάνη της Μεσογείου και έχει παρατηρηθεί στο ίδιο χρονικό διάστημα αύξηση του τουρισμού κατά τεράστια ποσοστά. 
      Αυτό τι αποδεικνύει; Ότι όλα αυτά τα χρόνια εκ μέρους της προηγούμενης κυβέρνησης δεν δόθηκε το ανάλογο ενδιαφέρον και πόσο μάλλον όταν αυτή η περίοδος η προηγούμενη ήταν περίοδος προ-ολυμπιακή και θα έπρεπε να είχε γίνει και η αντίστοιχη διαφήμιση.
      Η Νέα Δημοκρατία  σαν Κυβέρνηση είναι αποφασισμένη, γι’ αυτό και το Υπουργείο Τουριστικής Ανάπτυξης, που νομοθετείται σήμερα, θα έχει και σημαντικό ρόλο να διαδραματίσει. Θα συμβάλλει στην ανάπτυξη της οικονομίας, θα συμβάλλει επίσης και στην αύξηση της απασχόλησης. Πρώτιστο είναι η οργάνωση και η στελέχωση του διοικητικού μηχανισμού που στόχο θα έχει και την αναβάθμιση των τουριστικών υποδομών και την εποπτεία και τον έλεγχο των τουριστικών επιχειρήσεων και ταυτόχρονα όμως και το άνοιγμα, να μου επιτρέψετε να πω, νέων τουριστικών αγορών. 
      Έχει πολύ μεγάλη σημασία η σωστή διαφήμιση των όμορφων περιοχών μας για να ανοίξουν νέοι δίαυλοι προσέγγισης τουριστών και νέες σύγχρονες μορφές τουρισμού, όπως αθλητικός τουρισμός, θρησκευτικός τουρισμός κλπ. 
      Επίσης, η δημιουργία εκσυγχρονισμένων γραφείων στο εξωτερικό στελεχωμένων με ενημερωμένους και εξειδικευμένους υπαλλήλους που περιγράφεται στο άρθρο 1 παράγραφος 7 είναι πάρα πολύ σημαντική. 
      Ο διοικητικός μηχανισμός της ανάπτυξης του Υπουργείου Τουριστικής Ανάπτυξης θα πρέπει να δημιουργήσει ένα άλλο φιλόξενο περιβάλλον, να διευρύνει ορίζοντες των τουριστικών επιχειρήσεων, να δώσει νέα ζωή στον τουρισμό μας. 
      Αναβαθμίζεται ο ΕΟΤ και ασκούνται απ΄ αυτόν αρμοδιότητες. Χαράσσεται, κατ΄ αυτόν τον τρόπο, μία ενιαία πολιτική Υπουργείου Τουριστικής Ανάπτυξης, περιφέρειας, νομαρχιών και δήμων, για το καλύτερο του τόπου. Χρειάζεται μία συνεχής προβολή της χώρας μας, ιδιαίτερα σήμερα μετά την άριστη διοργάνωση και τέλεση των Ολυμπιακών Αγώνων και των Παραολυμπιακών Αγώνων που γίνονται αυτήν την περίοδο στη χώρα μας και η Ελλάδα βρίσκεται σ΄ ένα παγκόσμιο επίκεντρο. Αυτό θα πρέπει να το εκμεταλλευτούμε με μία σωστή οργάνωση, με μία στρατηγική, με αξιοποίηση της υποδομής των ολυμπιακών έργων. Και θα μπορούμε να απολαύσουμε τους καρπούς από την ανάπτυξη του τουρισμού στη μετα-ολυμπιακή περίοδο. Αυτός είναι και ο στόχος του νέου Υπουργείου Τουριστικής Ανάπτυξης. 
      Απαιτείται επίσης, τουριστική εκπαίδευση όλων των εμπλεκομένων σ΄ αυτόν τον τομέα. Απαιτείται αξιοποίηση των κοινοτικών κονδυλίων και αύξηση της απορροφητικότητας αυτών των κονδυλίων για τον τομέα του τουρισμού. Χρειάζεται ένα συγκεκριμένο και  συγκροτημένο θεσμικό πλαίσιο και αυτό αποτελεί το σχέδιο νόμου που ψηφίζουμε και θα είναι στο επίκεντρο του Υπουργείου Τουριστικής Ανάπτυξης. 
Όπως επίσης χρειάζονται και στην περιφέρεια τα αντίστοιχα έργα υποδομής, συγκοινωνίες κλπ. 
      Χρειάζεται επίσης η αξιοποίηση των θησαυρών μας που θα είναι αντικείμενό του, που και η φύση και η ιστορία μας έχουν κληροδοτήσει. Και αναφέρω ένα παράδειγμα: Ο Νομός Κορινθίας από τον οποίο και κατάγομαι και ζω, δεν υπάρχει αμφιβολία ότι βρίσκεται σε απόσταση αναπνοής από την Αθήνα. Έχει αξιολογότατα μνημεία και θα αναφέρω μόνο ιστορικά μνημεία με δύο λόγια: 
      Αρχαία Κόρινθος: Χωρίς φωταγώγηση το κάστρο, χωρίς αξιοποίηση το Ξενία μέχρι σήμερα. Θέατρο Αρχαίας Συκιώνας: Ένα μουσείο κλειστό, αναξιοποίητος ο χώρος του ενός από τα δύο μεγαλύτερα θέατρα της αρχαιότητας παρά τις διαβεβαιώσεις Υπουργών των προηγούμενων κυβερνήσεων. Ίσθμια: Τα ευρήματα αυτήν τη στιγμή βρίσκονται ακόμα στοιβαγμένα μετά από τόσα χρόνια στα υπόγεια. Αρχαία Νεμέα: Ό,τι έγινε εκεί, έγινε με ιδιωτική πρωτοβουλία. Για να μην προχωρήσω περισσότερο θα αναφέρω ονομαστικά την Πελίνη, τον Αϊ Γιώργη Φενεού για το θρησκευτικό τουρισμό που βρίσκεται σε ένα ειδυλλιακό τοπίο στο φράγμα Δόξα. Και δεν ξέρω αν είμαστε για όλα αυτά τα μνημεία ενημερωμένοι. 
      Αξιοποιώντας όλα αυτά τα μνημεία μπορούμε να δημιουργήσουμε τουριστικούς πόλους μαζί με την τουριστική υποδομή και τα καταλύματα. 
      Σημαντική είναι η παράγραφος 3 του άρθρου 8 που αναφέρεται στη συμμετοχή του Υπουργού Τουριστικής Ανάπτυξης στην Επιτροπή Συντονισμού της κυβερνητικής πολιτικής σε διάφορους τομείς όπως είναι ο τομέας χωροταξικού σχεδιασμού. Δεν μπορούμε να έχουμε καθορισμό αιγιαλών ή κτηματολόγια όταν δεν υπάρχει και άμεση σχέση με την τουριστική ανάπτυξη. 
      Επίσης είναι λογικό και γι’ αυτό απαιτείται, ο συνδυασμός των συναρμοδίων Υπουργείων. Φυσικά εμπλέκονται συναρμόδια Υπουργεία με το Υπουργείο Τουριστικής Ανάπτυξης σε όλους τους τομείς. Έτσι θα μπορεί να γίνει μια αποτελεσματικότερη τουριστική πολιτική που στόχο θα έχει την αναβάθμιση πάλι του τουρισμού στη χώρα μας. Γι’ αυτό στηρίζω και υπερψηφίζω το σχέδιο νόμου και τα άρθρα του σαν θεμελίωση του ανασυγκροτημένου οικοδομήματος του τουρισμού. Είναι μια σωστή αρχή για την τουριστική ανάπτυξη που επιτέλους πρέπει να μπει στη χώρα μας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε πολύ για το σύντομο της αγόρευσης.
      Το λόγο έχει ο κ. Ευάγγελος Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, πριν από λίγη ώρα ο Υπουργός Οικονομίας και Οικονομικών κ. Αλογοσκούφης μιλώντας στην Αίθουσα της Γερουσίας έκανε μια, κατά τη γνώμη μου, σημαδιακή και σημαντική δήλωση. Δήλωσε πιεζόμενος ότι η Ελλάδα εισήλθε στην ΟΝΕ με το σπαθί της και πρότεινε να σταματήσει εδώ η συζήτηση για τα δημοσιονομικά μεγέθη της χώρας στην περιβόητη απογραφή. 
      Αυτό τι σημαίνει και πώς συνδέεται με τη συζήτηση για το νομοσχέδιο του Υπουργείου Τουριστικής Ανάπτυξης; Σημαίνει ότι η Κυβέρνηση συλλογικά και συνολικά κατάλαβε ότι τελείωσε το εξάμηνο της περιόδου χάρητος και άρχισε η μακρά και επώδυνη περίοδος της αυτοσυνειδησίας και της μετάνοιας. Διότι οι προεκλογικοί πομφόλυγες, εξαγγελίες και καταγγελίες που έγιναν εμβλήματα της αντιπολιτευτικής επίθεσης της Νέας Δημοκρατίας κατά του ΠΑΣΟΚ, τώρα δεν μπορούν να λειτουργήσουν. Τώρα αιχμαλωτίζουν την ίδια την Κυβέρνηση της Νέας Δημοκρατίας, η οποία δεν μπορεί να εξακολουθήσει να αντιπολιτεύεται την ανάμνηση της προηγούμενης κυβέρνησης, αλλά πρέπει να αναλάβει την ευθύνη της κυβέρνησης, δηλαδή, την ευθύνη της διαχείρισης του τόπου και κυρίως των κρίσεων.
    Είπα στη χθεσινή μου αγόρευση επί της αρχής του νομοσχεδίου ότι από το νομοσχέδιο αυτό προκύπτουν δύο αρνητικότατα συμπεράσματα: Πρώτον, ότι η Κυβέρνηση δεν έχει συνείδηση των μεγεθών και των λειτουργιών του κράτους και του οριζόντιου χαρακτήρα κρίσιμων πολιτικών, με κορυφαίο παράδειγμα την τουριστική πολιτική. Και, δεύτερον, ότι δεν μπορεί να διατυπώσει μεταολυμπιακό όραμα, δεν μπορεί να θέσει το μεταολυμπιακό μοντέλο ανάπτυξης της χώρας και άρα δεν μπορεί να θέσει και μοντέλο τουριστικής πολιτικής. Αυτό αποδεικνύεται, νομίζω με χαρακτηριστικό τρόπο, στην πρώτη δέσμη των άρθρων 1 έως 4 του νομοσχεδίου που συζητούμε. 
      Αντί να λυθούν θέματα διυπουργικού χαρακτήρα, αντί να θεσπιστεί μια διυπουργική επιτροπή κατά τα πρότυπα της διυπουργικής επιτροπής συντονισμού της ολυμπιακής προετοιμασίας, υπό την προεδρία του Πρωθυπουργού, με τη συμμετοχή όλων των κρίσιμων και εμπλεκόμενων Υπουργών, όπως είναι ο Υπουργός Μεταφορών, ο Υπουργός Πολιτισμού, ο Υπουργός Οικονομίας και Οικονομικών, ο Υπουργός Εξωτερικών, ο Υπουργός Εμπορικής Ναυτιλίας, έτσι ώστε ο Υπουργός Τουριστικής Ανάπτυξης να μπορεί να εισηγείται και να συντονίζει την εφαρμογή των αποφάσεων της διυπουργικής επιτροπής, έχουμε τη βαρύγδουπη ως προς τους τίτλους σύσταση του Υπουργείου Τουριστικής Ανάπτυξης, χωρίς όμως καμία λειτουργική αρμοδιότητα.
     Μάλιστα, λόγω των τεραστίων νομοτεχνικών προβλημάτων, που εντοπίζει και το Επιστημονικό Συμβούλιο της Βουλής και λόγω του άτεχνου τρόπου με τον οποίο εισάγεται η καταργητική διάταξη, η προτελευταία διάταξη αυτού του νομοσχεδίου, το Υπουργείο Τουριστικής Ανάπτυξης θα βρεθεί σε αδυναμία να ασκήσει ακόμη και αυτές τις περιορισμένες αρμοδιότητές του, γιατί όλα τα νομοτεχνικά προβλήματα θα μετατραπούν σε ερμηνευτικά και λειτουργικά. Και ο κλάδος της τουριστικής αγοράς που περιμένει πολλά, που περιμένει να συνεχιστούν κάποιες πρωτοβουλίες και να αναπτυχθούν άλλες, θα βρεθεί αντιμέτωπος με πολύ απλά διοικητικά και λειτουργικά προβλήματα του Υπουργείου Ανάπτυξης και των εποπτευομένων από αυτό νομικών προσώπων. 
     Είναι χαρακτηριστικό ότι στο άρθρο 1 όπου καταγράφονται οι αρμοδιότητες του Υπουργείου Τουριστικής Ανάπτυξης έχουμε είτε επανάληψη αυτονόητων αρμοδιοτήτων που προέρχονται από το Υπουργείο Ανάπτυξης και από την παλαιά Γενική Γραμματεία Τουρισμού, είτε έχουμε επιτροπές διυπουργικού χαρακτήρα χωρίς όμως καμία λύση. Απλώς προβλέπεται η σύσταση διυπουργικών επιτροπών. Όμως, αυτό το προβλέπει ούτως ή άλλως ο ν. 1558, όπως ισχύει, περί Υπουργικού Συμβουλίου. Εκεί όπου πρέπει να λυθούν προβλήματα, δεν λύνονται, ούτε καν τίθεται το ζήτημα σ’ αυτό το νομοσχέδιο. 
     Επίσης, είναι προφανές ότι στο μείζον ζήτημα των σχέσεων με την Τοπική Αυτοδιοίκηση ο συντάκτης του νομοσχεδίου δεν έχει καμία συνείδηση του ποια υπόθεση είναι τοπική και ανήκει εκ του Συντάγματος στην αποκλειστική αρμοδιότητα της Τοπικής Αυτοδιοίκησης Α΄ ή Β΄ βαθμού και ποια αρμοδιότητα είναι κρατική και μπορεί να ασκείται είτε από Υπουργείο, είτε από αποκεντρωμένο όργανο του κράτους, είτε κατ’ ανάθεση από την Τοπική Αυτοδιοίκηση. 
     Επίσης, είναι προφανές ότι ο συντάκτης του νομοσχεδίου δεν έχει συνείδηση της κρισιμότητας των συνταγματικά κατοχυρωμένων αρμοδιοτήτων άλλων Υπουργών για τον τουρισμό. Έχω χειριστεί θέματα τουριστικής πολιτικής ως Υπουργός Τύπου λόγω της προβολής της χώρας, ως Υπουργός Μεταφορών, ως Υπουργός Ανάπτυξης άρα και Τουρισμού, ως Υπουργός Πολιτισμού και γνωρίζω πάρα πολύ καλά πόσο κρίσιμα είναι όλα αυτά τα Υπουργεία, όπως και το Υπουργείο Ναυτιλίας και τα τοπικά Υπουργεία Αιγαίου και Μακεδονίας και Θράκης και το Υπουργείο Εξωτερικών για θέματα βίζας για την άσκηση της τουριστικής πολιτικής. Πουθενά δεν συναρθρώνεται στο νομοσχέδιο, αυτή η οριζόντια πολιτική. 
     Δεν είναι πολιτική, αλλά υπεκφυγή το να προβλέπεται σε δύο διαφορετικές περιπτώσεις της παραγράφου 13 του άρθρου 1 η σύσταση επιτροπών μεταξύ Υπουργείων. Είναι ευχολόγιο το να εφάπτεται, χωρίς τίποτα νομοθετημένο και συγκεκριμένο, ο εκάστοτε Υπουργός Τουριστικής Ανάπτυξης με τις διάφορες βαθμίδες της Τοπικής Αυτοδιοίκησης σε όλη τη χώρα. Αυτά δεν είναι άσκηση πολιτικής. Είναι άσκηση καλών προθέσεων και δημοσίων σχέσεων. 
     Και φυσικά τα πράγματα γίνονται ακόμα πιο σοβαρά όταν προχωρούμε στην καταγραφή των εποπτευομένων νομικών προσώπων, όπου άλλα μνημονεύονται ρητά και άλλα διά παραπομπής. Για παράδειγμα, το «Ελληνικό Φεστιβάλ» τι θα γίνει και πώς θα αρθρωθεί η σχέση του Υπουργείου Τουριστικής Ανάπτυξης με το Υπουργείο Πολιτισμού; 
     Βέβαια, αυτό κορυφώνεται στο άρθρο 3 όπου, όπως έχει σημειώσει και το Επιστημονικό Συμβούλιο της Βουλής στην έκθεσή του, ή δεν υπάρχει καμία απολύτως ρύθμιση ή η ρύθμιση αυτή είναι ανεφάρμοστη ως ακατανόητη μέσα σε ένα νομικό σύστημα, μέσα στην έννομη τάξη μας, που έχει μία πολύ συγκεκριμένη ορολογία κανονιστικού χαρακτήρα. Και άρα θα πρέπει να καθοριστεί εάν οι δημόσιες εκτάσεις είναι όντως δημόσιες ή αν είναι εκτάσεις της ιδιωτικής περιουσίας του δημοσίου και εν πάση περιπτώσει, τι θέλει να πει ο ποιητής, όπως θα λέγαμε αν είχαμε μπροστά μας ένα λογοτέχνημα. Στην προκειμένη περίπτωση, τι θέλει να πει ο κ. Αβραμόπουλος που εισηγείται το νομοσχέδιο μ΄ αυτήν τη ρύθμιση; 
     Στο δε άρθρο 4 έχουμε μία επαναφορά του ΕΟΤ -κολοβωμένου, όπως είπαμε και χθες- χωρίς τα γραφεία εξωτερικού, μία σύγχυση σε σχέση με την περιφερειακή πολιτική και τις αρμοδιότητες των περιφερειών από τη μια μεριά και των περιφερειακών υπηρεσιών ενός κεντρικού νομικού προσώπου δημοσίου δικαίου. 
     Ουσιαστικά και οι γενικοί γραμματείς των περιφερειών και τα περιφερειακά συμβούλια, αλλά πολύ περισσότερο τα νομαρχιακά συμβούλια, αποκόπτονται από την επαφή με τον ΕΟΤ και τις αρμοδιότητές του, χωρίς να έχουμε κανένα σχέδιο για την περιφερειακή πολιτική τουριστικής ανάπτυξης και την περιφερειακή πολιτική προβολής. 
     Γιατί συμβαίνει αυτό, ώστε να επιδεινωθεί η κατάσταση με έναν ΕΟΤ, ο οποίος εμφανίζεται ως δικέφαλος, πάλι με πρόεδρο και γενικό γραμματέα; Νομίζω ότι συμβαίνει γιατί υπάρχει πλήρης σύγχυση σε σχέση με το τι εννοούμε προβολή του τουριστικού προϊόντος και ποιος είναι ο τύπος της τουριστικής αγοράς που θέλουμε να εγκαθιδρύσουμε στη χώρα μας. 
     Όποιος πιστεύει ότι κάνοντας προβολή στη γενική κοινή γνώμη της Ευρωπαϊκής Κοινότητας ή άλλων χωρών, όπως οι Ηνωμένες Πολιτείες ή η Ιαπωνία ή η Κίνα πετυχαίνει, προφανώς δεν έχει υπόψη του πώς λειτουργεί ως ολιγοψώνιο η παγκόσμια αγορά. Όποιος πιστεύει ότι είναι μειονέκτημα ο κατά βάση ευρωπαϊκός προσανατολισμός του ελληνικού τουρισμού, δεν αντιλαμβάνεται ότι άλλες αγορές, όπως η αμερικάνικη, είναι ευπαθέστατες και ευτυχώς εμείς είμαστε μια ευρωπαϊκά προσανατολισμένη αγορά. Όποιος δεν καταλαβαίνει ότι δεν μας ενδιαφέρει ο αριθμός των αφίξεων σε μια τουριστική περίοδο, αλλά η μέση κατά κεφαλήν κατανάλωση των τουριστών, προφανώς απέχει πάρα πολύ από το πραγματικό πρόβλημα του ελληνικού τουρισμού. 
     Αυτά όμως είναι θέματα που προτάσσονται, που αφορούν την αρχή του νομοσχεδίου, γιατί αφορούν το σκοπό ενός Υπουργείου. Δεν με ενδιαφέρει καθόλου μα καθόλου εάν θα υπάρχει αυτοτελές Υπουργείο Τουριστικής Ανάπτυξης. Αντιλαμβάνομαι ότι ο κλάδος και οι φορείς του κλάδου χαίρονται να έχουν έναν Υπουργό ο οποίος να ασχολείται μόνο με τον τουρισμό. Και το θεωρώ θετικό. Ας υπάρχει Υπουργός, αντί για Υφυπουργό του Υπουργείου Ανάπτυξης.
      Όταν όμως θα καταλάβουν όλοι αυτοί οι άνθρωποι, όλοι αυτοί οι παράγοντες και οι κλάδοι ότι ο Υπουργός δεν μπορεί να τους προσφέρει τίποτα, δεν μπορεί να κινήσει καμία διαδικασία, δεν μπορεί να λύσει κανένα διυπουργικό, οριζόντιο πρόγραμμα, όταν θα αντιληφθούν όλοι αυτοί οι άνθρωποι ότι ένα άτεχνο νομοσχέδιο μετατρέπει τα δικά του νομοτεχνικά προβλήματα σε προβλήματα λειτουργικά αυτού του τομέα της Δημόσιας Διοίκησης, τότε θα απογοητευτούν. Και επειδή το προϊόν είναι ευπαθές, επειδή το προϊόν αυτό πρέπει να διατίθεται στην ώρα του και δεν υπάρχει δυνατότητα αναβολής και ωρίμανσης, θα έλθουμε ως επιμηθείς να πούμε ότι αντί να ασχοληθούμε μ΄ αυτά που έπρεπε, ασχοληθήκαμε με την επίλυση δευτερευόντων διοικητικών θεμάτων που μπορεί να αφορούν το status του συμπαθέστατου και φίλου κ. Αβραμόπουλου, αλλά δεν αφορούν την τουριστική πολιτική και το μέλλον του ελληνικού τουρισμού. 
     Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
	ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Εξ όσων ακούστηκαν γενικώς αλλά και από την τελευταία ομιλία του κ. Βενιζέλου, πράγματι μένει κανείς έκπληκτος από τη διάσταση που δίνεται στο ζήτημα που σήμερα κουβεντιάζουμε. Σήμερα κουβεντιάζουμε την ίδρυση μέσω της αναδιοργάνωσης και ανασυγκρότησης ενός νέου Υπουργείου. 
      Ξεκινώντας από την πρώτη σας παρατήρηση να πω ότι  σε ό,τι αφορά την οικονομία –διότι δεν κάνατε καμία παρατήρηση ότι οι πλεονασματικοί σας προϋπολογισμοί ήταν ελλειμματικοί και ότι το δημόσιο χρέος ήταν κατά πολύ μεγαλύτερο κλπ- αυτό που είπατε σε ελεύθερη μετάφραση σημαίνει το εξής: ότι δεν έχει σημασία που εμείς τα κάναμε μπάχαλο στην οικονομία, εσείς πρέπει να τα φτιάξετε. Εν πάση περιπτώσει, αυτό εννοούσατε λέγοντας ότι αιχμαλωτίστηκε η Κυβέρνηση σ΄ αυτό που έκανε και που έπρεπε και που έχει χρέος στοιχειωδώς να κάνει η κάθε κυβέρνηση η οποία σέβεται το λαό που υπηρετεί αλλά και τους Ευρωπαίους εταίρους, να μην κρύβει τα προβλήματα της οικονομίας κάτω από το χαλί αλλά να ξέρει ο ελληνικός λαός τι συμβαίνει. Αυτό έκανε η δική μας η Κυβέρνηση. 
      Αντί, λοιπόν, όπως λέτε, να λυθούν θέματα διυπουργικού χαρακτήρα κάνοντάς μας κριτική με τη ίδρυση διυπουργικής επιτροπής, εμείς κάναμε Υπουργείο. Μα, συστήθηκε διυπουργική επιτροπή υπό τον Πρωθυπουργό πέρυσι το φθινόπωρο. Εάν θέλετε, θα σας φέρω αύριο τις εξαγγελίες που έκανε.
Παρέμειναν όλες γράμμα κενό, δεν πραγματοποίησε τίποτα απ’ ό,τι έκανε και δεν λειτούργησε ξανά ποτέ. Δεν ξαναλειτούργησε ποτέ!
      Περιοριστήκατε στην κριτική της Επιστημονικής Επιτροπής και λυπάμαι, διότι το πόρισμά της βγήκε μετά τις συνεδριάσεις των επιτροπών και από όλα αυτά που επισημαίνει τίποτε δεν ισχύει, διότι κατά τη διεργασία στις επιτροπές έχουν απαλειφθεί. Έχει απαλειφθεί η παράγραφος 3 του άρθρου 8, δεν ισχύει αυτό που λέει για απάλειψη του άρθρου 1 του ν. 2160. Υφίσταται, αν θέλετε, κριτική στο νομοσχέδιο με νομοτεχνικού τύπου τεχνάσματα;
      Εδώ μιλάμε για συγκεκριμένη πολιτική αναδιοργάνωσης. Και η πολιτική αναδιοργάνωσης φαίνεται και στο άρθρο 1. Αν δείτε το άρθρο 1, θα δείτε ότι λέει ξεκινώντας ότι «μεταξύ άλλων» κάνει και αυτά το Υπουργείο Τουρισμού. Ό,τι άλλο έχει προβλεφθεί με προηγούμενη νομοθεσία, κύριε Υπουργέ, ισχύει. Ισχύει επιπρόσθετα.
      Είναι πάρα πολύ θεμελιακό αυτό που πραγματοποιούμε, με κοινές υπουργικές αποφάσεις να συγκροτούνται επιτροπές, που κουβεντιάζουν θέματα, αρμοδιότητες, δηλαδή, άλλων Υπουργείων, που επηρεάζουν καταλυτικά το τουριστικό προϊόν. Όπως είναι επίσης πάρα πολύ σημαντικό αυτό που γίνεται με τα γραφεία εξωτερικού, που αναβαθμίζονται και εντάσσεται ο διευθυντής τους στη διπλωματική λίστα έτσι, ώστε να μπορεί και σε διμερείς σχέσεις να έχει οντότητα, αλλά και στην προσέλκυση ξένων επενδύσεων.
      Αλλά και για πρώτη φορά συνδέεται το Υπουργείο με τη Νομαρχιακή και Τοπική Αυτοδιοίκηση. Και είναι ξεκάθαρο, το λέει ποιο είναι το έργο της επιτροπής αυτής με ΕΝΑΕ και ΚΕΔΚΕ. Το έργο της επιτροπής αυτής είναι η ανάδειξη και η εξέταση των προβλημάτων που επηρεάζουν αρνητικά τον τουρισμό σε τοπικό και νομαρχιακό επίπεδο, η επισήμανση των αιτίων που τα προκαλούν και ο προτεινόμενος τρόπος αντιμετώπισής τους. Δεν έχουν αρμοδιότητες η Νομαρχιακή και η Τοπική Αυτοδιοίκηση που επηρεάζουν καταλυτικά το τουριστικό προϊόν; Έχουν πάρα πολλές. Δεν πρέπει στη σύνδεση αυτή να έχουμε συνεργασία; Δεν πρέπει η ανάδειξη, η προβολή του τουριστικού προϊόντος να γίνεται κάτω από μια ενιαία ομπρέλα και όχι ξεχωριστά, άναρχα, χωρίς δημιουργικό τρόπο, όπως γινόταν σήμερα; Είναι κακό, λοιπόν, να υπάρχει ένας συντονιστής, ο οποίος ενδιαφέρεται για τον πιο δυναμικό κλάδο της ελληνικής οικονομίας; Αυτό ακριβώς αποφασίσαμε και κάνουμε.
      Σε ό,τι αφορά την τουριστική μας πολιτική, αυτήν την ασκούμε και θα κριθούμε. Εσείς κριθήκατε και δυστυχώς κριθήκατε με παντελή ανυπαρξία επιτελικού σχεδιασμού και προγράμματος και με παντελή απραξία σε ό,τι αφορά την προώθηση του τουριστικού προϊόντος.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, υπάρχουν δύο συνάδελφοι για προτασσόμενη δευτερολογία. Θέλετε να μιλήσετε τώρα ή να ολοκληρωθεί ο κατάλογος των ομιλητών;
      ΕΛΠΙΔΑ ΠΑΝΤΕΛΑΚΗ: Όχι, κύριε Πρόεδρε, προτιμώ να μιλήσω τώρα.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΕΛΠΙΔΑ ΠΑΝΤΕΛΑΚΗ: Αγαπητοί συνάδελφοι, γίνεται μια ουσιαστική συζήτηση, θα έλεγα, πάνω στο νομοσχέδιο και όχι μόνο στα ζητήματα της ανασύστασης του Υπουργείου, αλλά και στα ζητήματα της τουριστικής πολιτικής, ανεξάρτητα αν εμείς διαφωνούμε. Και νομίζω ότι όποιος ακούει αυτήν τη συζήτηση βγάζει συμπεράσματα.
      Γι’ αυτό δεν είναι σωστό, τουλάχιστον από μεριάς της Κυβέρνησης, όταν μιλάνε οι Υπουργοί τη μια να λένε ότι δεν μιλάμε για την τουριστική πολιτική ή ότι μιλάμε μόνο για ανασύσταση και αναδιοργάνωση του Υπουργείου, αφού σαφέστατα η θεσμική αυτή αλλαγή έρχεται να υπηρετήσει τη χάραξη της τουριστικής πολιτικής, αυτή που έχετε χαράξει στη συνέχεια –εμείς λέμε- της προηγούμενης πολιτικής του ΠΑΣΟΚ. Εξάλλου, το άρθρο 1 βάζει αυτήν τη χάραξη πολιτικής, βάζει τους άξονες. Και ό,τι λέει και αυτά που μέχρι τώρα συζητάμε –γιατί συζητάμε κομματιαστά, από το άρθρο 1 έως το άρθρο 4- είναι τη χάραξη της πολιτικής. Δεν είναι χάραξη πολιτικής η ανάθεση σε ιδιώτες των δασών και των δασικών εκτάσεων; Δηλαδή αυτό είναι μόνο νομοτεχνικό ζήτημα, μόνο αρμοδιότητες, μόνο αλλαγές δομής;
      Δεύτερο ζήτημα: έγινε πολλή συζήτηση –και νομίζω ότι αυτό θα προκαλεί κάποιο κόσμο- και μια κριτική ανάμεσα στο ΠΑΣΟΚ και τη Νέα Δημοκρατία για τις μαρίνες και τα γήπεδα γκολφ. Κατ’ αρχήν δεν έχω να πω κάτι και να προσβάλω τον κόσμο που ασχολείται με το άθλημα του γκολφ.
      Αλλά επιτέλους μην είμαστε τόσο προκλητικοί, που εστιάζεται εκεί η κριτική. Απ’ αυτόν τον αθλητισμό έχει ανάγκη η πλειοψηφία της νεολαίας και των εργαζομένων, όταν ο κόσμος δεν μπορεί να αθληθεί, δεν έχει γήπεδα για  ποδόσφαιρο, μπάσκετ, βόλεϊ, κολύμβηση ή ένα πολύ μικρό κομμάτι που το κάνει, το κάνει με χρήματα; Γιατί ακριβώς και μέσα από την Τοπική Αυτοδιοίκηση, η οποία λειτουργεί με ιδιωτικοοικονομικά κριτήρια, πρέπει να πληρώνεις και γι’ αυτές τις παροχές, όπου μπορεί να έχεις πρόσβαση γι’ αυτές τις παροχές. 
      Δεύτερον, έγινε πολλή συζήτηση για τις μαρίνες, πόσες ήταν, πόσες έκανε η προηγούμενη κυβέρνηση. Σπουδαίο κατόρθωμα! Και τι έχουμε να κερδίσουμε από τη μαρίνα που είναι σε εξέλιξη στον Πειραιά, στη μαρίνα Ζέας; Η επόμενη κινητοποίηση είναι την επόμενη Κυριακή. Έχει ξεσηκωθεί ο κόσμος, είναι σε συνεχή εξέλιξη οι κινητοποιήσεις, αυτό το έργο δεν θα τελειώσει, εκτός αν το εμποδίσετε και φέρετε τα ΜΑΤ να σταματήσει τον κόσμο. Ποια είναι, δηλαδή, η εξέλιξη και η αξιοποίηση αυτής της ιστορίας με τις μαρίνες;  Στη μαρίνα Ζέας, στον Πειραιά, θα γίνει, σύμφωνα με το πρόγραμμα, επτακόσια μέτρα προβλήτα. Σας λέω ότι αυτό δεν πρόκειται να γίνει. Όχι γιατί σας το λέω εγώ αυτήν τη στιγμή, γιατί θα εμποδιστεί από τον κόσμο.  Και γνωρίζετε πολύ καλά ότι υπάρχει πολύς κόσμος που είναι ψηφοφόροι της Νέας Δημοκρατίας και αντιδρούν και έχουν κατέβει στο πεζοδρόμιο γι’ αυτήν την ιστορία, επειδή το πρόγραμμα προβλέπει επτακόσια μέτρα προβλήτα και αποθήκη καυσίμων μέσα σε κατοικημένη περιοχή. Νομίζετε ότι θα περάσει αυτό το έργο, το οποίο πήγε και στο Κεντρικό Αρχαιολογικό Συμβούλιο και επειδή ήταν ολυμπιακό έργο εθνικής σημασίας προχωράει και είπε το ναι, επειδή πήγε στα δικαστήρια και είπε είναι εθνικής σημασίας το έργο; Για τέτοια έργα συζητάμε, τα οποία δίνονται, που τα έχει η εταιρεία «Τουριστικά Ακίνητα». Γι’ αυτό γίνεται ο καυγάς εδώ μέσα, γιατί  ακριβώς, συνάδελφοι, συμφωνείτε στους νόμους, όπως στο ν. 2971/2001 που επιτρέπει την τσιμεντοποίηση των αιγιαλών και των παραλιών της χώρας. Αφού συμφωνείτε, λοιπόν, σε αυτόν το νόμο, καταγράφεται και σ΄ αυτόν το νόμο που είναι η χάραξη της πολιτικής στο συγκεκριμένο άρθρο που συζητάμε. Από εκεί και πέρα, τι θα λέτε;  Θα λέτε όλα τα επιμέρους ζητήματα τα οποία είναι σοβαρά. Εμείς δεν θέλουμε να αντιμετωπιστούν προβλήματα διοίκησης, γραφειοκρατίας; Αλλά δεν είναι αυτό που καθορίζει για το αν η τουριστική πολιτική τελικά απευθύνεται στους Έλληνες πολίτες, στους Έλληνες εργαζόμενους.  Και θα ήθελα να πω –θα το κουβεντιάσουμε και αύριο που θα γίνει η συζήτηση στα επόμενα άρθρα- ότι δεν θα κουραστώ να θέτω το ζήτημα, έστω και αν δεν παίρνω απάντηση και να εκτιμώ ότι είναι πολιτική επιλογή να μην απαντάει η Κυβέρνηση είτε μέσω των Υπουργών είτε μέσω των εισηγητών, ότι δεν την απασχολεί, είναι εκτός του ενδιαφέροντός της οι εργαζόμενοι, ο κόσμος να εμπλέκεται στον τουρισμό. Είναι συγκεκριμένα τα ζητήματα, θα τα ξαναπούμε και αύριο. Εμείς θα περιμένουμε, έστω και αν δεν απαντάτε. Πάντως, δεν θα κουραστούμε να θέτουμε το ζήτημα. 
      Για την ακτοπλοΐα, που  έβαλε το θέμα ο Υπουργός και απουσιάζει αυτήν τη στιγμή. Ότι το ζήτημα του τουρισμού σχετίζεται με τις μεταφορές, δεν το ανοίγω. Αλλά για την ακτοπλοΐα, «βουλιάζει» η ακτοπλοΐα. Δεν βουλιάζει η ακτοπλοΐα γενικώς, δεν βουλιάζουν οι ακτοπλόοι εφοπλιστές, αυτοί έχουν βγάλει χονδρά κέρδη και έχουν επιδοτηθεί από την προηγούμενη κυβέρνηση για όλες τις άγονες γραμμές, αυτές που πέρασαν μαύρο καλοκαίρι, όπως η περιοχή των Δωδεκανήσων που κάνει ταξίδια ο Υπουργός. Ο Υπουργός δεν βιώνει την κατάσταση από νησί σε νησί γιατί κυκλοφορεί με ελικόπτερο. Και για να πάει σε ένα νησί από το ένα μέρος στο άλλο, τον μεταφέρουν με θαλάσσιο τρόπο. Δεν έχει  δίκιο όταν λέει αυτό το πράγμα, αλλά είναι συγκεκριμένη η τακτική που ακολουθεί η Κυβέρνηση. Αυτοί που βουλιάζουν είναι οι ναυτεργάτες που φεύγουν από τα καράβια που δουλεύουν σ΄ αυτές τις συνθήκες δουλειάς, εντατικοποίησης και ο κόσμος των νησιών, που Βουλευτής από το χώρο της Νέας Δημοκρατίας, είπε στην αρμόδια επιτροπή  ότι ο κόσμος κλαίει στο λιμάνι γιατί δεν έρχεται το καράβι, γιατί δεν υπάρχουν καράβια. Άρα είναι συγκεκριμένες οι πολιτικές ευθύνες πλέον και της Κυβέρνησης της Νέας Δημοκρατίας από εδώ και πέρα, το πώς χειρίστηκε αυτό το θέμα το καλοκαίρι που πέρασε με τα νησιά και το τι θα κάνει από εδώ και πέρα. Η απελευθέρωση της ακτοπλοΐας δεν πλήττει τους εφοπλιστές, αυτοί κερδίζουν, πλήττει τους εργαζόμενους, πλήττει όλο το νησιωτικό σύμπλεγμα της χώρας μας. Ευχαριστώ θερμά. 
      ΠΡΟΕΔΡΕΥΩΝ (Γεώργιος Σούρλας): Ο κ. Γείτονας έχει το λόγο για προτασσόμενη δευτερολογία. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ήθελα να πω στον κύριο Υφυπουργό, τον οποίο άκουσα προηγουμένως με προσοχή και μέσω του κυρίου Υφυπουργού στον κ. Παυλίδη που λείπει, ότι λίγη σεμνότητα δεν βλάπτει. 
      Αυτήν τη στιγμή είσαστε Κυβέρνηση επτά μήνες. Και ασφαλώς δεν περιμένει ούτε η Αντιπολίτευση ούτε ο ελληνικός λαός σε επτά μήνες να λύσετε όλα τα ζητήματα. Εκείνο όμως που περιμένει είναι να κυβερνήσετε τον τόπο. Και κυβερνώ τον τόπο σημαίνει σχεδιάζω, βάζω όραμα, στόχους σε κάθε τομέα και προωθώ συγκεκριμένα μέτρα πολιτικής. Με το να γυρίζετε πάλι στο τι έκανε το ΠΑΣΟΚ, στην «καμένη γη» του ΠΑΣΟΚ –το ίδιο κάνατε και πριν από λίγο για τον τουρισμό- δεν προσφέρετε τίποτα.
      Εγώ διαφωνώ με τον τρόπο που αντιμετωπίζετε το ζήτημα και χθες το είπα στην πρωτολογία μου. Γι αυτό αντιπαρέρχομαι και τις κρίσεις που άκουσα από συναδέλφους της πτέρυγας της Νέας Δημοκρατίας για τις εξελίξεις και τα αποτελέσματα στον τουρισμό τα τελευταία χρόνια και τα σχετικά όσα αναφέρονται στην εισηγητική έκθεση. 
      Εκεί είναι το θέμα; Τι κάναμε εμείς ή πού βάζετε εσείς τον πήχη στον τουρισμό; Με βάση αυτό πρέπει να συζητήσουμε και το συγκεκριμένο νομοσχέδιο. Γιατί σας επικρίνουμε; Γιατί δεν το ψηφίζουμε; Με τη δική σας λογική, που είχε «ευήκοον ους» στους επιχειρηματίες «Ώδινεν όρος και έτεκεν μυν». Γι αυτό και διαφωνούν οι άνθρωποι του τουρισμού με αυτό που κάνετε. 
      Τι είχατε πει; Θα δημιουργήσουμε έναν ισχυρό, κυβερνητικό, αυτόνομο, αυτοδύναμο, αυτάρκη βραχίονα για τη χάραξη και την άσκηση αποτελεσματικής πολιτικής για τον τουρισμό. Και αντ’ αυτού μας φέρατε ένα Υπουργείο «περιορισμένης ευθύνης», ύστερα από ένα επτάμηνο βερμπαλισμού και υπαρξιακών αναζητήσεων σε σχέση με τις αρμοδιότητες του Υπουργείου. Καταλήξατε σε ρυθμίσεις, οι οποίες δεν δημιουργούν καθαρές, αποτελεσματικές διοικητικές δομές. Επιτείνουν την οποιαδήποτε σύγχυση ή επικαλύψεις υπήρχαν. 
      Σας επικρίνουμε ακόμα διότι όλη αυτή η δομή δεν προκύπτει από ένα σχέδιο που βασίζεται σε ένα νέο όραμα για τον τουρισμό και τις κατευθύνσεις πολιτικής για τον τουρισμό, τις οποίες δεν ακούσαμε. Αναφερθήκατε προηγουμένως σε αυτά που είχε πει ο πρώην Πρωθυπουργός στο ΣΕΤΕ πέρυσι. Σε ποιες από τις κατευθύνσεις αλήθεια –γιατί αυτά που είχε πει τα υιοθέτησαν όλοι οι φορείς- για τον τουρισμό διαφωνείτε; 
      Λέμε, λοιπόν, ότι η διοικητική δομή, την οποία θέλατε, δεν μπορεί να υπηρετήσει τους στόχους που υποτίθεται ότι έχετε βάλει. Τους οποίους δεν έχουμε δει να περιλαμβάνονται σε ένα σχέδιο, όπως δεν έχουμε δει και κανένα μέτρο πολιτικής. 
      Δεν θέλω να γυρίσω στο παρελθόν, αλλά με προκαλείτε, κύριε Υφυπουργέ. Σας ερωτώ το εξής: Ποιο τουριστικό μέγεθος, ποιοτικά ή ποσοτικά, βελτιώσατε σε αυτό το εξάμηνο που μεσολάβησε; Γιατί το μόνο που είδαμε –λείπει ο κ. Παυλίδης- στη Δωδεκάνησο, από την οποία προέρχεται και είναι ο αρμόδιος Υπουργός Αιγαίου, να μην υπάρχουν φέτος καράβια να εξυπηρετήσουν τον κόσμο. 
      Εις επίρρωσιν αυτών που λέμε για ένα Υπουργείο «περιορισμένης ευθύνης», μια παλιά ταμπέλα σε ένα κατάστημα χωρίς νέο περιεχόμενο, έρχεται και η έκθεση της Επιστημονικής Επιτροπής της Βουλής. Εγώ θα περιοριστώ σε δύο απλά παραδείγματα και θα τελειώσω, κύριε Πρόεδρε, μια και δεν έχω άλλο χρόνο.
      Αναθέτετε με το άρθρο 1 σε επιτροπή που προεδρεύει ο Υπουργός και οι υφιστάμενοί του -είναι και δύο εκπρόσωποι της ΕΝΑΕ και της ΚΕΔΚΕ- να εξετάσει όλα τα θέματα που δημιουργούν «αρνητικά αποτελέσματα» στον τουρισμό. Έτσι υποβαθμίζεται ο ρόλος του ίδιου του Υπουργού. Ο Υπουργός χρειάζεται να κατευθύνει τους υφισταμένους του κάθε μέρα και οι δομές θα πρέπει να λειτουργούν μόνες. Σε επιτροπή θα αναθέσουμε αυτό το ζήτημα; 
      Έχουμε επίσης με τον ΕΟΤ, νέα σύγχυση. Το λέει και η Επιστημονική Επιτροπή. Με τις διατάξεις μπλέκουν νομοτεχνικά σκοποί και αρμοδιότητες. Μέσα από μια περίληψη -για αυτό μάλιστα χθες στην πρωτολογία μου για ελλιπή κωδικοποίηση- δημιουργούνται νέες συγχύσεις λειτουργικές. 
      Και θα έρθω τώρα και στο άρθρο 3...
    ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Ποιες είναι αυτές;
      ΚΩΝΣΤΑΝΤΙΝΟΣ ΓΕΙΤΟΝΑΣ: Διαβάστε την έκθεση της Επιστημονικής Επιτροπής. Είναι σαφής. Έχει μιάμιση σελίδα, αφιερωμένη σαφώς.
      Και τελειώνω με το άρθρο 3, κύριε Πρόεδρε. Εδώ υπάρχει ένα μεγάλο ερωτηματικό και πρέπει να μας απαντήσετε. Εγώ πιστεύω ότι η μεταφορά στο Υπουργείο Τουριστικής Ανάπτυξης της αρμοδιότητας να διαχειρίζεται δημόσιες εκτάσεις για δημόσιες υποδομές θα πρέπει νομοτεχνικά να ξεκαθαριστεί, όσον αφορά τον χαρακτήρα αυτών των υποδομών. Διότι, έτσι όπως είναι νομοτεχνικά διατυπωμένη η διάταξη, μπορεί να δούμε «υποδομές» μέσα στον αιγιαλό. Ενώ από το ισχύον νομοθετικό πλαίσιο υπάρχουν συγκεκριμένα όρια επιτρεπτών χρήσεων. Αυτό, τουλάχιστον, το ζήτημα είστε υποχρεωμένοι να το ξεκαθαρίσετε. 
     Κύριε Πρόεδρε, πιστεύω ότι η Κυβέρνηση έχει συγκεκριμένο καθήκον να προσδιορίσει ψηλά τον πήχη. Υπάρχει κόπωση στον τουρισμό από τον ανταγωνισμό που υφίσταται και εντείνεται στην περιοχή μας και τις εξελίξεις των αγορών. Από την άλλη μεριά υπάρχει το θετικό στοιχείο, αυτό της μεταολυμπιακής περιόδου. Μετά τη μεγάλη προβολή της χώρας, η οποία είναι γνωστό –έτσι έγινε σε όλες τις διοργανώτριες χώρες- ότι δεν αποδίδει καρπούς κατά τη διάρκεια των Ολυμπιακών για τον τουρισμό. Θα αποδώσει μετά. Με βάση αυτά τα νέα δεδομένα θα περιμέναμε να αναπτύξετε το όραμα και το συγκεκριμένο σχέδιο σας. Για να μπορέσουμε να αξιοποιήσουμε ως χώρα όλα τα συγκριτικά μας πλεονεκτήματα. Βαθειά μου πίστη είναι ότι-και τελειώνω με αυτό- δεν θα κριθεί η προοπτική στον Τουρισμό στο πεδίο είτε των δημοσίων σχέσεων είτε στο πεδίο αλλαγής διοικητικών δομών, που κι αυτές έχουν τις ελλείψεις και τα προβλήματα που είπα- αλλά στο πεδίο της πραγματικής πολιτικής. Που έχει σχέση με το στόχο να αναβαθμίσουμε το τουριστικό προϊόν και να γίνουμε ανταγωνιστικοί κατακτώντας και νέες αγορές. 
    Αφήστε, λοιπόν, το παρελθόν και κοιτάξτε το μέλλον. Επειδή δεν έχετε παρόν φοβάμαι πως αναγκάζεστε συνέχεια να γυρίζετε στο παρελθόν. Για το μέλλον θα κριθείτε. Από τα αποτελέσματα θα κριθούμε όλοι μας.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο κ. Θεόδωρος Σκρέκας έχει το λόγο.
     ΘΕΟΔΩΡΟΣ ΣΚΡΕΚΑΣ: Σας ευχαριστώ, κύριε Πρόεδρε.
     Θα αρχίσω με ένα μικρό σχόλιο και θα αναφερθώ στις παρατηρήσεις που ο κ. Βενιζέλος έκανε σε ό,τι αφορά τη συζήτηση που έγινε σήμερα στην επιτροπή για τα θέματα της οικονομίας και την ενημέρωση που έκανε στην επιτροπή για τις συζητήσεις που έγιναν στις Βρυξέλλες, αλλά και τις παρατηρήσεις σε ό,τι αφορά την σύσταση του Υπουργείου Τουρισμού και το υπό συζήτηση νομοσχέδιο. Είπε ο κ. Βενιζέλος ότι η Κυβέρνηση δεν έχει συνείδηση αλλά και επίγνωση των λειτουργιών του κράτους και αυτό τελικά είναι που την οδηγεί στις ενέργειες και στις νομοθετικές πρωτοβουλίες τις οποίες παίρνει. 
     Δύο πράγματα πρέπει να συμβαίνουν, αν τελικά δεχθεί κανείς τον ισχυρισμό του κ. Βενιζέλου: Ή ότι το κράτος βρίσκεται σε πλήρη διάλυση κι εμείς δικαιολογημένα δεν μπορούμε να βρούμε το βηματισμό μας για να δούμε σε τι κατάσταση βρίσκονται οι υπηρεσίες του κράτους και πώς λειτουργούν, ή τελικά ενοχλεί την Αξιωματική Αντιπολίτευση το ότι μέσα από τις νομοθετικές  μας πρωτοβουλίες αναδεικνύουμε  τα θέματα παρουσιάζοντάς τα στον ελληνικό λαό, για να ξέρει πού βρίσκεται σήμερα κι η οικονομία μας αλλά και το κράτος γενικότερα. Τους ενοχλεί κι έρχονται με τη λογική των υποδείξεων να μας πουν πώς να κυβερνήσουμε τον τόπο. Για το πώς θα κυβερνήσουμε τον τόπο ήδη την απόφαση την πήρε ο ελληνικός λαός στις 7 Μαρτίου και μας έδωσε την εντολή να εφαρμόσουμε το πρόγραμμά μας, το οποίο του το παρουσιάσαμε προεκλογικά. 
     Ο προηγούμενος ομιλητής, ο κ. Γείτονας, χρησιμοποίησε ένα παράδειγμα, ότι «ώδινεν όρος και έτεκε μυν», αναφερόμενος βεβαίως στο νομοσχέδιο της Κυβέρνησης το οποίο συζητείται σήμερα.
      Βέβαια εδώ κάνοντας μια ανάλυση αυτής της αναφοράς του κ. Γείτονα έρχεται στο μυαλό του καθενός μας η χρονική περίοδος στην οποία είχαν την ευθύνη των θεμάτων της οικονομίας, αλλά και της χώρας μας, των είκοσι χρόνων, που πέρασαν. Είκοσι χρόνια τα οποία είχαν επενδυθεί από τη σημερινή Αξιωματική Αντιπολίτευση με θεωρίες και οράματα, αλλά κατά την ίδια περίοδο πέρασαν τόσα πολλά χρήματα από τον τόπο που δεν έχουν ξαναπεράσει. Χρήματα τα οποία σήμερα, αν κανείς έρθει και τα συγκρίνει με τα αντίστοιχα αποτελέσματα τα οποία έδωσαν μέσα από την αξιοποίησή τους, εκείνο που βλέπει είναι ότι ο Έλληνας πολίτης, ο ελληνικός λαός εισέπραξε ανεργία, φτώχια, υποβάθμιση και μια χώρα η οποία σήμερα έρχεται και προσπαθεί να βρει το βηματισμό της.
      Έρχομαι στο υπό συζήτηση νομοσχέδιο, το οποίο έρχεται να αξιοποιήσει έναν από τους σημαντικότερους τομείς της οικονομίας μας. Η μεγαλύτερη βιομηχανία που μπορεί να διαθέσει η χώρα μας σήμερα είναι ο τουρισμός, ένας τομέας ο οποίος όλα τα προηγούμενα χρόνια λειτούργησε σε μια χαώδη κατάσταση και μια διοίκηση διαλυμένη και αδύνατη, ανήμπορη να ανταποκριθεί σε μια τόσο μεγάλη αποστολή που όφειλε να υπηρετήσει αποτελεσματικά. 
      Κατηγορούμεθα από την Αξιωματική Αντιπολίτευση γιατί ο Πρωθυπουργός της χώρας αμέσως μετά τις εκλογές της 7ης Μαρτίου το πρώτο πράγμα που έκανε ήταν να συστήσει το Υπουργείο Τουρισμού. Και ως αντίλογο και ως επιχείρημα έρχεται η Αντιπολίτευση σήμερα να κατηγορήσει τον Πρωθυπουργό της χώρας ότι δεν είναι συνεπής στις εξαγγελίες του περί μείωσης των Υπουργείων. Αυτό είναι το επιχείρημα που τελικά επικαλούνται. 
      Βεβαίως η Κυβέρνηση γνωρίζει, γιατί έχει μελετήσει όλα τα προβλήματα του τόπου, το πώς πρέπει να πορευθεί στα τέσσερα χρόνια που έχουμε μπροστά μας και βεβαίως θα κριθούμε από τους Έλληνες πολίτες στο τέλος της τετραετίας. Είμαστε αποφασισμένοι στα τέσσερα αυτά χρόνια να αφιερώσουμε όλες μας τις δυνάμεις εφαρμόζοντας μια πολιτική την οποία με πολύ κόπο έχουμε προετοιμάσει για να δώσει τα αποτελέσματα που περιμένουν οι Έλληνες πολίτες.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο Εισηγητής του ΠΑΣΟΚ κ. Εμμανουήλ Στρατάκης έχει το λόγο, για να δευτερολογήσει.
      ΕΜΜΑΝΟΥΗΛ ΣΤΡΑΤΑΚΗΣ: Κάνω και τη δευτερολογία μου, κύριε Υπουργέ, γιατί πραγματικά δεν πήραμε καμία απάντηση στα ζητήματα που θίξαμε, όταν κάναμε την πρώτη μας τοποθέτηση για τα άρθρα από το 1 έως το 4. Και δεν πήραμε καμία απάντηση σε σχέση κυρίως με τα ζητήματα που δημιουργούνται και τις συγχύσεις που θα προκύψουν από την εφαρμογή άρθρων που ισχύουν και με το υπό ψήφιση σχέδιο νόμου, αλλά και με άλλους προηγούμενους νόμους. 
    Θέλω να αναφερθώ σ’ αυτό επιγραμματικά γιατί νομίζω ότι αξίζει τον κόπο.
    Με το άρθρο 4 ρυθμίζονται θέματα που αφορούν τον ΕΟΤ. Αυτά ίσχυσαν ενδεχομένως όταν είχατε αποσύρει το άρθρο 1 του ν. 2160. Τώρα το επαναφέρετε. Αντιλαμβάνεσθε ποια κατάσταση διαμορφώνεται με αυτήν την ισχύουσα, όπως θα είναι αύριο, νομοθεσία μετά την ψήφιση του νέου νόμου; 
    Γιατί δεν παρεμβαίνετε ή δεν κάνετε τις διορθώσεις που σας συστήνουμε, ώστε να υπάρξει ένα ενιαίο κείμενο μέσα από το οποίο θα μπορούσαν ενδεχομένως να υλοποιηθούν οι πολιτικές που εσείς θέλετε να ασκήσετε; Αυτό είναι ένα τεράστιο ζήτημα που δείχνει πραγματικά την προχειρότητα, ότι δεν έχετε μελετήσει τα θέματα σωστά και ότι προσπαθείτε από εδώ και απ’ εκεί να βρείτε τρόπους να ασκήσετε ενδεχομένως πολιτική, αλλά όμως στην πράξη δεν θα μπορείτε να το κάνετε. Και δεν θα μπορείτε να το κάνετε γιατί θα υπάρχουν συγχύσεις, γιατί θα υπάρχουν επικαλύψεις, γιατί θα διαμορφώνονται καθημερινά προβλήματα και όλα αυτά τα στοιχεία τα οποία προκύπτουν από τη νομοθετική ρύθμιση που εσείς θέλετε να περάσετε σήμερα στη Βουλή. Αυτό νομίζω ότι αποτελεί –και είναι- ένα τεράστιο ζήτημα το οποίο πρέπει να αντιμετωπίσετε. Αν δεν το αντιμετωπίσετε τα προβλήματα θα τα έχετε εσείς. 
    Εγώ δεν παραγνωρίζω τις καλές προθέσεις. Εκείνο όμως που θέλω να επισημάνω είναι ότι, πέραν των καλών προθέσεων, για να λειτουργήσει ένα σύστημα χρειάζεται να έχει και την ανάλογη οργανωτική δομή.
     Χρειάζεται να έχει και το νομικό πλαίσιο πάνω στο οποίο θα στηριχθεί, γιατί γνωρίζουμε τις αδυναμίες και τα προβλήματα που προκύπτουν από τη γραφειοκρατία, από την αντίληψη που έχει διαμορφωθεί στο ελληνικό κράτος.
     Καλό θα είναι, λοιπόν, αν μπορούσαμε και μπορούμε –δεν το θέλετε, όμως, και αυτό αποδεικνύει η συμπεριφορά σας- να διορθώσουμε αυτά τα οποία προκύπτουν ως λάθη της νομοθετικής διαδικασίας που ακολουθήσατε και της διεργασίας και του τρόπου που φέρατε εδώ αυτό το νομοσχέδιο, ώστε να μπορείτε εσείς να λειτουργήσετε.
     Αναφέρεται στο άρθρο 1 ότι μεταφέρονται τα γραφεία του εξωτερικού από τον ΕΟΤ στο Υπουργείο Τουριστικής Ανάπτυξης, μία επιλογή που την ακολουθείτε και τη θέλετε. Μας είπατε πριν από λίγο ότι οι υπάλληλοι των γραφείων αυτών εντάσσονται στη διπλωματική λίστα. Από πού προκύπτει αυτό; Αυτό είπατε. Το έχω σημειώσει επακριβώς και αν έχετε αντίρρηση διαβάστε τα πρακτικά. Εντάσσονται στη διπλωματική λίστα είπατε. Μάλιστα ο κύριος Υπουργός χθες στην πρωτολογία του κάποια στιγμή είπε ότι θα είναι οι τουριστικοί ακόλουθοι. Μα πώς; Με ποια διαδικασία; Εμείς σας λέμε ότι θα θέλαμε να είναι τουριστικοί ακόλουθοι για να ενταχθούν στο συνολικό προγραμματισμό που πρέπει να έχει το Υπουργείο, που πρέπει να έχει το Υπουργείο Εξωτερικών, που πρέπει να έχει η χώρα σε κάθε σημείο της γης που βρίσκεται η Ελλάδα μέσω των πρεσβειών της και των προξενείων της.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Το ίδιο συμβαίνει και με τα γραφεία Τύπου. Εντάσσονται στη διπλωματική λίστα. 
     ΕΜΜΑΝΟΥΗΛ ΣΤΡΑΤΑΚΗΣ: Δεν προβλέπεται αυτό πάντως πουθενά. Απλά εσείς παίρνετε τα γραφεία του Ελληνικού Οργανισμού Τουρισμού και τα μεταφέρετε στο Υπουργείο Τουριστικής Ανάπτυξης. Αυτό που είπατε εδώ δεν ισχύει και δεν ξέρω ποια αυτιά θέλετε να χαϊδέψετε και τι υποσχέσεις έχετε δώσει, αλλά εν πάση περιπτώσει αυτό δεν ισχύει. Εμείς θα θέλαμε, πράγματι, να μπορούσε να ισχύσει, τα γραφεία όμως Τύπου, όπως ξέρετε πάρα πολύ καλά, κύριε Υφυπουργέ, είναι στις πρεσβείες, είναι στα προξενεία και δεν είναι εδώ και εκεί. Εξάλλου προβλέπεται στο σχέδιο νόμου που σήμερα συζητάμε ότι παίρνετε την εξουσιοδότηση και έχετε τη δυνατότητα να ιδρύσετε και αλλού, που ενδεχομένως δεν υπάρχουν προξενεία ή πρεσβείες, γραφεία τουρισμού με εκπροσώπους του Υπουργείου Τουριστικής Ανάπτυξης. 
     Άρα υπάρχουν αδυναμίες, υπάρχουν κενά και σας τα επισημαίνουμε. Διαπιστώνουμε μία απροθυμία να διορθώσετε τα κακώς κείμενα για να εξυπηρετηθείτε, κυρίως, εσείς που θέλετε να ασκήσετε μία συγκεκριμένη πολιτική μέσα από τη συγκεκριμένη δομή. Δεν το κάνετε, λοιπόν.
     Ο κ. Μητσοτάκης έκανε μία τοποθέτηση επί των άρθρων επικαλούμενος απόψεις και τοποθετήσεις συναδέλφων της Αξιωματικής Αντιπολίτευσης. Φαίνεται στο τέλος ότι δεν έχει αντιληφθεί ότι πάνω και από τους Υπουργούς είναι ο Πρωθυπουργός ή δεν θέλει να το αντιληφθεί. Δεν ξέρω για ποιους λόγους, για τους δικούς του λόγους, γιατί είπε ότι πάνω από την υπηρεσία, πάνω από το γενικό γραμματέα είναι ο Υπουργός Τουρισμού και καλώς είναι ο Υπουργός Τουρισμού, αλλά όταν υπάρχουν συναρμοδιότητες πάνω και από τον Υπουργό είναι ο Πρωθυπουργός. Άρα η αντίληψη η σωστή, σε σχέση με τις συναρμοδιότητες είναι ότι πρέπει να υπάρχει μια διϋπουργική επιτροπή και αυτήν να την κατευθύνει ο Πρωθυπουργός ως καθ’ ύλην αρμόδιος και έχοντας την εξουσιοδότηση και την εξουσία να το κάνει, το δέχεται, ενώ στην πράξη δεν το βλέπουμε εδώ να υλοποιείται και θα το βρείτε μπροστά σας. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Αφού το κάνατε και απέτυχε.
     ΕΜΜΑΝΟΥΗΛ ΣΤΡΑΤΑΚΗΣ: Τις κοινές επιτροπές που θέλετε να φτιάξετε και θα μελετήσετε ζητήματα μέσα από το νομοσχέδιο έχετε και τώρα τη δυνατότητα να τις κάνετε, αλλά το θέμα είναι ποιος θα έχει την τελική απόφαση και πώς μπορείτε να επιβάλλετε τις τελικές αποφάσεις ιδιαίτερα σε θέματα που έχουν συναρμοδιότητα και άλλα υπουργεία.
     Και βέβαια αυτό έχει να κάνει με το άρθρο 3 του συγκεκριμένου νομοσχεδίου που αναφέρεσθε μόνο σε μία συλλογική αρμοδιότητα για τον τουρισμό και αυτή είναι με το Υπουργείο Εθνικής Οικονομίας που είναι μία αρμοδιότητα, που ίσως είναι η κατά το λιγότερο ποσοστό αναγκαία να την έχετε, διότι είναι μία αρμοδιότητα που θα την ασκήσετε, αν την ασκήσετε, μία φορά στα δύο ή τρία χρόνια, ενώ υπάρχουν άλλα υπουργεία και άλλες αρμοδιότητες που πραγματικά έπρεπε και υπάρχει η καθημερινή ενδεχομένως ανάγκη να αντιμετωπισθούν τα προβλήματα που υπάρχουν και θα έπρεπε με αυτά τα υπουργεία να υπάρχουν συναρμοδιότητες, με αυτά τα υπουργεία να υπάρχουν προβλέψεις και από αυτούς τους Υπουργούς τους συγκεκριμένους να υπάρχουν και υπογραφές στο συγκεκριμένο νομοσχέδιο, που δεν υπάρχουν και αυτό υποδηλώνει ποια αντίληψη διαμορφώνεται.
     Εμείς, κύριε Υπουργέ, σας κάνουμε προτάσεις, σας λέμε τις απόψεις μας προσπαθώντας να βοηθήσουμε έστω και αν όπως είπαμε και επί της αρχής δεν μπορούμε να ψηφίσουμε ένα νομοσχέδιο, που πράγματι δεν λύνει προβλήματα και πολύ περισσότερο φοβόμαστε ότι θα δημιουργήσει καινούργια προβλήματα. Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ο εισηγητής της Νέας Δημοκρατίας κ. Νικόλαος Γεωργιάδης έχει το λόγο.
     ΝΙΚΟΛΑΟΣ ΓΕΩΡΓΙΑΔΗΣ: Κύριε Πρόεδρε, ο εισηγητής της Αντιπολίτευσης κ. Στρατάκης μόλις τώρα προσπάθησε να καλύψει ένα κενό από όλη τη συζήτηση που ξεκίνησε πολύ νωρίς το πρωί. Είμαστε στην κατ’ άρθρο συζήτηση ενός νομοσχεδίου και είναι η πρώτη φορά που ακούσαμε κάτι το οποίος όντως είναι γόνιμο και κάτι το οποίο πράγματι πρέπει κανείς να το λάβει υπόψη του.
     ΕΜΜΑΝΟΥΗΛ ΣΤΡΑΤΑΚΗΣ: Μέχρι και γραπτά σας έχουμε δώσει στην επιτροπή.
     ΝΙΚΟΛΑΟΣ ΓΕΩΡΓΙΑΔΗΣ: Αυτό το οποίο συμπεραίνει κανείς είναι ότι η Αντιπολίτευση δεν θέλησε να συνδράμει στο να βελτιωθεί, αν επιδέχεται βελτίωση, η πρόταση αυτή που κατετέθη σήμερα από την Κυβέρνηση. Τα διάφορα νομοτεχνικά ζητήματα τα οποία ενδεχομένως να είναι σημαντικά –η λεπτομέρεια είναι σημαντική- είμαι σίγουρος ότι θα εξετασθούν. Άλλωστε το νομοσχέδιο προβλέπει την έκδοση σειράς προεδρικών διαταγμάτων. Ακούσαμε πριν τον κ. Αλευρά να λέει γιατί δεν αναφέρεται στο ΕΠΑΝ.
      Βεβαίως και υπάρχει πρόθεση να γίνει και διεύθυνση που θα ασχολείται με το ΕΠΑΝ στις νέες δομές, αλλά καταλαβαίνουμε ότι η φύση αυτού του νομοσχεδίου δεν είναι τέτοια που να καλύψει κάθε διάθεση περιπτωσιολογίας. Είναι ένα νομοσχέδιο στρατηγικό το οποίο δίνει αρμοδιότητες στο καινούργιο Υπουργείο. Είμαι σίγουρος ότι η διάθεση ίασης των οποιωνδήποτε νομοτεχνικών προβλημάτων υπάρχει και ίσως να τη δούμε και αύριο κιόλας. Άλλωστε, εγώ ο ίδιος θα καταθέσω αύριο έξι τροπολογίες. 
      Μάλιστα θα ήθελα να τονίσω κάτι. Όταν εισάγεται κάτι τόσο ριζοσπαστικό και πρωτότυπο, όπως αυτό το νομοσχέδιο, δεν είναι καθόλου προβληματικό στα επόμενά της βήματα να μπορεί η Κυβέρνηση να επανέλθει νομοτεχνικά.
      Ακούσαμε πολύ μεγάλη κριτική σχετικά με το γιατί κάνουμε κριτική σ’ αυτό το οποίο έκανε η Κυβέρνηση τα τελευταία δέκα χρόνια. Κοιτάξτε, αυτό έχει να κάνει με το κύρος των παρεμβάσεων. Όταν έρχεται δηλαδή μία πρόταση από κάποιον άνθρωπο ο οποίος ήταν Υπουργός επί πολλά χρόνια και λέει «κάντε αυτό», πρέπει να δούμε αν αυτό, όταν έγινε, λειτούργησε. Η κριτική δηλαδή δεν γίνεται για να κάνουμε κριτική στο ΠΑΣΟΚ. Η κριτική γίνεται για να δούμε εάν πράγματι αυτό το οποίο συνιστά ο πρώην Υπουργός έχει ή δεν έχει νόημα. Ε δεν μπορούμε να μιλάμε τώρα για τη λειτουργία μιας διυπουργικής επιτροπής, η οποία –τι να κάνουμε;- απέτυχε. Ούτε μπορούμε να κουβεντιάζουμε για το αν πρέπει ή δεν πρέπει να ενισχυθεί ο ΕΟΤ με τις περιφερειακές υπηρεσίες τουρισμού. Πήγαν στις περιφέρειες και απέτυχαν. Επομένως, η κριτική η οποία γίνεται, γίνεται προς το κύρος των παρεμβάσεων οι οποίες προτείνονται από την Αντιπολίτευση.
      Έτσι θα δώσω ένα ή δύο παραδείγματα για να τελειώσω. Το ένα παράδειγμα είναι αυτή η ιστορία για το κατά πόσο είχε ή δεν είχε τουρισμό η Ελλάδα κατά τη διάρκεια των Ολυμπιακών Αγώνων. Δεν είχε και το ξέρουμε. Ακόμα και κάθε άλλη πόλη από το Μόντρεαλ και μετά, όπως η Μόσχα, το Λος Άντζελες, η Σεούλ, η Ατλάντα –έχω πάρει και στατιστικές που παρουσιάζουν συγκλονιστικά νούμερα, τις οποίες δυστυχώς δεν έχω εδώ –όλες είχαν πολύ μεγάλη αύξηση τη χρονιά που το έκαναν.
      ΕΜΜΑΝΟΥΗΛ ΣΤΡΑΤΑΚΗΣ: Πάντα από την επόμενη χρονιά υπολογίζεται ο τουρισμός. 
      ΝΙΚΟΛΑΟΣ ΓΕΩΡΓΙΑΔΗΣ: Τη χρονιά που το έκαναν και πιο πριν ακόμα. 
      Το Πεκίνο –ακούσαμε να μας λέει ο Υπουργός- ξεκινάει την επικοινωνιακή του στρατηγική από σήμερα για το 2008. Το ζητούμενο ποιο είναι; Το ζητούμενο είναι το εξής: Το συγκεκριμένο γεγονός μάλιστα που θα σας πω το διακωμωδήσαμε και μόνοι μας. Στην Τελετή Έναρξης, σ’ αυτήν την περίφημη Τελετή Έναρξης –εγώ σας λέω ότι αυτοπροσδιορίζομαι ως «γενιά του Δημήτρη Παπαϊωάννου» γιατί είναι στην ηλικία μου και ήταν συμμαθητής μου και είμαι περήφανος γι’ αυτό το οποίο είδα- αν θυμάστε καλά, προτού ξεκινήσει, κάποιος –ο παρουσιαστής- κόλλησε το τελευταίο καρφί στο γήπεδο για να δείξει ότι η Ελλάδα έστω και την τελευταία στιγμή τα κατάφερε.
      Μα με αυτόν τον τρόπο –και για να αναφερθώ και στον κ. Βενιζέλο- με τη δημιουργική λογιστική της εισόδου στην ΟΝΕ, δεν μπορείς να κερδίσεις ούτε διεθνή εκτίμηση ούτε πίστη. Δεν είναι τυχαίο ότι αυτήν τη στιγμή η πιστοληπτική ικανότητα της χώρας υποβαθμίζεται. Δεν είναι τυχαίο ότι είχαμε γίνει περίγελοι  και μάλλον ως έκπληξη το είδαν οι ξένοι ότι προλάβαμε την τελευταία στιγμή να οργανώσουμε Ολυμπιακούς Αγώνες.
      Αυτή είναι η επικοινωνιακή πολιτική η οποία θα μπορούσε να φέρει και κόσμο και να έχει αποτελέσματα στον τουρισμό; Κοιτάξτε να δείτε, θα σας πω κάτι για να μπορέσουμε να πάμε και ένα βήμα μπροστά. Εγώ ελπίζω αύριο η συζήτηση που θα γίνει στα υπόλοιπα άρθρα να είναι πιο εποικοδομητική. Πιστεύω ότι οι παρεμβάσεις οι οποίες γίνονται, πρέπει να γίνονται με παρρησία. Λυπάμαι που δεν είναι εδώ ο κ. Αργύρης που μίλησε για αγροτουρισμό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω.
      Ο κ. Αργύρης είναι αυτός ο οποίος υπέγραφε επί σειρά ετών τον ψεκασμό του τουριστικού προορισμού «ΚΕΡΚΥΡΑ», παρανόμως και παραβαίνοντας κοινοτικές οδηγίες, με τοξικό φάρμακο από αέρος και μιλάει σήμερα για αγροτουρισμό.  Είναι δυνατόν να μην κάνουμε αναφορά σ’ αυτό; Δεν είναι κριτική στην Κυβέρνηση αυτό. Είναι κριτική στο κύρος των κακών παρεμβάσεων που συλλήβδην ακούμε.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο και θα κλείσουμε τη σημερινή συζήτηση. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Πρώτα απ’ όλα, μας λέτε ότι η διοικητική δομή που φτιάχνουμε στο νομοσχέδιο αυτό δεν μπορεί να υπηρετήσει τον τουρισμό. Αυτό θα το δούμε. Αυτή που είχατε φτιάξει εσείς δεν τον υπηρέτησε. Είναι γεγονός ότι δημιούργησε προβληματισμούς ακόμη και σε σας –το είπαν οι φορείς- και δεν πήγε καλά έτσι όπως ήταν.
      Εμείς αναδιοργανώνουμε τις υπηρεσίες αυτές οι οποίες ήταν άναρχα ερριμμένες στο Υπουργείο κάτω από μία ομπρέλα επιτελικής τουριστικής πολιτικής, για να μπορέσουμε να διαμορφώσουμε μία νέα ταυτότητα στο τουριστικό προϊόν. Αυτό είναι το ένα κομμάτι. 
      Κύριε συνάδελφε, είστε αόριστοι στις προτάσεις σας. Όπως σας είπα και πριν, πέραν του ότι επισημαίνετε ορισμένα νομοτεχνικά θέματα στην Έκθεση της Επιστημονικής Επιτροπής, δεν κάνατε προτάσεις πάνω στο νομοσχέδιο για την αναδιοργάνωση και την ανασυγκρότηση των κρατικών υπηρεσιών τουρισμού. Δεν έχετε κάνει καμία πρόταση.
      Δεν είπατε δηλαδή «δεν φέρνετε τις περιφερειακές υπηρεσίες εκεί» ή «να τις αφήσετε εκεί» ή «έτσι θα είναι καλύτερο το σχήμα». Τίποτε από αυτά δεν είπατε. Μιλάτε αόριστα για τουριστική πολιτική εσείς που, πράγματι, δεν έχετε παράξει τίποτε προς αυτήν την κατεύθυνση. 
      Να σας πω το εξής: Εμείς συνδέουμε ολόκληρη την τουριστική μας πολιτική και με την Τοπική Αυτοδιοίκηση και με τη Νομαρχιακή, αλλά ταυτόχρονα δημιουργούμε σημείο αναφοράς πλέον με τα συναρμόδια Υπουργεία, όπως σας είπα. Η διϋπουργική επιτροπή απέτυχε. Ο Πρωθυπουργός είναι Πρωθυπουργός. Δεν θα τον βάλουμε να κάνει το ρόλο του Γενικού Γραμματέα. Ο Πρωθυπουργός της χώρας είναι εκείνος ο οποίος έχοντας το μήνυμα από τον αντίστοιχο Υπουργό για κάποια αρμοδιότητα που επηρεάζει το τουριστικό προϊόν, πρέπει να παρέμβει. Δεν θα τον βάλουμε να συνεδριάζει. Αυτό είναι δουλειά δική μας και αυτήν τη δουλειά, να είστε βέβαιος, θα την κάνουμε τέλεια από εδώ και πέρα. 
      Για το λόγο αυτό εμείς καλούμε να μας στηρίξετε σ’ αυτήν την προσπάθεια δίνοντας μία νέα διάσταση, ένα καινούργιο μέλλον στο τουριστικό προϊόν της χώρας. Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της ενότητας των άρθρων 1 έως 4 και εισερχόμαστε στην ψήφισή τους κεχωρισμένως. 
      Ερωτάται το Τμήμα: Γίνεται δεκτό το άρθρο 1;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1, έγινε δεκτό κατά πλειοψηφία. 
      Ερωτάται το Τμήμα: Γίνεται δεκτό το άρθρο 2;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2, έγινε δεκτό κατά πλειοψηφία. 
      Ερωτάται το Τμήμα: Γίνεται δεκτό το άρθρο 3;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3, έγινε δεκτό κατά πλειοψηφία. 
      Ερωτάται το Τμήμα: Γίνεται δεκτό το άρθρο 4;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4, έγινε δεκτό κατά πλειοψηφία. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 14.52΄, λύεται η συνεδρίαση για αύριο ημέρα Πέμπτη 23 Σεπτεμβρίου 2004 και ώρα 10.30΄ με αντικείμενο εργασιών του Τμήματος: α) Συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Τουρισμού «Αρμοδιότητες του Υπουργείου Τουριστικής Ανάπτυξης και θέματα Τουρισμού».
      Η ΠΡΟΕΔΡΟΣ                                         ΟΙ ΓΡΑΜΜΑΤΕΙΣ
001/1Σ/φοςΚΟΥΡΤΗ(ΑΤΖΑΡΑΚΗ)29/9/2004 AA0922KO

