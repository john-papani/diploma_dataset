      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΞΓ΄
Πέμπτη 30 Ιανουαρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Χ. Ζώη και Γ. Καλαντζή, σελ.
      3. Ανακοινώνεται ότι τη συνεδρίαση παρακολουθούν μαθητές, από τα φροντηστήρια Χασιάτη και αξιωματικοί της Σχολής Πολέμου Αεροπορίας και Ναυτικού, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 31 Ιανουαρίου 2003, σελ.
      4. Συζήτηση επικαίρων ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων, i) σχετικά με την επίλυση του ιδιοκτησιακού προβλήματος των κατοίκων του Κερατσινίου και της Νίκαιας, σελ.
      ii) σχετικά με την κατασκευή των έργων αντιπλημμυρικής προστασίας της Θεσσαλονίκης, σελ.
      iii) σχετικά με την αποζημίωση των πληγέντων από την έντονη κακοκαιρία κατοίκων της Ανατολικής Αττικής κλπ., σελ.
      β) Προς τον Υπουργό Γεωργίας: σχετικά με την αποζημίωση των πληγέντων από την έντονη κακοκαιρία παραγωγών εσπεριδοειδών του Νομού Άρτας, σελ.
      γ) Προς τον Υπουργό Εθνικής Άμυνας, σχετικά με δημοσιεύματα του Τύπου αναφερόμενα στην κατασκευή στρατιωτικού λιμανιού στη Νέα Πέραμο Καβάλας κλπ., σελ.
      δ) Προς τον Υπουργό Εργασίας και Κοινωνικών Ασφαλίσεων: i) σχετικά με τη δίωξη του Διευθυντή του Ιδρύματος Κοινωνικών Ασφαλίσεων στο Ηράκλειο, την επίλυση των λειτουργικών προβλημάτων του υποκαταστήματος κλπ., σελ.
      ii) σχετικά με την κατάργηση της ειδικής εισφοράς επί των συντάξεων κλπ., σελ.
      ε) Προς τον Υπουργό Υγείας και Πρόνοιας, σχετικά με την ανεπάρκεια του συστήματος Υγείας στο Αιγαίο και τη λήψη των απαραίτητων μέτρων κλπ., σελ.
    Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί της αρχής, των άρθρων και στο σύνολο της πρότασης νόμου αρμοδιότητας του Υπουργείου Πολιτισμού: «Ίδρυση ΔΙΕΘΝΟΥΣ ΑΚΑΔΗΜΙΑΣ ΕΛΕΥΘΕΡΙΑΣ και ρύθμιση συναφών θεμάτων», σελ. 
      2. Κατάθεση εκθέσεων Διαρκών Επιτροπών:
      α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης: «Κύρωση της Διεθνούς Σύμβασης για την καταστολή τρομοκρατικών βομβιστικών υποθέσεων», σελ.
      β) Η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Μεταφορών και Επικοινωνιών:
    i) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης του Κράτους του Ισραήλ για συνεργασία στους τομείς των ταχυδρομείων και των τηλεπικοινωνιών», σελ.
    ii) «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΠΟΣΤΟΛΙΔΗΣ Λ., σελ.
      ΔΡΥΣ Γ., σελ.
      ΖΗΣΗ Ρ., σελ.
      ΚΑΡΑΜΠΙΝΑΣ Κ., σελ.
      ΚΑΨΗΣ Γ., σελ.
      ΝΑΣΙΩΚΑΣ Ε., σελ.
      ΞΗΡΟΤΥΡΗ Α., σελ.
      ΠΑΠΑΔΕΛΛΗΣ Φ., σελ.
      ΣΙΟΥΦΑΣ Δ., σελ.
      ΣΚΥΛΛΑΚΟΣ Α., σελ.
      ΣΠΥΡΟΠΟΥΛΟΣ Ρ., σελ.
      ΣΤΕΡΓΙΟΥ Ι., σελ.
      ΤΖΕΚΗΣ Α., σελ.
      ΤΣΑΚΛΙΔΗΣ Ι., σελ.
      Β. Επί της πρότασης νόμου αρμοδιότητας του Υπουργείου Πολιτισμού:
      ΑΓΓΕΛΟΠΟΥΛΟΣ Ν., σελ.
      ΑΛΕΥΡΑΣ Α., σελ.
      ΒΑΪΝΑΣ Ι., σελ.
      ΚΑΡΑΤΖΑΦΕΡΗΣ Γ., σελ.
      ΚΕΦΑΛΟΓΙΑΝΝΗΣ Ε., σελ.
      ΚΟΥΒΕΛΗΣ Φ., σελ.
      ΚΟΥΡΟΥΜΠΛΗΣ Π., σελ.
      ΚΡΗΤΙΚΟΣ Π., σελ.
      ΜΑΓΚΟΥΦΗΣ Χ., σελ.
      ΜΑΚΡΥΠΙΔΗΣ Α., σελ.
      ΞΗΡΟΤΥΡΗ Α., σελ.
      ΠΑΠΑΘΕΜΕΛΗΣ Σ., σελ.
      ΣΑΛΜΑΣ Μ., σελ.
      ΣΓΟΥΡΙΔΗΣ Π., σελ.
      ΣΜΥΡΛΗΣ-ΛΙΑΚΑΤΑΣ Χ., σελ.
      ΣΠΥΡΙΟΥΝΗΣ Κ., σελ.
      ΤΖΕΚΗΣ Α., σελ.
      ΤΣΙΠΡΑΣ Β., σελ.
      ΧΡΥΣΑΝΘΑΚΟΠΟΥΛΟΣ Α., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Γ΄
     ΣΥΝΕΔΡΙΑΣΗ ΞΓ΄
     Πέμπτη 30 Ιανουαρίου 2003
     Αθήνα, σήμερα στις 30 Ιανουαρίου 2003, ημέρα Πέμπτη και ώρα 10.47΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
     Κύριε Σιούφα, σκοπεύετε να θέσετε υποψηφιότητα στη Β΄ Πειραιά; Βλέπω «πηγαδάκι» με τον κ. Καψή και τον κ. Κρητικό.
     ΔΗΜΗΤΡΙΟΣ ΣΙΟΥΦΑΣ: Όχι, κύριε Πρόεδρε.
     ΓΙΑΝΝΗΣ ΚΑΨΗΣ: Πολλοί εποφθαλμιούν τη Β΄ Πειραιώς, αλλά ου παντός πλειν ες Κόρινθον.
     ΠΡΟΕΔΡΕΥΩΝ (Κωνσταντίνος Γείτονας): Ασφαλώς...
     ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, εμείς εδώ λέμε ότι πέρα από την πολιτική αντιπαράθεση μπορεί να υπάρξουν άνθρωποι και πολιτικοί που μπορούν να συνεννοηθούν ανεξάρτητα αν ανήκουν σε άλλα κόμματα. 
     ΠΡΟΕΔΡΕΥΩΝ (Κωνσταντίνος Γείτονας): Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Κωνσταντίνο Καραμπίνα, Βουλευτή Άρτας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμαρχος Αστακού Αιτωλ/νίας ζητεί τη λήψη μέτρων για την αποκατάσταση των ζημιών που υπέστη το λιμάνι του Αστακού.
     2) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμαρχος Κεκροπίας ζητεί τη χρηματοδότηση του έργου «Αποχέτευση και Βιολογικός Καθαρισμός της Παλαίρου Αιτωλ/νίας».
     3) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Ένωση Νέων Αγροτών Αιτωλ/νίας ζητεί την αύξηση του ποσοστού επιχορήγησης των επενδύσεων για την κτηνοτροφία.
     4) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Ένωση Νέων Αγροτών Αιτωλ/νίας ζητεί την επέκταση πέραν της 5ετίας των κινήτρων για την παραγωγή βιολογικών προϊόντων φυτικής και ζωικής παραγωγής.
     5) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Ένωση Νέων Αγροτών Αιτωλ/νίας ζητεί την εξέταση των υποψηφιοτήτων νέων αγροτών που απορρίφθηκαν άνευ βαθμολόγησης κατά την πρώτη περίοδο εφαρμογής του προγράμματος του Οκτωβρίου 2001.
     6) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Εφημέριος της Ενορίας Αγίου Γεωργίου Παντειχίου Αυλίδας Εύβοιας ζητεί τη λήψη μέτρων για την προστασία και συντήρηση των ιερών κειμηλίων του πιο πάνω Ναού.
     7) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ με αναφορά του ζητεί διευκρινήσεις ως προς το ζήτημα της σύνταξης του κτηματολογίου για την περιοχή του Δήμου Σκάλας Λακωνίας.
     8) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία η οινοποιία – ποτοποιία «ΠΡΟΜΠΟΝΑΣ Α.Ε.» ζητεί την καταχώρηση στην Ευρωπαϊκή Ένωση ως λικέρ (ηδύποτο) ονομασίας προέλευσης του Κίτρου Νάξου και Kumquats Κέρκυρας.
     9) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος  Επιστημονικού Υγειονομικού Προσωπικού ΙΚΑ Λακωνίας ζητεί την επίλυση φορολογικού προβλήματος των συμβασιούχων γιατρών του ΙΚΑ Σπάρτης.
     10) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά καταγγελίες του τ. υποδιευθυντή της ιχθυόσκαλας Καβάλας.
     11) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Χαράλαμπος Γεωργιάδης, κάτοικος Δράμας, ζητεί τη χορήγηση βοηθήματος από τον ΟΑΕΔ.
     12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύνδεσμος Επιχειρήσεων Λιανικής Πωλήσεως Ελλάδος διαμαρτύρεται για τη νέα αγορανομική διάταξη σχετικά με τον τρόπο αναγραφής των τιμών στα προϊόντα.
     13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Καλλιόπη Καραβασίλη, κάτοικος Δράμας, ζητεί τη χορήγηση επιδόματος από τον ΟΓΑ.
     14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Χαρίτων Μπαναβάκης, κάτοικος Νεροφράκτη Δράμας, ζητεί την προώθηση συνταξιοδοτικής του υπόθεσης από τον ΟΓΑ.
     15) Ο Βουλευτής Ιωαννίνων κ. ΒΑΣΙΛΕΙΟΣ ΤΑΣΟΥΛΑΣ κατέθεσε αναφορά με την οποία η Κοινότητα Διστράτου Νομού Ιωαννίνων ζητεί να συμπεριληφθούν στη Διοίκηση του Εθνικού Χιονοδρομικού Κέντρου Βασιλίτσας εκπρόσωποι της Νομαρχιακής Αυτοδιοίκησης Ιωαννίνων και της Κοινότητας Διστράτου.
     16) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Εκτελεστική Επιτροπή του Lobby for Cyprus επισημαίνει δυσλειτουργία στο σχέδιο Ανάν και ζητεί τη διασφάλιση και εναρμόνιση με το ευρωπαϊκό κεκτημένο των δικαιωμάτων και ελευθεριών των Κυπρίων πολιτών.
     17) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Κρατικό Θεραπευτήριο – Κέντρο Υγείας Λέρου ζητεί την ικανοποίηση των αναγκών του Θεραπευτηρίου σε προσωπικό και μηχανήματα.
     18) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Επαγγελματική Ένωση Εργαστηριακών Γιατρών, Βιοπαθολόγων – Κυτταρολόγων – Παθολογοανατόμων ζητεί την έκδοση Π.Δ. σχετικά με την κοστολόγηση των ιατρικών πράξεων.
     19) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Ευρωπαϊκό Δικαστήριο των Ανθρωπίνων Δικαιωμάτων κάνει παρατηρήσεις επί προσφυγής της Ιεράς Μονής Προφήτου Ηλίου Θήρας.
     20) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύνδεσμος Συνταξιούχων ΙΚΑ Καστοριάς ζητεί την επάνδρωση του Πολυϊατρείου  ΙΚΑ Νομού Καστοριάς και τη λειτουργία μικροβιολογικού τμήματος.
     21) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Εκπολιτιστικός Σύλλογος Οικισμού Πανοράματος Δήμου Συμπολιτείας Νομού Αχαΐας «Ο Μεϊντανάς» ζητεί την παραχώρηση στο Δήμο των κοινόχρηστων χώρων του οικισμού Πανοράματος.
     22) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Γυμναστικός Σύλλογος Αγριάς Μαγνησίας «Ο ΘΗΣΕΑΣ» ζητεί κρατική επιχορήγηση.
     23) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Κάρλας Μαγνησίας ζητεί την άμεση αναστολή όλων των προσλήψεων  των εργαζομένων στις εφορείες αρχαιολογίας και στις αναδόχους εταιρείες για την κατασκευή του έργου «Ανασύσταση της Λίμνης Κάρλας».
     24) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Α.Ε. ΦΙΛΙΠΠΟΥ ΔΟΜΙΚΑ ΕΡΓΑ εκθέτει απόψεις για την πρόληψη και την καταστολή της ανεργίας που πλήττει τις βιομηχανίες.
     25) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Αγροτικός Σύλλογος Μανταμάδου Λέσβου ζητεί την καταβολή αποζημίωσης στους κτηνοτρόφους της περιοχής του που τα αιγοπρόβατά τους προσβλήθηκαν από μελιταίο πυρετό.
     26) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης διαμαρτύρεται για την προοπτική της έκδοσης των οικοδομικών αδειών από ιδιωτικά Πολεοδομικά Γραφεία.
     27) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Δεσφίνας Νομού Φωκίδας ζητεί τη δημιουργία κλειστού Γυμναστηρίου και Κολυμβητηρίου στο δήμο του.
     28) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Δεσφίνας Νομού Φωκίδας ζητεί οικονομική πίστωση.
     29) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία η Κοινοπραξία Οινοπαραγωγικών Συνεταιρισμών Καρύστου – Μαρμαρίου ζητεί την παραγραφή χρεών προς το Δημόσιο.
     30) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας για τη δημιουργία δημοτικής Αγροφυλακής στη Μεσαρά.
     31) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία  ζητεί ενημέρωση ως προς το χρόνο αντικατάστασης χορηγηθέντος ορθοπεδικού είδους.
     32) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στις οφειλές του Δημοσίου στους Φαρμακοποιούς και τη διακίνηση των φαρμάκων.
     33) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στα προβλήματα των Αστυνομικών Υπαλλήλων του Νομού Ηρακλείου.
     34) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύλλογος Κάβου Μελανιού «Η ΜΕΛΑΙΝΑ ΑΚΡΑ» ζητεί την επίλυση τηλεπικοινωνιακού προβλήματος των κατοίκων στα χωριά Μελανιός, Άγιο Γάλα και Νενητούρια Νομού Χίου.
     35) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Ναυταθλητικός Όμιλος Θυμιανών Χίου ζητεί επιχορηγήσεις έτους 2001 για τα αθλητικά σωματεία της νήσου των Θυμιανών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 776/29-7-02 ερώτηση δόθηκε με το υπ’ αριθμ. 84/23-8-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ερώτηση με αριθμό 776/29-7-02, που κατέθεσε στη Βουλή ο Βουλευτής κ. Σπήλιος Σπηλιωτόπουλος, παρακαλούμε να πληροφορήσετε τον κ. Βουλευτή σε θέματα αρμοδιότητάς μας και σύμφωνα με τα στοιχεία της Δ/νσης Οδικών Έργων (Δ3), τη Δ/νσης Ειδικής Υπηρεσίας Περιβάλλοντος του ΥΠΕΧΩΔΕ και της Περιφέρειας Δυτικής Ελλάδας, τα εξής:
     Το ΥΠΕΧΩΔΕ για τη διαχείριση και τη συντήρηση του Εθνικού οδικού δικτύου της χώρας ενέκρινε πίστωση 150.000 ευρώ για τη συντήρηση της Ε.Ο. 111 Πάτρα – Τρίπολη και 120.000 ευρώ για τη συντήρηση της Ε.Ο. Αίγιο – Φτέρη – Καλάβρυτα.
     Επίσης το ΥΠΕΧΩΔΕ – ΕΥΠΕ έχει προβεί στις ακόλουθες ενέργειες:
     α) Έχει εκδοθεί ΚΥΑ ανανέωσης Περιβαλλοντικών όρων (με αρ. πρωτ. ΥΠΕΧΩΔΕ/ΕΥΠΕ 102099/23.03.2001), για την λειτουργία και αποκατάσταση του Χώρου Διαχείρισης Αστικών μη επικίνδυνων Αποβλήτων στη θέση «Ξερόλακα» του Δήμου Πατρέων, στο Ν. Αχαΐας.
     β) Έχει ανασταλεί η έγκριση της Μελέτης Περιβαλλοντικών Επιπτώσεων (ΜΠΕ) εργοστασίου Μηχανικής Ανακύκλωσης – Κομποστοποίησης στη θέση «Ξερόλακα» του Δήμου Πατρέων (βάσει του εγγράφου με αρ. πρωτ. ΥΠΕΧΩΔΕ/ΕΥΠΕ 107090/22.10.2001), έως ότου ολοκληρωθεί ο σχεδιασμός στο Ν. Αχαΐας.
     Σύμφωνα με την ΚΥΑ 69728/824 (ΦΕΚ 358/ΤΒ/17.05.1996), αρμόδιος φορέας για την εκπόνηση και έγκριση σχεδιασμού διαχείρισης στερεών αποβλήτων σε επίπεδο Νομού είναι η Νομαρχιακή Αυτοδιοίκηση.
     Για το Ν. Αχαΐας έχει συνταχθεί και έχει εγκριθεί από το Νομαρχιακό Συμβούλιο το Πλαίσιο Σχεδιασμού Διαχείρισης Στερεών Αποβλήτων, με την υπ’ αριθμ 293/9.12.1999 Απόφαση.
     Το πλαίσιο σχεδιασμού βρίσκεται υπό αναθεώρηση, μετά από παρατηρήσεις του ΥΠΕΧΩΔΕ, προκειμένου να καλύψει τις απαιτήσεις τις ισχύουσας νομοθεσίας.
     Στη μελέτη σχεδιασμού προβλέπεται η σταδιακή παύση λειτουργίας των ανεξέλεγκτων χωματερών, η έναρξη έργων αποκατάστασης μετά την εκπόνηση και έγκριση των απαραίτητων μελετών και η πλήρης εξάλειψή τους μετά την ολοκλήρωση των ΧΥΤΑ. Προβλέπεται επίσης η «διαλογή στην πηγή» των απορριμμάτων στο πλαίσιο της εναλλακτικής διαχείρισης συσκευασιών.
     Για την υλοποίηση του Εθνικού Σχεδιασμού διαχείρισης στερεών αποβλήτων, αλλά και για την όσο γίνεται καλύτερη λειτουργία και διαχείρισης των ανεξέλεγκτων χώρων διάθεσης αποβλήτων, το ΥΠΕΧΩΔΕ έχει δώσει σαφείς οδηγίες στις Περιφέρειες για εποπτεία και αυστηρότερο έλεγχο της τήρησης των Υγειονομικών και Περιβαλλοντικών διατάξεων των οποίων την ευθύνη τήρησης έχουν οι Νομαρχιακές Αυτοδιοικήσεις.
     Στα πλαίσια αυτά η Περιφέρεια θα συντονίσει τις προτάσεις που θα υποβληθούν προς χρηματοδότηση στο Ταμείο Συνοχής με στόχο να καλυφθεί το σύνολο της Περιφέρειας (και επομένως και του Νομού Αχαΐας) με ΧΥΤΑ.
     Τέλος καταθέτουμε το υπ’ αριθμ. 902 Γ.Γ./13.08.2002 έγγραφο του Γενικού Γραμματέα Περιφέρειας Δυτικής Ελλάδας με τα συνημμένα για την πληρέστερη ενημέρωση του κ. Βουλευτή.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     2. Στην με αριθμό 234/5-7-02 ερώτηση δόθηκε με το υπ΄ αριθμ. 71/23-8-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     « Απαντώντας στην ΠΑΒ 132/9-7-2002 και στην ερώτηση με αριθμό 234/5-7-2002 που κατέθεσαν στη Βουλή οι Βουλευτές κύριοι Παναγιώτης Κρητικός και Παναγιώτης Λαφαζάνης και που μας διαβιβάστηκαν με τα με αριθμούς πρωτ. 343/24-7-2002 και 340/24-7-2002 έγγραφα του Υπουργείου  Εμπορικής Ναυτιλίας αντίστοιχα, παρακαλούμε να πληροφορήσετε τους κυρίους Βουλευτές σε θέματα της αρμοδιότητάς μας τα έξης:
     Η ζεύξη Περάματος-Σαλαμίνας είναι ένα έργο που οι κάτοικοι του νησιού το ζητούν εδώ και πάρα πολλά χρόνια.
     Παλαιότερα είχε εξετασθεί η λύση της γέφυρας, η οποία όμως τελικά αποκλείσθηκε λόγω παρεμβάσεων του Π. Ναυτικού.
     Η τελευταία πρόταση αφορούσε υποθαλάσσια σήραγγα όπως αυτή της ζεύξης Ακτίου – Πρέβεζας, η οποία είναι αποδεκτή από το Π. Ναυτικό.
     Το έργο αυτό είχε εξετασθεί κατά την περίοδο κατάρτισης του Γ΄ ΚΠΣ και του Επιχειρησιακού Προγράμματος «Οδικοί Άξονες, Λιμάνια, Αστική Ανάπτυξη», αλλά τελικά δεν συμπεριελήφθη στα άκρως απαραίτητα έργα προς ένταξη στο Γ΄ ΚΠΣ, λόγω ελλείψεων πόρων και της σχετικής ιεράρχησής του.
     Η κατασκευή του έργου αυτού ως δημοσίου έργου είναι πρακτικά αδύνατη λόγω έλλειψης των αναγκαίων πόρων.
     Επίσης το έργο είχε προταθεί από το ΥΠΕΧΩΔΕ για ένταξη στο ΠΕΠ Αττικής αλλά τελικά δεν περιελήφθη σ’ αυτό.
     Η Υπουργός
     ΒΑΣΩ ΠΑΠΑΝΔΡΕΟΥ»
     3. Στην με αριθμό 300/9.8.02 ερώτηση δόθηκε με το υπ’ αριθμ. 1633/22.8.02 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 300/9.8.02 που κατέθεσε στη Βουλή η Βουλευτής κ. Ασημίνα Ξηροτύρη-Αικατερινάρη και μας διαβιβάστηκε από το ΥΠΕΧΩΔΕ με το αριθμ. 32/1.8.02 έγγραφο, σχετικά με την κατασκευή του νέου λιμανιού στη Καβάλα και τη σιδηροδρομική του σύνδεση με τους Τοξότες του Νομού Ξάνθης, σύμφωνα με το αριθμ. 129870/12.8.02 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
     Στο στρατηγικό σχέδιο του Ο.Σ.Ε. περιλαμβάνεται η σύνδεση του σιδηροδρομικού δικτύου με τους κύριους λιμένες της χώρας μεταξύ των οποίων και ο λιμένας Ν. Καρβάλης (Καβάλας).
     Η εκπόνηση των μελετών για το σκοπό αυτό ξεκίνησε στα πλαίσια της Προγραμματικής Περιόδου 1994-1999, με την ένταξή τους, ως συγχρηματοδοτούμενα έργα στο Β΄ Κοινοτικό Πλαίσιο Στήριξης, κατά την διάρκεια του οποίου ολοκληρώθηκαν οι προμελέτες χάραξης για το τμήμα Τοξοτών Ξάνθης έως το νέο λιμένα στη θέση Ν. Καρβάλη. Επίσης εκπονήθηκαν και οι απαιτούμενες υποστηρικτικές μελέτες για το εν λόγω τμήμα (γεωλογικές, περιβαλλοντικές και τοπογραφικές μελέτες).
     Επίσης για το υποτμήμα  Γραβούνας-Τοξοτών Ξάνθης εκπονήθηκε και η Οριστική Μελέτη Χάραξης. Το ανωτέρω αντικείμενο ολοκληρώθηκε στα τέλη του 2001.
     Κατά την τρέχουσα Προγραμματική Περίοδο 2000-2006, στα πλαίσια του Γ΄ Κοινοτικού Πλαισίου Στήριξης, δεν έγινε εφικτή η ένταξη της δαπάνης της ολοκλήρωσης των μελετών και της κατασκευής του έργου. 
     Ο Υπουργός
     ΧΡΙΣΤΟΣ ΒΕΡΕΛΗΣ»)
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 31 Ιανουαρίου 2003.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2&3 Καν. Βουλής)
     1. Η με αριθμό 305/28.1.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εμπορικής Ναυτιλίας, σχετικώς με τον Κλάδο Ασφάλισης Επιβατών των θαλασσίων μεταφορών.
     2. Η με αριθμό 310/28.1.2003 επίκαιρη ερώτηση της Βουλευτού της Νέας Δημοκρατίας κ. Αικατερίνης Παπακώστα προς τους Υπουργούς Εθνικής Παιδείας και Θρησκευμάτων, Οικονομίας και Οικονομικών, σχετικώς με τις προθέσεις της Κυβέρνησης να καθιερώσει ειδικό βοήθημα για τους φοιτητές με χαμηλό εισόδημα κλπ.
     3. Η με αριθμό 316/28.1.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με τις αποζημιώσεις των πληγέντων από την έντονη κακοκαιρία κατοίκων των Νομών Καρδίτσας, Λάρισας κλπ.
     4. Η με αριθμό 308/28.1.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την επιλογή νέων περιοχών για την εγκατάσταση χώρων υγειονομικής ταφής απορριμμάτων στην Αττική κλπ.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 & 3 Καν. Βουλής)
     1. Η με αριθμό 307/28.1.2003 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Μεταφορών και Επικοινωνιών, σχετικώς με τη δυνατότητα του αεροδρομίου Καστοριάς να δεχθεί πτήσεις τσάρτερ κλπ.
     2. Η με αριθμό 315/28.1.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελο Τζέκη προς τον Υπουργό Οικονομίας και Οικονομικών, σχετικώς με τις προθέσεις του Υπουργείου να δοθούν τίτλοι κυριότητας στους κατοίκους του Αδένδρου Θεσσαλονίκης για τις εκτάσεις που παραχωρήθηκαν από το δημόσιο κλπ.
     3. Η με αριθμό 312/28.1.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τα έργα ανάπλασης του Πεδίου του Άρεως.
     4. Η με αριθμό 309/28.1.2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Εσωτερικών, Δημόσιας Διοίκησης και Αποκέντρωσης, Εμπορικής Ναυτιλίας, σχετικώς με την ανασύσταση των Λιμενικών Ταμείων στην Εύβοια.
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 291/27.1.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τους Υπουργούς Περιβάλλοντος, Χωροταξίας και Δημοσίων Έργων και Γεωργίας, σχετικώς με την επίλυση του ιδιοκτησιακού προβλήματος των κατοίκων του Κερατσινίου και της Νίκαιας.
     Η επίκαιρη ερώτηση του κ. Καψή έχει ως εξής:
     «Αναμφισβήτητα η σύνταξη του Εθνικού Κτηματολογίου –όταν και εάν επιτευχθεί- θα επιβάλει τάξη και διαφάνεια στο τεράστιο θέμα της ιδιοκτησίας, ιδιωτικής και δημόσιας. Όσο όμως προχωρεί η εφαρμογή του τόσο έρχονται στην επιφάνεια αλλοπρόσαλλες διατάξεις, αλληλοσυγκρουόμενοι νόμοι και αποφάσεις, πράγμα που έχει προκαλέσει τεράστια αναστάτωση. Και, αν δεν ληφθούν άμεσα μέτρα, αποφασιστικές νομοθετικές παρεμβάσεις, η κατάσταση θα εκτραχυνθεί. Τις ημέρες αυτές χιλιάδες κάτοικοι του Κερατσινίου και της Νίκαιας λαμβάνουν ειδοποιήσεις από το Εθνικό Κτηματολόγιο ότι τα σπίτια τους, που έκτισαν με νόμιμες άδειες της Πολεοδομίας «διεκδικούνται κατά κυριότητα από το ελληνικό δημόσιο (Διεύθυνση Δασών)».
     Είναι εξάλλου γνωστή η επί έτη περιπέτεια χιλιάδων κατοίκων της Σαλαμίνας που βρίσκονται σε αντιδικία με το Υπουργείο Γεωργίας, καθώς το Δασαρχείο επιβάλλει υπέρογκα πρόστιμα για «αυθαίρετες κατασκευές σε δασικές εκτάσεις», συντάσσει πρωτόκολλα αποβολής και κατεδάφισης, καταστρέφει οικογένειες φτωχών εργαζομένων».
     Στο δεύτερο θέμα είχατε αναφερθεί και παλιότερα νομίζω, κύριε συνάδελφε.
     ΓΙΑΝΝΗΣ ΚΑΨΗΣ: Δύο χρόνια, κύριε Πρόεδρε. 
     ΠΡΟΕΔΡΕΥΩΝ (Κωνσταντίνος Γείτονας): «Επειδή η κατάσταση είναι τραγελαφική, ερωτώνται οι αρμόδιοι Υπουργοί:
     1. Αν θα ληφθούν τα αναγκαία νομοθετικά μέτρα, ώστε να δοθεί οριστικό και αμετάκλητο τέλος στην αγωνία των κατοίκων Νικαίας και Κερατσινίου.
     2. Πότε, επιτέλους, θα καταρτισθούν οι δασικοί χάρτες, ιδιαίτερα της Σαλαμίνας;»
     Η Υφυπουργός Περιβάλλοντος, Χωροταξίας και Δημοσίων Έργων, κ. Ροδούλα Ζήση, έχει το λόγο.
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο κύριος συνάδελφος, εκφράζοντας τους πολίτες της περιοχής, πολύ ορθά θέτει αυτήν την ερώτηση και για τη Νίκαια και για το Κερατσίνι και για τη Σαλαμίνα, γιατί κατά τη διαδικασία της κτηματογράφησης αναδείχθηκαν και αδιέξοδα, τα οποία προέρχονται από παλαιά νομοθετήματα τα οποία καθιέρωναν -για λόγους που στην πλειονότητα των περιπτώσεων δεν ανταποκρίνονται στη σημερινή εποχή και στις ανάγκες της- το λεγόμενο «απαράγραπτο» των δικαιωμάτων του δημοσίου. 
     Η νομοθεσία αυτή, συνδυασμένη με μία σειρά ειδικές διατάξεις που θεσπίζουν τεκμήρια κυριότητας υπέρ του δημοσίου, επέτρεψε στο δημόσιο να διεκδικεί σήμερα την κυριότητα πρώην δασικών περιοχών και ήδη ενταγμένων προ πολλών δεκαετιών, με δικές του ενέργειες, του δημοσίου δηλαδή, σε σχέδιο πόλης.
     Έτσι, ανυποψίαστοι πολίτες, οι οποίοι λειτούργησαν νόμιμα και κανονικά και  αγόρασαν τα διαμερίσματά τους σε κάποιους δήμους, σύμφωνα με το υπάρχον σχέδιο πόλης, αντιμετωπίζουν σήμερα μετά τη δεύτερη ανάρτηση του Κτηματολογίου το πρόβλημα αυτό, να διεκδικεί δηλαδή το ελληνικό δημόσιο τις περιοχές αυτές, λόγω του πρώην δασικού τους χαρακτήρα. 
     Πρέπει να σας πω, κύριε συνάδελφε, ότι πραγματικά από κανένα δημόσιο έγγραφο δεν προέκυπτε μέχρι σήμερα αυτός ο πρώην δασικός χαρακτήρας των ακινήτων αυτών ούτε κάποια διεκδίκηση του δημοσίου μέχρι σήμερα. 
     Έτσι, λοιπόν, εμπιστεύθηκαν οι κάτοικοι και της Νίκαιας και του Κερατσινίου το Γενικό Πολεοδομικό Σχέδιο, τους περιορισμούς και όρους που υπήρχαν κανονικά και αγόρασαν τις ιδιοκτησίες τους. Σήμερα, λοιπόν, επειδή προκύπτει αυτό το μεγάλο πρόβλημα, κύριε συνάδελφε, το Υπουργείο Περιβάλλοντος, Χωροταξίας και Δημοσίων Έργων έχει πάρει μία πρωτοβουλία μαζί με τα συναρμόδια Υπουργεία Οικονομικών και Γεωργίας να φέρει μια διάταξη νόμου, με την οποία θα επιλύεται αυτό το ζήτημα με έναν ορθολογικό και δίκαιο τρόπο, έτσι ώστε να μην αδικούνται αυτοί οι πολίτες. Αυτή η τροπολογία θα έρθει σύντομα στη Βουλή. 
     Πρέπει να σας πω ότι στα πλαίσια των υλοποιουμένων προγραμμάτων του Εθνικού Κτηματολογίου έχει ανατεθεί σε μελετητικά γραφεία δασολόγων και η σύνταξη αυτών των δασικών χαρτών. Ξέρετε βέβαια ότι η οριοθέτηση είναι αρμοδιότητα του Υπουργείου Γεωργίας. 
     Θέλω να σας ενημερώσω σε ό,τι αφορά τους δασικούς χάρτες της Σαλαμίνας και για τους ΟΤΑ Αιαντίου, Αμπελακίων, Νέας Περάμου και Σελίνων ότι έχουν ελεγχθεί αυτοί οι χάρτες, έχουν θεωρηθεί, εκτός από τον ΟΤΑ της Νέας Περάμου για τον οποίο αναμένεται να θεωρηθούν εντός των προσεχών ημερών. 
     Οφείλω επίσης να ενημερώσω ότι το Υπουργείο Γεωργίας είπε ότι η αρμόδια Διεύθυνσή του βρίσκεται στο τελικό στάδιο επεξεργασίας οδηγιών …
     ΓΙΑΝΝΗΣ ΚΑΨΗΣ: Το είχε πει πρόπερσι το Δεκέμβριο.
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, σε ερώτημα που έθεσα κι εγώ στο Υπουργείο Γεωργίας, χθες μου έδωσαν ακριβώς αυτήν την πληροφορία ότι πολύ σύντομα θα έχουμε την ανάρτηση, έτσι ώστε να υπάρξουν οι αντιρρήσεις, οι ενστάσεις και να έχουμε την απόφαση για την περιοχή.
     Πρέπει να σας ενημερώσω κάτι άλλο για τη Σαλαμίνα. Υπάρχει από τον Οργανισμό Ρυθμιστικού της Αθήνας η επεξεργασία μιας ζώνης οικιστικού ελέγχου για την περιοχή εκεί με ένα ολοκληρωμένο πρόγραμμα που θα βοηθήσει και την ανάπτυξη της περιοχής. 
     ΠΡΟΕΔΡΕΥΩΝ (Κωνσταντίνος Γείτονας): Ο κ. Καψής έχει το λόγο.
     ΓΙΑΝΝΗΣ ΚΑΨΗΣ: Κύριε Πρόεδρε, κύριοι συνάδελφοι, κυρία Υφυπουργέ, βαρέθηκα να έχω δίκιο. Τα ίδια μου έχετε πει προ τριών ετών. Μου υποσχέθηκε το Υπουργείο Γεωργίας ότι τον προπερασμένο Δεκέμβριο θα είναι έτοιμοι οι δασικοί χάρτες. Η διάταξη που πάτε να κατεβάσετε είναι εσφαλμένη. Σας προειδοποιώ ότι καμία ρύθμιση δεν μπορεί να γίνει λόγω των συνταγματικών περιορισμών, αν δεν υπάρχουν δασικοί χάρτες. Αυτήν τη στιγμή έχει σταματήσει κάθε αγοραπωλησία στη Νίκαια και στο Κερατσίνι. Οι άνθρωποι αγωνιούν. Στη Σαλαμίνα υπάρχουν πρόστιμα 65 εκατομμυρίων δραχμών για ιδιοκτησίες 10 εκατομμυρίων δραχμών. Δεν κατορθώσατε ούτε να πείτε στο δασάρχη Πειραιά να βάλει νερό στο κρασί του και να περιμένει. Τα ακούω δυόμισι - τρία χρόνια. Έχω  φάει τα πόδια μου στο Υπουργείο Γεωργίας και σε όλους τους άλλους οργανισμούς. Δεν καταλαβαίνω πώς μπορείτε να δουλεύετε ήσυχα, όταν χιλιάδες άνθρωποι αγωνιούν. Ξέρετε τι θα πει ένας φτωχός άνθρωπος, που δεν έχει εργασία πολλές φορές ή προσπαθεί να τα βγάλει πέρα με 200.000 δραχμές το μήνα να του έρχονται τα πρόστιμα και οι καταδικαστικές αποφάσεις; Ξέρετε και κάτι άλλο; Όλες αυτές οι αποφάσεις που βγαίνουν και περιβάλλουν τον τύπο της δικαστικής αποφάσεως, δεν αίρονται με μία νομοθετική διάταξη. Τι θα κάνετε; Αμνηστία θα δώσετε ή χάρη; Καταλαβαίνετε; Μη μου πείτε «δεν πρόφθασα». 
     Κυρία μου –με συγχωρείτε που σας το λέω- δεν διεκδικώ Υπουργείο, αλλά ήμουν οκτώ χρόνια Υφυπουργός και Αναπληρωτής Εξωτερικών. Δεν άφησα ποτέ μία δουλειά παραπάνω από μία εβδομάδα. Και ξέρετε γιατί; Γιατί είχα στο συρτάρι μου έτοιμη μία επιστολή παραίτησης. Δεν μπορείτε να καταδικάζετε χιλιάδες ανθρώπους σε αγωνία. Προσωπικά αίρω την εμπιστοσύνη μου από τα δύο αυτά Υφυπουργεία.
     ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο να δευτερολογήσει.
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, γνωρίζετε πολύ καλά ότι η «Κτηματολόγιο Α.Ε.» έχει ξεκινήσει όλες τις διαδικασίες της ανάρτησης όλων των σχεδίων των ιδιοκτησιών, μία συντεταγμένη διαδικασία που τα χρονικά της περιθώρια έχουν φθάσει να συναποφασιστεί μέσα στη Βουλή. Και βεβαίως όλη αυτή η προσπάθεια, το νοικοκύρεμα δηλαδή και η τακτοποίηση αυτών των θεμάτων μέσα από τους νόμους, είναι ακριβώς για να βοηθήσει και να κατοχυρώσει τους πολίτες και τα συνταγματικά τους δικαιώματα. Δε νομίζω ότι η Κυβέρνηση είτε το ΥΠΕΧΩΔΕ, είτε το Υπουργείο Γεωργίας είναι αντίθετο στην κατοχύρωση αυτών των συνταγματικών δικαιωμάτων. Είναι όμως θετική ρύθμιση που πρέπει να γίνει, ακριβώς για να βοηθήσει προς αυτήν την κατεύθυνση. Αν μπορεί να λυθεί το θέμα απλά και μόνο με την επίκληση του Συντάγματος, τότε δεν θα υπήρχε και λόγος αυτής της κοινοβουλευτικής ερώτησης. 
     Η κατάρτιση του Δασικού Κτηματολογίου είναι αρμοδιότητα του Υπουργείου Γεωργίας. Η «Κτηματολόγιο Α.Ε.» συντάσσει το Εθνικό Κτηματολόγιο. Οι δασικοί χάρτες, σύμφωνα με το ν. 2664/1998 είναι αρμοδιότητα του Υπουργείου Γεωργίας.
     Αυτά είναι γνωστά όμως και δεν νομίζω ότι είναι ευθύνη Υφυπουργών. Υπάρχει, λοιπόν, μια συντεταγμένη διαδικασία και δεν νομίζω να θέλει κανείς να απεμπολήσει κάποιες αρχές και αξίες μιας σύννομης διαδικασίας. 
     Εκείνο που έχει σημασία είναι ότι πραγματικά υπάρχει αυτό το πρόβλημα. Το πρόβλημα αυτό αναδείχθηκε τώρα με τη δεύτερη ανάρτηση. Υπάρχουν συγκεκριμένες ενέργειες. Τα τρία συναρμόδια Υπουργεία θα συγκροτήσουν επιτροπή και θα γίνει αυτή η νομοθετική ρύθμιση, που θα έλθει στη Βουλή. Παράλληλα όμως υπάρχουν δράσεις που έχουν να κάνουν με την τακτοποίηση πολλών θεμάτων και αυτό θα γίνει με τις ζώνες οικιστικού ελέγχου. 
     Όπως ανέφερα και πριν, κύριε Πρόεδρε, γίνονται μελέτες από τον οργανισμό και αυτές οι μελέτες έχουν ένα χρονικό περιθώριο. Έχουν αποφασιστεί και έχουν αναρτηθεί σύμφωνα με τους διαγωνισμούς και σύμφωνα με τις νόμιμες διαδικασίες. 
     ΓΙΑΝΝΗΣ ΚΑΨΗΣ: Κύριε Πρόεδρε, ζητώ την άδεια να καταθέσω στα Πρακτικά δύο αποσπάσματα …
     ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο, κύριε Καψή. Καταθέστε τα στα Πρακτικά.
     (Στο σημείο αυτό ο Βουλευτής κ. Γιάννης Καψής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Κυρίες και κύριοι συνάδελφοι, έχω την τιμή να σας ανακοινώσω ότι ο συνάδελφος Βουλευτής Λάρισας κ. Χρήστος Ζώης, ζητεί ολιγοήμερη άδεια απουσίας στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια.
     Δεύτερη είναι η με αριθμό 304/27-1-2003 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τους Υπουργούς Οικονομίας και Οικονομικών, Εργασίας και Κοινωνικών Ασφαλίσεων, σχετικώς με την κατάργηση της ειδικής εισφοράς επί των συντάξεων κλπ.
     Η επίκαιρη ερώτηση του κ. Σιούφα έχει ως εξής:
     «Η ειδική εισφορά επί των συντάξεων (πλην ΟΓΑ και ΝΑΤ), που υπερβαίνουν τις 100.000 δρχ. θεσπίστηκε με τον ν.2084/92 και θα ίσχυε μέχρι 31.12.1997, οφειλόταν δε στο ότι τότε η κοινωνική ασφάλιση διερχόταν σοβαρότατη κρίση και βρισκόταν στα πρόθυρα της κατάρρευσης.
     Ενώ όμως τότε το ΠΑΣΟΚ αντιτάχθηκε στο νόμο και ειδικά στη ρύθμιση αυτή, είχε δε υποστηρίξει ότι ως Κυβέρνηση θα καταργούσε το νόμο και πρωτίστως τη διάταξη αυτή, αργότερα ως Κυβέρνηση και με διάφορους νόμους παρέτεινε τη διατήρηση αυτής της εισφοράς μέχρι 31.12.2001. Μάλιστα με τον τελευταίο ασφαλιστικό νόμο 3029/2002 η Κυβέρνηση του ΠΑΣΟΚ διατήρησε την εισφορά αυτή μέχρι 1.1.2008, δηλαδή για επιπλέον 10 χρόνια από τότε που έληγε σύμφωνα με τον αρχικό νόμο. Κατόπιν των ανωτέρω:
     Ερωτώνται οι Υπουργοί Οικονομίας και Οικονομικών και Εργασίας και Κοινωνικών Ασφαλίσεων και καλούνται να ενημερώσουν την Εθνική Αντιπροσωπεία: 
     1. Γιατί διατηρείται δέκα χρόνια επιπλέον η εισφορά επί των συντάξεων, ενώ θα έπρεπε να είχε καταργηθεί από 31-12-97.
     2. Δεδομένου ότι το μέτρο αφορούσε μια περίοδο αδιεξόδων, για το Ασφαλιστικό Σύστημα και δεδομένου ότι η Κυβέρνηση διακηρύσσει ότι έλυσε το ασφαλιστικό πρόβλημα, προτίθεται να προβεί σε άμεση κατάργηση της εισφοράς;»
     Θα απαντήσει ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριε συνάδελφε, πραγματικά η παρακράτηση της ειδικής μηνιαίας εισφοράς από τις συντάξεις του δημοσίου θεσπίστηκε με τις διατάξεις της παραγράφου 3 του άρθρου 20 του ν. 2084/92 οι οποίες, σε σχέση με τις λήξεις, όριζαν ότι η ημερομηνία λήξης της ανωτέρω ειδικής εισφοράς δεν μπορεί να γίνει ενωρίτερα από την 31 Δεκεμβρίου 1997. 
     Ο νόμος εκείνος –το συγκεκριμένο άρθρο συνεχίζει βέβαια να ισχύει- δεν προσδιόριζε ημερομηνία κατάργησης της εισφοράς αυτής. Οριοθετούσε χρόνο ότι η διακοπή θα έπρεπε να γίνει με την έκδοση προεδρικού διατάγματος. Ήταν σαφές, λοιπόν, ότι και ο νομοθέτης εκείνη τη χρονική περίοδο οριοθέτησε μια ημερομηνία η οποία μπορούσε να παραταθεί στο μέλλον. 
     Άρα, και τότε ακόμα προέβλεπε ότι ενδεχομένως οι δυσκολίες και οι δυσπραγίες δεν θα είχαν ξεπεραστεί τη συγκεκριμένη χρονική περίοδο και θα χρειαζόταν μια παράταση προκειμένου να συμβάλει ο πόρος αυτός. Θέλω, λοιπόν, να πω ότι με αυτό το σκεπτικό θεσπίστηκε η διάταξη αυτή. 
     Τώρα, σε σχέση με τα ερωτήματα που θέτετε έχω να πω τα εξής. 
     Στο πρώτο σκέλος νομίζω ότι σας απάντησα. Ως προς το δεύτερο σκέλος, θέλω να πω ότι έχουμε οριοθετήσει την ημερομηνία 31/12/2007 σαν ημερομηνία πια που δεν μπορεί να παραταθεί ή να καταργηθεί με ένα προεδρικό διάταγμα. Ο νόμος ορίζει ότι τότε σταματάει αυτή η εισφορά. Γιατί, αγαπητέ συνάδελφε -που είστε και γνώστης και μάλιστα βασικός και σας θεωρώ και αξιόπιστο κριτή αυτής της διαδικασίας- μέχρι εκείνη τη χρονική στιγμή κρίναμε απαραίτητη σαν πολιτική ηγεσία και σαν Κυβέρνηση τη συνέχιση αυτού του πόρου, δεδομένου ότι οι εξυγιαντικές προσπάθειες που οικοδομούνται αυτήν τη στιγμή από το ισχύον θεσμικό πλαίσιο και κυρίως από την τελευταία νομοθετική παρέμβαση του ν. 3029 θα αποδώσουν. Ωστόσο όμως, κρίνεται απαραίτητη η ύπαρξη αυτού του πόρου μέχρι τη συγκεκριμένη ημερομηνία.
     Αν οι εξελίξεις αποδείξουν ότι τα πράγματα βελτιώνονται –και σας βεβαιώ ότι βελτιώνονται, αρκεί να σας πω ότι φέτος το ΙΚΑ είχε έσοδα πάνω από 100 δισεκατομμύρια από τα προβλεπόμενα και ήταν η μοναδική χρονιά μέσα στα τελευταία είκοσι πέντε χρόνια λειτουργίας του που δεν αναγκάστηκε να προσφύγει σε δανεισμό για να αντιμετωπίσει τις πρόσθετες πληρωμές Δεκεμβρίου, δηλαδή σύνταξη Δεκέμβρη, δώρο Χριστουγέννων και σύνταξη Γενάρη- αν οι εξελίξεις είναι θετικές –και νομίζω ότι όλοι σ’ αυτήν την Αίθουσα το ευχόμεθα- να είσθε βέβαιος ότι ο νομοθέτης, όποιος και αν είναι εκείνη την χρονική στιγμή, θα επισπεύσει, θα μεταφέρει την ημερομηνία αυτή προς τα εμπρός. 
     Άρα, λοιπόν, νομίζω ότι απαντώ επί της ουσίας και με πολύ μετριοπάθεια και σας βεβαιώ αξιόπιστα με την έννοια των στοιχείων. Η πολιτική πτυχή είναι μία άλλη υπόθεση. 
     Επομένως, αγαπητέ συνάδελφε, απαντώ στο ερώτημά σας και νομίζω ότι το 2007 θα έχουν δημιουργηθεί οι όροι και οι προϋποθέσεις που να καθιστούν άνετη και χωρίς προβλήματα την κατάργηση αυτού του πόρου. 
     ΠΡΟΕΔΡΕΥΩΝ (Κωνσταντίνος Γείτονας): Ο κ. Σιούφας έχει το λόγο.
     ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, περίμενα τελείως διαφορετική απάντηση από τον κύριο Υπουργό. Οι λόγοι είναι οι εξής:
     Πράγματι υπεβλήθη αυτή η εισφορά ως συνδρομή όλων τότε για να στηριχθεί το καταρρέον ασφαλιστικό σύστημα, δηλαδή συνδρομή εργαζομένων, εργοδοτών, της πολιτείας με την τριμερή χρηματοδότηση και των ίδιων των συνταξιούχων.
     Είχε χρονικό ορίζοντα η εισφορά, γιατί το σύστημα στάθηκε όρθιο, αντέχει μέχρι και σήμερα και θα αντέχει, παρά το γεγονός ότι στη διαδρομή πολλές από τις παρεμβάσεις τις οποίες κάνατε, κινήθηκαν σε ακριβώς αντίθετη κατεύθυνση από εκείνη που έπρεπε. 
     Θυμίζω, κύριε Πρόεδρε, ότι αυτό το νομοθέτημα δέχτηκε, όταν ψηφιζόταν, σε μια βραδιά τριάντα ονομαστικές ψηφοφορίες. Ξεκινήσαμε από τις έξι η ώρα το απόγευμα και τελειώσαμε την επόμενη ημέρα το πρωί στις οκτώ η ώρα. Πέρα από την δέσμευση της κατάργησης και του νόμου, αλλά και αυτής της διάταξης, βλέπουμε στη διαδρομή, όχι μόνο να μην έχει γίνει αυτό, αλλά αντίθετα να έχει παραταθεί για πέντε χρόνια μέχρι το 2001 και να παρατείνεται για άλλα πέντε χρόνια μέχρι το 2008.
     Αυτό δείχνει δύο πράγματα, κύριε Πρόεδρε. Την αναξιοπιστία και την ασυνέπεια του ΠΑΣΟΚ και των Κυβερνήσεών του από το 1996 και μετά. Δικαιολογημένα οι συνταξιούχοι βρίσκονται μπροστά στο δίλημμα, ποιος εμπαίζει ποιον.
     Θέλω επίσης, κύριε Πρόεδρε, να σημειώσω ότι δεν είναι μόνο το άρθρο 20 που προβλέπει τα της συμμετοχής των συνταξιούχων του δημοσίου. Είναι αν δεν κάνω λάθος και το άρθρο 61 ή 63, που προβλέπει την συμμετοχή των συνταξιούχων των λοιπών ασφαλιστικών ταμείων. Είναι δύο οι διατάξεις. Εσείς επιμένετε.
     Εκείνο που έχει σημασία, κύριε Πρόεδρε, και είναι και το μεγάλο ερώτημα, είναι το εξής: Γιατί διατηρείται για δέκα επιπλέον χρόνια αυτή η εισφορά η οποία δεν παραμένει στα ίδια ταμεία, αλλά πηγαίνει και χρηματοδοτεί τον ΛΑΦΚΑ, τον Λογαριασμό Αλληλεγγύης Φορέων Κοινωνικής Ασφάλισης για να χρηματοδοτούνται εξαιρετικά ελλειμματικά ταμεία; Αλλά αυτή η πρόβλεψη είχε άλλου είδους οδηγό για να στηρίζει τα προβληματικά ταμεία και όχι την εισφορά των συνταξιούχων.
     Δεύτερον, και τώρα η Κυβέρνηση αν είναι συνεπής και ο ίδιος ο Πρωθυπουργός και ο Υπουργός των Οικονομικών θα πρέπει αυτήν την εισφορά στους συνταξιούχους να την καταργήσουν, γιατί διαφορετικά επιβεβαιώνουν αυτό το οποίο πλέον είναι πεποίθηση στην κοινωνία, ότι το ΠΑΣΟΚ και η Κυβέρνησή του είναι ανάλγητη απέναντι στα προβλήματα που έχουν οι πολίτες που ζουν κάτω από τα όρια της φτώχειας.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Αγαπητέ συνάδελφε, λυπάμαι ειλικρινά για το σύνολο των πολιτικών σας επιχειρημάτων.
     Θα σας πω μερικές αντιφάσεις. Είπατε ότι θεσπίστηκε αυτό από σας, από τη Νέα Δημοκρατία, σαν συνδρομή στο καταρρέον ασφαλιστικό σύστημα. Δεν θέλω να σας θυμίσω, ποιοι ήταν οι λόγοι που δημιούργησαν το καταρρέον ασφαλιστικό σύστημα σε εκείνη την περίοδο. Δεν θέλω να σας θυμίσω την περίοδο 1988-1989, 1990-1991 που η οικονομία απειλήθηκε από κατάρρευση από μία αλλοπρόσαλλη και αλαζονική πολιτική που βύθισε όλη τη χώρα στα σκάνδαλα και τη σκανδαλολογία, που βύθισε την οικονομία και εξ αυτού του λόγου έφθασαν τα ταμεία και η οικονομία στο σημείο που έφθασαν.
     Βέβαια, ο ελληνικός λαός απάντησε.
     ΔΗΜΗΤΡΙΟΣ ΣΙΟΥΦΑΣ: Εσείς κυβερνούσατε το 1988 και το 1989. Δεν κυβερνούσε η Νέα Δημοκρατία.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ο ελληνικός λαός απάντησε σε όλα αυτά.
     Εσείς είπατε στη συνέχεια ότι παρ’ όλες τις παρεμβάσεις του ΠΑΣΟΚ -όταν λέτε παρεμβάσεις, εννοείτε το διπλασιασμό της κατώτερης σύνταξης και μία σειρά πράγματα που είναι ανατροπή μίας σειράς αδικιών και ανάλγητων ρυθμίσεων του ν. 2084- ότι το σύστημα αντέχει. 
     Σε αυτό το σημείο πέφτετε σε αντιφάσεις. Φύγατε ως ουραγοί απ’ αυτήν τη Βουλή και μάλιστα καταγγείλατε έξω ότι καταστρέφουμε το ασφαλιστικό σύστημα και ότι το σύστημα δεν αντέχει. Σήμερα, όμως, ομολογείτε ότι αντέχει. 
     Είπατε ότι δεσμευθήκαμε για καταργήσεις. Θέλω να σας πω ότι για τις καταργήσεις που δεσμευθήκαμε, προχωρήσαμε με απόλυτη συνέπεια. Δεν είμαστε ούτε αναξιόπιστοι ούτε ασυνεπείς. Το ποιος κοροϊδεύει ποιον, το ξέρει πολύ καλά ο ελληνικός λαός. Ξέρει πολύ καλά ότι οι βασικές δομές του κοινωνικοασφαλιστικού συστήματος στην Ελλάδα –ένα σύστημα που οικοδομήθηκε τα τελευταία είκοσι πέντε χρόνια- έχουν και σφραγίδα και χρώμα και ιδεολογικό προσανατολισμό. Όλα αυτά είναι χρώμα, ιδεολογικός προσανατολισμός και πολιτική ευθύνη ΠΑΣΟΚ.
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ζητώ την έγκρισή σας, για να συζητήσουμε τώρα την επίκαιρη ερώτηση του δευτέρου κύκλου του Βουλευτή κ. Καραμπίνα προς τον Υπουργό Γεωργίας, γιατί ο Υπουργός Γεωργίας, ο κ. Δρυς, πρέπει να παρακολουθήσει τη συνεδρίαση του Υπουργικού Συμβουλίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα ενέκρινε τη ζητηθείσα έγκριση.
     Θα συζητηθεί η δεύτερη επίκαιρη ερώτηση δεύτερου κύκλου με αριθμό 294/27-1-2003 του Βουλευτή της Νέας Δημοκρατίας, κ. Κωνσταντίνου Καραμπίνα προς τον Υπουργό Γεωργίας, σχετικώς με την αποζημίωση των πληγέντων από την έντονη κακοκαιρία παραγωγών εσπεριδοειδών του Νομού Άρτας.
     Η επίκαιρη ερώτηση του κυρίου συναδέλφου έχει ως εξής:
     «Οι αντίξοες καιρικές συνθήκες (έντονες βροχοπτώσεις, παγετός, ανεμοθύελλες, πλημμύρες) κατέστρεψαν μεγάλο μέρος της παραγωγής εσπεριδοειδών στο Νομό της Άρτας. Στο 60% υπολογίζεται μέχρι σήμερα η καταστραφείσα παραγωγή και οι συνεχιζόμενες έντονες βροχοπτώσεις θα ολοκληρώσουν την καταστροφή.  Οι αγρότες εσπεριδοκαλλιεργητές βρίσκονται σε απόγνωση καθόσον ζουν αποκλειστικά από το εισόδημα των εσπεριδοειδών.
     Η Κυβέρνηση πρέπει να προστρέξει και να προχωρήσει με γρήγορες διαδικασίες σε αποζημίωση της παραγωγής που κατεστράφη, ώστε να εξασφαλίσει εισόδημα για τους αγρότες. Αυτό μπορεί να επιτευχθεί μόνο μέσω των αποζημιώσεων από τον ΕΛΓΑ.
     Η μέχρι σήμερα θέση της Κυβέρνησης να προχωρήσει σε αποζημιώσεις, μέσω της διαδικασίας των ΠΣΕΑ (χρονοβόρος διαδικασία, δυσμενέστεροι όροι ένταξης των πληγέντων και υπό την έγκριση της Ευρωπαϊκής Επιτροπής) είναι απαράδεκτη όσο και ανάλγητη.
     Το επιχείρημα ότι δεν υφίστανται οι προϋποθέσεις αποζημιώσεων από τον ΕΛΓΑ είναι καθαρά εμπαιγμός και αυτό, γιατί τα όσα εκδηλώθηκαν στην Άρτα από πλευράς καιρικών συνθηκών και κατέστρεψαν την παραγωγή, καλύπτονται πλήρως από τα όσα περιλαμβάνονται στον Κανονισμό του ΕΛΓΑ.
     Ερωτάται ο κύριος Υπουργός:
     Προτίθεται η Κυβέρνηση να αναθεωρήσει τη θέση της (διαδικασία αποζημίωσης μέσω των ΠΣΕΑ) και να προχωρήσει σε άμεσες διαδικασίες εκτιμήσεων και αποζημιώσεων τελικά μέσω του ΕΛΓΑ, ώστε να εξασφαλισθεί έγκαιρα εισόδημα στους πληγέντες αγρότες καλλιεργητές εσπεριδοειδών του Νομού Άρτας;»
     Θα απαντήσει ο Υπουργός Γεωργίας, κ. Δρυς. 
     Ορίστε, κύριε Δρυ, έχετε το λόγο.
     ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, κυρίες και κύριοι συνάδελφοι, ευχαριστώ τον κ. Καραμπίνα, γιατί μου δίνει τη δυνατότητα να απαντήσω, άλλη μία φορά, στο θέμα της αντιμετώπισης από την Κυβέρνηση της καρπόπτωσης, η οποία παρατηρείται στα εσπεριδοειδή φέτος το χειμώνα. 
     Κύριοι συνάδελφοι, είχαμε επανειλημμένες συζητήσεις στο Υπουργείο με εκπροσώπους των Νομών Άρτας, Αργολίδας και Λακωνίας για το θέμα αυτό. Σε αυτές τις συζητήσεις ήταν παρόντες: ο συνάδελφος, κ. Καραμπίνας, ο Νομάρχης Άρτης, ο εκπρόσωπος της ΕΑΣΑ και οι εκπρόσωποι του ΕΛΓΑ. 
     Το αίτημα, το οποίο επεβλήθη, ήταν να αποζημιωθούν οι παραγωγοί από τον ΕΛΓΑ. Απαντήσαμε στους εκπροσώπους του Νομού Άρτης ότι τέτοιο αίτημα δεν στοιχειοθετείται. Τα γνωρίζει αυτά ο κύριος συνάδελφος και λυπάμαι που αναφέρει στην ερώτησή του ότι η Κυβέρνηση εμπαίζει τους παραγωγούς. 
     Σε ερώτησή μου δε -παρουσία του κυρίου συναδέλφου- αν ο Νομάρχης Άρτας με τις Νομαρχιακές Υπηρεσίες θα υπογράψει ότι η καρπόπτωση οφείλεται σε παγετό ή σε χαλάζι, απάντησε αρνητικά. 
     Κύριοι συνάδελφοι, αν θέλουμε να κάνουμε πολιτική, πρέπει να χρησιμοποιούμε μόνο τη γλώσσα της αλήθειας. Μόνον αυτή περιέχει επιχειρήματα, τα οποία είναι κατανοητά από τους αγρότες μας. 
     Δεν είναι δυνατόν η ελληνική Κυβέρνηση, να υποβάλει αίτημα στην Ευρωπαϊκή Ένωση για να αποζημιωθούν οι παραγωγοί εσπεριδοειδών από τον ΕΛΓΑ, όταν γνωρίζετε καλά ότι οι γεωτεχνικοί του ΕΛΓΑ αρνήθηκαν να υπογράψουν τη σχετική αιτιολογική έκθεση των αιτίων της καρπόπτωσης.
     Και γι’ αυτό το λόγο, κύριοι συνάδελφοι, η Κυβέρνηση επιδεικνύοντας μέγιστη ευαισθησία και κατανόηση στο πρόβλημα αυτό, αποφάσισε να προχωρήσει στη διαδικασία ΠΣΕΑ. Αυτό για όλους τους νομούς που έχουν αντίστοιχο πρόβλημα.
     Ο Νομός Άρτας, δυστυχώς –όπως μου δήλωσαν οι εκπρόσωπόί του- δε συμφωνεί με τη διαδικασία αυτή. Θέλει να καταβληθούν αποζημιώσεις από τον ΕΛΓΑ. Τα χρήματα όμως του ΕΛΓΑ είναι χρήματα του ελληνικού λαού και πρέπει να φροντίζουμε να διατίθενται με σωστό τρόπο. 
     Θα ήθελα, λοιπόν, να παρακαλέσω και τον κ. Καραμπίνα να κατανοήσει την αντικειμενική αδυναμία του ΕΛΓΑ να πληρώσει αποζημιώσεις εξ αιτίων που δεν καλύπτονται από τον Οργανισμό του. Η διαδικασία των ΠΣΕΑ είναι σαφής. Συμφωνήσαμε, ανά νομό, να συγκροτηθούν τριμελείς επιτροπές που θα εξετάσουν τις ζημιές. Οι επιτροπές λειτουργούν από 15/1/2003 και συγκροτούνται από έναν υπάλληλο ΕΛΓΑ, έναν υπάλληλο της Νομαρχιακής Αυτοδιοίκησης και έναν εκπρόσωπο των ομάδων παραγωγών.
     Ο κ. Καραμπίνας πρέπει να κατανοήσει ότι η διαδικασία των ΠΣΕΑ είναι η μόνη που υπάρχει και είναι ισοδύναμη με αυτήν του ΕΛΓΑ.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Καραμπίνας έχει το λόγο.
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ειλικρινά λυπάμαι, κύριε Υπουργέ, που εσείς δεν κατανοείτε το πρόβλημα. Είχα μια ελπίδα ότι με την πληροφόρηση που θα είχατε σε σχέση με το μέγεθος του προβλήματος και τις κοινωνικές διαστάσεις του, θα αναθεωρούσατε τη θέση σας σχετικά με τη διαδικασία ΠΣΕΑ που επιλέξατε και την οποία γνωρίζετε ότι είναι και χρονοβόρα και εν πάση περιπτώσει δεν δεσμεύεστε χρονικά το πότε θα αποζημιωθούν οι αγρότες, οι οποίοι βρίσκονται σήμερα σε απόγνωση. Οι αγρότες αυτοί ζουν σήμερα αποκλειστικά από την καλλιέργεια αυτή, η οποία έχει καταστραφεί κατά 60%. 
     Δεν ξέρω αν το γνωρίζετε αυτό, κύριε Υπουργέ. Θα έπρεπε να είχατε στοιχεία σήμερα εδώ, που πιθανώς να μην έχετε και εξ αυτού του λόγου ίσως να εμμένετε σ’ αυτήν την κοινωνικά ανάλγητη και απαράδεκτη θέση. 
     Από τη στιγμή κατά την οποία δεν έχει εισόδημα και το αποκλειστικό του εισόδημα είναι η καλλιέργεια αυτή και κατεστράφη η παραγωγή του, μπορείτε να μας πείτε, κύριε Υπουργέ, για να σας κατανοήσουμε εμείς, αλλά και οι αγρότες που μας ακούνε, τι θα φάει αυτός ο άνθρωπος; Μπορείτε να μας πείτε πότε θα αποζημιωθούν από τη διαδικασία των ΠΣΕΑ σε ένα μήνα, σε δύο μήνες; Πώς θα πληρώσουν οι άνθρωποι αυτοί το φως, το τηλέφωνο, τα έξοδα των παιδιών τους, πώς θα κάνουν Πάσχα, πώς θα καλλιεργήσουν; Ποιος θα τους πληρώσει και πότε;
     Πρέπει να ντρέπεται η Κυβέρνησή σας όταν δεν μπορεί να εκτιμήσει ένα πρόβλημα με αυτές τις κοινωνικές διαστάσεις. Και έρχεστε εσείς εδώ να ζητήσετε από μας να σας κατανοήσουμε. Ποια κατανόηση να σας δείξουμε; 
     Εν πάση περιπτώσει, κύριε Υπουργέ, οι προβαλλόμενοι τυπικοί λόγοι δεν νομίζω ότι υφίστανται. Υπήρξαν έντονες, άκαιρες βροχοπτώσεις 400% πάνω από το μέσο όρο στην περιοχή που αναφέρονται στον κανονισμό του ΕΛΓΑ. Τι επιχειρηματολογία ήταν αυτή; Φοβόσαστε τους εισαγγελείς ότι θα σας βάλουν μέσα γιατί θα εξασφαλίσετε εισόδημα στους αγρότες, που δεν έχουν να φάνε; Οι εισαγγελείς διώκουν τους λωποδύτες της διαπλοκής και αυτό έχουν χρέος να κάνουν. Όχι εσάς που θα ασκήσετε το κοινωνικό σας χρέος.
     Κύριε Υπουργέ, η κατάσταση είναι τραγική, ο κόσμος αυτός βρίσκεται σε απόγνωση και σας κάνω έκκληση να αναθεωρήσετε τη θέση σας. Η Κυβέρνηση πρέπει να προστρέξει κοντά σ’ αυτούς τους ανθρώπους, διότι οι διαστάσεις είναι μεγάλες. Αν δεν το πράξετε θα φέρετε πλήρως τις ευθύνες. Ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Ο Υπουργός κ. Δρυς έχει το λόγο. 
     ΓΕΩΡΓΙΟΣ ΔΡΥΣ ( Υπουργός Γεωργίας):  Κύριε Πρόεδρε, σας ευχαριστώ πολύ. 
     Η Κυβέρνηση θα χρησιμοποιήσει ένα νόμιμο τρόπο καταβολής των αποζημιώσεων στους εσπεριδοειδοπαραγωγούς. Εντύπωση προκαλεί στο Κοινοβούλιο γιατί η Νέα Δημοκρατία δεν θέλει τη διαδικασία ΠΣΕΑ. Κύριοι συνάδελφοι, δεν πρόκειται οι αγρότες της Άρτας να χορτάσουν από τα παχιά λόγια της Νέας Δημοκρατίας. Διότι περί αυτού πρόκειται. Είναι ένα χαρακτηριστικό παράδειγμα της λαϊκίστικης προσέγγισης του προβλήματος, που αντιμετωπίζουν οι εσπεριδοειδοπαραγωγοί. 
     Κύριοι συνάδελφοι διάφοροι εκπρόσωποι των παραγωγών μού ζήτησαν να βαφτίσω το κρέας ψάρι. Αυτό θέλει και ο κύριος συνάδελφος. 
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Φέρτε μια τροπολογία να την ψηφίσουμε. 
     ΓΕΩΡΓΙΟΣ ΔΡΥΣ ( Υπουργός Γεωργίας): Δεν μπορώ να το κάνω αυτό, κύριοι συνάδελφοι, διότι οι γεωτεχνικοί του ΕΛΓΑ αρνούνται να προσυπογράψουν ότι η ζημιά οφείλεται σε ασφαλιστικά καλυπτόμενα αίτια. Από την αγόρευση του συναδέλφου, διαπιστώνω ότι η Νέα Δημοκρατία είναι πάρα πολύ κοινωνικά ευαίσθητη όταν είναι στην Αντιπολίτευση. Αλλά η Νέα Δημοκρατία έχει και ιστορία. Η Νέα Δημοκρατία ήταν πάντοτε κοινωνικά ανάλγητη όταν ήταν στην κυβέρνηση. Όταν είναι στην Αντιπολίτευση δεν πληρώνει το λογαριασμό και επομένως μπορεί να επιδεικνύει άμετρη ευαισθησία για τα προβλήματα των αγροτών. 
     Κύριοι συνάδελφοι, θέλω να σας δώσω μερικά στατιστικά στοιχεία για να τα γνωρίζετε. Το 2002 ο ΕΛΓΑ πλήρωσε 153 εκατομμύρια ευρώ. Δηλαδή 52 δισεκατομμύρια δραχμές για αποζημιώσεις ζημιών που καλύπτονται από τον ΕΛΓΑ. Εξ αυτών των 153 εκατομμυρίων ευρώ, ο Νομός ΄Αρτης εισέπραξε 13,6 εκατομμύρια ευρώ, η συντριπτική πλειοψηφία των οποίων είναι για αποζημιώσεις ΕΛΓΑ στα εσπεριδοειδή. Ο Νομός Άρτης είναι δεύτερος σε ρυθμό απορρόφησης αποζημιώσεων ΕΛΓΑ, κύριε Καραμπίνα. 
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Για την ταμπακιέρα, πείτε μας. 
     ΠΡΟΕΔΡΕΥΩΝ (Κωνσταντίνος Γείτονας): Κύριε Καραμπίνα, μη διακόπτετε, παρακαλώ. 
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μα, κύριε Πρόεδρε, δεν μιλάει για το θέμα, μιλάει για την εποχή του Πάγκαλου. 
     ΠΡΟΕΔΡΕΥΩΝ (Κωνσταντίνος Γείτονας): Ηρεμία, κύριε Καραμπίνα. 
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Για όνομα της Παναγίας! 
     ΓΕΩΡΓΙΟΣ ΔΡΥΣ ( Υπουργός Γεωργίας): Ηρεμήστε, κύριε Καραμπίνα. 
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Τι να ηρεμήσω; Εγώ να ηρεμήσω; 
     ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ, δεν έχετε άλλο χρόνο. 
     ΓΕΩΡΓΙΟΣ ΔΡΥΣ ( Υπουργός Γεωργίας): Εκ των πενήντα δύο νομών της χώρας, οι οποίοι εισέπραξαν αποζημιώσεις ΕΛΓΑ ο Νομός ΄Αρτης είναι ο δεύτερος σε απορροφήσεις. Τα δε εσπεριδοειδή είναι το δεύτερο προϊόν, για το οποίο κατεβλήθησαν 40,7 εκατομμύρια ευρώ. Αυτά είναι τα στοιχεία, τα οποία και καταθέτω. 
     Ευχαριστώ, κύριε συνάδελφε, για την προσοχήν σας.
     (Στο σημείο αυτό ο Υπουργός Γεωργίας κ. Δρυς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στη συζήτηση επικαίρων ερωτήσεων πρώτου κύκλου. 
     Τρίτη είναι η με αριθμό 302/27-1-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την αποζημίωση των πληγέντων από την έντονη κακοκαιρία κατοίκων της Ανατολικής Αττικής κλπ. 
     Η επίκαιρη ερώτηση του κ. Σκυλλάκου έχει ως εξής:
     «Για άλλη μια φορά οι κάτοικοι της Ανατολικής Αττικής (στον Ωρωπό, στο Χαλκούτσι, στον Κάλαμο, στα Νέα Παλάτια, στο Δήλεσι, στο Μαραθώνα, ακόμα και στο Αγκίστρι) κινδύνευσαν και είδαν τις περιουσίες τους να καταστρέφονται από τα λασπόνερα των έντονων βροχοπτώσεων  του Σαββατοκύριακου 25-26 Γενάρη 2003. Βίωσαν, έτσι, τα επίχειρα των πολιτικών που υλοποιούν οι μεταπολεμικές κυβερνήσεις της χώρας μας: Κερδοσκοπία στη γη, αλόγιστη επέκταση των πόλεων, καταπατήσεις, μπαζώματα ρεμάτων, πυρκαγιές, έλλειψη αναδασώσεων. 
     Όπως παντού, έτσι και στην Ανατολική Αττική οι όποιες κυβερνητικές παρεμβάσεις περιορίζονται σε έργα μηδαμινά σε σχέση με τις ανάγκες αποσπασματικά, με επιλογές, προτεραιότητες, όρους και προδιαγραφές που ικανοποιούν τα κέρδη των εργολάβων, αλλά χωρίς έλεγχο συντήρησής τους. 
     Ερωτώνται οι κύριοι Υπουργοί ποια μέτρα θα πάρει η Κυβέρνηση και πότε, ώστε στην Ανατολική Αττική:
     Να διατεθούν άμεσα οι αναγκαίες πιστώσεις προκειμένου να εφαρμοσθεί ολοκληρωμένο πρόγραμμα αντιπλημμυρικών έργων σε συνδυασμό με την άμεση αναδάσωση των καμένων περιοχών και την ολοκληρωμένη διευθέτηση των χειμάρρων, την προστασία της δημόσιας και δημοτικής περιουσίας από τους καταπατητές και τη γοργή αναδάσωση της περιοχής; 
     Να αποζημιωθούν άμεσα οι πληγέντες για το σύνολον των ζημιών που έπαθαν οι περιουσίες τους;». 
     Το λόγο έχει ο κ. Τσακλίδης. 
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το πρόβλημα της αντιπλημμυρικής προστασίας της Αττικής είναι πολύ μεγάλο, σύνθετο, θέλει χρόνο και πολλά χρήματα. Βεβαίως τα τελευταία χρόνια έχουν γίνει πάρα πολλές παρεμβάσεις. Από το 1994 μέχρι σήμερα έχουν εκτελεστεί εκατοντάδες έργα στην Αττική, με προϋπολογισμό περίπου ένα δισεκατομμύριο ευρώ, δηλαδή 340 δισεκατομμύρια δραχμές. Ασφαλώς δεν αντιμετωπίστηκε ακόμα το πρόβλημα συνολικά, στην τελική του μορφή και γι’ αυτό εκπονούμε έναν καινούριο σχεδιασμό για την επόμενη πενταετία, που ίσως χρειαστεί πάνω από 200 δισεκατομμύρια δραχμές για να αντιμετωπίσουμε αποτελεσματικά το πρόβλημα της αντιπλημμυρικής προστασίας ευρύτερα της Αττικής. 
     Βέβαια τα αίτια είναι γνωστά. Η Αθήνα έχει 4 εκατομμύρια κατοίκους. Υπάρχουν πάρα πολλά μπαζωμένα ρέματα. Μόνο στην Αθήνα και στην Ανατολική Αττική υπάρχουν 550 χιλιόμετρα μπαζωμένα ρέματα. Είχαμε μεγάλες πυρκαγιές τα τελευταία χρόνια. Μάλιστα δε τον τελευταίο χρόνο έχουμε και έντονα καιρικά φαινόμενα.
     Είναι βέβαιο ότι και στην Ανατολική Αττική εκτελούνται έργα και στα πλαίσια της Αττικής Οδού εκτελούνται και έχουν εκτελεστεί δεκάδες έργα και στα πλαίσια των ολυμπιακών έργων εκτελούνται πάρα πολλά αντιπλημμυρικά έργα, αλλά εκτελούνται και αυτοτελώς αντιπλημμυρικά έργα σ΄ αυτήν την περιοχή.
     Σημειώνω μόνο ότι στην περιοχή Μεσογείων έχουμε διευθετήσεις των ρεμάτων Παναγίτσας, Γέρακα, Λεονταρίου και Αγίου Ιωάννου, συνολικού μήκους πάνω από 12 χιλιόμετρα. Έχουμε κατασκευή αγωγών όμβριων στο Γέρακα, στην Παλλήνη και στα Γλυκά Νερά, συνολικού μήκους πάνω από 10 χιλιόμετρα. Στο Σχοινιά γίνονται αντιπλημμυρικά έργα επ΄ ευκαιρία των ολυμπιακών έργων, προϋπολογισμού 5,5 εκατομμυρίων ευρώ. Κατά μήκος της μαραθώνιας διαδρομής γίνονται αντιπλημμυρικά έργα 20 εκατομμυρίων ευρώ. Στο Μαραθώνα βέβαια γίνονται κι άλλα έργα. 
     Γίνεται το φράγμα της Ραπεντώσας, έγινε ένας αγωγός Ρ1 με φρεάτια υδροσυλλογής κατά μήκος από τη Λεωφόρο Μαραθώνα έως την Παραλία Μαραθώνα.
      Κάνουμε διάλογο με τους τοπικούς φορείς από πέρυσι και μας ζήτησαν να κάνουμε ακόμη έναν αγωγό, τον Ρ1Α, με προϋπολογισμό 1,2 δισεκατομμύρια δραχμές. Κάναμε τις μελέτες, δημοπρατήθηκε το έργο και είναι στο Ελεγκτικό Συνέδριο για να ξεκινήσει.
     Κάναμε πάρα πολλές αναδασώσεις τα τελευταία χρόνια και έχουμε και ένα νέο πρόγραμμα αναδασώσεων, το οποίο ετοιμάζουμε να υλοποιήσουμε. 
     Όπως σας είπα και στην αρχή, έχουν γίνει πολλές μελέτες για την Ανατολική Αττική, κυρίως για δυο μεγάλες παρεμβάσεις, το ρέμα της Ραφήνας και το ρέμα του Ερεσίνου. Μόνο γι΄ αυτά τα δύο έργα τελειώνουν οι μελέτες φέτος και θα υλοποιηθούν με προϋπολογισμό 165 εκατομμύρια ευρώ.
     Στη δευτερολογία μου θα σας πω και για τις αποζημιώσεις.
     Κλείνοντας, λέγω ότι έχουν ήδη γίνει πολλά έργα. Κάνουμε μελέτες για πολλά νέα έργα. Κάνουμε ένα master plan, ώστε να καθορίσουμε προτεραιότητες. Πρόκειται για έναν προϋπολογισμό περίπου 200 δισεκατομμυρίων δραχμών. Η Κυβέρνηση το συζητά. Δεν έχει αποφασίσει ακόμα για το όριο του προϋπολογισμού, ώστε με τις παρεμβάσεις μας σ’ αυτήν την πενταετία από το 2003 μέχρι το 2008 να λύσουμε το πρόβλημα της αντιπλημμυρικής προστασίας σε όλη την Αττική και βεβαίως στην Ανατολική Αττική, όπου αναφέρεται συγκεκριμένα ο κύριος συνάδελφος. 
     ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Είναι η πολλοστή φορά που έχουμε και πλημμύρες και κάνουμε επίκαιρη ερώτηση.
     Έτσι όπως παρουσιάζει η Κυβέρνηση το θέμα, δίνει ελπίδες ότι σύντομα, μέχρι το 2008, θα λυθεί το πρόβλημα στην Αττική. Η αλήθεια είναι διαφορετική. Στην Ανατολική Αττική π.χ. βασικά έργα δεν έχουν ξεκινήσει. Θα αναφέρω ορισμένα παραδείγματα. Το μέγα ρέμα της Ραφήνας όχι μόνο δεν έχει ξεκινήσει, αλλά δεν υπάρχει ούτε μελέτη.
      Δεύτερον, υπάρχουν πολλά χρόνια που έχει ξεκινήσει το ρέμα Βρανά στο Μαραθώνα και ακόμα δεν έχει ολοκληρωθεί.
     Τρίτον, στο Μενίδι δεν υπάρχει σχέδιο αντιπλημμυρικής προστασίας. Σας λέγω, χοντρά ζητήματα.
     Ας φύγουμε όμως από την Ανατολική Αττική όπου εσείς επικαλείστε ορισμένα επιμέρους έργα. Εμείς δεν λέμε ότι δεν γίνονται ορισμένα επιμέρους έργα, αλλά ότι αυτά δεν είναι αποτελεσματικά. Είναι αποσπασματικά και πολύ λίγα για τις ανάγκες. 
     Έχω εδώ ένα έγγραφο σε ερώτησή μου στο Υπουργείο σας. Τι λέει για τη χρηματοδότηση των αντιπλημμυρικών έργων στην Αττική; Για την αποκατάσταση της ομαλής λειτουργίας του συστήματος απαιτούνται 300 εκατομμύρια ευρώ. Προσέξτε το νούμερο, 300 εκατομμύρια ευρώ, δηλαδή 1 τρισεκατομμύριο δραχμές.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Όχι. Τα 300 εκατομμύρια ευρώ είναι 100 δισεκατομμύρια δραχμές. Είναι βέβαιο.
     ΑΓΓΕΛΟΣ ΤΖΕΚΗΣ: Είδατε πώς μας μπερδέψατε με τα ευρώ σας;
     ΠΡΟΕΔΡΕΥΩΝ (Κωνσταντίνος Γείτονας): Να μην αρχίσουμε τα υψηλά «μαθηματικά»... Απλή αριθμητική πράξη χρειάζεται.
     ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει, με βάση τα στοιχεία που βλέπουμε εδώ και διαβάζουμε, από το 1994 μέχρι σήμερα, δηλαδή μέσα σε οκτώ χρόνια, έγιναν έργα 200 δισεκατομμυρίων δραχμών. Εσείς μας λέτε ότι μέχρι το 2008 θα καλύψετε όλες τις ανάγκες της Αττικής. Το ερώτημά μας είναι το εξής: Αν είναι έτσι, γιατί στον προϋπολογισμό που ψηφίσαμε φέτος έχουμε λιγότερα χρήματα για αντιπλημμυρικά έργα συνολικά για τη χώρα απ’ ό,τι είχαμε την περασμένη χρονιά; Δεν καταλαβαίνετε ότι για την αποκατάσταση των ζημιών σε κάθε πλημμύρα συνολικά κάθε χρόνο ξοδεύει το κράτος και οι ιδιώτες πολύ περισσότερα χρήματα από αυτά που χρειάζονται, για να κατασκευάσουμε τα αντιπλημμυρικά έργα;
     Γίνεται κουβέντα -και βλέπω ότι αντιτάσσεται το Τεχνικό Επιμελητήριο- ότι τα έργα θα πάνε με αυτοχρηματοδότηση και ότι υπάρχει κίνδυνος –φαίνεται διέρρευσε από το Υπουργείο σας- για πλημμυρόσημο, για νέους φόρους. Μην προχωράτε σε τέτοιες επιλογές.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα ξεκινήσω από το τελευταίο που έθεσε ο κ. Σκυλλάκος, γιατί και το Τεχνικό Επιμελητήριο έκανε μια αναφορά και στις εφημερίδες υπήρχαν δημοσιεύματα. Η Κυβέρνηση δεν προσανατολίζεται σε καμία περίπτωση  –και η απάντηση είναι κατηγορηματική- να επιβάλει πλημμυρόσημο  για τα έργα. Να μην ξαναγίνει κουβέντα.
     Από εκεί και πέρα. Για το θέμα της Ραφήνας και το ρέμα του Ερεσίνου οι μελέτες τελειώνουν φέτος. Είναι δύο πολύ μεγάλες παρεμβάσεις. Μόνο τα δυο αυτά έργα έχουν προϋπολογισμό 165 εκατομμύρια ευρώ, δηλαδή περίπου 60 δισεκατομμύρια δραχμές.
     ΑΝΤΩΝΗΣ ΣΚΥΛΛΑΚΟΣ: Επιπλέον του προϋπολογισμού εννοείτε.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν έχουν γραφεί στον προϋπολογισμό τα χρήματα αυτά. Βρισκόμαστε σε συνεννόηση με το Υπουργείο Οικονομίας και με τον Πρωθυπουργό. Ζητούμε 200 δισεκατομμύρια δραχμές για το πρόγραμμα αυτό. Είμαι βέβαιος ότι το πρόγραμμα θα εγκριθεί. Αυτές είναι οι συζητήσεις που γίνονται. Είμαστε προς το τέλος. Θα ξεκινήσουμε αυτές τις παρεμβάσεις για την υπόλοιπη πενταετία, για να ολοκληρώσουμε την αντιπλημμυρική προστασία συνολικά της Αττικής με ιδιαίτερο βάρος στην ανατολική και δυτική Αττική.
     Για το θέμα των αποζημιώσεων που έχετε θέσει, κύριε Σκυλλάκο, το ΥΠΕΧΩΔΕ είναι υπεύθυνο για την αποζημίωση σε βλάβες στα κτίρια. Για να γίνει αυτό, πρέπει η αρμόδια Νομαρχιακή Αυτοδιοίκηση να μας στείλει πρόταση με καταγραφή των ζημιών για οριοθέτηση της περιοχής. Αυτό μέχρι τώρα δεν έγινε. Μόλις γίνει από τη Νομαρχιακή Αυτοδιοίκηση, θα συνεχίσει η διαδικασία με γρήγορους ρυθμούς. Για τους αγρότες που έχουν πάθει ζημιές από τις πλημμύρες της συγκεκριμένης περιοχής, έχει ήδη ξεκινήσει η καταγραφή των ζημιών, για να υπάρξει και η αποζημίωση.
     Για την περιοχή του Ωρωπού, Μαλακάσας κλπ που έχει προβλήματα από τις πυρκαγιές, την άναρχη δόμηση και το μπάζωμα ρεμάτων, υπάρχει μια στενή συνεργασία και με τον Περιφερειάρχη και με τη Νομαρχιακή Αυτοδιοίκηση.
     Πρέπει η Νομαρχιακή Αυτοδιοίκηση, η πρωτοβάθμια Τοπική Αυτοδιοίκηση και η πολιτεία να αναλάβουν όλοι τις ευθύνες τους. Η Νομαρχιακή Αυτοδιοίκηση έχει την ευθύνη για την αστυνόμευση των ρεμάτων. Συνεννοηθήκαμε και ελπίζω να τηρηθούν τα συμπεφωνημένα. 
     Σε δυο, τρία ρέματα, τα οποία έχουν μπαζωθεί, υπάρχουν δραστηριότητες, επιχειρήσεις μέσα σε ρέμα, το οποίο πλημμύρισε και πέρσι και φέτος και εξαιτίας αυτού είχαμε προβλήματα. Πρέπει, λοιπόν, αυτά τα δυο, τρία ρέματα να καθαριστούν, να οριοθετηθούν και ό,τι χρειάζεται από την πλευρά τη δική μας εμείς θα το κάνουμε. Γιατί θα έχουμε συνεχώς πλημμύρες στα σπίτια απ’ αυτήν την αιτία. Έχει συμφωνήσει ο νομάρχης, ελπίζω ότι αυτή η διαδικασία θα υλοποιηθεί, ώστε κάποιους να τους βγάλουμε και έξω γιατί έχουν καταλάβει την κοίτη αυτών των ρεμάτων. Γι’ αυτό πλημμύρισαν στον Ωρωπό. 
     Ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Καλώς. 
     Θα συζητηθεί η με αριθμό 301/27.1.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη- Αικατερινάρη, προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή των έργων αντιπλημμυρικής προστασίας της Θεσσαλονίκης. 
     Η επίκαιρη ερώτηση της κ. Ξηροτύρη έχει ως εξής: 
     «Πρόσφατα το Τμήμα Κεντρικής Μακεδονίας του Τεχνικού Επιμελητηρίου Ελλάδος παρουσίασε τα αποτελέσματα έρευνας για την κατασκευή έργων αντιπλημμυρικής προστασίας στη Θεσσαλονίκη, μεταξύ των οποίων δέκα έχουν το χαρακτήρα του κατεπείγοντος. Με επανειλημμένες ερωτήσεις μας έχουμε επισημάνει τους κινδύνους που εγκυμονεί η έλλειψη υποδομών και έργων αντιπλημμυρικής προστασίας της πόλης και την ανάγκη άμεσων ενεργειών. Επίσης, την αδυναμία και την κωλυσιεργία στο να αναλάβουν οι δυο νέοι φορείς, η ΕΥΑΘ Α.Ε. και η ΕΥΔΕ Θεσσαλονίκης, πλήρως τις ευθύνες τους και να ασκήσουν τα καθήκοντά τους. 
     Έτσι τα έργα συντήρησης των φρεατίων και των ρεμάτων γίνονται ακόμη από την ΕΥΑΘ Α.Ε. παρά τα όσα ορίζει ο νόμος, ενώ οι μελέτες της ΕΥΑΘ Α.Ε. που αφορούν τα αντιπλημμυρικά έργα δεν παραλήφθηκαν ακόμη από την ΕΥΔΕ Θεσσαλονίκης με αποτέλεσμα να μην έχει ξεκινήσει ακόμη κανένα νέο έργο. Η Κυβέρνηση, παρ’ όλο που στην Αθήνα έλυσε με νέα ειδική ρύθμιση το ζήτημα του φορέα διαχείρισης των έργων από την ΕΥΔΑΠ, για τη Θεσσαλονίκη αδιαφορεί παρ’ όλο που εδώ και τρία χρόνια έχει υποσχεθεί 50 δισεκατομμύρια δραχμές για την αντιπλημμυρική θωράκισή της. 
     Ερωτάται η κυρία Υπουργός:
     Για ποιο λόγο δεν προχωρά η αποσαφήνιση των αρμοδιοτήτων και η ανάληψη των καθηκόντων από την ΕΥΑΘ Α.Ε. και την ΕΥΔΕ Θεσσαλονίκης;
     Για ποιο λόγο δεν παρέλαβε ακόμη η ΕΥΔΕ Θεσσαλονίκης τις μελέτες της «ΕΥΑΘ» για τα αντιπλημμυρικά έργα, δεν ανέλαβε τη διαχείριση των ρεμάτων και πότε προβλέπεται να γίνει αυτό;»
     Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα ήθελα να τονίσω ότι πολύ ορθά η κυρία συνάδελφος επιδεικνύει αυτό το ενδιαφέρον γιατί, όπως είπα προηγουμένως για την Αθήνα, για την Αττική, ανάλογο πρόβλημα υπάρχει και πρέπει να αντιμετωπισθεί και στη Θεσσαλονίκη. 
     Έγιναν κάποιες ρυθμίσεις θεσμικού χαρακτήρα, στις οποίες αναφέρεται η κυρία συνάδελφος. Πιστεύω ότι έχει τεθεί σε σωστές βάσεις από πλευράς θεσμικού και οργανωτικού επιπέδου η αντιμετώπιση αυτού του προβλήματος. Βρισκόμαστε σε μια μεταβατική πράγματι περίοδο εφαρμογής αυτών των ρυθμίσεων και είναι φυσικό σ’ αυτήν τη μεταβατική περίοδο να υπάρχουν κάποια μικροπροβλήματα, τα οποία προσπαθούμε να λύσουμε. 
     Με το πρόσφατο προεδρικό διάταγμα, κυρία Ξηροτύρη, το 203 που δημοσιεύθηκε στις 8 Αυγούστου 2002 η αρμοδιότητα των έργων αντιπλημμυρικής προστασίας και η συντήρησή τους στην περιοχή δραστηριότητας της «ΕΥΑΘ Α.Ε.» ανατέθηκε πλέον στην ΕΥΔΕ Θεσσαλονίκης. Παράλληλα με το άρθρο 24 του νόμου 2937 του 2001 η «ΕΥΑΘ Α.Ε.» παραμένει υπεύθυνη για τη λειτουργία και συντήρηση του παντορροϊκού δικτύου που αποτελεί σήμερα περίπου το 70% του δικτύου αποχέτευσης των ομβρίων. Σήμερα προσωρινά η «ΕΥΑΘ Α.Ε.» συνεχίζει τη συντήρηση όλου του δικτύου, ώστε να μη δημιουργηθεί πρόβλημα λειτουργίας μέχρι τη δραστηριοποίηση της ΕΥΔΕ Θεσσαλονίκης στον τομέα αυτό.
     Σύμφωνα, λοιπόν, με τις νέες ρυθμίσεις η ΕΥΔΕ Θεσσαλονίκης, θα αναλάβει τη συντήρηση του υπόλοιπου 30% του δικτύου αποχέτευσης των ομβρίων, τη συντήρηση των ρεμάτων και τη μελέτη και κατασκευή των νέων έργων αντιπλημμυρικής προστασίας. Επίσης σύμφωνα με το άρθρο 24 παράγραφος 3 του νόμου 2937 του 2001 προβλέπεται η δυνατότητα να συνάπτονται ειδικές συμβάσεις μεταξύ ΥΠΕΧΩΔΕ και «ΕΥΑΘ Α.Ε.» για την ανάθεση εργασιών αντιπλημμυρικής προστασίας. Προβλέπεται δηλαδή η δυνατότητα υποστήριξης της δραστηριότητας της ΕΥΔΕ Θεσσαλονίκης εφόσον αυτό απαιτείται και τουλάχιστον στο μεταβατικό στάδιο. Θα πρέπει να τονίσουμε ότι υπάρχει μια καλή συνεργασία μέχρι σήμερα. 
     Σε ό,τι αφορά τις μελέτες αντιπλημμυρικών έργων γνωρίζετε ότι είναι σε εξέλιξη η μεταβίβαση των σχετικών μελετών από την «ΕΥΑΘ Α.Ε.» στην ΕΥΔΕ Θεσσαλονίκης. Βεβαίως υπάρχουν διάφορες μελέτες και βρίσκονται σε διάφορα στάδια. Μερικές έχουν ολοκληρωθεί, άλλες είναι σε εξέλιξη και άλλες πρέπει να γίνουν. 
     Ακόμη και οι οριστικές μελέτες, επειδή μερικές είναι παλαιές, πρέπει να επικαιροποιηθούν, γιατί έχουν αλλάξει πάρα πολλά δεδομένα. Το Τεχνικό Επιμελητήριο κεντρικής Μακεδονίας επισημαίνει και αυτό την ανάγκη επικαιροποίησης ορισμένων μελετών, καθώς και την εκπόνηση μελετών για κάποιες περιοχές προτεραιότητας. 
     Οι διαδικασίες, λοιπόν, της παραλαβής και της σχετικής ενημέρωσης για τις μελέτες, απαιτούν κάποιο εύλογο χρονικό διάστημα. Παράλληλα για την αξιοποίηση των μελετών αυτών, θα υπάρξει έλεγχος της πληρότητας και αξιολόγηση της καταλληλότητας. 
     Για το λόγο αυτό, κυρία Ξηροτύρη, προωθείται άμεσα η ανάθεση των μελετών του Γενικού Ρυθμιστικού Σχεδίου Αντιπλημμυρικής Προστασίας, δηλαδή ενός master plan και για τη Θεσσαλονίκη. Ο στόχος είναι αυτό το master plan να ολοκληρωθεί μέσα στο καλοκαίρι. Από κει και πέρα, η Κυβέρνηση αναγνωρίζει ότι και η αντιπλημμυρική προστασία της Θεσσαλονίκης έχει μεγάλη προτεραιότητα. Μέσα στο πρόγραμμα στο οποίο αναφέρθηκα νωρίτερα των 200 δισεκατομμυρίων δραχμών που βρίσκεται σε καλό δρόμο, θα αντιμετωπιστούν και τα προβλήματα αντιπλημμυρικής προστασίας της Θεσσαλονίκης για την περίοδο 2003-2008. 
     ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, έτσι όπως ο κύριος Υπουργός ανέλυσε την κατάσταση, καταλαβαίνετε ότι τα προβλήματα είναι πάρα πολύ μεγάλα και οι διαδικασίες είναι χρονοβόρες. Το ότι υπάρχει αυτό το μεταβατικό στάδιο, εμείς το είχαμε επισημάνει και κατά την ψήφιση του νόμου το καλοκαίρι του 2001. Το προεδρικό διάταγμα ήλθε με καθυστέρηση ενός έτους και ακόμα δεν έχουν διευκρινισθεί τα καθήκοντα και οι ευθύνες των δύο υπηρεσιών. 
     Επεσήμανε ο κύριος Υπουργός ότι το αποχετευτικό σύστημα της Θεσσαλονίκης είναι ποντορροϊκό κατά 70%. Αν, λοιπόν, αυτήν τη στιγμή, που είναι συνυπεύθυνες και οι δύο υπηρεσίες και η υπηρεσία του δημοσίου και η ανώνυμη εταιρεία, αφήσουμε αυτό το θέμα να καθυστερήσει, θα έλθετε μετά από λίγα χρόνια που θα ιδιωτικοποιηθεί πλήρως η ΕΥΑΘ Α.Ε. και θα μου πείτε ότι αυτό είναι ευθύνη της ιδιωτικής εταιρείας και όχι του δημοσίου.
     Κύριε Υπουργέ, πρέπει να συνεννοηθούμε. Εδώ υπάρχουν σοβαρά θέματα. Υπάρχουν ακόμα εκκρεμότητες με το Σέιχ Σου, που δεν είναι της τάξεως πολλών εκατομμυρίων, αλλά πρέπει επιτέλους αυτή η μελέτη των μικρών φραγμάτων να τελειώσει και να γίνει η χρηματοδότηση. Υπάρχει η διευθέτηση για τους δέκα υπόλοιπους χείμαρρους, που σας επισημαίνει το  Τεχνικό Επιμελητήριο. Υπάρχει το θέμα του να ξεκαθαριστεί εάν η ΕΥΑΘ  θα συνεχίσει να κάνει τον καθαρισμό των φρεατίων μετά από απόφαση να της δοθεί αυτή η αρμοδιότητα από την ΕΥΔΕ. 
     Όπως για την ΕΥΔΑΠ των Αθηνών δώσατε μια δυνατότητα παίρνοντας 6% για τα θέματα της διαχείρισης κλπ. συντμήστε τη διαδικασία για να τελειώνει αυτή η ιστορία. Τώρα θα μου πείτε ότι οι μελέτες θέλουν επικαιροποίηση, θέλουν το ένα, θέλουν το άλλο για να τελειώσουν. Τα έργα πότε θα αρχίσουν; 
     Μιλάμε δηλαδή για μια διαδικασία που ήδη είναι χρονοβόρα και θα γίνει ακόμη περισσότερο. Έχετε δώσει για την αντιπλημμυρική προστασία της  Θεσσαλονίκης τα τελευταία πέντε χρόνια μόλις 800.000 ευρώ, ενώ χρειάζονται τουλάχιστον 15.000.000 ευρώ ανά έτος  για να υλοποιήσετε αυτό το πρόγραμμα, το οποίο λέτε μέσα σε μια εξαετία. Στην Αθήνα μόνο για τον Κηφισό δώσατε 300 δισεκατομμύρια δραχμές και για τα τελευταία σας λάθη άλλα 50 δισεκατομμύρια δραχμές. 
     Δεν γίνονται έτσι τα πράγματα, κύριε Υπουργέ. Πρέπει να συνεννοηθούμε. Πείτε μου ένα χρονοδιάγραμμα. Καταλαβαίνω τις δυσκολίες σας, αλλά πείτε μας δύο πράγματα για τη Θεσσαλονίκη για να μη θρηνήσουμε και εκεί και θύματα, αλλά και ένα σωρό περιπτώσεις που σας επισημαίνουν οι δικοί σας δήμαρχοι. 
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, για τα περισσότερα απ’ αυτά που έθιξε η κ. Ξηροτύρη, είμαι σύμφωνος. Έχει δίκιο, υπάρχει πρόβλημα και στη Θεσσαλονίκη. 
     Κυρία Ξηροτύρη, σας είπα –δεν θέλω να λέω πολλά  λόγια ή υπερβολές- ότι μαζεύουμε τις μελέτες για να δούμε τι υπάρχει, τι επικαιροποιούμε, για να βάλουμε μια ιεράρχηση μέσα από τη διαδικασία του master plan το οποίο αναθέτουμε. Η απαίτηση του Υπουργείου είναι να διατεθούν τα λεφτά αυτά στη Θεσσαλονίκη που έχει άμεση προτεραιότητα.
     ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στις επίκαιρες ερωτήσεις δεύτερου κύκλου:
     Πρώτη είναι η με αριθμό 300/27.1.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Υγείας και Πρόνοιας, σχετικώς με την ανεπάρκεια του συστήματος Υγείας στο Αιγαίο και τη λήψη των απαραίτητων μέτρων κλπ.
     Η ερώτηση του κ. Παπαδέλλη έχει ως εξής:
     «Νέο σοβαρό επεισόδιο σχετικό με πρόσφατο ατυχές περιστατικό Υγείας σε Αιγαιοπελαγίτικο νησί επανέφερε στην επικαιρότητα, όπως δυστυχώς συμβαίνει πολύ συχνά, τις ανεπάρκειες του συστήματος υγείας στο χώρο του Αρχιπελάγους. Από το 1996 και από τη θέση τότε του Υφυπουργού αρμόδιου σε θέματα υγείας, είχα την πρωτοβουλία της συγκρότησης ενός ολοκληρωμένου και πλήρους σχεδίου για την υγειονομική θωράκιση του Αιγαίου υπό την επωνυμία «Σχέδιο Ιπποκράτης». Το οργανωτικό αυτό πλαίσιο που και σήμερα, 6,5 χρόνια ύστερα από τη διαμόρφωσή του, εξακολουθεί να παραμένει στο σύνολό του επίκαιρο στις δομές, στους εξοπλισμούς, στις επιστημονικές διασυνδέσεις και στη στελέχωσή του, είχε γίνει αποδεκτό από τον Πρωθυπουργό, από την Κυβέρνηση, από το σύνολο του πολιτικού κόσμου της χώρας και κυρίως από τις τοπικές κοινωνίες των νησιών. Δυστυχώς, όμως, δεν έχει εφαρμοστεί στην πράξη και στο σύνολό του παρά μόνο αποσπασματικά και χωρίς σχεδιασμό. Γι’ αυτό και επειδή περιστατικά όπως το πρόσφατο που συνέβη στα Δωδεκάνησα δεν θα είναι το τελευταίο.
     Ερωτάται ο Υπουργός Υγείας και Πρόνοιας:
     Αν προτίθεται, σε συνεργασία με το Υπουργείο Αιγαίου, να αφυπνίσει το λησμονημένο «Σχέδιο Ιπποκράτης» για την υγειονομική θωράκιση του Αιγαίου, που συνιστά βάσιμη προοπτική ριζικής επίλυσης σημαντικού μέρους οργανωτικών και πρακτικών προβλημάτων των πολιτών και επισκεπτών των νησιών του Αρχιπελάγους;».
     Το λόγο έχει ο Υφυπουργός Υγείας και Πρόνοιας κ. Νασιώκας.
     ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
     Είναι πολύ σημαντική η ερώτηση του συναδέλφου για το «Σχέδιο Ιπποκράτης» και για την υγειονομική θωράκιση του Αιγαίου, η οποία τυχαίνει να συζητείται σήμερα, μία μέρα μετά από την επίσκεψη που είχαμε στη Λέσβο και στη Λήμνο. Εκεί είδαμε τις μονάδες υγείας και ξεκινήσαμε και επίσημα το καινούριο νοσοκομείο, το στολίδι, της Λήμνου. 
     Καταλάβαμε, κύριε συνάδελφε, πολύ καλά και εμείς –φαντάζομαι να το κατάλαβαν και όλοι στην ελληνική Βουλή- ότι στο Αιγαίο τίποτα δεν είναι ίδιο με ό,τι συμβαίνει στην υπόλοιπη Ελλάδα. Ξέρουμε ότι πρέπει με πράξεις να κατοχυρώσουμε την απόλυτη εμπιστοσύνη των πολιτών, των κατοίκων του Αιγαίου και των επισκεπτών των νησιών του Αιγαίου στο σύστημα υγείας, στα νοσοκομεία, στα κέντρα υγείας, στα περιφερειακά ιατρεία, στο προσωπικό, στους γιατρούς. Πρέπει να εμπεδώσουμε και την απόλυτη ασφάλεια στην επείγουσα προνοσοκομειακή φροντίδα, δηλαδή στο σύστημα των αεροδιακομιδών μας. 
     Κύριε συνάδελφε, για το σχέδιο που συζητάμε σήμερα, για το οποίο εσείς έχετε καθοριστική παρέμβαση, αφού συμβάλατε τα μέγιστα ως ο συντάκτης και εισηγητής του από τη θέση που κατείχατε τότε στο Υπουργείο Υγείας –και για το οποίο σχέδιο παλεύετε όλα αυτά τα χρόνια, απ’ όπου κι αν βρίσκεστε- εμείς έχουμε να πούμε τα εξής, χωρίς ωραιοποιήσεις, χωρίς να παραγνωρίζουμε την πραγματικότητα, χωρίς να αρνούμαστε τις νέες ανάγκες που δημιουργούνται, χωρίς να παραγνωρίζουμε τις αδυναμίες:
     Όλες οι ενέργειές μας στο Αιγαίο αυτά τα χρόνια –και θα σας πω γι’ αυτό- έγιναν με βάση αυτό το σχέδιο και προχωράμε με σχεδιασμό και όχι κατά τύχη. Σ’ αυτό διαφωνούμε με τη διατύπωση της ερώτησής σας. Δεν είναι λησμονημένο το «Σχέδιο Ιπποκράτης». Δεν συμφωνούμε ότι δεν έχει εφαρμοστεί στην πράξη. Συμφωνούμε, όμως, απόλυτα μαζί σας ότι δεν έχει εφαρμοστεί στο σύνολό του.
     Το Σχέδιο προβλέπει τρεις ουσιαστικές παρεμβάσεις: Την αναβάθμιση της πρωτοβάθμιας περίθαλψης, την αναβάθμιση της νοσοκομειακής περίθαλψης και την παροχή της επείγουσας προνοσοκομειακής φροντίδας. 
     Έγιναν πάρα πολλά από τότε με βάση αυτό το σχέδιο και μετά την ψήφιση του ν. 2889 και τη δημιουργία των ΠΕΣΥ που έδωσαν νέες δυνατότητες για συντονισμό, για εξειδίκευση, για το χάρτη υγείας, για την ιεράρχηση. Τι έγινε; 
     Πρώτον αναβαθμίστηκαν και δημιουργήθηκαν τριάντα τρία περιφερειακά ιατρεία σε νησιά του Αιγαίου -έγιναν καινούριοι οργανισμοί- και μερικά απ’ αυτά στελεχώθηκαν και λειτουργούν.
     Δεύτερον έγιναν νέα νοσοκομεία, νέα τμήματα, νέες μονάδες ΜΕΦ, ΜΑΦ, πήραμε ιατροτεχνικό εξοπλισμό, προσελήφθη προσωπικό το οποίο για μεν όλο το Αιγαίο είναι οκτακόσιοι τριάντα δύο ιατροί, πολύ περισσότεροι από τότε και το άλλο προσωπικό περίπου τρεις χιλιάδες εκατόν σαράντα τρεις. 
     Βελτιώθηκε η εκπαίδευση, αλλά το μεγάλο θέμα είναι το πρόγραμμα για την αναβάθμιση των υπηρεσιών υγείας 2000-2006, που κατά προτεραιότητα δίνει δυνατότητες στο Αιγαίο και για το οποίο θα έχουμε να πούμε πολύ σημαντικά αποτελέσματα για τον επόμενο χρόνο όσο προχωρά η απορρόφηση των πόρων, αλλά και η απόδοση των ΠΕΣΥ. 
     Κλείνω λέγοντας ότι η ουσιαστικότερη παρέμβαση είναι η παρέμβαση που έγινε στις μονάδες του Αιγαίου με το ΕΚΑΒ, με τις αερομεταφορές και βεβαίως με τα νέα συστήματα τηλεϊατρικής, τα είκοσι που έγιναν και τα άλλα είκοσι - σαράντα που θα επεκταθούν αυτό το χρόνο. Ευχαριστώ πολύ.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαδέλλης έχει το λόγο.
     ΦΡΑΓΚΛΙΝΟΣ ΠΑΠΑΔΕΛΛΗΣ: Ευχαριστώ, κύριε Πρόεδρε.
     Κύριε Υπουργέ, πρέπει να πω από αυτήν τη θέση πως τα νησιά του Αιγαίου δεν είναι τόποι διακοπών μόνο. Τα νησιά του Αιγαίου είναι τόποι κατοικίας ανθρώπων και μάλιστα ανθρώπων οι οποίοι είναι ιδιαίτερα ταλαιπωρημένοι, ιδιαίτερα βασανισμένοι. Αυτό σημαίνει ότι ο τομέας της υγείας ιδιαίτερα που είναι κρίσιμος για τους ανθρώπους αυτούς προκειμένου να παραμείνουν και να δραστηριοποιηθούν στα νησιά είναι πάρα πάρα πολύ σημαντικός.
     Η δεύτερη παρατήρηση είναι –την είπατε και σεις, θα την επαναλάβω για πολλοστή φορά- ότι τίποτε στο Αιγαίο δεν είναι ίδιο με την υπόλοιπη Ελλάδα. Συνεπώς οποιοσδήποτε συνδυασμός οποιασδήποτε πολιτικής για το Αιγαίο πρέπει να είναι διαφορετικός, από ό,τι για τη στεριανή Ελλάδα. Αυτό ακριβώς αφορά και το σύστημα υγείας. Αυτή ήταν αν θέλετε και η αφορμή που και ως αρμόδιος Υφυπουργός το 1996, αλλά ως αιγαιοπελαγίτης κατά κύριο λόγο, με παρακίνησε ώστε να συντάξω με τους συνεργάτες μου το σχέδιο για την υγειονομική θωράκιση του Αιγαίου. 
     Θα πω ότι το 1997 που στο Υπουργείο Υγείας επικεφαλής ήταν ο σημερινός αντιπρόεδρος της Βουλής κ. Γείτονας, το «Σχέδιο Ιπποκράτης» είχε αρχίσει να σχεδιάζεται. Το 1998 και στη συνέχεια, με Υπουργό Αιγαίου τον κ. Μπένο και Υπουργό Υγείας τον κ. Παπαδήμα είχε προχωρήσει αρκετά κάνοντας και ημερίδες ειδικές. Έκτοτε, όμως, τολμώ να πω ότι μπορεί να εφαρμόστηκαν ορισμένα πράγματα αποσπασματικά, δεν εφαρμόστηκε, όμως, το σχέδιο. Πρέπει δε να πω εδώ ότι το σχέδιο αυτό εγκρίθηκε από την Κυβέρνηση στο κορυφαίο της επίπεδο. Ανακοινώθηκε επισήμως από τον ίδιο τον Πρωθυπουργό, πράγμα που σημαίνει ότι ήταν πράγματι ολοκληρωμένο, ήταν πράγματι απόλυτα εφαρμόσιμο και έτσι είναι και στην πράξη. Ο λόγος είναι αυτός για τον οποίο για όσο διάστημα θα είμαι στη Βουλή ως Βουλευτής νησιών του Αιγαίου, δεν θα κουραστώ να επαναφέρω το θέμα της αναγκαιότητας, της συνολικής εφαρμογής του σχεδίου, του σχεδίου υγειονομικής θωράκισης του Αιγαίου που είναι το «Σχέδιο Ιπποκράτης». Πρέπει δε να πω κλείνοντας ότι όλες οι πτέρυγες της Βουλής αλλά και πάρα πολλοί τοπικοί παράγοντες του Αιγαίου το υιοθέτησαν και ζητούν την εφαρμογή του. Και νομίζω ότι πρέπει να το εφαρμόσετε ως συνολικό σχέδιο με όλες τις παραμέτρους του.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε συνάδελφε συμφωνούμε και στην αναγκαιότητα να εφαρμοστεί απολύτως και στο να αναβαθμιστούν οι υπηρεσίες στο Αιγαίο με διαφορετικά κριτήρια από αυτά της υπόλοιπης Ελλάδας. Κι είπα στην αρχή ότι πρέπει να εμπνεύσουμε την απόλυτη εμπιστοσύνη των κατοίκων να μένουν εκεί και να έχουν απόλυτη εμπιστοσύνη στο σύστημα υγείας και να έχουν και την απόλυτη ασφάλεια πως ό,τι και αν συμβεί στα θέματα υγείας είναι απολύτως εξασφαλισμένη και από τις υπηρεσίες ή από τη δυνατότητα να διακομισθούν σε μονάδες αναφοράς όταν χρειάζεται. 
     Προχωρούμε με βάση αυτό το σχέδιο και εγώ συμφωνώ μαζί σας ότι δεν εφαρμόστηκε στο σύνολό του, το παραδέχθηκα και στην πρωτομιλία μου. Όμως, όλα αυτά που θα γίνουν αυτό το χρόνο, το 2003, τώρα δηλαδή που έχουμε τη δυνατότητα, με όσα έργα έχουμε ενταγμένα και με το σύστημα εκπαίδευσης το οποίο θα επεκταθεί και με τον καινούριο υγειονομικό χάρτη που κάνουν τα ΠΕΣΥ και τροποποιούν πολλά από τα πρώτα στοιχεία –και νομοθετικά θα τροποποιήσουμε κάποια- έτσι που να μπορούμε να φτιάξουμε πολυδύναμα ιατρεία κι εκεί που ο νόμος και το σχέδιο αρχικά δεν προέβλεπε. Θα δείτε ότι τα βήματα που γίνονται είναι όχι απλώς ουσιαστικά αλλά και ολοκληρώνουν αυτό το σύστημα. Πάντως να γνωρίζετε ότι με βάση αυτό το σύστημα γίνονται όλες οι ενέργειες στο Αιγαίο και αυτό εσάς σας τιμά περισσότερο, διότι είστε ο εμπνευστής και συντάκτης αυτού του σχεδίου το οποίο όπως καταλαβαίνετε στην υλοποίησή του αντιμετωπίζει δυσκολίες. Και τις δυσκολίες αυτές θα τις ξεπεράσουμε μαζί.
     ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 303/27-1-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Εθνικής Άμυνας, Εμπορικής Ναυτιλίας, σχετικώς με δημοσιεύματα του Τύπου αναφερόμενα στην κατασκευή στρατιωτικού λιμανιού στη Νέα Πέραμο Καβάλας κλπ.
     Η επίκαιρη ερώτηση του κυρίου συναδέλφου έχει ως εξής:
     «Από δημοσιεύματα του τοπικού Τύπου ο λαός του Νομού Καβάλας πληροφορήθηκε ότι ένα νέο μεγάλο στρατιωτικό λιμάνι θα κατασκευαστεί στη Νέα Πέραμο του Δήμου Ελευθερών, καθώς επίσης και όλα εκείνα τα συγκοινωνιακά έργα και έργα οδοποιίας που θα διευκολύνουν την απρόσκοπτη διέλευση στρατιωτικών οχημάτων.
     Οι διαδικασίες για την κατασκευή του παραπάνω έργου γίνονται με μυστικότητα, γεγονός που προβληματίζει τους κατοίκους της περιοχής και τους κάνει να πιστεύουν, ότι το νέο στρατιωτικό λιμάνι θα χρησιμοποιηθεί από τα ΝΑΤΟϊκά στρατεύματα και η περιοχή τους θα μετατραπεί σε ορμητήριο για τις πολεμικές τους επιχειρήσεις.
     Αίτημα των κατοίκων είναι να αναβαθμιστεί με την κατασκευή όλων των απαιτούμενων έργων το εμπορικό λιμάνι της Καβάλας στη Νέα Καρβάλη.
     Ερωτώνται οι κύριοι Υπουργοί:
     Αν είναι στις προθέσεις της Κυβέρνησης το νέο στρατιωτικό λιμάνι που θα κατασκευαστεί στη Νέα Πέραμο Καβάλας να το παραχωρήσει στο ΝΑΤΟ για τις πολεμικές-δολοφονικές του επιχειρήσεις στην περιοχή μας και ευρύτερα;
     Θα γίνουν και πότε όλα τα απαιτούμενα έργα αναβάθμισης του εμπορικού λιμανιού της Καβάλας στη Νέα Καρβάλη, τα οποία και θα βοηθήσουν στην οικονομική ανάπτυξη της περιοχής;».
     Θα απαντήσει ο Υφυπουργός Εθνικής Άμυνας κ. Αποστολίδης.
     Ορίστε, κύριε Υφυπουργέ, έχετε το λόγο.
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε συνάδελφε, αναφέρατε ότι πρόκειται να κατασκευαστεί το συγκεκριμένο στρατιωτικό λιμάνι, ότι το μάθατε από τον τοπικό Τύπο και ότι διενεργείται με κάποια μυστικότητα αυτή η διαδικασία. 
     Θέλω να γνωρίζετε ότι πάνω από δύο-τρία χρόνια γίνεται αυτή η συζήτηση. Εδώ και πέντε-έξι μήνες έχει ήδη προκηρυχθεί διεθνής δημόσιος διαγωνισμός για την κατασκευή αυτού του έργου, πράγμα που σημαίνει ότι τα περί μυστικότητας κλπ. δεν έχουν καμία δόση αλήθειας.
     Κατ’ αρχάς θα ήθελα να σας διευκρινίσω ότι δεν πρόκειται να κατασκευαστεί κάποιος ναύσταθμος ή κάποια ναυτική βάση όπου θα είναι το ορμητήριο του ΝΑΤΟ, όπως λέτε, για διάφορες πολεμικές επιχειρήσεις κλπ.. Αυτό είναι ξεκάθαρο. Και στην επιτροπή ανάθεσης του έργου, όπως σας αναφέρω παρακάτω, θα υπάρχει συμμετοχή της Τοπικής Αυτοδιοίκησης του συγκεκριμένου δήμου αλλά και του Τεχνικού Επιμελητηρίου.
     Τώρα έρχομαι στο θέμα της σκοπιμότητας. Νομίζω ότι όπου γίνονται μεγάλα έργα, υποδομές μεγάλες, επενδύσεις, δρόμοι και αναβαθμίζεται η περιοχή οικονομικά και κοινωνικά και ασφαλώς έχουμε μία γενικότερη ανάπτυξη που κρατάει και τους πληθυσμούς στις περιοχές αυτές και δίνει διεξόδους σε αυτό που λέμε ανάπτυξη, ευημερία κλπ.. Νομίζω ότι πάνω σε αυτό δεν μπορεί να διαφωνήσει κανείς.
     Πράγματι, λοιπόν, αυτό γίνεται στα πλαίσια ενός προγράμματος για κοινές υποδομές με το ΝΑΤΟ. Είμαστε χώρα η οποία ανήκει στο ΝΑΤΟ και αυτό είναι καθαρό. Δεν χρειάζεται να το επισημαίνουμε τώρα. Υπάρχουν περίπου τριάντα οκτώ εκατομμύρια ευρώ τα οποία επενδύονται σε αυτό το λιμάνι το οποίο θα λειτουργεί και ως εμπορικό λιμάνι και ταυτόχρονα θα είναι  ένα εναλλακτικό λιμάνι, εάν θέλετε, για το Βόλο, για τη Θεσσαλονίκη και ασφαλώς θα έχουμε αυτό το συγκεκριμένο νέο στρατιωτικό λιμάνι. Θα σας καταθέσω ένα σκαρίφημα των σχεδίων που πρόκειται να προχωρήσουν.
     (Στο σημείο αυτό ο Υφυπουργός Εθνικής Άμυνας κ. Αποστολίδης καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Αλλά είναι χρήσιμο να σας πω ότι έχει προβλεφθεί να συμμετάσχουν στην επιτροπή για την ανάθεση του εν λόγω έργου ο Δήμαρχος Ελευθερών ως εκπρόσωπος της Κεντρικής Ένωσης Δήμων και Κοινοτήτων Ελλάδος, ο εκπρόσωπος του Τεχνικού Επιμελητηρίου Ελλάδος, ο εκπρόσωπος της Πανελλήνιας Ένωσης Συνδέσμου Εργοληπτών Δημοσίων Έργων. Ταυτόχρονα θα πρέπει να γνωρίζετε ότι στο συγκεκριμένο αυτό χώρο έχει προβλεφθεί να φτιαχτεί λιμενίσκος, όπου ψαράδικα και άλλα καράβια θα μπορούν να προσελιμενίζουν, να δημιουργούν μία ανάπτυξη στην περιοχή.
     Όσον αφορά τους δρόμους από το νέο λιμάνι στην Εγνατία οδό που λέτε, δεν φτιάχνεται κάποιος δρόμος για να περνούν στρατιωτικά οχήματα. Φτιάχνεται ένας δρόμος με διεθνείς προδιαγραφές, που θα συνδέει το συγκεκριμένο λιμάνι με την Εγνατία οδό.
     Έχω την αίσθηση ότι θα πρέπει να ζητάμε τέτοιας εμβέλειας μεγάλα έργα τα οποία θα φέρουν ανάπτυξη στην περιοχή και δεν θίγουν στο παραμικρό.
     Τώρα για το δεύτερο ερώτημα θα πάρω ένα λεπτό ..
     ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας, κύριε Υφυπουργέ, δεν έχετε άλλο χρόνο.
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Καλώς, κύριε Πρόεδρε.
     Σας ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Πιστεύω, ότι ακούσαμε από τον κύριο Υπουργό τη μισή αλήθεια. Δηλαδή υπάρχουν σχέδια για κατασκευή λιμανιού στη Νέα Πέραμο του Δήμου Ελευθερών του Νομού Καβάλας. Εμείς διατηρούμε τη διατύπωση που έχουμε στο κείμενο για μυστικότητα. Υπήρξαν και μυστικές συναντήσεις υπηρεσιακών παραγόντων με συμμετοχή και στρατιωτικών. ‘Όταν λέμε ότι το μάθαμε από τα δημοσιεύματα, το εννοούμε, κύριε Υπουργέ. Τα έχουμε εδώ και θα τα καταθέσουμε. Όλα μαθαίνονται από συγκεκριμένη ημερομηνία και μετά. Είναι και αυτή που ακούσαμε ότι πριν από δύο μήνες ήρθε στη δημοσιότητα ο διαγωνισμός για την ανάθεση του έργου.
     ΠΡΟΕΔΡΕΥΩΝ (Κωνσταντίνος Γείτονας):  Άρα δεν είναι πια μυστικές οι διαδικασίες. 
     ΑΓΓΕΛΟΣ ΤΖΕΚΗΣ: Βεβαίως δεν είναι και γι’ αυτό κάνουμε την επίκαιρη ερώτηση. Πιστεύουμε ότι δεν είναι τυχαία η επιλογή του συγκεκριμένου μέρους από το ΝΑΤΟ. Έχει άμεση πρόσβαση χωρίς να περνά από αστικά μέρη, προς τις χώρες της Κεντρικής Βαλκανικής και της Κεντρικής Ευρώπης. Η Ελλάδα συμμετέχει συνειδητά στο σχεδιασμό του ΝΑΤΟ που θέλει να θέσει υπό καλύτερο έλεγχο όλες αυτές τις περιοχές, μετά από τον πόλεμο στη Γιουγκοσλαβία και μετά τις ανατροπές που συνέβησαν στην κεντρική και ανατολική Ευρώπη. 
     Από το 1991 υπήρχαν σχέδια να γίνει ένα μικρό εμπορικό λιμάνι. Τα νέα σχέδια πλέον μιλούν για ένα μεγάλο ναύσταθμο αγκυροβόλι  πολεμικών πλοίων και κυρίως των Αμερικάνων. Ο λαός είναι αντίθετος σ’ αυτά τα σχέδια. ‘Εχουν γίνει συσκέψεις με μαζικούς φορείς. Η αντίθεση αυτή θα πάρει ακόμη μεγαλύτερη έκταση γιατί μιλάτε για 13 εκατομμύρια ευρώ που θα δοθούν από τον κρατικό προϋπολογισμό που εμείς λέμε ότι θα είναι η πρώτη δόση, ενώ γνωρίζετε ότι το έργο του εμπορικού λιμανιού στη Νέα Καρβάλη είναι ημιτελές. Πιστεύουμε ότι ένα τέτοιο αναπτυξιακό έργο, όπως αυτό το εμπορικό λιμάνι έπρεπε να έχει τελειώσει προ πολλού. 
     Το λιμάνι που θα γίνει τώρα δεν θα έχει εμπορικό χαρακτήρα αλλά στρατιωτικό. Γνωρίζουμε καλά πως όπου πατάει το πόδι ο στρατός και ο στόλος του ΝΑΤΟ εκεί μαραίνεται και το χορτάρι. Και μιλάμε για μια πολύ ωραία περιοχή που μπορεί να έχει τουριστική ανάπτυξη που την έχει ανάγκη η Καβάλα.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κατ’ αρχάς, δεν περικόπτεται από τον κρατικό προϋπολογισμό ούτε μια δραχμή για το συγκεκριμένο έργο γιατί αυτή η χρηματοδότηση είναι 100% από ΝΑΤΟϊκά χρήματα. 
     ΑΓΓΕΛΟΣ ΤΖΕΚΗΣ: Αυτό το κονδύλι βγαίνει από τον κρατικό προϋπολογισμό.
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Εάν εγώ σας ενημερώνω υπεύθυνα και εσείς μου μιλάτε με υποψίες, σας δηλώνω και πάλι ότι η χρηματοδότηση είναι 100% με χρήματα του ΝΑΤΟ. 
     ΑΓΓΕΛΟΣ ΤΖΕΚΗΣ: Να δεχθώ αυτό που λέτε αλλά ο κ. Τσακλίδης είχε μιλήσει για κρατικό προϋπολογισμό. 
     ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, σας παρακαλώ μη διακόπτετε.
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας):  Όσον αφορά το θέμα της μυστικότητας, σας πληροφορώ ότι υπήρξαν συναντήσεις και με τον Οργανισμό Λιμένος Καβάλας και με το Δήμαρχο Ελευθερών και την Τεχνική Υπηρεσία του Δήμου. Συζητήθηκαν αυτά τα θέματα και ο Οργανισμός Λιμένος Καβάλας και ο Δήμος Ελευθερών ζήτησαν να διαμορφωθεί ένας λιμενίσκος αλιευτικών και μικρών σκαφών. Στο σκαρίφημα που σας έδωσα προβλέπεται. Εξ΄ άλλου οι ίδιοι θα συμμετέχουν στην επιτροπή ανάθεσης του έργου και ιδίοις όμμασι θα παρακολουθούν τα πράγματα.
     Τώρα σε σχέση με τον εμπορικό σταθμό όπως με έχουν ενημερώσει από το Υπουργείο Ναυτιλίας ήδη στη ΣΑΕ 08589/5 του ΥΕΝ, έχουν προβλεφθεί ως έργα με ηυξημένο μετοχικό κεφάλαιο και του Οργανισμού Λιμένος Καβάλας, εργασίες στο λιμάνι για τοποθέτηση προσκτήρων και αποκατάσταση και επίστρωση προσήνεμου, επιπλέον προωθήθηκε στο ΥΠΕΘΟ η επέκταση της Α.Ε. 089/5 με ποσό 4.400.000 ευρώ για την άμεση προμήθεια προτεινόμενου μηχανολογικού εξοπλισμού από τον Οργανισμό Λιμένος Καβάλας καθώς και γερανού λιμενικού αυτοκινούμενου υπεραστικών οχήματος και άλλων τέτοιων μέσων και προβλέπονται και άλλα τέτοια έργα τα οποία αναβαθμίζουν τον εμπορικό Λιμένα της Καβάλας. Άρα εδώ έχουμε δυο παράπλευρες ουσιαστικές ενέργειες επένδυσης και αναβάθμισης της περιοχής. 
     ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 296/27.1.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς τον Υπουργό Εργασίας και Κοινωνικών Ασφαλίσεων, σχετικώς με τη δίωξη του Διευθυντή του Ιδρύματος Κοινωνικών Ασφαλίσεων στο Ηράκλειο, την επίλυση των λειτουργικών προβλημάτων του υποκαταστήματος κλπ.
     Η επίκαιρη ερώτηση της κ. Στεργίου έχει ως εξής:
     «Τις αμέσως προηγούμενες μέρες ο αθηναϊκός τύπος και ο τοπικός Τύπος και τα ηλεκτρονικά μέσα ενημέρωσης ασχολήθηκαν με το τριτοκοσμικό καθεστώς που επικρατεί στο ΙΚΑ Ηρακλείου Κρήτης, όσον αφορά την εξέταση ανθρώπων με αναπηρίες και αυτό γιατί οι χώροι όπου λειτουργούν οι υπηρεσίες του υποκαταστήματος δεν διαθέτουν προσβάσεις για άτομα με ειδικές ανάγκες. Έτσι υποχρεώνονται οι γιατροί να τους εξετάζουν στα μέσα που τους μεταφέρουν για να αποφεύγεται η ταλαιπωρία τους.
     Αντί, λοιπόν η Διοίκηση του ΙΚΑ να μεριμνήσει για τη λειτουργία του υποκαταστήματος σε χώρο που θα είναι προσπελάσιμος για όλους, όλες που έχουν ανάγκη των υπηρεσιών του ασφαλιστικού τους φορείς προσπαθεί να επιρρίψει τις ευθύνες γι’ αυτήν την κατάσταση στο διευθυντή του υποκαταστήματος και να τον παραπέμψει στο πειθαρχικό με το ερώτημα της απόλυσης. 
     Ερωτάται ο Υπουργός:
     Τι μέτρα προτίθεται να πάρει 
     Για το σταμάτημα της πειθαρχικής δίωξης του διευθυντού του υποκαταστήματος ΙΚΑ Ηρακλείου και 
     Για την επίλυση των προβλημάτων λειτουργίας του υποκαταστήματος ΙΚΑ Ηρακλείου;»
     Το λόγο έχει ο Υφυπουργός Κοινωνικών Ασφαλίσεων κ. Σπυρόπουλος.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, κυρία συνάδελφε, για το θέμα αυτό έχω ήδη απαντήσει και στο Βουλευτή του νομού τον κ. Φραγκιαδουλάκη, θα επαναλάβω περίπου τα ίδια πράγματα και παράλληλα θα σας κάνω γνωστό ότι θα καταθέσω ένα έγγραφο στα Πρακτικά, προκειμένου να πληροφορηθείτε πλήρως γιατί ο χρόνος δεν θα επαρκέσει για ερωτήματα που θέτετε. 
     (Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ρ. Σπυρόπουλος, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Θα ξεκινήσω από τις υποδομές με το κτίριο. Σας είναι γνωστό ότι από αρχές του Γενάρη έχει αρχίσει η κατασκευή του νέου κτιρίου, που θα στεγάσει και τις διοικητικές υπηρεσίες και τη νομαρχιακή μονάδα υγείας του Ηρακλείου. Αυτή η νομαρχιακή μονάδα είναι πολύ σημαντική δεδομένου ότι το Ηράκλειο είναι πρωτεύουσα της περιφέρειας και μια σειρά λειτουργίες σαν αυτές, σε σχέση με την επιτροπή των ατόμων με αναπηρίες προκειμένου να τεκμηριώσουν το δικαίωμα ή να θεμελιώσουν το δικαίωμα για την αναπηρική σύνταξη, φορέας διακίνησης αυτού του έργου είναι το ΙΚΑ καθολικά. Άρα, λοιπόν, σε σχέση με το θέμα των υποδομών δεν μπορεί να τίθεται ερώτημα. Η Κυβέρνηση και η διοίκηση του ΙΚΑ έχουν απαντήσει με τον καλύτερο τρόπο, δεδομένου ότι θα ανεγερθεί το μεγαλύτερο περιφερειακό και το πιο σύγχρονο κτίριο του ΙΚΑ. 
     Επιτρέψτε μου να κάνω ένα σχολιασμό! Όταν ξεκινούν κάποια δημόσια έργα η χώρα μας πια έχει αποδείξει, ότι από την ώρα που προγραμματίζεται ένα έργο υποδομής πρέπει να θεωρείται τελειωμένο μετά την προκήρυξή του. Και συνεπώς επίσπευση του έργου δεν μπορεί να γίνει. Διαμορφώθηκαν οι προϋποθέσεις και το κτίριο θα λειτουργήσει το 2005. 
     Τώρα όσον αφορά το πρώτο ερώτημα που θέσατε για το θέμα της λειτουργίας του προϊσταμένου δεν είναι έτσι όπως το θέτετε. Δεν τίθεται ζήτημα με το θέμα της απόλυσης και πρέπει και σεις να αναγνωρίσετε ότι οι πάγιες εντολές του ΙΚΑ και του Υπουργείου προς όλους τους προϊσταμένους των νομαρχιακών μονάδων, είναι να εξετάζουν τρία άτομα κάθε μέρα απ’ αυτά που προστρέχουν στο ΙΚΑ είτε να θεμελιώσουν είτε να επαναλάβουν το δικαίωμα της αναπηρικής σύνταξης. Για μας έκανε λάθος ο διευθυντής όταν την ίδια μέρα κάλεσε είκοσι έξι άτομα, το σύνολο αυτών που θα έπρεπε να είναι σ’ ένα μήνα την ίδια μέρα.
     Άλλο τίποτα δεν ήθελαν κάποιοι που ενδεχόμενα αντλούν εικόνες μέσα απ΄ αυτές τις εικόνες και είδαν, είδαμε εμείς –και δεν νομίζω ότι είναι ευχάριστο για κανέναν, ούτε για το διευθυντή ούτε για σας ούτε για μας- μία εικόνα, η οποία θα μπορούσε να έχει αποφευχθεί και μία πραγματικότητα, η οποία θα μπορούσε να έχει αποφευχθεί, δεδομένου ότι πάγιες εντολές είναι τρία άτομα την ημέρα.
     Πέραν τούτου, θέλω να δηλώσω ότι σαφώς αναγνωρίζουμε και την υπερπροσπάθεια και την υπερπροσφορά του εν λόγω διευθυντή και τον θεωρούμε άξιο και καταξιωμένο και ευαίσθητο. Μερικές φορές, όμως –και αυτό δεν αποτελεί  πρόσκληση σε απολογία ή πρόκριμα για απόλυση- θα πρέπει και οι υπεύθυνοι και όσοι θεωρούμε ότι η υπερπροσφορά μας μπορεί να λειτουργήσει θετικά, να αξιολογούμε αυτήν την προσπάθειά μας.
     ΠΡΟΕΔΡΕΥΩΝ (Κωνσταντίνος Γείτονας): Η κ. Στεργίου έχει το λόγο.
     ΙΩΑΝΝΑ ΣΤΕΡΓΙΟΥ: Είδα την απάντησή σας, κύριε Υπουργέ, γιατί είχε προηγηθεί η δική μας ερώτηση, αλλά λείπατε στο Ναύπλιο και δεν έγινε την ημέρα που είχε προγραμματιστεί και την επαναλάβαμε. Το ζήτημα είναι ότι δεν υπάρχει καλή ενημέρωση σε σας, γιατί την ημέρα εκείνη ο συγκεκριμένος γιατρός εξέτασε δεκατέσσερα άτομα και όχι είκοσι έξι, όπως λέτε. Επίσης αυτό το πράγμα γίνεται συνέχεια. Από τότε που λειτουργεί το συγκεκριμένο κτίριο του ΙΚΑ Ηρακλείου, επειδή δεν υπάρχει ράμπα, υποδομή για να εξυπηρετεί τα άτομα με ειδικές ανάγκες, από δύο φορές το μήνα που εξετάζει η επιτροπή τα άτομα αυτά, κατεβαίνει στο δρόμο και τα εξετάζει. Απλώς σας ενόχλησε το ότι έφεραν τις κάμερες και δόθηκε δημοσιότητα. Μέχρι τότε το δεχόσασταν, δεν κάνατε καμία ανάκριση, ούτε στείλατε σε ΕΔΕ το συγκεκριμένο προϊστάμενο του ΙΚΑ, όπως δεν στέλνετε το Διοικητή του ΙΚΑ Καλλιθέας, Ζωγράφου, οπουδήποτε έχει ουρές. Και ξέρετε πολύ καλά ότι δεν ευθύνονται οι διοικητές επειδή έχει ουρές ούτε ο διοικητής ευθύνεται επειδή δεν μπορεί το συγκεκριμένο ΙΚΑ Ηρακλείου να εξυπηρετήσει τα άτομα με ειδικές ανάγκες.
      Όσον αφορά το κτίριο, είδα την απάντησή σας. Είναι πολύ θετικό το ότι ξεκινάει να γίνεται ένα σύγχρονο κτίριο, αλλά δεν μας απαντάτε τι θα κάνουν μέχρι τότε, δύο χρόνια ακόμη, οι άνθρωποι. Υπάρχει πρόβλεψη να γίνει κάποια, έστω, μετατροπή στο συγκεκριμένο κτίριο που λειτουργεί σήμερα το ΙΚΑ ή θα έχουμε το ίδιο πρόβλημα; 
     Έπειτα γιατί δεν στείλατε σε ανάκριση την επιτροπή που έκανε την επιλογή του συγκεκριμένου κτιρίου; Δεν μπορεί ένα κτίριο που στεγάζει ιατρικές υπηρεσίες, να μην έχει υποδομή για τα άτομα με ειδικές ανάγκες. 
     Δεν απαντήσατε στο ότι δεν υπάρχει και ασθενοφόρο του ΙΚΑ εκεί. Χρησιμοποιείτε το ασθενοφόρο του ΕΚΑΒ, για να καλύψει τις ανάγκες. 
     Και τέλος η επιτροπή στο ΙΚΑ Ηρακλείου συγκαλείται δύο φορές το μήνα, γιατί δεν υπάρχουν νευρολόγοι και δεν μπορεί κάθε μέρα να απασχολεί –τουλάχιστον έτσι λένε και το ξέρετε και εσείς και το ξέρει και ο Διοικητής του ΙΚΑ, ο κ. Νεκτάριος- ένα νευρολόγο το ΙΚΑ Ηρακλείου, για να εξετάζει κάθε μέρα τρία άτομα, όπως  λέτε. Έτσι τους βάζει δύο φορές το μήνα, για να μπορεί να καλύπτει τις ανάγκες. 
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
     ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κυρία συνάδελφε, θέλω να σας κάνω γνωστό ότι για νευρολόγους, ψυχίατρους προβλέπονται τρεις οργανικές θέσεις στη συγκεκριμένη νομαρχιακή μονάδα και υπηρετούν έξι. Δεν θα υπάρχει κάθε ασθενής και ένας νευρολόγος, να υπάρχει μία αναλογία. 
     Σε σχέση με το ασθενοφόρο: Δεν υιοθετεί τη λογική το ΙΚΑ να πάρει ασθενοφόρα. Του στοιχίζουν πολύ λιγότερα μέσα από τη διαδικασία του ΕΚΑΒ. Το ΙΚΑ δεν θα οικοδομήσει υποδομές δευτεροβάθμιας υγείας. Και αυτές που έχει, θα πάνε στο ΕΣΥ.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
     Τρίτον, σε σχέση με το σκέλος του κτιρίου νομίζω ότι σας απάντησα. Στο ερώτημά σας βέβαια τι θα γίνει ως τότε έχει δοθεί απάντηση. Ως τότε θα τους  επισκέπτονται οι γιατροί στα σπίτια τους. Μπορεί να γίνει και αυτό και μπορούσε να γίνει και αυτό, αλλά δεν έγινε. Δόθηκε πια σαφής εντολή μόνο εκεί να γίνεται. Μόνο εκεί να γίνεται!
     Θέλω να κλείσω αγαπητοί συνάδελφοι, με το εξής. Αναφερθήκατε σε σχέση με τις ουρές. Πολύ φοβάμαι ότι γίνεστε κι εσείς ουρά μιας άλλης επιλογής που έχει στηρίξει ολόκληρη την επιχειρηματολογία απέναντι στην Κυβέρνηση και στην κοινωνική της πολιτική στο θέμα των ουρών. Ελπίζω να μην ακολουθήσετε αυτήν την τακτική. Ελπίζω να μην συνεχίσετε αυτήν την τακτική και ως κόμμα και ως παράταξη. 
     Τώρα, σε σχέση με τις ουρές. Θα συνεχίσουν να υπάρχουν ουρές, αγαπητοί συνάδελφοι. Θα συνεχίσουν να υπάρχουν και οι ουρές θα είναι απομειούμενες μέσα από μία λογική η οποία λέει ότι δεν εξαφανίζονται μαγικά τα κοινωνικά προβλήματα. Εξαφανίζονται με μια σταθερή πολιτική γραμμή, με τη διαμόρφωση υποδομών και αυτά απαιτούν και χρόνο και χρήμα και πολιτική βούληση. Νομίζω ότι η πολιτική βούληση είναι σαφής, αλλά δεν μπορεί να κάνει κανείς θαύματα, να πατήσει ένα κουμπί και να γίνει ένα μεγάλο κτίριο, ούτε μπορεί να ξεπεράσει αντικειμενικά προβλήματα προκειμένου μ’ ένα μαγικό τρόπο να λύσει το πρόβλημα των ουρών. Είμαστε σε μια τροχιά –και δεν πιστεύω ότι διαφωνείτε σ’ αυτό- ότι τα προβλήματα λύνονται. Ενδεχομένως όχι με τους ρυθμούς που θα θέλατε και θα θέλαμε, αλλά λύνονται.
     ΠΡΟΕΔΡΕΥΩΝ (Παναγιώτης Σγουρίδης): Καλώς. 
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     Θα διακόψουμε για ένα λεπτό τη συνεδρίαση.
     (ΔΙΑΚΟΠΗ)
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμεθα στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συζήτηση επί της αρχής των άρθρων και του συνόλου της πρότασης νόμου αρμοδιότητας του Υπουργείου Πολιτισμού: Ίδρυση ΔΙΕΘΝΟΥΣ ΑΚΑΔΗΜΙΑΣ ΕΛΕΥΘΕΡΙΑΣ και ρύθμιση συναφών θεμάτων».
     Κυρίες και κύριοι συνάδελφοι, απευθυνόμενος στο Σώμα θα ήθελα να εκφράσω την ιδιαίτερη ικανοποίησή μου, καθώς πραγματοποιείται με την επικείμενη ψήφιση αυτής της πρότασης νόμου μια ιδέα, η οποία για πολλές δεκαετίες είχε εγκολπωθεί από πολλούς φίλους της ιερής πόλεως του Μεσολογγίου, γιατί σε ό,τι αφορά αυτήν καθαυτήν την ιδέα όλοι οι Έλληνες έχουμε το όραμα της ελευθερίας σε όλη τη διάρκεια του βίου μας να μας εμπνέει και να μας οιστρηλατεί.
     Με αυτήν την ευκαιρία θα ήθελα να ανακοινώσω ότι εδώ παρευρίσκεται και παρακολουθεί τη συνεδρίασή μας ο κ. Γεράσιμος Καζάνας, ο οποίος ήταν και ο πρώτος που είχε αυτήν την ιδέα. Θυμούμαι ότι την είχε αποδεχθεί ασμένως ο κοινός μας πολιτικός δάσκαλος, ο Γεώργιος Παπανδρέου. 
     Δυστυχώς, τα γεγονότα, οι πολιτικές μεταβολές και τα όσα ακολούθησαν επί τριάντα και πλέον χρόνια δεν επέτρεψαν την εφαρμογή αυτής της πρότασης. Σήμερα, λοιπόν, πιστεύω ότι η σύνθεση αυτής της Περιόδου της Βουλής θα έχει την ευκαιρία και την τιμή να αποδεχθεί αυτήν την πρόταση.
     Επίσης αυτήν την ιδέα την είχαν εγκολπωθεί όλοι οι και της προ δικτατορικής Βουλής εκπρόσωποι του Νομού Αιτωλοακαρνανίας -ιδιαίτερα οι προερχόμενοι από την επαρχία Μεσολογγίου- καθώς και οι μετά τη Μεταπολίτευση Βουλευτές -δεν αναφέρομαι ονομαστικά, γιατί είναι πάρα πολλοί- και οι συνάδελφοι που παρευρίσκονται και συμμετέχουν σ’ αυτήν την Περίοδο της Βουλής των Ελλήνων.
     Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, είκοσι επτά μαθητές και μαθήτριες με πέντε συνοδούς - καθηγητές από τα φροντιστήρια Χασιάτη.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Ο κ. Χρήστος Σμυρλής –Λιακατάς έχει το λόγο ως εισηγητής της Πλειοψηφίας.
     ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ: Ευχαριστώ, κύριε Πρόεδρε.
     Αγαπητοί συνάδελφοι, πριν από πέντε χρόνια ακριβώς με τη σύλληψη, την ιδέα, αλλά και την επιμονή του ανθρώπου, που ανέφερε ο κύριος Πρόεδρος, του συμπατριώτη μου κ. Γεράσιμου Καζάνα, ξεκινήσαμε στις 18 Φεβρουαρίου 1998 και απευθυνθήκαμε σε όλους τους συναδέλφους εκείνης της σύνθεσης της Βουλής.
     Στις 2 Μαρτίου 1999 κατατίθεται η πρόταση νόμου με διακόσιες δύο υπογραφές. Σημαντική βοήθεια σ’ αυτήν την πρώτη διαμόρφωση της πρότασης νόμου παρείχε ο συνάδελφος ο κ. Παναγιώτης Κρητικός. 
     Στις 29 Σεπτεμβρίου 1999 συζητείται στην Επιτροπή Μορφωτικών Υποθέσεων επί υπουργίας της κ. Παπαζώη και βέβαια δεν ολοκληρώνεται η συζήτηση. Στις 11 Απριλίου 2000 έχουμε εκλογές.
     Στις 20 Δεκεμβρίου 2000 ξεκινώ και πάλι μαζί με αρκετούς συναδέλφους την προσπάθεια στα πλαίσια της νέας σύνθεσης της Βουλής -γιατί πλέον δεν μπορούσε να ισχύσει εκείνη η πρόταση- για να μαζέψουμε τις υπογραφές.
     Στις 29 Νοεμβρίου 2001 κατατίθεται η νέα πρόταση νόμου με διακόσιες δέκα υπογραφές απ’ όλα τα πολιτικά κόμματα. Στις 23 Ιουλίου 2002 ορίζεται η συζήτηση στην Επιτροπή Μορφωτικών Υποθέσεων επί Υπουργίας κ. Βενιζέλου, αλλά αναβάλλεται λόγω κωλύματος του κυρίου Υπουργού. Στις 12 Δεκεμβρίου 2002 ορίζεται και πάλι η συνεδρίαση της Επιτροπής Μορφωτικών Υποθέσεων με Υπουργό τον κ. Βενιζέλο συζητείται η πρόταση νόμου και ψηφίζεται ομόφωνα. 
     Σήμερα 30 Ιανουαρίου 2003 –δεκαοκτώ ημέρες ενωρίτερα από τα πέντε χρόνια που ανέφερα στην αρχή- είναι το τέλος μιας διαδρομής για την ίδρυση της «Διεθνούς Ακαδημίας Ελευθερίας».
     Αγαπητοί συνάδελφοι, το πρόβλημα της ελευθερίας προσδιορίζει την ιστορία της ανθρώπινης σκέψης, τον ιδιωτικό και το δημόσιο βίο των πολιτών. Η φιλοσοφική, η ιστορική και η επιστημονική αποσαφήνιση και η εμπέδωση της έννοιας της ελευθερίας αποτελούσε και αποτελεί μόνιμη διάθεση του σκεπτόμενου ανθρώπου και το ουσιαστικό περιεχόμενο της ελευθερίας τραγική αναζήτηση σε μια εποχή βίαιων καταλύσεών της με αγώνες ατομικών και κοινωνικών ελευθεριών μέσα σε, πολλές φορές, ανελεύθερα και εκμεταλλευτικά καθεστώτα. 
     Η ίδρυση στην Ελλάδα μας του μεγαλύτερου πνευματικού ιδρύματος της ελευθερίας στον κόσμο αποτελεί την ασφαλέστερη προβολή της και τη δικαίωση πολλών αγώνων υπέρ της ελευθερίας που έλαβαν χώρα σ’ αυτόν εδώ τον τόπο, ενός ανεπανάληπτου πολιτισμού. 
     Υψίστη διακήρυξη περί ελευθερίας των Ελλήνων, εκείνη του Αλκιδάμα το 360π.Χ.: «Ελευθέρους αφήκε πάντας Θεός, ουδένα δούλον η φύσις πεποίηκε». Του Περικλή το 431 π.Χ.: «Εύδαιμον το ελεύθερον, το δ’ ελεύθερον το εύψυχον». Του Αριστοτέλη: «Υπόθεσις μεν ουν της δημοκρατικής πολιτείας, Ελευθερία». Και επίσης, του Επικούρου το 341 π.Χ.: «Της αυταρκείας μέγιστος καρπός Ελευθερία».
     «Κάθε ελεύθερος άνθρωπος είναι πολίτης του Μεσολογγίου». Με αυτά τα λόγια υποδέχεται το σημερινό Μεσολόγγι τον επισκέπτη του στην «πύλη» του ταπεινού, μα πανίερου φράχτη. 
     Η ιερή πόλη του Μεσολογγίου, αγαπητοί συνάδελφοι, των Ελεύθερων Πολιορκημένων, σύμβολο της ελευθερίας του νεώτερου Ελληνισμού από όπου ο εθνικός ποιητής Διονύσιος Σολωμός εμπνεύσθηκε το 1823 τον Εθνικό μας Ύμνο, τον «Ύμνο στην Ελευθερία», δικαιούται να φιλοξενήσει το παγκόσμιο αυτό πνευματικό ίδρυμα, για να αποδειχθεί ότι η ιστορία δεν είναι απλή ανάμνηση του παρελθόντος που περιορίζεται σε εορταστικές εκδηλώσεις, αλλά κυρίως προέκταση του νοήματός της στο παρόν και στο μέλλον. Γι’ αυτό προέχει το παρόν και το μέλλον της Ελευθερίας. 
     Από το «Ημερολόγιο της πολιορκίας του Μεσολογγίου» του Ιωάννη-Ιάκωβου Μάγερ, θέλω να διαβάσω για την ιστορία ορισμένα κομμάτια. Ευρισκόμαστε στις τελευταίες στιγμές της εξόδου του Μεσολογγίου: 
     «Εκείνη την ώρα συνέβαινε το πλέον τραγικό και θαυμαστόν εν ταύτω θέαμα εις την πόλιν. Οι φίλοι, οι σύντροφοι και οι αδελφοί, να αποχωρίζωνται απ’ αλλήλων, και οι μεν να απέρχωνται εις νέους κινδύνους, δια να επιζήσουν και να εκδικήσουν το αίμα των συγγενών και φίλων· οι δε, καταπονούμενοι από της ασθενείας ή από των πληγών, να περιμένωσι με ανυπομονησίαν ηρωϊκόν θάνατον. Πολλοί άνδρες, δυνάμενοι να σωθούν, έμειναν με ευχαρίστησιν πλησίον των φίλων και συγγενών των, δια να πολεμήσωσι μέχρι τελευταίας στιγμής, και να συναποθάνωσι με αυτούς».
     (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
     Και συνεχίζει: «Εις εκ των προκρίτων του Μεσολογγίου ο Χρήστος Καψάλης, δυνάμενος να σωθή και παρακινούμενος και από τους συμπατριώτας του να φύγη τον κίνδυνον, δεν ηθέλησεν, αλλ’ επροσκαλούσε γυναίκας και παιδία ως εις πανήγυριν να κλεισθώσι εις την μεγάλη πυριτοθήκην, και αυταί έτρεχον με προθυμίαν, δια να ταφώσιν εις την στάκτην της πατρίδος των». Αυτό είναι το Μεσολόγγι. 
     Ο Γερμανός ποιητής Γουλιέλμος Μίλερ σε επιγραμματικούς τίτλους συνδέει την ελευθερία με την Ελλάδα. 
     «Χωρίς την Ελευθερία τι θα ήσουνα εσύ, ω Ελλάδα; Χωρίς εσένα, ω Ελλάδα, τι θα ήταν ο κόσμος;». 
     «Δεν μπορεί να φαντασθεί κανείς αλλιώτικα άνθρωπο, χωρίς ελευθερία, παρά σαν στερημένο ζωής», Λέων Τολστόι.
     Και ο Εθνάρχης Ελευθέριος Βενιζέλος: «Η Ελλάς ευγνωμονεί το Μεσολόγγι, διά την ιστορικήν σελίδα του μεγαλουργήματος της Εξόδου, η οποία δεν της χρησιμεύει δι’ επίδειξιν, αλλά της είναι χορηγός και πηγή εμπνεύσεων διά τας νέας γενεάς. Η Ελλάς ετοιμάζεται και δι’ άλλα μεγαλουργήματα. Τα μεγαλουργήματα αυτά δεν πρόκειται πλέον να είναι εξωτερικοί πόλεμοι. ‘Ηδη πρέπει όλην μας την δραστηριότητα να την συγκεντρώσωμεν διά να κάνωμεν την Ελλάδα ένα κράτος Ελευθερίας και Δικαιοσύνης». Αυτά τόνισε το 1930 στις γιορτές της Εξόδου του Μεσολογγίου. 
     Και στη Β΄ Συντακτική Συνέλευση των Κρητών το 1906 είχε διακηρύξει ο Ελευθέριος Βενιζέλος: «Ο Ελληνισμός είναι ιδέα της οποίας ευγενέστερος σκοπός είναι να διαλύει τα σκότη και να ανοίγει δρόμον εις την Ελευθερίαν και τον Πολιτισμόν». 
     Ο αείμνηστος Πρόεδρος της Δημοκρατίας Κωνσταντίνος Τσάτσος θα πει ότι: «Η Ελευθερία έφθασε εδώ στο Μεσολόγγι στους υψηλότερους αναβαθμούς της»     -αυτό ειπώθηκε στις γιορτές Εξόδου το 1949-  και ότι «η ιστορία είναι ο κόσμος της Ελευθερίας και του Πνεύματος». Αυτό ειπώθηκε σε εκδήλωση για την απελευθέρωση των Ιωαννίνων το 1976.
     Ο δε δάσκαλος του Γένους Αδαμάντιος Κοραής μας άφησε την ακόλουθη υποθήκη: «Αν και όλαι αι παραδιδόμεναι εις τας Ακαδημίας της φωτισμένης Ευρώπης επιστήμαι πρέπει να εισαχθώσιν εις τα σχολεία μας, η χρησιμοτέρα, αναγκαιοτέρα και προτέρα των άλλων είναι η επιστήμη της Ελευθερίας, επειδή χωρίς αυτήν ουδεμίαν αρετήν ημπορεί να εργήση ο άνθρωπος».
     Η Ελλάδα με την ίδρυση της Διεθνούς Ακαδημίας Ελευθερίας, αγαπητοί συνάδελφοι, με έδρα την Ιερή Πόλη του Μεσολογγίου συνεχίζει τη μακραίωνη ιστορία της Ελευθερίας και της Δημοκρατίας, πρωτοστατεί και συμμετέχει στον παγκόσμιο διάλογο των διεθνών σχέσεων, επηρεάζει το ιστορικό και κοινωνικό γίγνεσθαι, δημιουργεί ένα έργο πολιτισμού, διευκολύνοντας την πολιτιστική επικοινωνία των Λαών. Η Ελλάδα, ως κράτος ελευθερίας, αποκτά παγκόσμιο κύρος. Γίνεται παγκόσμιος φάρος ελευθερίας των λαών της Γης. 
     Ας θυμηθούμε τον Ρήγα Φεραίο: «Καλύτερα μιας ώρας ελεύθερη ζωή, παρά σαράντα χρόνια σκλαβιά και φυλακή», το σύνθημα  της Επανάστασης του 1821 «Λευτεριά ή Θάνατος», τον Ανδρέα Κάλβο «Θέλει αρετήν και τόλμην η ελευθερία», το Νίκο Καζαντζάκη «Δεν φοβάμαι τίποτα, δεν ελπίζω τίποτα, είμαι λεύτερος», τον μεγάλο Παπανούτσο «Όλοι ανεξαίρετα, τουλάχιστο «δυνάμει» είμαστε λίγο ως πολύ ελεύθεροι μέσα στη δουλεία μας και δούλοι μέσα στην ελευθερία μας».
     Εξάλλου και οι αρχαίοι Έλληνες, αγαπητοί συνάδελφοι, ανακήρυξαν τις Πλαταιές κατά το 479 π.Χ. «ασύλους και ιερές». Και ετίμησαν την ιερή πόλη της Ελευθερίας της αρχαιότητας, όπως «νάρχονται στις Πλαταιές κάθε χρόνο από όλη την Ελλάδα πολιτικοί και θρησκευτικοί εκπρόσωποι και να διοργανώνονται κάθε πέντε χρόνια αγώνες των Ελευθερίων». 
     Επίσης να οικοδομήσουν βωμόν με το ακόλουθο επίγραμμα: «Σ’ αυτόν εδώ κάποτε οι Έλληνες νίκησαν με την βοήθεια του Άρη και αφού έδιωξαν τους Πέρσες για την ελεύθερη Ελλάδα ίδρυσαν βωμόν του ελευθερίου Δία». 
     Αυτό το βωμό της αρχαιότητας, έρχεται να αντικαταστήσει, σ’ ένα κόσμο διεθνοποιημένο, η Διεθνής Ακαδημία Ελευθερίας με έδρα το σύμβολο ελευθερίας του νεότερου Ελληνισμού, το Μεσολόγγι.
     Με προεδρικά διατάγματα, για όσους αγαπητοί συνάδελφοι, διαβάσατε το μόνο άρθρο, του Υπουργείου Πολιτισμού, θα ρυθμίζονται όλα τα θέματα που άπτονται της συγκρότησης του Σώματος των μελών, της λειτουργίας, των πόρων, διαχείρισης, καθώς και ο εσωτερικός κανονισμός.
     Η σύσταση με το ένα και μόνο άρθρο του διεθνούς αυτού πνευματικού ιδρύματος, ως Νομικού Προσώπου Ιδιωτικού Δικαίου, αποτελεί το θεμέλιο λίθο μιας δημιουργικής πορείας για το μέλλον μας, για το μέλλον του κόσμου.
     Η ειδοποιός διαφορά της Ελλάδας είναι ο πολιτισμός. Η αξιοποίησή του διεθνώς είναι η ορθότερη λύση με παγκόσμιους θεσμούς, ξεκινώντας από την πρώτη αξία του ανθρώπου, την ελευθερία και το «Μεσολόγγι, που δεν ανήκει πλέον εις σας Έλληνες μόνον, αλλά το υιοθέτησεν όλος ο παλαιός και ο νέος κόσμος», κατά τον πρώτο Πρωθυπουργό της ελεύθερης Ελλάδας και ιστορικό Σπυρίδωνα Τρικούπη, που ήταν τέκνο και αυτός της ιερής πόλης του Μεσολογγίου.
     Αγαπητοί συνάδελφοι, η Ελλάδα στην παγκοσμιοποίηση απαντά μ’ έναν παγκόσμιο θεσμό για την πρώτη αξία των ανθρώπων: την ελευθερία. Αντίστοιχο πνευματικό ίδρυμα δεν υπάρχει πουθενά σε ολόκληρο τον κόσμο. Υπάρχει μόνο μία ακαδημία στις Ηνωμένες Πολιτείες.
     Η Κυβέρνηση του ΠΑΣΟΚ και σήμερα ομόφωνα η Βουλή των Ελλήνων δημιουργούν  ένα Παγκόσμιο Ίδρυμα Ελευθερίας. Η Ελλάδα με τη Διεθνή Ακαδημία Ελευθερίας θα εκπέμπει σε ολόκληρο τον κόσμο το φως της ελευθερίας, του πνεύματος, των διεθνών σχέσεων, της πολιτειακής συγκρότησης των κρατών και της κοινωνικής ζωής τους. 
     Ο Δήμος της ιεράς πόλης Μεσολογγίου με την απόφαση 232/2002 στις 23 Δεκεμβρίου 2002 ομόφωνα αποφάσισε, ότι εγκρίνει και συμφωνεί με την ίδρυση της Διεθνούς Ακαδημίας της Ελευθερίας. Επίσης, συμφωνεί και παραχωρεί οικοδόμημα για τη στέγασή της, καθώς και για την επίδοση ευχαριστιών σε όλους όσους συνέβαλαν για την ευόδωση αυτού του εγχειρήματος. Θα ήθελα να καταθέσω το απόσπασμα του πρακτικού για τα Πρακτικά της Βουλής.
     (Στο σημείο αυτό ο Βουλευτής κ. Χρήστος Σμυρλής-Λιακατάς, καταθέτει το προαναφερθέν απόσπασμα, το οποίο έχει ως εξής:
     (Να φωτογραφηθεί η σελίδα 84)
     ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ:  Κλείνω την ομιλία μου λέγοντας πως «σε τούτο εδώ το αλωνάκι», όπως είπε ο Διονύσιος Σολωμός, τοποθετούμε και ξεκινάμε ομόφωνα –τιμή και δόξα, αγαπητοί συνάδελφοι, για όλους τους Έλληνες Βουλευτές- τη Διεθνή Ακαδημία της Ελευθερίας.
     Ευχαριστώ πολύ από την καρδιά μου όλους τους συναδέλφους, τα πολιτικά κόμματα, την Κυβέρνηση, το Γεράσιμο Καζάνα, που έδωσε σε εμένα και στους άλλους συναδέλφους το κουράγιο, για να προχωρήσουμε σε αυτήν την προσπάθεια, και οπωσδήποτε τον Υπουργό Πολιτισμού τον κ. Ευάγγελο Βενιζέλο. 
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να σας ανακοινώσω ότι ορίζεται ως Κοινοβουλευτικός Εκπρόσωπος εκ μέρους της Νέας Δημοκρατίας ο Βουλευτής Ηρακλείου κ. Εμμανουήλ Κεφαλογιάννης, εκ μέρους του Κομμουνιστικού Κόμματος Ελλάδας ορίζεται ως Κοινοβουλευτικός Εκπρόσωπος ο Βουλευτής Β΄ Θεσσαλονίκης κ. Άγγελος Τζέκης, και ορίζεται ως ειδική Αγορήτρια εκ μέρους του Συνασπισμού η Βουλευτής Α΄ Θεσσαλονίκης, κ. Ασημίνα Ξηροτύρη-Αικατερινάρη.
     Ορίστε, κύριε Σαλμά, έχετε το λόγο για δεκαπέντε λεπτά.
     ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, η σημερινή στιγμή είναι ίσως η πιο σημαντική στη βραχεία κοινοβουλευτική μου πορεία. Είναι ιδιαίτερη η τιμή, που μου επεφύλαξε η Αξιωματική Αντιπολίτευση, να είμαι ο εισηγητής της πρότασης νόμου, που υπέγραψαν διακόσιοι δέκα Βουλευτές του ελληνικού Κοινοβουλίου και αφορά την ίδρυση Διεθνούς Ακαδημίας Ελευθερίας με έδρα την ιερά πόλη του Μεσολογγίου. 
     Η Κυβέρνηση και η  Αξιωματική Αντιπολίτευση, αλλά και τα άλλα κόμματα της Αντιπολίτευσης στάθηκαν στο ύψος των περιστάσεων κατά τη συζήτηση αυτής της πρότασης νόμου στη Διαρκή Επιτροπή Μορφωτικών Υποθέσεων, με αποτέλεσμα να γίνει δεκτή ομόφωνα.
     Εξάλλου δεν είναι τυχαίο το γεγονός ότι μία πρόταση νόμου, που έρχεται με πρωτοβουλία Βουλευτών, γίνεται δεκτή. Αυτή δεν είναι και τόσο συνηθισμένη κατάσταση στα κοινοβουλευτικά χρονικά των τελευταίων ετών.
     Η σημερινή συνεδρίαση έχει και μία άλλη ιδιαιτερότητα και σημασία. Η κοινοβουλευτική πτήση στο νομοθετικό κόσμο των αριθμών, των κανονισμών, των συνταξιοδοτικών, των κυρώσεων και άλλων θεμάτων πολιτικής, που αφορούν κάποιες επαγγελματικές ομάδες ή κάποιες ηλικίες, ανακόπτεται. Σήμερα συζητάμε για υψηλές ιδέες και αξίες.
     Σήμερα συζητάμε για έννοιες όπου συγκλίνει η πολιτική με τη φιλοσοφία. Το θέμα μας σήμερα αγγίζει όλους τους πολίτες του κόσμου. Υπάρχει ανάγκη σήμερα να συζητάμε για τη δημιουργία Ακαδημίας που θα έχει σαν μοναδικό αντικείμενο την ελευθερία; Υπάρχουν σήμερα περιοχές στον πλανήτη μας ή ομάδες πληθυσμού σε όλον τον κόσμο που υπόκεινται σε καταπάτηση των ελευθεριών με οποιαδήποτε έκφραση;
     Μία από τις μεγάλες πληγές που πλήττει τη διεθνή κοινότητα στις αρχές της νέας χιλιετηρίδας είναι η διαρκής και μαζική παραβίαση των ανθρώπινων δικαιωμάτων και των βασικών ελευθεριών, όπως καταγράφεται με τρομακτική σαφήνεια στην τελευταία αναφορά της Διεθνούς Αμνηστίας, όπου τεκμηριώνονται άπειρες περιπτώσεις παράνομων πολιτικών συλλήψεων, εξαφανίσεων φυλακισμένων συνείδησης σε περισσότερες από εκατόν πενήντα μία χώρες και εδάφη κρατών που ονομάζουν τον εαυτό τους πολιτισμένο.
     Αυτό έχει προκαλέσει μαζικές μεταναστεύσεις ολόκληρων πληθυσμών, που φεύγουν λόγω φυλετικών, θρησκευτικών ή απλώς πολιτικών διώξεων και οι οποίοι, αν έμεναν στις χώρες τους, θα γίνονταν θύματα διάκρισης, θα τους φυλάκιζαν ή θα τους εξόντωναν. Το φαινόμενο των προσφύγων είναι μεγάλο όνειδος για την αρχή της χιλιετίας και όπως υποδεικνύει η αναφορά, κάθε πρόσφυγας δεν είναι παρά η συνέπεια της αποτυχίας της κυβέρνησής του στην προστασία αυτών των δικαιωμάτων.
     Οι κυβερνήσεις αγνοούν όλο και συχνότερα τις υποχρεώσεις που έχουν προς αυτούς και το αποτέλεσμα αυτής της κατάστασης είναι ότι το διεθνές σύστημα προστασίας των προσφύγων βρίσκεται σε μεγάλη κρίση. Πρέπει να λάβουμε υπόψη ότι δέκα χρόνια πριν υπήρχαν γύρω στα οκτώ εκατομμύρια προσφύγων σε όλο τον κόσμο. Αντίθετα, σήμερα ο αριθμός ανθρώπων που αναζητούν προστασία ενάντια στις τρομερές παραβιάσεις των ανθρώπινων δικαιωμάτων ανέρχεται σε περισσότερο από δεκαπέντε εκατομμύρια. 
     Στη χώρα μας παρατηρούνται αλήθεια φαινόμενα έλλειψης σεβασμού των ατομικών ελευθεριών; Τα έχουμε επισημάνει, τα έχουμε καταγράψει, έχουμε δώσει λύσεις, διδάσκουμε σήμερα τα ανθρώπινα δικαιώματα; Το θεσμικό μας πλαίσιο προστατεύει κατ’ ουσία ή μόνο κατ’ επίφαση από τη μορφή της καθημερινής προσβολής των ελευθεριών του ατόμου στο χώρο εργασίας, στη συναλλαγή του πολίτη με το δημόσιο; Αφήνεται σήμερα ο Έλληνας πολίτης ελεύθερος να αποφασίσει και να κρίνει τα πολιτικά πράγματα της χώρας και να διαμορφώσει αντικειμενική άποψη; Η αίσθησή μου είναι ότι ακόμη και κατά την προεκλογική περίοδο γίνεται μια τρομακτική παρέμβαση και χρησιμοποίηση του κράτους από πλευράς Κυβέρνησης, με αποτέλεσμα να περιορίζεται η ελεύθερη έκφραση των πολιτών στην κάλπη. 
     Είναι σήμερα άραγε όλοι οι δημοσιογράφοι ελεύθεροι να διατυπώνουν την άποψή τους σε όλα τα Μέσα Μαζικής Επικοινωνίας; Είναι όλοι οι εκπαιδευτικοί σήμερα ελεύθεροι να έχουν οποιαδήποτε πολιτική ιδεολογία, χωρίς αυτό να έχει επιπτώσεις στη σταδιοδρομία τους; Έχουν σήμερα όλοι οι επιμελητές στα νοσοκομεία την ελευθερία επιστημονικού αυτοπροσδιορισμού μέσα σ’ αυτό το διευθυνοκεντρικό σύστημα; Έχουν ικανοποιητική ελευθερία επιστημονικού αυτοπροσδιορισμού όλοι οι πανεπιστημιακοί στις κατώτερες βαθμίδες, τη στιγμή που στην πραγματικότητα είθισται να κρατούνται κάποιες ισορροπίες και στις περισσότερες κρίσεις να κρίνονται όλοι από την άποψη του καθηγητού της πρώτης βαθμίδας; Βεβαίως, θα πω στο σημείο αυτό ότι τα ιδρύματα ανώτατης παιδείας σκοπό έχουν να προάγουν τη δημόσια αντίληψη και συνάμα υποστήριξη της ακαδημαϊκής ελευθερίας. Να προωθήσουν την έρευνα και την ελεύθερη πρόσβαση στη γνώση και να προάγουν τις επιστήμες που υπηρετούν για το κοινό καλό. Δεν υπάρχουν, για να συντηρούν ούτε συντεχνιακά συμφέροντα καθηγητών ούτε και των ίδιων των ιδρυμάτων.
     Μπορώ να συνεχίσω να αναφέρω μία σειρά από καθημερινά παραδείγματα, όπου η ελευθερία περιορίζεται και όλοι τα γνωρίζουμε στο Βασίλειο της Δανιμαρκίας. Σήμερα σε κανένα πνευματικό ίδρυμα της χώρας δεν καταγράφονται οι σύγχρονες μορφές περιορισμού των ελευθεριών. Κανένας φορέας δεν ερευνά τη σημερινή αντίληψη για την ελευθερία. Κανένα σχολείο δεν διδάσκει ποιοι είναι οι εσωτερικοί, οι εξωτερικοί περιορισμοί της ελευθερίας για παράδειγμα. Στη χώρα μας ειδικά, όπου η έννοια της ελευθερίας είναι ταυτόσημη με την ύπαρξή μας, θα έπρεπε να υπάρχει ένα ίδρυμα που να έχει σαν αντικείμενο την ελευθερία. Όχι μόνο γιατί εμείς οι Έλληνες δικαιωματικά αντλούμε το αίσθημα της ελευθερίας, από τα κόκαλα των Ελλήνων τα ιερά, από την παράδοσή μας, από την παιδεία, από την ιστορία μας.
     Χρειαζόμαστε ένα τέτοιο πνευματικό ίδρυμα και σαν μέσο προβολής της ιστορίας μας, του πολιτισμού μας, της ψυχοσύνθεσής μας. Έχουμε ανάγκη να διαφημίσουμε αυτό που είμαστε. Και όλα αυτά φαίνεται να επιτυγχάνονται με την ίδρυση της Διεθνούς Ακαδημίας Ελευθερίας με έδρα την ιερά πόλη του Μεσολογγίου. 
     Δεν πρέπει να ξεχνάμε ότι το ελληνικό πνεύμα υψώθηκε μέσα από πολλούς ουρανούς διαδοχικά για να συναντήσει και να συλλάβει την ουσία της ελευθερίας από εκεί που πραγματικά αυτή γεννιέται και εκπορεύεται. Υπήρξε μία εποχή που οι Έλληνες κατέβαζαν την ελευθερία αυτή στη γη και την έκαναν ψυχή τους. 
     Τα βιώματα της εποχής εκείνης αποτελούν τη σημερινή κληρονομιά μας, που παρ’ όλο είναι πολύ απομακρυσμένη και εγκαταλελειμμένη έχει ακόμη τη δύναμη να μας προστατεύει και να μας διασφαλίζει ικανό βαθμό υπερηφάνειας και αυτοσεβασμού. 
     Μιλώντας για την ίδρυση της Ακαδημίας Ελευθερίας θα πρέπει να αντιλαμβανόμαστε ότι στοχεύουμε αρκετά υψηλά και ότι δεν αρκεί να περιοριστούμε στην έκδοση κάποιων ψηφισμάτων ή στην οργάνωση κάποιων διαλέξεων. Θα πρέπει να εγκύψουμε σε τομείς ουσιώδεις, σε τομείς που αγγίζουν την ουσία της έννοιας. 
     Η ιστορία είναι γεμάτη από παραδείγματα που υμνούν την εθνική ελευθερία με την έννοια της δυνατότητας ενός ατόμου να αυτοπροσδιορίζεται και να ζει ανενόχλητος μαζί με τους ανθρώπους που έχουν την ίδια εθνική καταγωγή. 
     Βεβαίως η ιστορία της χώρας μας είχε και περιόδους περιορισμού της πολιτικής ελευθερίας, με την έννοια της δυνατότητας του ατόμου να ζει κάτω από μια δημοκρατική κυβέρνηση της δικής του ελεύθερης επιλογής.
     Υπάρχουν και άλλες μορφές ελευθερίας, όπως η φυσική ελευθερία η οποία σταματάει εκεί που θίγει την ελευθερία του άλλου, η πνευματική ελευθερία που περιλαμβάνει την ελεύθερη έκφραση των σκέψεων, των ιδεών, η ελευθερία του Τύπου και η δυνατότητα να ζει κανείς σύμφωνα με τη δική του βιοθεωρία, τη δική του θεώρηση των πραγμάτων.
     Στον πρόλογο της Διακήρυξης των Ανθρώπινων Δικαιωμάτων που υιοθέτησε η Γενική Συνέλευση των Ηνωμένων Εθνών με την απόφαση 217Α΄  το Δεκέμβριο του 1948, θεωρείται ότι η ελευθερία, η δικαιοσύνη και η ειρήνη στον κόσμο βασίζονται στην αναγνώριση της έμφυτης αξιοπρέπειας και των ίσων και αναπαλλοτρίωτων δικαιωμάτων όλων των μελών της ανθρώπινης αξιοπρέπειας.
     Είναι φανερό πως η ελευθερία αναπτύσσεται πρώτη ως εσωτερική ανθρώπινη λειτουργία και από εκεί εφόσον εδραιωθεί καλά αντανακλάται στους τρόπους και το χαρακτήρα και σηματοδοτεί και την ποιότητα ζωής χάριν της οποίας μπορεί ο άνθρωπος να θυσιάσει εξίσου πολύτιμα αγαθά.
     Πρέπει, λοιπόν, και είναι θεμελιώδες μας καθήκον και να ασκούμε αλλά κυρίως και να ασκούμεθα γύρω από την ιδέα της ελευθερίας. Βέβαια για να αναπτυχθεί η έννοια της ελευθερίας στον απαιτούμενο βαθμό χρειάζεται πολύς χρόνος και εκπλήρωση προϋποθέσεων που έχουν σχέση με την αναβάθμιση της οικογένειας, της παιδείας και όλων των τομέων που στοιχειοθετούν τη σημερινή πολιτιστική μας ταυτότητα. Σε κάθε περίπτωση, όμως, επειδή ο σημερινός κόσμος στενάζει κάτω από το βάρος της αδικίας καθήκον μας είναι η επαγρύπνηση, η δημοσιοποίηση και η καταγγελία των περιπτώσεων εκείνων κατά τις οποίες φανερά παραβιάζεται και κακοποιείται η έννοια της ελευθερίας.
     Κύριοι συνάδελφοι, η ιερά πόλη του Μεσολογγίου δικαίως επιλέχθηκε να φιλοξενήσει τη Διεθνή Ακαδημία Ελευθερίας. Όσοι από σας έχετε περάσει την Πύλη των Ηρώων της μαρτυρικής πόλης θα έχετε διαβάσει ότι κάθε ελεύθερος πολίτης είναι πολίτης Μεσολογγίου. 
     Σήμερα αισθάνομαι ότι εκπληρώνουμε την οφειλόμενη τιμή και το ιστορικό μας χρέος απέναντι στο Μεσολόγγι.
     Θέλω να θυμίσω το «Αλωνάκι της Λευτεριάς» και το ότι μια χούφτα ανθρώπων κάτω από αντίξοες συνθήκες έστειλαν το μήνυμα του αγώνα των Ελλήνων στην Επανάσταση του 1821, διαδηλώνοντάς τους το δικαίωμα και τη θέλησή τους να ζουν ελεύθεροι. 
     Εμείς οι Αιτωλοακαρνάνες Βουλευτές αισθανόμαστε υπερήφανοι που είμαστε πολίτες Μεσολογγίου και έτσι φαντάζομαι να αισθάνονται και οι υπόλοιποι διακόσιοι τρεις συνάδελφοι που υπέγραψαν αυτήν την πρόταση νόμου.
     Η Διεθνής Ακαδημία Ελευθερίας έχει σαν σκοπό την έρευνα και τη χαρτογράφηση των σύγχρονων μορφών ελευθερίας. Θα ήθελα, όμως, στο σημείο αυτό που αφορά και περιγράφονται οι στόχοι της Ακαδημίας να προσθέσετε, κύριε Υπουργέ, και την εκπαίδευση αλλά και την παγκόσμια προβολή της ευαισθησίας για θέματα που άπτονται των σύγχρονων μορφών περιορισμού των ελευθεριών.
     Θεωρώ ότι είναι πολύ σημαντικό ώστε να αυτοδεσμευτεί στο μέλλον αυτό το ιδιωτικού δικαίου πρόσωπο, αυτή η ακαδημία, να μπορεί να έχει και εκπαιδευτική δραστηριότητα. Έτσι η χώρα μας θα ξαναπάρει τη θέση που της αξίζει όσον αφορά την εξαγωγή πολιτισμού και σύγχρονης φιλοσοφίας στον κόσμο. Και τέλος θα είναι μνημείο που θα επισκέπτονται οι πολίτες και που αργότερα μπορεί να συμπληρωθεί και με κάποιο μουσείο που θα φιλοξενεί τη διαχρονική έκφραση της ελευθερίας.
     Θα ήθελα κλείνοντας την εισήγησή μου και εγώ με τη σειρά μου να ευχαριστήσω όλα τα κόμματα του ελληνικού Κοινοβουλίου όλους τους συναδέλφους Βουλευτές που υπέγραψαν αυτήν την πρόταση νόμου, αλλά και αυτούς που θα την ψηφίσουν. Όμως, θα ήθελα να ευχαριστήσω τον κ. Καζάνα, τον άνθρωπο αυτό που ήταν πρωτοστάτης σε όλην αυτήν την προσπάθεια και κατά τη διάρκεια όλων αυτών των χρόνων προκειμένου να φθάσουμε εδώ σήμερα. 
     Σας ευχαριστώ και εύχομαι, κύριε Υπουργέ, με σύντομες υπουργικές αποφάσεις και προεδρικά διατάγματα να θέσετε σε λειτουργία αυτήν την ακαδημία. 
     (Χειροκροτήματα απ’ όλες τις πτέρυγες της Βουλής)
     ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Κύριε Πρόεδρε, στην αρμόδια επιτροπή το εισηγητής του Κομμουνιστικού Κόμματος Ελλάδος, συνάδελφος-σύντροφος Στριφτάρης είχε συμφωνήσει για την ίδρυση της Διεθνούς Ακαδημίας Ελευθερίας. Λόγω κωλύματος δεν παρευρίσκεται σήμερα και θα μου επιτρέψετε, κύριε Πρόεδρε, να πω ορισμένες σκέψεις.
     Πιστεύουμε ότι οι έννοιες αυτές για τις οποίες συζητάμε, ελευθερία, δημοκρατία, ατομικά, δημοκρατικά και κοινωνικά δικαιώματα, είναι πολύ σοβαρές και συνδέονται, αν θέλετε, και με την κοινωνική, οικονομική και πολιτική εξέλιξη της ίδιας της κοινωνίας. Το λέμε αυτό γιατί πιστεύουμε ότι η σύνδεση αυτή έχει άμεση σχέση και με τον εκάστοτε, αν θέλετε, συσχετισμό που υπάρχει σ’ αυτήν την κοινωνία. 
     Αναφέρομαι σ’ αυτό γιατί στην εισηγητική έκθεση αναφέρονται πολλά που είπαν επιφανείς αρχαίοι και σύγχρονοι. Θα μπορούσαμε εμείς βέβαια να προσθέσουμε και τους κλασικούς του μαρξισμού - λενισμού για την έννοια αυτών των λέξεων και το περιεχόμενό τους. Δεν είναι βέβαια της ώρας. 
     Εκείνο που θέλω ιδιαίτερα να τονίσω είναι ότι δεν χρειάζονται πολλά λόγια. Πιστεύουμε ότι η ιστορία του ελληνικού λαού έχει γραφεί και δεν μπορεί βέβαια να αλλάξει γιατί είναι μια ιστορία γραμμένη ιδίως με αγώνες, με αίμα και θυσίες, γι’ αυτό που όλοι ονομάζουμε και όλοι ενδιαφερόμαστε για την ελευθερία, την ανεξαρτησία και την προώθηση της ουσιαστικής δημοκρατίας. Είναι το 1821, μέρος του οποίου αποτελεί το Μεσολόγγι, αλλά πιστεύουμε ότι η χώρα μας, η πατρίδα μας, ο ελληνικός λαός, έχει πολλά «Μεσολόγγια». Και αυτό αν θέλετε είναι ένα ιδιαίτερο χαρακτηριστικό του ελληνικού λαού, αυτού του λαού που στην πορεία μέσα από αγώνες κατόρθωσε να απελευθερώσει τη χώρα και μέσα από αγώνες και το 1941 να αντέξει αυτήν τη βαρβαρότητα του ναζισμού-φασισμού και μέσα από την επαναλαμβάνω, συμμετοχή του να βάλει ένα σοβαρό λίθο στην ανεξαρτησία της χώρας. Και βέβαια από εκεί και μετά έχουμε συνεχείς δημοκρατικούς αγώνες για ακόμα μεγαλύτερη προώθηση των δημοκρατικών, συλλογικών, ατομικών και κοινωνικών δικαιωμάτων. 
     Έτσι κρίνουμε εμείς την ιστορία από άποψη του κοινωνικού πολιτικού συστήματος που κάθε φορά επικρατεί και γι’ αυτό μιλάμε και για συσχετισμούς διότι επιτρέψτε μου, κύριε Πρόεδρε, με όλο το σεβασμό στην ιστορία του ελληνικού λαού να αναφερθώ ότι το 1930 όταν στην εκδήλωση του Μεσολογγίου ο τότε Πρωθυπουργός Βενιζέλος ανεφέρετο στη δημοκρατία και την ελευθερία θα πρέπει εμείς να υπενθυμίσουμε, γιατί το θεωρούμε πολύ σοβαρό, ότι εκείνη την εποχή ο ίδιος ο Πρωθυπουργός με το «ιδιώνυμο» έστελνε στις διώξεις χιλιάδες ελληνικού λαού γιατί δεν πίστευαν στην ίδια πολιτική ιδεολογική κατεύθυνση που επικρατούσε εκείνη την εποχή.
     Θέλω με τούτο να πω ότι οι έννοιες ανεξαρτησία, δημοκρατία, ελευθερία, είναι έννοιες συγκεκριμένες της κάθε κοινωνικής εποχής. Έτσι, λοιπόν, για να μη μακρηγορώ, γιατί καταλαβαινόμαστε σε αυτήν την Αίθουσα, πιστεύω ότι ο λαός έχει αναδείξει πολλά Μεσολόγγια και είναι στη διάθεση του λαού να μη συμφωνήσει και με τις σημερινές συνθήκες, όπως αυτές διαγράφονται. Επαναλαμβάνω ότι σήμερα στο όνομα της δημοκρατίας και της ελευθερίας επιχειρείται μία ολόκληρη στρατιωτική επιχείρηση σε μια χώρα που είναι η ίδια υπεύθυνη για την αλλαγή του καθεστώτος που υπάρχει, όπως ζήσαμε και στη διπλανή μας χώρα τη Γιουγκοσλαβία. Εμείς εδώ ως ελληνικό Κοινοβούλιο και ως ελληνικός λαός έχουμε βαθιά υποχρέωση να πούμε ένα όχι σ’ αυτήν τη νέα στρατιωτική επιχείρηση που ετοιμάζουν οι Ηνωμένες Πολιτείες της Αμερικής με ή χωρίς συμμάχους απέναντι στο Ιράκ. 
     Συμφωνούμε, κύριε Πρόεδρε, με την ίδρυση της Διεθνούς Ακαδημίας Ελευθερίας με μία παρατήρηση όμως, ότι θα θέλουμε να είναι νομικό πρόσωπο δημοσίου δικαίου και όχι ιδιωτικού δικαίου. Είναι γνωστό -και εδώ ακριβώς έχουμε μία επιφύλαξη- ότι θα πρέπει από αυτήν την ακαδημία να αποκλείσουμε την επιχειρηματική δράση, μία επιχειρηματική δράση που απέναντι σε κάθε έννοια που εμείς θεωρούμε σωστή μπορεί να βάλει ως σημαντικότερη την έννοια του κέρδους. Τότε βέβαια δεν θα πετύχουμε το στόχο για τον οποίο συμφωνούμε, την ίδρυση της συγκεκριμένης ακαδημίας.
     (Χειροκροτήματα από όλες τις πτέρυγες της Βουλής)
     ΚΥΡΙΑΚΟΣ ΣΠΥΡΙΟΥΝΗΣ: Εισέπραξες πάνδημη επιδοκιμασία.
     ΠΡΟΕΔΡΕΥΩΝ (Παναγιώτης Σγουρίδης): Είχε πολλά χρόνια να χειροκροτηθεί Βουλευτής του Κομμουνιστικού Κόμματος Ελλάδος από όλες τις πτέρυγες.
     Το λόγο έχει η κ. Ξηροτύρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία και κύριοι συνάδελφοι, πριν φθάσω στον εθνικό μας ποιητή Διονύσιο Σολωμό, θα ήθελα να αναφερθώ στην πολύ σπουδαία ωδή του Κάλβου, που λέει ότι θέλει αρετή και τόλμη η ελευθερία. Ήταν μία ωδή, που νομίζω ότι όσοι έχουμε περίπου τη μέση ηλικία και όσοι είχαμε την ατυχία να έχουμε γονείς που έδωσαν τα πάντα σε εκείνον τον πόλεμο και μετά να τους βλέπουμε κάπου αλλού κατατρεγμένους, θυμόμαστε στα μαθητικά μας χρόνια μετά τον πόλεμο και μετά τον εμφύλιο πόλεμο που λέγαμε πόσο θέλει αρετή και τόλμη η ελευθερία. 
     Η ιερή πόλη του Μεσολογγίου των Ελεύθερων Πολιορκημένων είναι ένα σύμβολο της ελευθερίας του νεότερου Ελληνισμού, από το οποίο εμπνεύστηκε ο εθνικός μας ποιητής Διονύσιος Σολωμός και μας έδωσε τον Εθνικό Ύμνο. Εγώ, όμως, θα ήθελα να αναφερθώ σε αυτά τα σπουδαία ποιήματά του, που αναφέρονται στους «Ελεύθερους Πολιορκημένους» και κυρίως στην περιβόητη εκείνη ωδή «Έστησε ο έρωτας χορό με τον τρελό Απρίλη και η φύση βρήκε την καλή και την τρελή της μέρα». Ο εθνικός μας ποιητής συνέδεσε αυτούς τους αγώνες για την ελευθερία με την ίδια την ελληνική φύση, με την ίδια την αγωνία για τη ζωή και σχεδόν μέσα σε αυτές του τις γραμμές μας ανέλυσε με το δικό του τρόπο ποιο είναι το αίσθημα της ελευθερίας. Είναι αυτό, όταν μπορείς να ζεις τη φύση, όπως θέλεις, να είναι προστατευμένη, καθαρή και προσβάσιμη σε όλους, δηλαδή όχι μόνο να μην την έχει κατακτήσει κανένας κατακτητής, αλλά να ζεις στη χώρα σου με όλα τα δικαιώματα, να μπορείς να επιτυγχάνεις ό,τι καλύτερο και να απολαμβάνεις αυτήν την ομορφιά που έχει η ελληνική φύση και άλλες γωνιές της γης. 
     Έτσι, λοιπόν, ήταν φυσικό να είμαστε όλοι σύμφωνοι με την ίδρυση της Διεθνούς Ακαδημίας Ελευθερίας και ήταν φυσικό να περάσει αυτή η πρόταση ομόφωνα από την Επιτροπή Μορφωτικών Υποθέσεων και να είμαστε διακόσιοι δέκα συνάδελφοι της Βουλής που την έχουμε υπογράψει. Και φαντάζομαι ότι θα την είχαν υπογράψει και όλοι οι υπόλοιποι.
     Και είναι θετικό ότι η τοπική κοινωνία και οι φορείς της Τοπικής Αυτοδιοίκησης του Μεσολογγίου και της Αιτωλοακαρνανίας γενικότερα, βεβαίως και θέλουν την ίδρυση και προτίθενται να την υποστηρίξουν υλικοτεχνικά παρά τους φτωχούς τους πόρους. Και εδώ θα πρέπει να το δούμε αυτό ότι είναι μία καλή αρχή αλλά και μία βαθύτατη υποχρέωση της Κυβέρνησης να στηρίξει τελικά αυτή την Ακαδημία. Ξεκινάει την ίδρυσή της χωρίς πόρους αλλά αυτή η ηρωική στάση των ανθρώπων της Αιτωλοακαρνανίας ότι με το υστέρημά τους θα ενισχύσουν αυτή την Ακαδημία, θα πρέπει να δώσει στην Κυβέρνηση περισσότερες ευθύνες για να στηρίξει αυτό το εγχείρημα. Για μας, για την Αριστερά και για τους κλασικούς της Αριστεράς, το θέμα της ελευθερίας ήταν πάνω απ’ όλα. Είχε την κεντρική θέση και στις επεξεργασίες μας και στους αγώνες μας. Μπορεί στην πορεία κατά την υλοποίηση αυτών των σκέψεών μας και των επιδιώξεων, να προτρέξαμε πολλές φορές και να κάναμε λάθη ίσως στο ζήτημα της ισότητας έναντι της ατομικής ελευθερίας. Είναι μεγάλα αυτά τα προβλήματα. Σηματοδότησαν μία εποχή αλλά τώρα ξεκινάει μία άλλη που ξανά τίθεται το πρόβλημα, ότι τελικά η απελευθέρωση των ανθρώπων είναι μόνο η απελευθέρωση από τους κατακτητές ή θα πρέπει να απελευθερωθούν από τους υλικούς και κοινωνικούς καταναγκασμούς; Το πρόβλημα της ελευθερίας λέει η εισηγητική έκθεση προσδιορίζει την ιστορία της ανθρώπινης σκέψης, τον ιδιωτικό δημόσιο βίο των πολιτών και το θέτει πολύ σωστά.
     Είναι γεγονός ότι όλοι μας αντιλαμβανόμαστε ότι η ελευθερία δεν είναι μόνο η εθνική ανεξαρτησία. Συνδέεται με τις πολιτικές ελευθερίες, συνδέεται με το κράτος δικαίου και γενικότερα με το συμβιβασμό όλων των ελευθεριών. Για το λόγο αυτό πολύ συχνά γίνεται μια αυτονόητη διάκριση ανάμεσα σ’ αυτό το οποίο λέγεται ελευθερία και σ’ αυτό το οποίο λέγεται ελευθερίες. Δηλαδή οι συνταγματικές ελευθερίες, τα θεμελιώδη δικαιώματα, οι εγγυήσεις του κράτους δικαίου, η ίδια η δημοκρατία μας.
     Έτσι, λοιπόν, αυτό το ίδρυμα θα έχει πραγματικά ένα πολύ σπουδαίο αλλά και σύνθετο ρόλο και παράλληλα θα έλεγα ότι θα έχει και πολύ μεγάλη ευθύνη και πολύ μεγάλες δυσκολίες να δημιουργήσει, να διαμορφώσει τη δική του ταυτότητα με έναν αντικειμενικό τρόπο, να διαμορφώσει την επιστημονική βάση, αλλά τελικά με μία πολιτική προσέγγιση των πραγμάτων και να μπορέσει να συνθέσει όλα αυτά τα κορυφαία ζητήματα που συνδέονται με την έννοια της ελευθερίας.
     Αγαπητοί συνάδελφοι, το αίσθημα της ελευθερίας δεν μπορεί να εξαντληθεί στο αίτημα της εθνικής ανεξαρτησίας αν και μέχρι σήμερα υπάρχουν αγώνες, όπως ο αγώνας αυτός της Παλαιστίνης που πραγματικά μας δείχνει το μεγαλείο αυτού του αισθήματος της εθνικής ανεξαρτησίας. Η έννοια της ελευθερίας πρέπει να εμπλουτιστεί και με τα επίκαιρα ζητήματα, όπως τη διαφορετικότητα των πολιτισμικών ομάδων ή των μειονοτήτων, τα δικαιώματα για χώρους ελευθερίας του ατόμου από την αγορά και το κράτος που τείνουν να συμπιέσουν όλο και περισσότερο την ιδιωτική μας σφαίρα, τη δική μας αυτονομία. 
     Είναι γεγονός ότι με το προεδρικό διάταγμα θα επιχειρηθεί η σαφής οριοθέτηση των πεδίων ενασχόλησης αυτής της Ακαδημίας. 
     Χρειάζεται, όμως, εδώ να πούμε ότι αυτό το προεδρικό διάταγμα θα πρέπει να δώσει έναν ουσιαστικότερο ρόλο, ούτως ώστε αυτή η Ακαδημία να αγγίξει και τα παλιά, αυτά που έρχονται από τη μεγάλη ιστορία και του ελληνικού κράτους και ολόκληρου του κόσμου, αλλά και τον καθημερινό προβληματισμό των κοινωνιών, όπως και αυτά που έχουμε να αντιμετωπίσουμε στις σύγχρονες προκλήσεις.
     Και οι σύγχρονες προκλήσεις, κύριοι συνάδελφοι, είναι πολλές και μας πιέζουν ασφυκτικά. Η νεοφιλελεύθερη παγκοσμιοποίηση έχει αναδείξει ως κυρίαρχες αρχές αυτές της αγοράς και κατ’ επέκταση την εκμετάλλευση του ανθρώπου κι έχει υποβαθμίσει με τους μηχανισμούς της και τις αρχές του διεθνούς δικαίου και τα όργανα και τις αρχές της κοινωνικής δικαιοσύνης και της κοινωνικής αλληλεγγύης, αλλά και αυτό το ύψιστο αγαθό της ειρήνης που είναι συνδεδεμένο άμεσα με την ελευθερία.
     Η παντοκρατορία των ΗΠΑ, η κυριαρχία τους και ο επικείμενος πόλεμος που τελικά κανένας δεν τον θέλει κι όμως έρχεται στο Ιράκ, είναι αυτήν τη στιγμή η μεγαλύτερη πρόκληση. Κι εμείς, κύριοι συνάδελφοι, εδώ στην ελληνική Βουλή ψηφίζουμε σήμερα ομόφωνα τη Διεθνή Ακαδημία της Ελευθερίας. Κι ας έρθουμε νοερά κι ας ψηφίσουμε την αποτροπή αυτού του μεγάλου πολέμου.
     Σας ευχαριστώ.
     (Χειροκροτήματα)
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία της Βουλής, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, εξήντα πέντε αξιωματικοί των Σχολών Πολέμου Αεροπορίας και Ναυτικού αντίστοιχα.
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Ορίστε, κύριε Κρητικέ, έχετε το λόγο για οκτώ λεπτά, αλλά ως συντελεστής της προτάσεως θα σας επιτρέψουμε να ανεβείτε στο Βήμα.
     ΠΑΝΑΓΙΩΤΗΣ Ν. ΚΡΗΤΙΚΟΣ: Ευχαριστώ, κύριε Πρόεδρε, αλλά όχι μόνο γι’ αυτό. Το θέμα είναι πολύ σημαντικό, ώστε αξίζει να τιμηθεί από του Βήματος της Εθνικής Αντιπροσωπείας.
     Κυρίες και κύριοι Βουλευτές, χαιρετίζω την πρωτοβουλία του Γεράσιμου Καζάνα, του παλαιού συναγωνιστή, ο οποίος είχε εμπνευστεί αυτήν την ιδέα από τα παιδικά χρόνια φλεγόμενος από τον αγώνα της ελευθερίας των Ελλήνων.
     Η πρώτη πρόταση είχε τεθεί τότε υπ’ όψη του αειμνήστου Γεωργίου Παπανδρέου στο Καστρί, ο οποίος την υποδέχθηκε με ιδιαίτερο ενθουσιασμό. Οι συγκυρίες, όμως, δεν ευδόκησαν την πραγματοποίησή της σε νόμο του Κράτους και σε Ακαδημία της Ελευθερίας. 
     Ο Γεώργιος Παπανδρέου, ο οποίος είχε συνδέσει τη ζωή του με τους αγώνες για τη δημοκρατία και την ελευθερία, είχε πει τότε για την ελευθερία επαναλαμβάνοντας μια δική του παλαιότερη φράση: «Η ελευθερία είναι σαν το οξυγόνο. Την ανάγκη της την αισθάνεται κανείς όταν λείπει». Ο Μάρκος Αυρήλιος είχε πει: «Ελεύθερος δεν είναι μόνο εκείνος, ο οποίος δεν είναι δούλος, αλλά και εκείνος, ο οποίος δεν είναι τύραννος». Να μια άλλη διάσταση της εσωτερικής ελευθερίας. Ο Λορέντζος Μαβίλης είχε πει και είχε τραγουδήσει: «Λευτεριά για σένα ζω, για σε μόνο παλεύω κι αν εις τον κόσμο δεν σε βρω, αλλού θα σε γυρεύω».
     Το νόημα της ελευθερίας είναι πολύπλευρο, είναι ευρύτατο, είναι πολυσχιδές. Έχει οικουμενικό χαρακτήρα, έχει ατομικό χαρακτήρα, έχει πολιτικό χαρακτήρα, έχει εθνικό χαρακτήρα. Η ατομική ελευθερία είναι το πρώτο. Ο ελεύθερος άνθρωπος είναι ο άξιος να ζει και να δημιουργεί πολίτης. Δεν μπορείς να δημιουργήσεις εν δουλεία. Μόνο εν ελευθερία μπορείς να δημιουργείς και να καταξιώνεσαι ως πολίτης και ως άνθρωπος.
     Η εσωτερική ελευθερία είναι άλλη μια διάσταση με ένα άλλο νόημα. Δεν υπάρχει ελεύθερος άνθρωπος αν είναι εξαρτημένος από την ανάγκη. Και η μεγαλύτερη εξάρτηση προέρχεται από τη βιοτική ανάγκη. Όταν ο πολίτης είναι εξαρτημένος από τη βιοτική ανάγκη, δεν μπορεί να σκεφθεί πολλά πράγματα, δεν μπορεί να φανταστεί πολλά πράγματα, δεν μπορεί να δράσει για πολλά πράγματα. Είναι εξαρτημένος, είναι δεμένος από τη βιοτική ανάγκη, από την ανάγκη του ψωμιού. Και αυτό δεν είναι τυχαίο, πολλές φορές στην ιστορία της ανθρωπότητας και στην πολιτική ιστορία των λαών συνδέεται με σκοπιμότητες και με αναγκαιότητες που υπηρετούν άλλα συμφέροντα και άλλες οικονομικές ομάδες.
     Η εθνική ελευθερία έχει τη δική της διάσταση, για την οποία οι Έλληνες έχουν  χύσει ποταμούς αίματος. Ορόσημο αποτελούν το ολοκαύτωμα του Μεσολογγίου, η Μεγάλη Έξοδος, αλλά και οι άλλες περιοχές της χώρας μας και στην Επανάσταση του ’21 και μετέπειτα: το Αρκάδι από κοντά, το Ζάλογγο, το Μεσολόγγι, η Μάνη και όλες οι εσχατιές της ελληνικής επικράτειας, που κατέγραψαν τον αγώνα του ελληνικού λαού για την εθνική ελευθερία του.
     Η πολιτική ελευθερία είναι μια άλλη διάσταση, δίνει ένα άλλο περιεχόμενο. Δεν έχουμε το χρόνο να αναλύσουμε πόσο και σε ποιο βαθμό λειτουργεί αυτή η πολιτική ελευθερία. Βεβαίως η Δημοκρατία είναι κατακτημένη ως υπόθεση και ως πολίτευμα του ελληνικού λαού και όλων των λαών της Ευρώπης. Είναι ζητούμενο, όμως, σε άλλες περιοχές του κόσμου.
     Κυρίες και κύριοι Βουλευτές, η Βουλή σήμερα ζει μια μεγάλη μέρα: την ημέρα της αυτοβουλίας της, αν μου επιτρέπεται ο όρος. Το Σύνταγμα του 1975 έκανε την καινοτομία με τη σχετική του διάταξη να έχει τη νομοθετική πρωτοβουλία και η Βουλή να εισάγει προτάσεις νόμων. Παλαιότερα το προνόμιο αυτό το είχε μόνο η Κυβέρνηση. Με το νέο Σύνταγμα εδόθη και στη Βουλή.
     Δυστυχώς, όμως, δεν έχει γίνει πολλές φορές η υλοποίησή του. Έχει να επιδείξει η Βουλή κατά τη λειτουργία της στη Μεταπολίτευση, ελάχιστες περιπτώσεις κατά τις οποίες προτάσεις νόμων προερχόμενες από Βουλευτές έγιναν αποδεκτές από την Κυβέρνηση ή από τις κυβερνήσεις. Συμβαίνει να προσκρούουν πάντοτε στον κυβερνητικό εγωισμό οι προτάσεις των Βουλευτών και να αποκρούονται ή να αποσύρονται μετά από πρωτοβουλία των κυβερνήσεων.
     Γνωρίζω ότι πρώτη πρόταση που έγινε δεκτή ήταν εκείνη του 1977 Βουλευτών τότε της Ένωσης Κέντρου με πρωτοβουλία του αείμνηστου Ιωάννη Ζίγδη για το καθίδρυμα του ναού της Παναγίας της Τήνου. Αυτή ήταν η πρώτη που έγινε δεκτή και βεβαίως δεν είχε οικονομικό κόστος.
     Η επόμενη πρόταση ήταν εκείνη που ο υποφαινόμενος και άλλοι συνάδελφοι είχαν καταθέσει το 1991 για την αναγνώριση της 1ης Οκτώβρη ως ημέρας τιμής στην τρίτη ηλικία. Και αυτή έγινε νόμος του κράτους με την αποδοχή, προς τιμήν της συναδέλφου σήμερα και τότε Υπουργού Υγείας και Πρόνοιας κ. Μαριέττας Γιαννάκου - Κουτσίκου.
     Άλλες δύο προτάσεις που έγιναν δεκτές, ήταν του υποφαινομένου. Η μία ήταν το 1999 και έγινε νόμος, ο 2693, για την ίδρυση Μουσείου της Εθνικής Αντίστασης. Πρόκειται για ένα άλλο ιδεολογικό και πολιτικό ζήτημα. Ζητά η ιστορία, ζητάει ο λαός, ζητούν οι αγώνες του ελληνικού λαού να συγκεντρωθούν όλα τα κειμήλια, όλα τα ευρήματα, όλα τα υπάρχοντα τεκμήρια των αγώνων της Εθνικής Αντίστασης, αυτού του μεγαλειώδους έπους του ελληνικού λαού, σε ένα μουσείο. Βεβαίως έγινε αυτός ο νόμος το 1999, αλλά δεν έχει εκδοθεί ακόμα το προεδρικό διάταγμα.
     Γι’ αυτό θα ψηφίσουμε, κύριε Υπουργέ, και αυτήν την πρόταση ομόφωνα. Είναι προς τιμήν των Βουλευτών και εκείνων που την υπέγραψαν και εκείνων που την είχαν υπογράψει το 1998 και εκείνων που την είχαν υπογράψει το 1977, γιατί είχε τότε το πρώτον κατατεθεί η πρόταση αυτή, την οποία την είχαν καταθέσει δέκα Βουλευτές της Ένωσης Κέντρου. Όμως, πρέπει να υλοποιηθεί, να πάρει σάρκα και οστά. Η Ακαδημία της Ελευθερίας πρέπει να είναι γεγονός στο συντομότερο δυνατό χρονικό διάστημα και να αποκτήσει το περιεχόμενο που ο όρος της επιβάλλει, η μεγάλη της σημασία επιβάλλει, οι καιροί επιβάλλουν. Οικουμενική, Διεθνής Ακαδημία της Ελευθερίας.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, την ανοχή σας για ένα, δύο λεπτά ακόμη.
     Πρέπει να πω με την ευκαιρία αυτή ότι είναι η ώρα να αναθεωρήσουμε ορισμένες σκέψεις, που πήραν σάρκα και οστά στον Κανονισμό της Βουλής. Προδικτατορικά ο Κανονισμός της Βουλής είχε απεριόριστο χρόνο για τους Βουλευτές. Ανέβαιναν στο Βήμα και κατέβαιναν κατά την κρίση τους και βεβαίως δεν γινόταν κατάχρηση. Ο μεταδικτατορικός Κανονισμός είχε περιορισμούς. Είκοσι λεπτά έδινε επί της αρχής για το Βουλευτή στην πρώτη του ισχύ. Τα είκοσι λεπτά ήταν πολλά, τα οκτώ που ισχύουν σήμερα είναι λίγα.
     ΠΡΟΕΔΡΕΥΩΝ (Παναγιώτης Σγουρίδης): Διατελέσατε Αντιπρόεδρος και έχετε...
     ΠΑΝΑΓΙΩΤΗΣ Ν. ΚΡΗΤΙΚΟΣ: Με συγχωρείτε πάρα πολύ, κύριε Πρόεδρε, δεν χρειαζόταν να διακόψετε, γιατί έχουμε συμπράξει όλοι σε αυτό και ζητάω να αναθεωρήσουμε εκείνο που έχουμε αποφασίσει.
     (Θόρυβος στην Αίθουσα).
     ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Κρητικέ.
     ΠΑΝΑΓΙΩΤΗΣ Ν ΚΡΗΤΙΚΟΣ: Μην παρερμηνεύετε τα πράγματα. Δεν αρνήθηκα τις όποιες ευθύνες απορρέουν από τη σύμπραξη σε αυτές τις αποφάσεις. Αλλά βλέπω ότι πρέπει να τις αναθεωρήσουμε. Και τα Συντάγματα ψηφίζονται  πολλές φορές ομόφωνα και με ευρεία πλειοψηφία, αλλά πολλές φορές βλέπουμε ότι έγιναν λάθη. 
     Πιστεύω ότι ο ενδιάμεσος χρόνος είναι απαραίτητος για να ολοκληρώσει κανείς τη σκέψη του. Είχα ορισμένα πράγματα, που κατά την κρίση μου έπρεπε να ακουστούν…
     ΠΡΟΕΔΡΕΥΩΝ (Παναγιώτης Σγουρίδης): Να τα πείτε. Έχετε χρόνο. 
     ΠΑΝΑΓΙΩΤΗΣ Ν. ΚΡΗΤΙΚΟΣ: Θα κλείσω, όμως, αναφερόμενος στη συγκυρία της εποχής. Πρέπει να προστατεύσουμε την ελευθερία σε όλα της τα επίπεδα. Παράλληλα με την εθνική μας ελευθερία που ταυτίζεται με την εθνική ανεξαρτησία υπάρχει και η ευρωπαϊκή ελευθερία και ο ευρωπαϊκός πολιτισμός, όπου απειλείται από άλλα φαινόμενα και από άλλες απειλές και πράξεις βίας, οι οποίες μπορεί να εξελιχθούν στην πορεία. Ο ευρωπαϊκός πολιτισμός, ο ευρωπαϊκός ιδεαλισμός, ο ευρωπαϊκός ουμανισμός, τα δημιουργήματα των μεγάλων της ευρωπαϊκής διανόησης από τον Αριστοτέλη, τον Πλάτωνα, μέχρι το Βολταίρο και το Μοντεσκιέ πρέπει να υπάρξουν και να γαλουχήσουν τις γενιές των ευρωπαϊκών λαών κα όχι να γίνουν έρμαιο των οποιωνδήποτε επιβουλών της παγκοσμιοποίησης, της νεοαποικιοκρατίας, που για μένα είναι αυτό το όνομά της και να προσέξουμε πάλι τους απειλούμενους εθνικούς διχασμούς, κυρίες και κύριοι Βουλευτές. 
     Τούτος ο λαός έχει υποφέρει από διχασμούς. Ο νέος διχασμός που μπορεί να προκληθεί δεν θα είναι με την παλιά έννοια των δεξιών και των αριστερών, θα είναι διχασμός «ατλαντιστών και ευρωπαϊστών» και οφείλουμε να το προσέξουμε αυτό και πρώτα οι πολιτικές ηγεσίες. Μην οδηγήσουν την εξέλιξη αυτών των πραγμάτων σ’ αυτή την κατάσταση. Η ενότητα του έθνους εγγυάται και τη διατήρησή του μέσα στο πλαίσιο της Ευρωπαϊκής Ένωσης. Αυτός είναι ο προσανατολισμός μας, αυτός είναι ο στόχος μας. Και βεβαίως συνεργασία στα πλαίσια της συμμαχίας, εν ισοτιμία και χωρίς καμία παραχώρηση και χωρίς καμία αποδυνάμωση του συστήματος ασφαλείας που διέπει την Ευρωπαϊκή Ένωση και τους λαούς της. 
     Θα κλείσω, κύριε Πρόεδρε –και συγχωρείστε μου την υπέρβαση- μ΄ ένα ποίημα που αναφέρεται στη γενιά των Παναγούληδων, στη γενιά των Μανδηλαράδων, στη γενιά των Μουστακλήδων, αλλά έχει και μια σύνδεση ιερή, θα έλεγα, με το Μεσολόγγι, ένα ποίημα που είχα γράψει το 1986 για τον αείμνηστο Σπύρο Μουστακλή, τον Μεσολογγίτη μάρτυρα της ελευθερίας και της δημοκρατίας. 
     «Καρδιά της Δόνησης και του Σεισμού 
     υπόκυψες στης περιφρόνησης το πλήγμα.
     Ψυχή αλύγιστη του λιονταριού 
     δεν άντεξες 
     τη συνεχή οπισθοχώρηση των «ιθυνόντων». 
     Αγέρωχο το αετίσιο βλέμμα σου 
     μέτραγε τους σφυγμούς του λαού Σου 
     που οδοιπορούσε, 
     που αγκομαχούσε, 
     που μελαγχολούσε 
     μετά τη μεγάλη νίκη, 
     μετά τη μεγάλη ελπίδα, 
     μετά τα αμφίβολα κλέη 
     μετά τη συρρίκνωση 
     και της νίκης και της ελπίδας. 
     Και τώρα 
     που το αμφίβολο κλέος 
     έγινε κλέος της αμφιβολίας, 
     Αϊτέ της Ρούμελης 
     πήρες την πίκρα μαζί σου, 
     τον πόνο κοντά σου.
     Πήρες την απογοήτευση 
     την εγκατάλειψη του αγώνα σου.
     Αϊτέ της Ρωμιοσύνης, 
     της Λευτεριάς βιγλάτορα, 
     μαστιγωτή του Άδικου, 
     της αλαζόνας αρχής περιφρονητή. 
     Κι έφυγες. 
     Και πέταξες στις κορφές του Παναιτώλιου.
     Αϊτέ… 
     Άφησε στο Λαό σου την ελπίδα, 
     την εγκαρτέρηση, 
     την αντοχή της ανηφόρας. 
     Άφησέ του την προσδοκία 
     κι ένα μικρό κομμάτι της ψυχής σου. 
     Του φτάνει, 
     Αϊτέ της Ρωμιοσύνης». 
     Αθήνα, 28 Απρίλη 1986. 
     Σας ευχαριστώ, κυρίες και κύριοι συνάδελφοι. 
     (Χειροκροτήματα στην Αίθουσα)
     ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κ. Κρητικό γιατί πράγματι ήταν μεστή η τοποθέτησή του και το ποίημα το οποίο μας διάβασε ήταν συγκινητικό και επί του θέματος. 
     Ο κ. Βασίλης Τσίπρας έχει το λόγο. 
     ΒΑΣΙΛΗΣ ΤΣΙΠΡΑΣ: Δεν είναι μόνο η γειτνίασή μου με την Αιτωλοακαρνανία της ιδιαιτέρας μου πατρίδας της περιφέρειας της Ευρυτανίας, η οποία επιβάλλει τη συμμετοχή μου στη σημερινή συζήτηση, κυρίες και κύριοι συνάδελφοι, κύριε Πρόεδρε και κύριε εμπνευστή αυτής της πρωτοβουλίας που έχουμε σήμερα, είναι και οι ιστορικοί δεσμοί των δύο λαών. Ευρυτάνες και Αιτωλοί αποτελούσαν ένα λαό και το γνωρίζετε αυτό, είναι γνωστό. Και ακόμη από την Ακαδημία των Αγράφων, από εκεί που ξεκίνησε το πρώτο αρματολίκι, ήταν πάρα πολλοί, για να μη πω οι περισσότεροι από τους αθανάτους ήρωες οι οποίοι έπεσαν στο Μεσολόγγι και στους άλλους υπέρ της ελευθερίας αγώνες της εποχής του 1821.
     Ακόμη και σήμερα στη σύνθεση του λαού της Αιτωλοακαρνανίας ένα μεγάλο ποσοστό είναι οι Ευρυτάνες οι οποίοι αναγκάστηκαν από τις κακουχίες της ζωής, από την αγωνία του εδάφους να μεταναστεύσουν και να εγκατασταθούν στην Αιτωλοακαρνανία η οποία τους φιλοξενεί και αποτελούν ενιαίο πλέον λαό.
     Στη σημερινή συζήτηση και στη σημερινή πρωτοβουλία έχουν σημασία και πρέπει να τύχουν ιδιαιτέρας εξάρσεως δύο περιστατικά: 
     Πρώτον ο τρόπος εισαγωγής αυτού του νομοθετήματος. Είναι από τις σπάνιες φορές που η Βουλή ανακτά το ρόλο του φυσικού πατέρα των νόμων. Νομοθετικό έργο επιτελεί η Βουλή και για μία από τις σπάνιες φορές επαναλαμβάνω, που ο νόμος αυτός έρχεται με πρωτοβουλία της Βουλής. Συζητείται με πρωτοβουλία των Βουλευτών και θα ληφθεί απόφαση από τους ίδιους τους Βουλευτές.
     Ας μην ξεχνάμε ότι για ελευθερία μιλάμε, η οποία ταυτίζεται με την έννοια της δημοκρατίας, ότι το Κοινοβούλιο αποτελεί την ψυχή της Δημοκρατίας. Και για την ελευθερία, αποτέλεσμα της αγωνίας και των αγώνων για την ελευθερία, των ποταμών αίματος, υπήρξε η κατεδάφιση του μεσαίωνα και η εγκαθίδρυση της νέας μορφής της δημοκρατικής διακυβερνήσεως των λαών, η οποία διαστέλλει τις εξουσίες σε τρεις, η κυριότερη των οποίων, και αποφασιστικό έργο της οποίας είναι το νομοθετικό, είναι το Κοινοβούλιο.
     Ένα δεύτερο περιστατικό, το οποίο πρέπει επίσης να επισημαίνω ιδιαίτερα είναι ο τόπος που επιλέχθηκε για την εγκατάσταση της Ακαδημίας της Ελευθερίας. Είναι η ιερή πόλη του Μεσολογγίου, για να θυμίζει στους αιώνες την αγωνία και τους πόνους των αθανάτων ηρώων του Μεσολογγίου, οι οποίοι αγωνίστηκαν νηστικοί, διψασμένοι, χωρίς όπλα και κυνηγημένοι από τις ίντριγκες τις εσωτερικές, από τις ραδιουργίες εκείνων οι οποίοι δεν αγωνίζονταν για την ελευθερία, αλλά αγωνίζονταν για την εξουσία να την καταλάβουν και να την ιδιοποιηθούν, να την εκμεταλλευτούν για ίδιο όφελός τους. Δυστυχώς υπήρξαν τέτοιοι Έλληνες και το γνωρίζει η ιστορία. Θυμάστε τις περιπέτειες του Κολοκοτρώνη και είναι γνωστές σε όλο τον κόσμο. Και ο Πολυζωίδης στη δίκη του Κολοκοτρώνη, όταν εκείνος οδηγήθηκε κατηγορούμενος, είπε: «Επιτέλους σήμερα αισθάνομαι ελεύθερος γιατί μπορώ να μιλήσω ελεύθερα, μη δεσμευμένος από το χρίσμα του προέδρου ή από την εξουσία τη δικαστική. Θα μιλήσω ως απλός άνθρωπος, ως ελεύθερος άνθρωπος».
     Και φθάνουμε τώρα στο ουσιαστικό και κύριο αντικείμενο του νομοθετήματος το οποίο θα ψηφίσουμε σε λίγο. 
     Ελευθερία. Βεβαίως δεν είναι έννοια θεωρητική η ελευθερία. Είναι έννοια την οποία δίδαξαν οι λαοί οι ίδιοι με τη δική τους θυσία, με το δικό τους αίμα. Και η ιστορία όλων των λαών είναι γεμάτη τέτοια περιστατικά. Αυτοί δίδαξαν πράγματι με το παράδειγμά τους και την αυτοθυσία τους την έννοια της ελευθερίας.
     Αλλά η ελευθερία δεν περιορίζεται μόνο, όπως και άλλοι ομιλητές είπαν, στην εθνική ανεξαρτησία ή στην πολιτική ελευθερία. Ελεύθερος είναι ο άνθρωπος ο οποίος μπορεί να απαλλαγεί από το μίσος, από την πλεονεξία, από τη διάθεση κατακτήσεως πλούτου χωρίς όρια. Ελεύθερος είναι ο άνθρωπος ο οποίος μπορεί να συγχωρήσει τον αμαρτωλό.
     Ελεύθερος είναι ο άνθρωπος που μπορεί να σκεφτεί ότι και ο ίδιος υπολείπεται μπροστά στο γενικό καλό. Θα αναφέρω ένα παράδειγμα τον Καζαντζάκη. Όταν υπέστη μια επιχειρηματική καταστροφή –στο βιβλίο «Αλέξης Ζορμπάς»- για πρώτη φορά άρχισε να χορεύει χωρίς τις ιαχές οργάνων. Ο παριστάμενος σύντροφος Αλέξης Ζορμπάς αναστατώθηκε και είπε, τρελάθηκες αφεντικό. Του απάντησε αυτός, όχι τώρα έγινα ελεύθερος. Δεν εξαρτιέμαι από επιχειρηματικά συμφέροντα ούτε από τη διάθεση κατάκτησης πλούτου. Είμαι ελεύθερος πλέον. 
     Αυτή την έννοια της ελευθερίας που ποτέ δεν πρέπει να την παρεξηγούμε την δίδαξε πρώτος ο Περικλής στο «Επιτάφιο» λέγοντας ότι είναι ελεύθερος ο άνθρωπος στη δράση, στη σκέψη και στους αγώνες του μέχρι του σημείου που δεν παραβλάπτει την ελευθερία των άλλων. Στη σημερινή εποχή έχει ιδιαίτερη σημασία ο πραγματικός προσδιορισμός της ελευθερίας διότι η παγκοσμιοποίηση και η αρχή του ενός ανδρός δηλαδή του Πλανητάρχη παρέχουν ανησυχίες περιορισμού της ελευθερίας των άλλων λαών. Γιατί ελεύθερος δεν είναι εκείνος ο λαός ο οποίος αποφασίζει κατ’ εντολήν του και για λόγους σκοπιμότητος. Αυτήν την εποχή πρέπει όλοι να ενστερνιστούμε το γεγονός ότι το έργο της Ακαδημίας της Ελευθερίας που θα γίνει στο Μεσολόγγι θα πρέπει να παρέχει την ευχέρεια της επίσκεψης σε όλους τους λαούς για να θυμούνται τους αγώνες της ελευθερίας, τα θύματά της και τους αθανάτους οι οποίοι έπεσαν στο Μεσολόγγι για να είμεθα εμείς σήμερα ελεύθεροι. Δεν είμαι βέβαιος ποια είναι η διαβάθμιση των ψυχών στους εκείθεν της Αχερουσίας λίμνης τόπους. Είμαι, όμως, σίγουρος ότι οι ψυχές εκείνων των αθανάτων ηρώων θα φτερουγίζουν μαζί με τους αγγέλους στους ουρανούς των παραδείσων. Ευχαριστώ.
     (Χειροκροτήματα)
     ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
     ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, δεν είναι μόνο η αξία της πρότασης νόμου, δεν είναι το περιεχόμενό της αλλά είναι και σε ποια εποχή έρχεται για να γίνει πραγματικότητα. Έρχεται σε μια εποχή που εμπεδώνεται ένα κλίμα απαξίωσης των ανθρώπινων αξιών της ζωής και της ιστορίας, ένα κλίμα μιας μονόδρομης παγκοσμιοποίησης και μιας καταναλωτικής οικουμενικής κοινωνίας, ένα κλίμα μέσα στο οποίο διαμορφώνεται μια φοβία αναφοράς της λέξης πατρίδα. Μέσα, λοιπόν, σε αυτό το απαισιόδοξο κλίμα έρχεται αυτή η πρόταση για να θυμίσει με τα μηνύματα του ολοκαυτώματος το πιο θεμελιώδες ανθρώπινο αγαθό, την ελευθερία. 
     Αναζητά αυτήν την ελευθερία στη επαλήθευση της ιστορίας και στη διαιώνισή της. Αυτή η πρόταση διαιωνίζει την ιστορία του ολοκαυτώματος διότι ξαναθυμίζει τους ηρωικούς μαχητές εκείνης της αποφράδας ημέρας. Δεν είναι μόνον αν τα παραληλυθότα μνημονεύεις άμεινον, αλλά περί των μελλόντων βουλεύσει. Δηλαδή δεν είναι μόνο το παράδειγμα που θα εκπηγάσει από την υιοθέτηση αυτής της πρότασης. Δεν είναι μόνον ότι αναβιώνει τους παιάνες, ίτε παίδες Ελλήνων ελευθερούτε πατρίδα, ελευθερούτε παίδας τε και γυναίκας Θεών τε και πατρώων έδει θήκας, νυν υπέρ πάντων ο αγών. Είναι ένα μήνυμα για τον αγώνα που οφείλει να διαιωνίζει ο Ελληνισμός μέσα στο όραμα μιας ολοκληρωμένης ελευθερίας και όχι μιας ελευθερίας που είναι μόνο η υπεράσπιση της ακεραιότητας της επικράτειάς μας ή της υπερηφάνειας της ιστορίας και της παράδοσης της πατρίδας.
     Σε ατομικό επίπεδο είναι η υπέρβαση του εαυτού μας, είναι η ευλάβεια προς τις αξίες που δίνουν νόημα στην έννοια της πανανθρώπινης αξίας της ευρείας καταξίωσης και τον εξανθρωπισμό του ανθρώπου, είναι η ελευθερία, είναι το πρώτο αγαθό, είναι αυτό που έδωσε η φύση στον άνθρωπο. 
     Οι αιώνες το επανέλαβαν από τότε με παραδείγματα τους ΄Ελληνες. Προηγήθηκε το «Ελλήνων προμαχούντες» στο Μαραθώνα, έχουμε πλείστα παραδείγματα της αυτοθυσίας του Έλληνα. Επαναλήφθηκε στο «Ω ξειν αγγέλλειν Λακεδαιμονίοις ότι τήδε κείμεθα» που είναι συγγενές. Έγινε θούριος «Καλύτερα μιας ώρας ελεύθερη ζωή» στο πνεύμα και την ψυχή του Βελεστινλή. Το τραγούδησαν Έλληνες με το χλωμό φως του φεγγαριού στα κρυφά σχολειά. Η ελευθερία, το υπέρτατο αγαθό που καταξιώνει τον άνθρωπο και γίνεται ένας μόνιμος εσωτερικός αγώνας υπέρβασης των αδυναμιών της ζωής. 
     Η γένεση μιας συλλογικότερης αντίληψης μέσα στην οποία πλέον η κοινωνία θα διαμορφώνει το ναό της ελευθερίας, για την καταξίωση του υπέρτατου οράματος. 
     Αισθάνομαι τη στιγμή σαν ιδιαιτέρως ευτυχή για το πρόσωπό μου, ότι ευρισκόμενος στο Κοινοβούλιο, ενώνω και εγώ στο όραμα αυτής της πρωτοβουλίας τη δική μου συνδρομή και την ψήφο με βάση ότι η ελευθερία είναι η αξία που ολοκληρώνει τον άνθρωπο και για την οποία η πατρίδα μας είναι μονίμως και πρέπει να είναι περήφανη. 
     Στην πορεία του έθνους τα παραδείγματα της ελευθερίας είναι ιστορικά και πρωτοφανή. Ψηφίζω την πρόταση. Σας ευχαριστώ.
     ( Χειροκροτήματα από την πτέρυγα του ΠΑΣΟΚ και της Νέας Δημοκρατίας )
     ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατζαφέρης έχει το λόγο.
     Απ’ τη θέση σας, κύριε Καρατζαφέρη. Μάλλον δεν θα σας βλέπουν από το «ΤΕΛΕ-ΑΣΤΥ».  Πρέπει να ξέρετε ότι η κάμερα επικεντρώνεται πάντα στον ομιλητή. 
     ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, κύριοι συνάδελφοι, αφιερώνω τη σημερινή μου εισήγηση επί του θέματος στους τρεις ήρωες που έπεσαν τελευταίοι για την ελευθερία, τα τρία παλικάρια των Ιμίων, που πριν επτά χρόνια σαν σήμερα σ’εκείνον τον ακήρυχτο στιγμιαίο πόλεμο έπεσαν χωρίς ακόμα επισήμως να μας πουν το γιατί. 
     Ακαδημία, ελευθερία, Μεσολόγγι. Τρεις λέξεις, τρεις έννοιες, οι οποίες δονούν την ψυχή, την καρδιά κάθε Έλληνα. Είμαστε η μόνη χώρα  από τις διακόσιες σαράντα που έχουν εθνικό ύμνο που έχουμε αφιερώσει τον εθνικό μας ύμνο στην ελευθερία και αυτό είναι σημαντικό και πρέπει να το αναδεικνύουμε. Όμως, πόσο τιμάμε, κύριε Υπουργέ, αυτόν που έγραψε τον Εθνικό Ύμνο; Τον Μάντζαρο. Το σπίτι του είναι ακόμα ψαράδικο στην Κέρκυρα παρ’ όλες τις αλλεπάλληλες ερωτήσεις που σας έχω κάνει να γίνει διατηρητέο μνημείο. Το σπίτι του Μάντζαρου είναι ψαράδικο ακόμη. 
     «Ελευθερία» είναι μια έννοια που διεκδικεί κάθε σημείο της Ελλάδος, που διεκδικεί ο Μαραθώνας το 390 π.Χ., όπου εις τον τύμβο ακόμα βόσκουν πρόβατα,  που τη διεκδικεί δέκα χρόνια μετά η Σαλαμίνα, η μεγαλύτερη ναυμαχία όλων των εποχών, όπου ο πύργος της Σαλαμίνας είναι οικόπεδο το οποίο έχει περιφράξει συνάδελφος Βουλευτής εδώ μέσα στην Αίθουσα, που τη διεκδικεί μετά μανίας ο Δήμος των Αμπελακίων για να κάνουν ένα μνημείο σε εκείνους που έδωσαν τη μεγάλη ναυμαχία, ένα άγαλμα του Θεμιστοκλέους, που τη διεκδικούν οι Θερμοπύλες, οι Πλαταιές,  το Σούλι, το Αρκάδι, τα Καλάβρυτα με την Αγία Λαύρα, τα Δερβενάκια, το Μανιάκι του Παπαφλέσσα, όπου έπεσε και ο προπάππος μου Αθανάσιος Καρατζαφέρης, που το ’12-’13, με Πρωθυπουργό τον Ελευθέριο Βενιζέλο και αρχιστράτηγο τον τότε διάδοχο του θρόνου, τον Κωνσταντίνο, απελευθερώσαμε την υπόλοιπη μισή Ελλάδα, το 1940 με το μονολεκτικό ύμνο στην ελευθερία που είπε ο Ιωάννης Μεταξάς για να επαναλάβει αμέσως σύσσωμος ο ελληνικός λαός. 
     Υπάρχει, όμως, ελευθερία  σήμερα; Και σε τι ποσοστό υπάρχει σήμερα η ελευθερία; Δεν υπάρχουν περιοχές της χώρας, χωριά ολόκληρα, δείτε τι έγινε στη Σύρο, που βρίσκονται κάτω από την κατοχή των λαθρομεταναστών και έχουν εγκαταλείψει τα σπίτια τους στις ακριτικές περιοχές οι Έλληνες γι΄ αυτό το λόγο; Δεν υπάρχει η κατοχή της χώρας από τους Αμερικανούς; 
     Έμμεσα κομψά, αλλά ιδιαίτερα καυστικά το είπε ο ίδιος ο Υπουργός Τύπου της Κυβερνήσεώς σας.  Είπε, λοιπόν, προχθές ο κ. Πρωτόπαπας ότι «ναι μεν δεν μπορούμε εκ των πραγμάτων και της θεσμικής θέσεως που έχουμε ως προεδρεύουσα χώρα της Ευρώπης να μην είμαστε μέσα στις αίθουσες συνελεύσεων, αλλά απ’ έξω το κόμμα θα είναι στην πορεία για τα ιερά και τα όσια της Γένοβα». Αυτό βεβαίως ο καθένας το ερμηνεύει όπως θέλει. Εγώ το εξέλαβα ως ομολογία της κατοχής της χώρας. 
     Δεν θίγεται η ελευθερία από το κεφάλαιο, από τη λεγόμενη διαπλοκή,  από κάποιες πράξεις που ζούμε αυτές τις μέρες, όταν ο ίδιος ο Πρωθυπουργός της χώρας, αλλά και ο αρχηγός της Αξιωματικής Αντιπολίτευσης τραπεζώνουν ο ένας σε δημόσιο χώρο και ο άλλος στο σπίτι του έναν εκ των δύο αντιδίκων της περιόδου αυτής; Δεν είναι αντίδικος η οικογένεια Αγγελοπούλου με ένα δημοσιογράφο τον κ. Μιχαλόπουλο, για τον οποίο εγώ δεν οφείλω και ιδιαίτερη κουβέντα, κύριε Υπουργέ, γιατί βεβαίως με περιποιήθηκε δεόντως στις πρόσφατες νομαρχιακές εκλογές. Όμως αυτήν τη στιγμή διάσημους αντιδίκους. Και έκπληκτος ο εισαγγελέας που είναι κάτω διαπιστώνει και βλέπει τον Πρωθυπουργό της χώρας να μιλάει με τους Αγγελοπουλέους κάθε μέρα στο μέγαρο Μαξίμου και να τρώει δημόσια και τον Αρχηγό της Αξιωματικής Αντιπολίτευσης να τους καλεί σπίτι του. Ποια απόφαση μπορεί να βγάλει ελεύθερα αυτός ο δικαστικός λειτουργός, ο μικρόβαθμος δικαστής; Να λοιπόν που δεν έχουμε ελευθερία. Έχουμε ωμή παρέμβαση της κορυφής του κράτους εκεί και όπως εξυπηρετείται και όπου υπηρετείται αλλά και σε ό,τι υπηρετεί. 
     Θέλουμε να μιλήσουμε για ελευθερία; Υπάρχει ελευθερία έκφρασης; Ο οποιοσδήποτε σήμερα, με τη νέα μόδα που ξεκινήσατε, για λόγους που εσείς γνωρίζετε, των εκβιασμών ή των δήθεν εκβιασμών, δημοσιογράφος είναι ευάλωτος. Πήγε, λέει, ο τάδε προχθές στον εισαγγελέα και είπε «ο τάδε και ο τάδε». Τρέχα να το αποδείξεις. Από την άλλη στιγμή, όμως, οι δημοσιογράφοι έχουν αρχίσει και κλείνουν τα μικρόφωνα, περιορίζουν τη γραφίδα. Να, λοιπόν, που υπάρχει ένας περιορισμός. Δεν υπάρχει αυτή η ελευθερία, την οποία πρέπει να υμνούμε κάθε μέρα, όπως κάνουμε στον εθνικό μας ύμνο, και στην καρδιά μας και στην ψυχή μας και στη συνείδησή μας, αλλά όχι όπου μας βολεύει να καταπνίγουμε τα ατομικά δικαιώματα και την ελευθερία. 
     Έρχομαι στην ακαδημία. Μεγάλη έννοια. Έχουν περάσει ακριβώς εβδομήντα πέντε χρόνια από τότε που ο Πάγκαλος έκανε την Ακαδημία Αθηνών, με κύριο σκοπό, κύριε Υπουργέ, να γράψει το λεξικό της ελληνικής γλώσσας. Εβδομήντα πέντε χρόνια είναι ακόμη στο «Β». Ελπίζω ότι αυτή η ακαδημία, την οποία τώρα ιδρύουμε, να προχωρήσει και να έχει λόγο εκεί που η άλλη ακαδημία υστερεί. Εγώ θα περίμενα από την υπάρχουσα και λειτουργούσα αδρανώς ακαδημία να πάρει μια θέση στον απειλούμενο πόλεμο στον κόλπο, να πάρει μία θέση για τη μεγαλύτερη μάστιγα τα ναρκωτικά, που σκοτώνουν τρεις χιλιάδες παιδιά το χρόνο στην Ελλάδα.
     Αλλά δεν βλέπω από τους διανοούμενους, αυτούς τους σημαντικούς μεταξύ των Ελλήνων να ενεργούν τα αυτονόητα υπέρ της πατρίδος και υπέρ του Λαού.
     Ακαδημία: Η ελευθερία του όρου έχει κατασπαραχθεί. Είδαμε και προχθές Ακαδημία Τραγουδιού σε ένα reality παιχνίδι. Ακαδημία Χορού. Ακαδημία Φρούτων έχει κάποιος σε ένα προάστιο της Αθήνας. Θα έλεγα λοιπόν: περιορίστε αυτόν τον προσδιορισμό, για να δώσετε κάποια αξία και κύρος στον όρο «Ακαδημία».
     Κλείνοντας, κύριε Υπουργέ, θα έλεγα ότι δεν πρέπει μόνον να παραμένουμε εραστές κάποιων ιδεών, αλλά να τις εφαρμόζουμε και να τις πραγματώνουμε. Και εσείς είστε εδώ μόνο ο θιασώτης -ως Κυβέρνηση- της ιδέας, αλλά όχι της πράξης. Κατασπαράσσετε την ελευθερία του ελληνικού λαού και νομίζω ότι μου επιτρέπεται να παραφράσω το Ρήγα Φεραίο. «Καλύτερα μιας ώρας ελεύθερη ζωή, παρά είκοσι χρόνια στου ΠΑΣΟΚ τη φυλακή».
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης: «Κύρωση της Διεθνούς Σύμβασης για την καταστολή τρομοκρατικών βομβιστικών υποθέσεων».
     Η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Μεταφορών και Επικοινωνιών:
     1. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης του Κράτους του Ισραήλ για συνεργασία στους τομείς των ταχυδρομείων και των τηλεπικοινωνιών».
     2. «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας».
     Επίσης, ο Βουλευτής Καβάλας κ. Γεώργιος Καλαντζής ζητεί άδεια ολιγοήμερης απουσίας στο εξωτερικό. Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης):  Συνεπώς η  Βουλή ενέκρινε τη ζητηθείσα άδεια.
      Ο κ. Μακρυπίδης έχει το λόγο. Κι εσείς επί του Βήματος;
     ΑΝΔΡΕΑΣ ΜΑΚΡΥΠΙΔΗΣ: Είπα να ανέβω στο Βήμα, κύριε Πρόεδρε, με το φυσικό μου ανάστημα να αντιμετωπίσω το «πολιτικό» ανάστημα του προηγούμενου ομιλητή, που υπήρξε η παραφωνία στη σημερινή συζήτηση.
     Όταν ο ήλιος βασιλεύει -και ξέρει και ο πιο αδιάφορος περαστικός πώς βασιλεύει ο ήλιος στο Μεσολόγγι- κι έρχεται η νύχτα να καθίσει περίλυπη στα πόδια των αγαλμάτων, δεν υπάρχει κανείς που να μη συλλογίζεται τη μεγάλη εκείνη βραδιά του Μεσολογγιού, που την αυλάκωσαν οι τεράστιες φλόγες του αθάνατου πάθους. Και είναι αυτό μια ενέργεια για όλους μας που μπορούμε σ’ όλες τις ώρες της εθνικής και πολιτικής μας ζωής να στοχαζόμαστε με δίκαιη καύχηση: Έχουμε την ελευθερία μας. Έχουμε το Μεσολόγγι.
     Πράγματι έχουμε το Μεσολόγγι. Εκεί, σ’ αυτό το μικρό αλωνάκι, φάνηκε όλο το συγκλονιστικό μεγαλείο για τη λευτεριά, του ελληνικού λαού, του λαού της Αιτωλοακαρνανίας, του λαού του Μεσολογγίου.
     Τους Μεσολογγίτες δεν τους ενδιέφερε μόνο η εξωτερική, η πολιτική ελευθερία. Τους κρατούσε πάνω απ’ όλα και πρώτα και κύρια η ηθική, η εσωτερική ελευθερία, που είναι η σημαντικότερη κατάκτηση του αληθινά ελεύθερου ανθρώπου, του ανθρώπου στην υψηλότερη τελείωσή του.
     Η ελευθερία δεν είναι μόνο δικαίωμα αλλά είναι και χρέος. Όσο η ψυχή μένει ορθή στην έπαλξη αυτού του χρέους κι όσο η θέληση παλεύει γι’ αυτό, ο άνθρωπος έστω και πολιορκημένος είναι ελεύθερος. Ακόμη κι όταν σωριάζονται στο δρόμο της ελευθερίας μεγάλα εμπόδια -αναβάθρα δυσκολιών- ίσα ίσα τότε τα εμπόδια αυτά της δίνουν την ευκαιρία να φανεί και να αστράψει. Και πολλά εμπόδια είχαν να παλέψουν και τότε οι μεσολογγίτικες ψυχές. Αλλά τους πολιορκημένους «δεν τους βαραίνει ο πόλεμος, αλλά έγινε πνοή τους και εμπόδισμα δεν είναι στις κορασιές να τραγουδούν και στα παιδιά να παίζουν», κατά τον ποιητή.
     Τα τάπια του Φραγκλίνου, λίγα από τα εναπομείναντα ιερά αυτά οχυρώματα που στέκουν αγέρωχα ακόμη στο Μεσολόγγι, αρκούν επάξια να θυμίζουν στους μεταγενέστερους τη σημασία της διαχρονικής αξίας που ονομάζεται «ελευθερία». 
     Αυτά είναι τα οχυρώματα και οι τάφοι των εξαγιασμένων στο πέρας του χρόνου και διαμέσου του ρου της ιστορίας, αιώνια σύμβολα της κατά το κράτος νίκης της ψυχικής ανωτερότητας, της ανυπότακτης ελληνικής ανδρείας, της εσωτερικής ελευθερίας έναντι των πιο θελκτικών προκλήσεων και επαχθών βασανισμών, η αναγέννηση που είχε έρθει με την άνοιξη, δεν έλυσε το πρόβλημα της ζοφερής πείνας. Και όμως «αυτά τα δέντρα δεν βολεύονται με λιγότερο ουρανό», όπως είπε και μεταγενέστερα ο ποιητής μας, ο αείμνηστος Γιάννης Ρίτσος.
     Οι Μεσολογγίτες θέλησαν να επιβεβαιώσουν το ίδιο το νόημα της ύπαρξης του ανθρώπου, θέτοντας υπέρ πάντων τον αγώνα, τον αγώνα να υπερκεράσουν τη συναφή με τα μέτρα της μετριότητας των κοινών, την υπερβάλλουσα αγάπη για τη ζωή μπρος σε υπέρτατες αξίες, όπως είναι η ελευθερία, η πατρίδα και τα άλλα εθνικά ιδανικά, που αυτή συνεπάγεται. 
     Οι Μεσολογγίτες είτε με τη σθεναρή αντίσταση είτε με την ηρωική έξοδο αν και -μπορώ να πω- όχι ηθελημένα στο έπακρον, σίγουρα όμως δέσμευσαν μέσα σε μια νύχτα όλες τις δυνάμεις της ελληνικής αρετής και με γνώμονα αυτές χάραξαν ένα δρόμο για το ιστορικό μας μέλλον εντελώς ξέχωρο, εντελώς καθάριο. 
     Αυτοί οι αθάνατοι φρουροί είναι που ενέπνευσαν τον Ντε Λακρουά, εκείνη την ποιητική Αγία Τριάδα, Βύρωνα-Γκαίτε-Ουγκώ, να δοξάσει την ηρωική έξοδο. Η δόξα, η τραγουδισμένη απ΄ αυτούς τους τεράστιους, δεν είναι ούτε του χθες ούτε του σήμερα. Είναι των αιώνων, «όσο και αν μπορεί να μην το υποπτεύεται, όταν αυτή γίνεται», όπως τονίζει ο άλλος μεγάλος μας ποιητής, ο Κωστής Παλαμάς.
     Όμως το Μεσολόγγι έπεσε! Έπεσε, όμως, για να γίνει σύμβολο και ιδέα, ιδέα της ελευθερίας και σύμβολο της καρτεροψυχίας. Και ως ιδέα και σύμβολο το Μεσολόγγι δικαιούται και το χαιρετά σήμερα –αλλά νομίζω ότι και εις τον αιώνα τον άπαντα- η ευγνωμοσύνη του έθνους, η ευγνωμοσύνη των πολιτικών του παιδιών, η ευγνωμοσύνη της Διεθνούς Κοινότητας.
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
     Σε μια περίοδο απαξίωσης των θεσμών, των διαδικασιών και των λειτουργιών η νομοθετική πρωτοβουλία των διακοσίων δέκα (210) συναδέλφων Βουλευτών πιστεύω ότι αγκαλιάζει και αφορά το σύνολο των τριακοσίων (300) σήμερα, όπως και χθες με τις αντίστοιχες προσπάθειες που έγιναν για την ίδρυση της Διεθνούς Ακαδημίας Ελευθερίας, με έδρα το Μεσολόγγι. 
     Έρχεται να απαντήσει εμπράκτως στους πολέμιους του κοινοβουλευτικού πολιτικού μας συστήματος. Έρχεται να απαντήσει εμπράκτως στους όποιους εποφθαλμιούν, στους όποιους υπονομεύουν το ύψιστο αγαθό της ελευθερίας. Έρχεται να αποδείξει ότι και σήμερα έχουμε οράματα και ότι υπάρχουν οράματα και ιδέες. Και σήμερα υπάρχουν ιδανικά και αυτή η συγκεκριμένη μας ενέργεια -μέσα από αυτήν τη συζήτηση, μέσα από την ψήφιση της συγκεκριμένης πρότασης νόμου- είναι μια πράξη που επιβεβαιώνει ότι μπορούμε να συνεχίσουμε την προσπάθεια με την πίστη μας στα ιδανικά, τα ωραία, τα υψηλά, τα μεγάλα. 
     Κυρίες και κύριοι συνάδελφοι, με τη σημερινή συζήτηση και ψήφιση της πρότασης νόμου για τη δημιουργία της Διεθνούς Ακαδημίας Ελευθερίας με έδρα το Μεσολόγγι δικαιώνονται οι μακροχρόνιες προσπάθειες προσώπων, όπως πρώτα και κύρια του αγαπητού μου συμπατριώτη Γεράσιμου Καζάνα. Δικαιώνονται οι μακροχρόνιες προσπάθειες φορέων, όπως του Δήμου Μεσολογγίου, που με ομόφωνη απόφαση του Δημοτικού Συμβουλίου το διεκδίκησε. Έρχονται και δικαιώνονται προσπάθειες και της πολιτείας αλλά και όλων των ελεύθερων ανθρώπων.
     Θέλω να πιστεύω ότι με τη συγκεκριμένη ενέργεια, με αυτήν την πρωτοβουλία, μέσα από τη σημερινή μας απόφαση, δικαιωνόμαστε όλοι! Δικαιώνεται η ιστορία! Δικαιώνονται τα ιδανικά! Πιστεύω, κύριε Υπουργέ, ότι η συγκεκριμένη πρόταση νόμου θα έχει σάρκα και οστά, θα γίνει πραγματικότητα και δεν θα μείνει κενό γράμμα νόμου, εάν στη διάρκεια αυτής της κοινοβουλευτικής θητείας της Βουλής εκδοθεί το προβλεπόμενο προεδρικό διάταγμα, ούτως ώστε αυτός ο αγώνας να δικαιωθεί οριστικά.
     Ευχαριστώ πολύ.
     (Χειροκροτήματα απ΄ όλες τις πτέρυγες της Βουλής)
     ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Αγγελόπουλος, τελευταίο από τους ομιλητές της πρώτης σειράς.
     ΝΙΚΟΛΑΟΣ ΑΓΓΕΛΟΠΟΥΛΟΣ: «…Μια ορμήνεια θέλω να τους πω και βιάζουμαι να φύγω τη Λευτεριά, τη Λευτεριά, τη Λευτεριά ως τα ύψη, τη Λευτεριά ως το θάνατο, τη Λευτεριά ως τον Άδη, κ’ απέκει   τ’ άλλα είναι καλά, απάνου ή κάτου κόσμος». 
     Ένας από τους αγωνιστές της Εξόδου σε μία ανάπαυλα του πολέμου, εκεί στο Φράχτη των Ηρώων του Μεσολογγίου, έγραφε: 
     «Αυτός ο άγιος ενθουσιασμός για την Ελευθερία, μας έκανε από ψαράδες, ζευγίτες, παλικάρια αντρειωμένα του Σταυρού, όπως δίχως άρματα εις το χέρι οι περισσότεροι, δίχως φρούρια και δίχως ποτέ να δούμε πολέμους και άρματα, ετρέχαμε εμείς επάνω εις τους Τούρκους και με τη βοήθεια του Παντοδύναμου, εκάμαμεν ότι ο κόσμος δεν καρτέρηγε από εμάς», λίγο «πριν δρόμο να σχίσουν τα σπαθιά και λεύθεροι να μείνουν, εκείθε με τους Αδελφούς, εδώθε με το Χάρο».
     Αυτή η περί ελευθερίας παρακαταθήκη, επανέρχεται σήμερα στην επικαιρότητα, συνέχεια των αγώνων και θυσιών των Ελλήνων, με την πρόταση για τη σύσταση Διεθνούς Ακαδημίας Ελευθερίας με έδρα το Μεσολόγγι, σαν απόδοση οφειλόμενης τιμής και εκπλήρωσης ιστορικού χρέους απέναντι σε αυτούς που αγωνίστηκαν και έπεσαν στο «αλωνάκι της λευτεριάς», το μαρτυρικό Μεσολόγγι, στέλνοντας στις άκρες της γης το μήνυμα ότι όχι μόνο τούτος ο μικρός λαός δικαιούται να ζει ελεύθερος, αλλά κάθε άνθρωπος έχει το δικαίωμα στην ελευθερία.
     Η σημερινή ημέρα είναι μία ξεχωριστή ημέρα για το Κοινοβούλιο και πραγματικά νοιώθω και εγώ την ανάγκη να ευχαριστήσω ιδιαίτερα τον Υπουργό Πολιτισμού που έκανε δεκτή την πρόταση νόμου των διακοσίων δέκα Βουλευτών, καθώς επίσης και έναν ξεχωριστό Αιτωλοακαρνάνα συμπατριώτη μας –να προσθέσω και εγώ τις ευχαριστίες μου σε αυτές των συναδέλφων- τον πρόεδρο της Εταιρείας Ίδρυσης τον κ. Γεράσιμο Καζάνα που εδώ και αρκετά χρόνια, αφού συνέλαβε με κάποιους συμπατριώτες μας την ιδέα, πρωταγωνίστησε στην υλοποίηση αυτής της ιδέας και ήταν ο πρωτεργάτης της συλλογής των υπογραφών των διακοσίων δέκα Βουλευτών, τους οποίους και εγώ με τη σειρά μου θέλω να ευχαριστήσω. 
     Ίσως είναι η πρώτη φορά που μία πρόταση νόμου τυγχάνει τόσο μεγάλης αποδοχής από την πλευρά των Βουλευτών. Ίσως είναι η πρώτη φορά που ομόθυμα η Βουλή έρχεται να αναγνωρίσει την πραγματικά μεγάλη συμβολή των ηρώων της πόλεως του Μεσολογγίου στη διάρκεια του απελευθερωτικού αγώνα και να αναγνωρίσει τη μεγάλη τους προσφορά στην ιδέα της «Ελευθερίας». 
     Οι συνάδελφοι που μίλησαν πριν, αναφέρθηκαν σε ηρωικές στιγμές αυτών 
     των ηρωικών μαχητών της Εξόδου και μετέφεραν με γλαφυρό τρόπο στην Αίθουσα του Κοινοβουλίου ό,τι ποιητές, συγγραφείς ή ιστορικοί έχουν καταγράψει για εκείνες τις ηρωικές μέρες.
     Πραγματικά έγινε στο παρελθόν μια σημαντική προσπάθεια συλλογής όλων αυτών των στοιχείων, ιδιαίτερα από τον εκλεκτό συμπατριώτη μας, το δικαστικό, τον κ. Κανίνια, δυστυχώς όμως δεν κατορθώθηκε μέχρι σήμερα η συλλογή αυτή να είναι πλήρης, καθώς επίσης και η καταγραφή όλων αυτών των στοιχείων. 
     Κυρίες και κύριοι συνάδελφοι, είναι γνωστή στην ιστορία η στάση της Ελλάδος να «επαμύνεται με αρετή τη δουλοσύνη» δηλαδή την αυθαίρετη εξουσία, στάση που διαμορφώθηκε σαν ύφος και τρόπος ζωής, όπως αναφέρεται και στην εισηγητική έκθεση.
     Στην παγκόσμια ιστορία καταγράφονται κορυφαίες στιγμές αγώνων και θυσιών για την προάσπιση των ατομικών, των κοινωνικών, των πολιτικών και των ανθρωπίνων δικαιωμάτων. Ως Έλληνες δικαιούμαστε να είμαστε υπερήφανοι που η δική μας πατρίδα ξεχωρίζει απ’ όλες τις άλλες, γιατί η παγκόσμια κοινότητα της αναγνωρίζει, όχι μόνο τη συμβολή της στη δημοκρατία και τον πολιτισμό αλλά και στην ανάδειξη της αξίας της ελευθερίας. 
     Η ίδρυση στην ηρωική πόλη του Μεσολογγίου της Διεθνούς Ακαδημίας Ελευθερίας, αποτελεί εκπλήρωση οφειλόμενης τιμής, εκπλήρωση ιστορικού χρέους. «Στο αλωνάκι της λευτεριάς» κάτω από αντίξοες συνθήκες, οι ηρωικοί αγωνιστές έστειλαν το μήνυμα των αγώνων των Ελλήνων στην επανάσταση του 1821, διαδηλώνοντας τη θέλησή τους στο δικαίωμα να ζουν ελεύθεροι. Αυτοί οι άνθρωποι ξεχώρισαν για την παλικαριά και τον ηρωισμό τους, γιατί υπερασπίστηκαν εκείνον τον φράχτη, γιατί υπερασπίστηκαν το δικαίωμα στην ελευθερία.
     Κλείνοντας θέλω να κάνω μια ιδιαίτερη αναφορά σε εκείνους τους ανθρώπους, εκείνων των ιστορικών στιγμών, που πραγματικά κληρονόμησαν στους κατοίκους της σημερινής πόλης του Μεσολογγίου το δικαίωμα να διεκδικούν την έδρα αυτού του ιδρύματος.
     Γράφει ένας αγωνιστής: «Ο άγιος ενθουσιασμός μας έκανε», όπως είπα και πριν, «από ψαράδες και ζευγίτες, παλικάρια ανδρειωμένα του στρατού». 
     Ο Ιάκωβος Μάγιερ, την 11η Νοεμβρίου 1826 γράφει προς τον Πρόεδρο της Κυβέρνησης: «Πιστεύσατέ μας, Πρόεδρέ μου, ότι από σήμερον που σας γράφουμε, δεν έχουμε ποσώς τροφήν, αλλά η ολίγη αυτή που μας μένει, συνίσταται από λίγο σιτάρι βρασμένο το οποίο, για να βραστεί, πρέπει καθημερινώς να κρημνίζονται οι οικίες της πόλεως. Επτά μήνες χωρίς τροφή και η τροφή πάντοτε ελλιπής, που ο θάνατος καθ’ ημέρα σύντροφος. Και πώς, Θεέ μου, ημπορεί τοιούτος τρόπος φερσίματος να λογίζεται αντάξιος διά μία φρουράν, είτε σε ζύμωσε το έδαφος του Μεσολογγίου με το αίμα της από το οποίο καπνίζουν ακόμα τα κανονοστάσιά του. Χίλιοι διακόσιοι στρατιώτες έγιναν θύματα της πατρίδος, καταβάντες εις τα μνημεία. Οι εκκλησίες εγεμίσθησαν και ο τόπος δεν έμεινε πλέον να θάπτονται οι φονευμένοι. Ποίο το λόγο λοιπόν να μας αφήνουν να αποθνήσκομεν και από την πείνα; Πρόεδρε, το Μεσολόγγι δεν έχει πλέον οχύρωμα, δεν έχει προμαχώνες, αλλά οχύρωμα και προμαχώνες είναι τα στήθη και οι καρδιές των δύστυχων Ελλήνων και των ολίγων ξένων, οίτινες, μόλων ότι ευχαρίστως αναμένουν τον θάνατον».
     Το λέω αυτό, γιατί στο Μεσολόγγι δεν ήταν μόνο οι Μεσολογγίτες και οι Αιτωλοακαρνάνες. 
     Στο Μεσολόγγι έδωσαν τον αγώνα για την ελευθερία, από το Μεσολόγγι έστειλαν το μήνυμα της ελευθερίας των λαών όλοι οι Έλληνες και δίπλα σε αυτούς κάποιοι ξεχωριστοί άνθρωποι, που ήξεραν να αγωνίζονται και να πεθαίνουν για την ελευθερία.
     Σας ευχαριστώ πολύ.
     (Χειροκροτήματα από όλες τις πτέρυγες Βουλής)
     ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, πριν δώσω το λόγο σε σας, μπορεί να μιλήσει ο κ. Κουβέλης για δύο λεπτά;
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Συμφωνώ, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Κουβέλη, έχετε το λόγο.
     ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε και εσάς και τον κύριο Υπουργό.
     Αν παίρνω το λόγο, κύριε Πρόεδρε, είναι για να εκφράσω την ικανοποίηση του Συνασπισμού της Αριστεράς και της Προόδου για την αποδοχή αυτής της πρότασης. Έχω την τιμή να είμαι μεταξύ εκείνων που έχουν υπογράψει την πρόταση νόμου.
     Επίσης γνωρίζω εδώ και πάρα πολύ καιρό τις προσπάθειες του Αιτωλοακαρνάνα, του κ. Γεράσιμου Καζάνα, διότι αυτή η υπόθεση ήταν δική του ιδέα και σύλληψη. 
     Σήμερα αισθάνομαι πάρα πολύ ευχαριστημένος, γιατί οι προσπάθειες, που κατεβλήθησαν, ευοδώνονται και έχουν το συγκεκριμένο αποτέλεσμα.
     Κύριε Πρόεδρε, η Ακαδημία της Ελευθερίας στην ιερά πόλη του Μεσολογγίου πρέπει να γίνει πραγματικότητα. Ταυτόχρονα, όμως, πρέπει να υπάρξει και το ενδιαφέρον του Υπουργείου Πολιτισμού αλλά και της Βουλής των Ελλήνων, προκειμένου να έχει εκείνα τα αποτελέσματα, τα οποία όλοι θέλουμε. 
     Κύριε Πρόεδρε, «εύδαιμον το ελεύθερον». Αυτό, όμως, χρειάζεται με πάρα πολλούς τρόπους, με πολλές συγκεκριμένες διαδικασίες στο πλαίσιο ενός ολοκληρωμένου σχεδιασμού να το υλοποιούμε και να το πραγματώνουμε. Θέλω να πιστεύω ότι το Υπουργείο Πολιτισμού, όλοι οι συνάδελφοι και ολόκληρη η Βουλή θα βρεθούμε συμπαραστάτες στην αποτελεσματική λειτουργία της Ακαδημίας της Ελευθερίας που ιδρύεται στην ιερή πόλη του Μεσολογγίου.
     Ευχαριστώ πολύ.
     (Χειροκροτήματα από όλες τις πτέρυγες της Βουλής)
     ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριοι συνάδελφοι, δεν νομίζω ότι υπάρχει ευτυχέστερη κοινοβουλευτική στιγμή για ένα μέλος της Κυβέρνησης από το να είναι στη θέση να αποδεχθεί μία εξαιρετική πρόταση νόμου, η οποία τυγχάνει της αποδοχής ολοκλήρου του Σώματος. Δεν υπάρχει ευτυχέστερη στιγμή και για τον πρόσθετο λόγο ότι οι εξαίρετοι συνάδελφοι, οι οποίοι υπογράφουν αυτήν την πρόταση, έρχονται να μας βοηθήσουν και να εκφράσουν τη θέληση της πολιτείας να ανταποκριθεί σε ένα χρέος που έχει προς τη ιερή πόλη του Μεσολογγίου, αλλά ταυτόχρονα και προς την υπόθεση της ελευθερίας για την οποία η Ελλάδα και ο Ελληνισμός τόσο πολύ έχουν μοχθήσει.
     Ταυτόχρονα θα ήθελα να επισημάνω ότι η θέση μου στο Βήμα καθίσταται εξαιρετικά ευχερής, καθ’ όσον δεν θα είχα να προσθέσω παρά μόνο ελάχιστα πράγματα σε όσα ανέφεραν όλοι οι συνάδελφοι, που αγόρευσαν από του Βήματος. Ανέφεραν ήδη πολλά γι’ αυτό το θέμα. Μόνη εξαίρεση βεβαίως μία τοποθέτηση η οποία δεν νομίζω ότι χρήζει σχολιασμού. Άλλωστε, ο συνάδελφος συχνά-πυκνά με τις τοποθετήσεις του μας δίνει την ευκαιρία να τον εξαιρούμε από το σχολιασμό μας.
     Θα ήθελα, όμως, να πω ότι η θέση ενός ομιλητού είναι επίσης δυσχερής, όταν πρόκειται να αναμετρηθεί ο λόγος του με την αλήθεια μίας τόσο γενναίας και ηρωικής πράξης, που συνδέει και διατρέχει ολόκληρη τη διαδρομή του Ελληνισμού και της χώρας μας. Αναφέρομαι, βεβαίως, στον ιερό αγώνα των Μεσολογγιτών, ο οποίος σηματοδότησε τη γενναία πάλη των Ελλήνων για την εθνική ανεξαρτησία και την απελευθέρωση. 
     Θα ήθελα να προσθέσω και εγώ τις ευχαριστίες όλων μας, και της Κυβερνήσεως και του Υπουργού Πολιτισμού, προς τον κ. Γεράσιμο Καζάνα, ο οποίος με τους δημοκρατικούς αγώνες του  και ειδικότερα τους αγώνες του για αυτό το θέμα βοήθησε, ώστε να πάρει σάρκα και οστά αυτό το νομικό πρόσωπο, η Διεθνής Ακαδημία της Ελευθερίας, η οποία μπορεί να συνεισφέρει ουσιαστικά αποτελέσματα στη μελέτη και στην έρευνα της ελευθερίας, όχι μόνο στην ιστορική της διάσταση αλλά και στη σύγχρονη μορφή της.
     Θα ήθελα επίσης, κύριε Πρόεδρε, να τονίσω προς το Σώμα αυτό το οποίο με εξουσιοδότησε ο Υπουργός Πολιτισμού ο κ. Βενιζέλος να εκφράσω προς όλους τους συναδέλφους οι οποίοι μίλησαν, ότι το Υπουργείο Πολιτισμού όχι απλώς συμμερίζεται και στηρίζει αυτήν την προσπάθεια, αλλά θα την βοηθήσει με όλες του τις δυνάμεις προκειμένου να περάσει το κρίσιμο πρώτο στάδιο το οποίο είναι απαραίτητο για την οργάνωση και συγκρότηση αυτού του κέντρου, προκειμένου να αποκτήσει σάρκα και οστά και προκειμένου να εξοπλιστεί με τα κατάλληλα μέσα, για να προωθήσει τους σκοπούς τους οποίους αναλαμβάνει. Πιστεύω ότι η ομόθυμη συμπαράσταση όλων των συναδέλφων από όλες τις πτέρυγες της Βουλής και ιδιαίτερα των συναδέλφων που εκλέγονται στην  Αιτωλοακαρνανία, θα μας επιτρέψει να παρακολουθούμε από κοντά την πρόοδο στη λειτουργία αυτού του νέου νομικού προσώπου, της Διεθνούς Ακαδημίας, να επισημαίνουμε τα προβλήματα και να δίνουμε τις κατάλληλες λύσεις στον ταχύτερο δυνατό χρόνο. Πιστεύουμε ότι αυτό είναι κάτι που θα βοηθήσει, ώστε άμεσα και αποτελεσματικά η Διεθνής Ακαδημία να πάρει σάρκα και οστά.
     Θέλω επίσης εδώ να προσθέσω την καθοριστική συμβολή την οποία πρέπει να αναγνωρίσουμε στο Δήμο του Μεσολογγίου, ο οποίος θα συνεισφέρει αποφασιστικά, τόσο με το ακίνητο το οποίο θα διαθέσει για τη στέγαση της Διεθνούς Ακαδημίας όσο και με τη συμπαράστασή του στη λειτουργία αυτής της Διεθνούς Ακαδημίας, έτσι ώστε να έχουμε τα καλύτερα δυνατά αποτελέσματα.
     Κύριε Πρόεδρε, δεν νομίζω ότι χρειάζεται να επεκταθώ στους λόγους οι οποίοι είναι πασιφανείς, αλλά και αναλύθηκαν εξαιρετικά από όλους τους συναδέλφους και οι οποίοι επιβάλλουν και οδηγούν στη δημιουργία της Διεθνούς Ακαδημίας Ελευθερίας. 
     Θα ήθελα να τονίσω ότι για την Ελλάδα και τον Ελληνισμό αυτό το νομικό πρόσωπο μπορεί να παίξει έναν καθοριστικό ρόλο στην προβολή και παρουσίαση των αγώνων που έχουν κάνει οι Έλληνες για την ελευθερία στο σύγχρονο κόσμο. Ιδιαίτερα στη σημερινή εποχή που από πολλές μεριές προβάλλεται το αίτημα για μια διεθνή συνεργασία για τη καταπολέμηση της τρομοκρατίας, για την αντιμετώπιση φαινομένων που σχετίζονται με πολλές σύγχρονες πτυχές ανελευθερίας των πολιτών, η Ελλάδα μπορεί να θυμίσει σε όλον τον κόσμο την ιστορία του αγώνα για την ελευθερία. Μια ιστορία που έχει φωτεινά σημεία και φωτεινές αναφορές, όχι μόνο στο Μεσολόγγι αλλά και σε πολλές άλλες περιοχές. 
     Ταυτόχρονα, όμως, η Διεθνής Ακαδημία Ελευθερίας που ιδρύεται με αυτόν το νόμο θα βοηθήσει ουσιαστικά και θα συμβάλει καθοριστικά στη μελέτη σύγχρονων θεμάτων που αφορούν όχι πια μόνο την ιστορία, αλλά ιδιαίτερα τη φιλοσοφία και την κοινωνική και πολιτική επιστήμη. Και αυτό γιατί είναι γνωστό ότι στο σύγχρονο κόσμο η ελευθερία δεν καθορίζεται μόνο από τους εθνικούς όρους ή την εθνική διάσταση που είχε ο αγώνας για αυτήν σε παλαιότερες δεκαετίες, αλλά καθορίζεται και από όρους κοινωνικούς, πολιτικούς και οικονομικούς.
     Είναι γνωστό ότι από μια σημαντική πλευρά της πολιτικής φιλοσοφίας έχει αναδειχτεί με ιδιαίτερη έμφαση ότι η ελευθερία δεν είναι μόνο ένας εθνικός προσδιορισμός. Είναι ταυτόχρονα και ένας κοινωνικός και οικονομικός προσδιορισμός και ότι υπάρχει για τον πολίτη και τον άνθρωπο ουσιαστική ανελευθερία, όταν οι οικονομικοί και κοινωνικοί όροι της ύπαρξής του δεν του προσφέρουν τη δυνατότητα να έχει πρόσβαση στην εργασία, στον πολιτισμό και στην ποιότητα ζωής. 
     Αυτή η μορφή της ανελευθερίας είναι μια μορφή βαθύτατου προβληματισμού για όλους μας. Είναι ένα σύγχρονο θέμα που πρέπει να μας απασχολήσει, όπως υπάρχουν και άλλες σύγχρονες διαστάσεις αυτού του ζητήματος που έχουν να κάνουν με πλευρές του σύγχρονου κράτους δικαίου. Και αυτό γιατί γνωρίζουμε πολύ καλά ότι η αστική και βιομηχανική επανάσταση έχει ολοκληρώσει βεβαίως εδώ και καιρό ένα μεγάλο και ιστορικό κύκλο κατοχυρώνοντας και διευρύνοντας τα πεδία του κράτους δικαίου προς όφελος του πολίτη, ταυτόχρονα όμως μια νέα σειρά προβληματισμών στην κοινωνιολογία, αλλά και στη φιλοσοφία έχει αναπτυχθεί σε σχέση με σύγχρονες πτυχές υπεράσπισης των δικαιωμάτων του πολίτη, με σύγχρονα δικαιώματα και τη σύγχρονη μάχη για την υπεράσπιση αυτών των δικαιωμάτων.
     Όλα αυτά πιστεύω ότι μπορούν κάλλιστα να υποστηριχτούν ως αντικείμενα ερεύνης και μελέτης από τη Διεθνή Ακαδημία Ελευθερίας που ιδρύεται στην πόλη του Μεσολογγίου.
     Πιστεύω επίσης ότι το πνευματικό αυτό κέντρο θα συνεισφέρει στην ενδυνάμωση του προβληματισμού, αυτού του πολύ σημαντικού και ζωογόνου προβληματισμού και ταυτόχρονα θα βοηθήσει μέσα από τη χρήση των σύγχρονων τεχνολογιών ώστε οι εργασίες αυτού του κέντρου και ο προβληματισμός που θα αναπτύσσεται μέσα απ’ αυτές τις εργασίες να διαδίδεται σε κάθε άκρη της Ελλάδας αλλά και σε κάθε μέρος του κόσμου. 
     Νομίζω ότι η Ελλάδα διαθέτει σήμερα όχι μόνο εντός της χώρας, αλλά και εκτός αυτής πολλά μεγάλα φωτεινά μυαλά που διαπρέπουν σε πάρα πολλούς τομείς της επιστήμης, της φιλοσοφίας. Και αυτά τα φωτεινά πνεύματα θα συνεισφέρουν τη δουλειά και το έργο τους στην προώθηση του έργου της Διεθνούς Ακαδημίας Ελευθερίας. Η συστράτευση των Αιτωλοακαρνάνων με την ομοψυχία και την ομοθυμία που τους διακρίνει είναι η καλύτερη εγγύηση ότι η ιερά πόλις του Μεσολογγίου θα έχει τη Διεθνή Ακαδημία της Ελευθερίας ως ένα φωτεινό φάρο της ιστορικής της παράδοσης αλλά και της πνευματικής της προοπτικής.
     Σας ευχαριστώ.
     (Χειροκροτήματα)
     ΠΡΟΕΔΡΕΥΩΝ (Κωνσταντίνος Βρεττός): Ο Αντιπρόεδρος της Βουλής κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κύριοι συνάδελφοι, θεωρώ την ιδέα της ίδρυσης της Διεθνούς Ακαδημίας Ελευθερίας πάρα πολύ σωστή.
     Από τη σύλληψη της ιδέας αυτής μέχρι που να τεθεί σε εφαρμογή πέρασε πολύς χρόνος, πέρασε πολλά στάδια και όπως είπαν και οι προλαλήσαντες ομιλητές, από σαράντα κύματα. 
     Η άποψή μου είναι ότι η υλοποίηση αυτής της ιδέας είναι ένα μεγάλο βήμα και θα εξηγήσω γιατί. Η έννοια της ελευθερίας και της δημοκρατίας δεν είναι αυτονόητη, ούτε προσεγγίζεται η έννοια αυτή από όλους μονοσήμαντα. Απόδειξη, ακόμα και σε ένα μεγάλο ζήτημα όπως σε αυτό που όλοι μας συμφωνούμε, οι τοποθετήσεις μας είχαν ξεχωριστή αφετηρία παρ΄ όλο που συγκλίνανε στο ίδιο ζήτημα.
     Αγαπητοί συνάδελφοι, ζούμε σε μια περίοδο στο λυκαυγές του 21ου αιώνα, όπου οι έννοιες της ελευθερίας και της δημοκρατίας περνούν και φιλτράρονται από παραμορφωτικούς φακούς συμφερόντων. 
     Υπάρχει στη Δύση, με την ευρεία της έννοια, μια αίσθηση υπεροχής, ένας πολιτιστικός, πολιτισμικός ιμπεριαλισμός, μια εγωϊστική θέση της ανώτερης Δύσης απέναντι στην υποδεέστερη Ανατολή, ότι οι αξίες της ζωής όπως αυτές καθορίζονται και οριοθετούνται από τη Δύση είναι αδιαμφισβήτητες. 
     Επιχειρείται λοιπόν μια αλαζονική επιβολή του δυτικού τρόπου σκέψης και του δυτικού τρόπου αξιών, πολιτιστικά και πολιτικά. Προσπαθούν να επιβάλουν τα πολιτιστικά πρότυπα οι Δυτικοί στην Ανατολή η οποία έχει μια πλούσια πολιτισμική παράδοση, ένα πλούσιο πολιτιστικό υπόβαθρο και επίσης –και αυτό είναι το χειρότερο- επιχειρείται η επιβολή δυτικού τύπου δημοκρατιών. Αυτή η στρεβλή, αν θέλετε, αφομοίωση από λαούς και έθνη που έχουν διαφορετικό πολιτιστικό υπόβαθρο, μιας τέτοιου δυτικού τύπου δημοκρατίας, οδηγεί σε δικτατορίες, οδηγεί σε έξαψη θρησκευτικών φανατισμών, αν θέλετε, γιατί όχι και εθνικιστικών φανατισμών, ειδικά δε τελευταία στην έξαψη του αραβικού εθνικισμού. 
     Η αντίληψη μιας παγκοσμιοποίησης που θα οδηγήσει σε ομοιομορφία και όχι μιας παγκοσμιοποίησης πολυπολιτισμικής οδηγεί σε σκέψεις που δεν βοηθούν στο να έχουμε έναν κόσμο που η ανάπτυξη και η πρόοδός του θα βασίζεται σε όλους τους πολιτισμούς αλλά και σε όλους τους ανθρώπους που ζουν σ’ αυτό το πλανητικό χωριό. 
     Μάλιστα, εδώ θα ήθελα να διευκρινίσω, κύριοι συνάδελφοι, ότι η ομοιομορφία, η συμμετρία δεν σημαίνει πάντα πρόοδο και ζωή. Αντιθέτως ό,τι είναι ασύμμετρο και ανομοιόμορφο περιέχει μέσα του το στοιχείο της ζωής. Πάρτε παράδειγμα τη φύση. Σε  όλες τις οργανικές ουσίες η μοριακή τους δομή είναι απολύτως συμμετρική. Δεν ζει όμως τίποτα. Πάρτε τις ανόργανες ουσίες. Εκεί θα δείτε ότι η ανομοιομορφία και η ασυμμετρία που υπάρχει στη μοριακή τους δομή περικλείει μέσα τη ζωή. 
     Αυτή, λοιπόν, η ισοπεδωτική παγκοσμιοποίηση οδήγησε και οδηγεί σε πληγές οι οποίες υπάρχουν στον κόσμο όπως αυτή την οποία ζούμε τελευταία με έναν πόλεμο που μυρίζει πετρέλαιο και όλοι προσπαθούν να τον εξωραΐσουν για λόγους καθαρά άλλων συμφερόντων. Ακόμη έχουμε αυτά που συμβαίνουν στη Μέση Ανατολή με το παλαιστινιακό και όλα αυτά δημιουργούν μία αντίδραση η οποία εκφράζεται με τη διεθνή τρομοκρατία, μια διεθνή  τρομοκρατία που δεν απειλεί μόνο την κοινωνία. Όλοι αντιδρούμε σε μια τέτοια διεθνή τρομοκρατία για τον εξής και μόνο λόγο, ότι ο πυρήνας της σκέψης τους είναι ότι όλα τα θύματα της διεθνούς τρομοκρατίας δεν είναι αθώα, διότι αποτελούν μέρος μιας ένοχης κοινωνίας. Όμως, ουσιαστικά η τρομοκρατία αυτή απειλεί τον ίδιο τον πυρήνα του ατόμου, γιατί ο τρομοκράτης θέλει να μας κάνει κατ’ εικόνα και καθ’ ομοίωσή του. Και χρειάζεται συσσώρευση πνευματικών και ουσιαστικών δυνάμεων για να απαντήσουν πάνω σ’ αυτό το οποίο επιδιώκουν να επιβάλουν στο κάθε άτομο οι τρομοκράτες. 
     Απέναντι σε όλα αυτά εκείνο το οποίο θα πρέπει να αντιταχθεί, εκείνο το οποίο μπορεί να ανατρέψει αυτές τις λογικές είναι μια παγκόσμια κίνηση κατανόησης, ανεκτικότητας, συμβίωσης, συγχώρεσης. Διότι η λέξη «συγχωρώ» προέρχεται από δύο κομμάτια, το «συν» και το «χωρώ». Δηλαδή, για να συγχωρέσουμε όλοι μας έναν κόσμο, πρέπει να έχουμε και το στοιχείο της ανεκτικότητας. Ο ελληνικός πολιτισμός κατά βάση είναι ο πολιτισμός των πολιτισμών, γιατί περιέχει αυτό το στοιχείο της ανεκτικότητας, της κατανόησης, της συμβίωσης πολλών πολιτισμικών στοιχείων. 
     Ο ελληνικός πολιτισμός έχει τρία χαρακτηριστικά στοιχεία: Πολιτικά ορίζεται από τη δημοκρατία, ιδεολογικά από την ελευθερία. Η λέξη «ελευθερία» οφείλω να πω, αγαπητοί συνάδελφοι, αν οι πληροφορίες τις οποίες έχω είναι σωστές, προέρχεται από τη λέξη «έρχομαι» και συγκεκριμένα από τον τύπο «ελήλυθα». Για μας τους Έλληνες η ελευθερία δεν είναι κάτι το οποίο είναι επίκτητο. Μπορεί να το κερδίσαμε με αγώνες στην πορεία, αλλά στον αρχαίο ελληνικό πολιτισμό ήταν μια ιδέα, η οποία ήταν αυθύπαρκτη μέσα στον πολιτισμό. Γι΄ αυτόν ακριβώς το λόγο ο ελληνικός πολιτισμός που καθορίζεται ως η δύση της ανατολής ή η ανατολή της δύσης, επειδή είναι η γέφυρα, και θεωρείται ότι είναι πολιτισμός των πολιτισμών, περιέχει τρία στοιχεία. Προσδιορίζεται πολιτικά από τη δημοκρατία, ιδεολογικά από την ελευθερία και φιλοσοφικά από τον ορθό λόγο. Τι διακρίνει το δυτικό από τον ανατολικό πολιτισμό; Ο θρησκευτικός προσδιορισμός. Ο χριστιανισμός για τη δύση, οι άλλες θρησκείες για την ανατολή.
     Με όλα όσα προανέφερα, γίνεται αυταπόδεικτο ότι είναι αδήριτη ανάγκη η ίδρυση αυτής της Διεθνούς Ακαδημίας της Ελευθερίας και πολύ σωστά γίνεται στη μαρτυρική και ιερά πόλη του Μεσολογγίου, στην πόλη του ολοκαυτώματος, της ηρωικής εξόδου, στην πόλη των ελεύθερων πολιορκημένων. Το ότι αποκτά το χαρακτήρα της διεθνούς ακαδημίας είναι επίσης σωστό, γιατί χρειάζεται οι νεοφιλόσοφοι, οι στοχαστές, οι κοινωνιολόγοι από όλον τον κόσμο να διερευνήσουν, να ζυμώσουν, να προβληματιστούν και να απαντήσουν στο τι σημαίνει ελευθερία και τι σημαίνει δημοκρατία. 
     Με όλα αυτά, ψηφίζω μετ΄ επιτάσεως την πρόταση αυτή.
     (Χειροκροτήματα από όλες τις πτέρυγες της Βουλής)
     ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μανώλης Κεφαλογιάννης.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, θα είμαι σύντομος. Άλλωστε ειπώθηκαν πολλά και σημαντικά και από τους εισηγητές και από αυτούς που είχαν την πρωτοβουλία της πρότασης αυτής. 
     Η Νέα Δημοκρατία από την πρώτη στιγμή αγκάλιασε την πρόταση για την ίδρυση Διεθνούς Ακαδημίας Ελευθερίας. Ήμουν εξ αυτών οι οποίοι είχαν την τιμή να υπογράψουν την πρόταση αυτή από τα τέλη της δεκαετίας του 1990. 
     Κυρίες και κύριοι συνάδελφοι, η πόλη του Μεσολογγίου, η πόλη των «ελεύθερων πολιορκημένων» δικαιούται να φιλοξενήσει αυτό το παγκόσμιο πνευματικό ίδρυμα. Όπως αναγράφεται και στην εισηγητική έκθεση, «η ιστορία δεν είναι απλή ανάμνηση του παρελθόντος… αλλά κυρίως προέκταση του νοήματός της στο παρόν και στο μέλλον». Η αποστροφή αυτή είναι η πεμπτουσία της εισηγητικής έκθεσης, πέρα από τις συγκεκριμένες ιστορικές αναφορές, λόγους και απόψεις κορυφαίων προσωπικοτήτων της ελληνικής και παγκόσμιας ιστορίας για τη θυσία του Μεσολογγίου. 
     Κύριε Υπουργέ, σας δώσαμε λευκή επιταγή, εν λευκώ εξουσιοδότηση, με ένα και μόνο άρθρο, το Υπουργείο σας να βγάλει όλα τα προεδρικά διατάγματα και τις κανονιστικές πράξεις που χρειάζονται για την ίδρυση, τη λειτουργία, τους πόρους, τον εσωτερικό κανονισμό.
     Οφείλετε να μην ολιγωρήσετε ούτε μια στιγμή. Να εκδώσετε αυτά τα προεδρικά διατάγματα και επιτέλους να αρχίσει να λειτουργεί αυτό το ίδρυμα. Η αποδοχή της πρότασης αποτελεί το θεμέλιο λίθο της υλοποίησης μιας πραγματικά πρωτοποριακής πρότασης. Επίσης μας βρίσκει σύμφωνους η δέσμευση του Υπουργού Πολιτισμού –και θα ήθελα να δεσμευτείτε και σεις τώρα για να καταγραφεί και στα Πρακτικά- ότι αυτό το ίδρυμα θα έχει το φορολογικό καθεστώς που ισχύει για το Μουσείο Μπενάκη, για το Ίδρυμα Ερευνών Προϊστορικής και Κλασικής Τέχνης. Αυτό είναι καλό να καταγραφεί και στα Πρακτικά και πολύ περισσότερο είναι ακόμα καλύτερο να υλοποιηθεί. Η Νέα Δημοκρατία θέλει να συγχαρεί αυτούς που είχαν την πρωτοβουλία, τον κ. Γεράσιμο Καζάνα, το Δήμο του Μεσολογγίου, όλους τους συναδέλφους Βουλευτές που με τη δική τους επιμονή βοήθησαν επιτέλους να πάρει σάρκα και οστά αυτή η πρόταση. 
     Κυρίες και κύριοι συνάδελφοι, ακούγοντας τον Πρόεδρο της Βουλής και τον πρώην Αντιπρόεδρο κ. Κρητικό να αναφέρονται στην ιστορία του θέματος, κανείς εύκολα μπορεί να καταλήξει σ’ αυτό το συμπέρασμα, ότι το δημοκρατικό μας πολίτευμα πολλές φορές ολιγωρεί παραδειγματικά, όπως η υιοθέτηση αυτής της πρότασης. Έριξα μια ματιά γύρω μου. Αν πράγματι αυτή η πρόταση ξεκίνησε το 1964, όπως είπε ο Πρόεδρος της Βουλής και ο κ. Κρητικός, ο παριστάμενος Υπουργός ήταν αγέννητος, ο εισηγητής μας ήταν αγέννητος. Ο εισηγητής της Πλειοψηφίας κ. Αγγελόπουλος ο οποίος εισηγήθηκε αυτή τη πρόταση στην επιτροπή ήταν με κοντά παντελόνια. Είναι μια πρωτοφανής ολιγωρία. 
     ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος αγέννητος περίπου!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ο Κοινοβουλευτικός Εκπρόσωπος στα πρώτα χρόνια της ζωής του. 
     Αυτό λοιπόν πρέπει να αποτελέσει ένα πρώτης τάξεως μάθημα για το κοινοβουλευτικό μας σύστημα. 
     Κύριε Πρόεδρε, από το 1974 έχουν ψηφιστεί στο ελληνικό Κοινοβούλιο τρεις χιλιάδες και πλέον νόμοι και από αυτούς, μετριούνται στα δάκτυλα των χεριών μας οι νόμοι που έχουν προταθεί από Βουλευτές και έχουν υιοθετηθεί από τις εκάστοτε κυβερνήσεις.
     Αναφέρθηκε ο κ. Παναγιώτης Κρητικός για το νόμο του 1976 για να γίνει ίδρυμα η Παναγιά της Τήνου. Θα σας πω και άλλη πρόταση νόμου, άρθρο μόνο που υιοθετήθηκε από τη Βουλή, δηλαδή να γίνει η Θεσσαλονίκη οικονομική πρωτεύουσα της Ελλάδος. Δεν μπορεί το νομοθετικό Σώμα, οι Βουλευτές που κατεξοχήν πρέπει να έχουν τη νομοθετική πρωτοβουλία, να πανηγυρίζουν, όπως σήμερα γίνεται, στο Κοινοβούλιο, όταν υιοθετούμε  τέτοιες προτάσεις. Πρέπει, κύριε Πρόεδρε, η Βουλή, το Κοινοβούλιο, όλοι μας, σπώντας αν θέλετε και διασπώντας και κομματικές γραμμές να αναλάβουμε πρωτοβουλίες για τη δημοκρατία, την εμβάθυνση και τη διεύρυνση των δημοκρατικών μας θεσμών. 
     Κύριε Πρόεδρε, εμείς είμαστε ευτυχείς που αυτή η πρόταση, έστω και μετά από τόσες περιπέτειες, έχει αίσιο τέλος και ελπίζουμε η υλοποίηση να είναι άμεση.
      (Χειροκροτήματα)
     ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Παπαθεμελής για ένα λεπτό.
     ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, να ξεκινήσω από τους «αγέννητους» του κ. Κεφαλογιάννη που μας θυμίζουν το στίχο του Παλαμά: «Κριτές θα μας δικάσουν οι αγέννητοι και οι νεκροί». Και αυτό είναι μία συγκλονιστική διαπίστωση.
     Πράγματι είναι μία από τις ωραιότερες στιγμές του ελληνικού Κοινοβουλίου η στιγμή που μπορεί να αποφασίζει αυτό ομόφωνα με την ψήφο όλων των πτερύγων και όλων των συναδέλφων τη σύσταση αυτής της Διεθνούς Ακαδημίας της Ελευθερίας στην ιερά πόλη του Μεσολογγίου. Στην πόλη για την οποία ο Σολωμός έγραψε έναν από τους παγκοσμίως ωραιότερους στίχους της όλης ποίησης της ανθρωπότητας, τον στίχο: «Λαλεί πουλί, παίρνει σπυρί κι η μάνα το ζηλεύει».
     Είναι, κύριε Πρόεδρε, μια επιβεβαίωση, μία απόδοση τιμής σ’ αυτό που ο ελληνικός πολιτισμός ανήγαγε στο υπέρτατο αγαθό, δηλαδή ο ελληνικός πολιτισμός όπως επιβεβαιώνεται από τον όρκο των Ελλήνων την παραμονή της μάχης των Πλαταιών την άνοιξη του 479 π.Χ.. Ο όρκος περιελάμβανε τη φράση: «Ου ποιήσομαι περί πλείονος το ζην της ελευθερίας». 
     Δεν υπάρχει στην παγκόσμια ιστορία πολιτισμός, ο οποίος να ανήγαγε την ελευθερία σε αγαθό υπέρτερο της ζωής. Αυτό είναι καταπληκτικό. Και αυτό σημαίνει απόλυτη πίστη στην ελευθερία και στα ιδανικά του ανθρώπου.
     Ευχαριστώ.
     (Χειροκροτήματα)
     ΠΡΟΕΔΡΕΥΩΝ (Κωνσταντίνος Βρεττός): Ο κ. Ιωάννης Βαϊνάς έχει το λόγο.
     ΙΩΑΝΝΗΣ ΒΑΪΝΑΣ: Κύριε Πρόεδρε, κύριοι συνάδελφοι, συζητούμε σήμερα την πρόταση νόμου για την ίδρυση Διεθνούς Ακαδημίας Ελευθερίας με έδρα την ιερή πόλη του Μεσολογγίου.
     Η πρόταση της ίδρυσης αυτού του νομικού προσώπου ξεκίνησε από αξιόλογους συμπατριώτες μας Αιτωλοακαρνάνες, πρωτοστατούντος του κ. Γεράσιμου Καζάνα, τον οποίον κι εγώ με τη σειρά μου ευχαριστώ πολύ και προχωρά σήμερα με την πρόταση νόμου διακοσίων δέκα συναδέλφων Βουλευτών, αριθμού ιδιαίτερα σημαντικού και τιμητικού. Αντιλαμβάνεστε ότι μια τέτοια απόφαση έχει ιδιαίτερη σημειολογική σημασία και η ψήφισή της θα αποτελέσει ιστορική πράξη της Βουλής των Ελλήνων.
     Στην εισηγητική έκθεση παρουσιάζεται επιτυχημένα όλη η φιλοσοφία αυτής της πρότασης. «Το πρόβλημα της ελευθερίας προσδιορίζει την ιστορία της ανθρώπινης σκέψης, τον ιδιωτικό και δημόσιο βίο των πολιτών» αναφέρεται, και σωστά, στην εισηγητική έκθεση. Και στη συνέχεια «η ίδρυση στην Ελλάδα του μεγαλύτερου πνευματικού ιδρύματος της ελευθερίας στον κόσμο αποτελεί την ασφαλέστερη προβολή της και τη δικαίωση πολλών αγώνων υπέρ της ελευθερίας που έλαβαν χώρα σ’ αυτόν εδώ τον τόπο».
     Η έννοια της ελευθερίας συνδέεται από αρχαιοτάτων χρόνων με τον τόπο μας και είναι γνωστές οι αναφορές των πηγών σε πρόσωπα και γεγονότα που συνέβαλαν στην προάσπιση της κάθε μορφής ελευθερίας, της εθνικής ανεξαρτησίας, των ατομικών, των κοινωνικών και πολιτικών ελευθεριών και των ανθρωπίνων δικαιωμάτων σε όλη την ιστορία του ελληνικού έθνους. Μπορεί στην παγκόσμια ιστορία να καταγράφονται σημαντικοί αγώνες για την ελευθερία, αλλά σ’ αυτόν τον τόπο δικαιούμαστε να είμαστε υπερήφανοι για τη συμβολή της πατρίδας μας, πράγμα το οποίο αναγνωρίζει και η παγκόσμια κοινότητα.
     Η παρακαταθήκη της ελευθερίας και οι σύστοιχες έννοιές της επανέρχονται καθημερινά στην επικαιρότητα και σε όλο το φάσμα του πλανήτη μας ως θέματα πολιτικά και ιδεολογικά. Γι’ αυτό και το αντικείμενο έρευνας της Ακαδημίας είναι προφανώς ευρύτατο και θα μπορεί σε μεγάλο φάσμα - χώρου και χρόνου να επιλέξει τα θέματά της, τις πρωτοβουλίες της και να επεκτείνει την έρευνά της. 
     Έτσι, με την ίδρυση της Ακαδημίας, η οποία μπορεί να εξελιχθεί σε ένα από τα μεγαλύτερα ιδρύματα παγκοσμίως, η Ελλάδα απαντά στην παγκοσμιοποίηση με έναν ιδιαίτερο τρόπο, συμμετέχει στο διάλογο των διεθνών σχέσεων, δημιουργεί πολιτισμό, συμβάλλει στην επικοινωνία των λαών και ερευνά τα νέα προβλήματα ατομικών ελευθεριών και κοινωνικών δικαιωμάτων, πολιτικών θεσμών και ιδεολογιών.
     Γιατί, όμως, το Μεσολόγγι; Γιατί το Μεσολόγγι, «κλειδί της Ρούμελης και του Μωριά κολώνα», έδωσε το τελειότερο, ίσως, στον κόσμο δείγμα του αγώνα και της θυσίας για την ελευθερία. Όπως γράφει ο Σπυρίδων Τρικούπης «όλοι ομογνώμονες συμφώνησαν να αντισταθούν στον εχθρό. Ερωτηθείς ο λαός συνεπευφήμησε και αυτός όλος, προθυμηθύς να συγκαρτερήσει μέχρι τέλους». Γιατί ύστερα από πολιορκία ενός έτους από τους Τούρκους του Κιουταχή και τους Αιγυπτίους του Ιμπραήμ –πρόκειται για τη δεύτερη πολιορκία- οι Ελεύθεροι Πολιορκημένοι,  υποκύπτοντας στην τρομερή πείνα που τους μάστιζε, δεν παραδόθηκαν αλλά αποφάσισαν με ηρωική έξοδο να εγκαταλείψουν την πόλη, «δρόμο να σχίσουν τα σπαθιά και ελεύθερα να μείνουν», τη νύχτα της 10ης Απριλίου του 1826. 
     Ανυπέρβλητα σε ηρωισμό είναι και τα εντός της πόλεως γενόμενα μετά την Έξοδο, όπως οι θρυλικές ανατινάξεις του Χρήστου Καψάλη και του Επισκόπου Ιωσήφ. Οι πολιορκημένοι εκατονταπλασίασαν την ψυχή τους. Ο ένας δεν ήταν πια ένας. Με μια θρυλική έξαρση ανέβηκαν πάνω από το φόβο και πάνω από τον εαυτό τους και τις ανάγκες τους. Γνώριζαν το τέλος τους, αλλά συνέβη το παράδοξο να μην πιστεύουν ότι υπάρχει τέλος.
     Γιατί το Μεσολόγγι υπήρξε η τελευταία μεγάλη αχειροποίητη ακρόπολη του Ελληνισμού και το μεγαλείο της θυσίας ξεπέρασε όλα τα ανθρώπινα μέτρα, πράγμα που συγκλόνισε τους λαούς της Ευρώπης και προκάλεσε κύμα φιλελληνισμού. Αυτό που αποφαίνεται η ιστορία, διατυπώνεται από τον Αύγουστο Φαμπρ: «Δεν λέω καμιά υπερβολή. Η άμυνα του Μεσολογγίου αποτελεί ένα από τα πιο ωραία πρότυπα, ίσως το πιο ωραίο απ’ όλα, που ο πατριωτισμός και το θάρρος προσέφεραν ποτέ στην ανθρωπότητα, γιατί οι Έλληνες με παραδείγματα ηρωισμού και αφοσίωσης κατάφεραν να ξυπνήσουν μέσα σε όλες τις καρδιές μια φωνή θεία που μας φωνάζει: το θάρρος είναι η πρώτη ανάγκη κάθε ύπαρξης που έχει μια ζωή να υπερασπίσει, το θάρρος είναι η πρώτη αρετή κάθε ανθρώπου που έχει μία πατρίδα».
     Το Μεσολόγγι αναγνωρίστηκε ως διεθνές σύμβολο ελευθερίας, γεγονός που επιβεβαίωσε η ελληνική πολιτεία δίνοντάς του τον τιμητικό τίτλο «Ιερή Πόλη». Ο απόηχος της ένδοξης εποχής επιζεί σήμερα σε πολλά σημεία του Μεσολογγίου με κορυφαίο τον Κήπο των Ηρώων, τον ιερότερο χώρο της Ιερής Πόλης, δίπλα στις ντάπιες του «φράχτη», στρατόπεδο των υπερασπιστών του και μαζί τόπος ταφής για ανώνυμους και επώνυμους αγωνιστές Έλληνες και φιλέλληνες, εκεί όπου κάθε χρόνο προσερχόμαστε προσκυνητές. Η έννοια της ελευθερίας ταυτίστηκε με την Ιερή Πόλη του Μεσολογγίου, γι’ αυτό και το «Αλωνάκι», αυτή η πόλη, δικαιούται να φιλοξενήσει αυτό το παγκόσμιο πνευματικό Ίδρυμα.
     Κύριοι συνάδελφοι, οι προγονοί μας υπήρξαν αυτό που γνωρίζουμε όλοι. Για εμάς σημασία έχει, αυτό που είμαστε αυτήν τη στιγμή και πώς απαντάμε στο κάλεσμα των καιρών. Δεν θα μας εξαγιάσει η καταγωγή μας εάν δεν μας εξαγιάσουν τα έργα μας. Γι’ αυτόν το λόγο σήμερα ολόθερμα και ομόφωνα ψηφίζουμε την πρόταση νόμου για την ίδρυση της Διεθνούς Ακαδημίας της Ελευθερίας με έδρα την ιερή πόλη του Μεσολογγίου.
     Σας ευχαριστώ.
     (Χειροκροτήματα από όλες τις πτέρυγες της Βουλής)
     ΠΡΟΕΔΡΕΥΩΝ (Κωνσταντίνος Βρεττός): Ο κ. Μαγκούφης έχει το λόγο.
     ΑΓΓΕΛΟΣ ΤΖΕΚΗΣ: Δεν είναι και από την Αιτωλοακαρνανία.
     ΧΡΗΣΤΟΣ ΜΑΓΚΟΥΦΗΣ: Μπορεί να μην είμαι από την Αιτωλοακαρνανία, αλλά είμαι Έλλην και διεθνής πολίτης! Η ελευθερία είναι παγκόσμιο αγαθό, συνώνυμο της ίδιας της ζωής. 
     Κύριε Πρόεδρε, αγαπητοί συνάδελφοι, κατ΄ αρχάς επιτρέψτε μου να χαιρετίσω την ιδέα, την πρωτοβουλία και τον αγώνα του Γεράσιμου Καζάνα που συμμετέχει και παρακολουθεί αυτήν τη συζήτηση για την ίδρυση της Διεθνούς Ακαδημίας της Ελευθερίας και δη στο Μεσολόγγι και να τον ευχαριστήσω θερμά γι’ αυτήν τη χρήσιμη και για το έθνος αλλά και για την παγκόσμια κοινότητα πρότασή του.
     Προσωπικά αισθάνομαι βαθύτατη συγκίνηση και ένα ρίγος με διατρέχει, γιατί ως μέλος της Εθνικής Αντιπροσωπείας επιτελώ το χρέος μου απέναντι στο υπέρτατο αγαθό, στην υπέρτατη ιδέα, στην υπέρτατη αξία, δηλαδή απέναντι στο αγαθό της ελευθερίας συνυπογράφοντας αυτήν την πρόταση νόμου μαζί με τους άλλους συναδέλφους μου και συμμετέχοντας σε αυτήν τη συζήτηση.
     Η ελευθερία είναι το ύψιστο αγαθό της ζωής, ταυτίζεται με την ίδια τη ζωή και γίνονται οι έννοιες ταυτόσημες. Τη σχέση ελευθερίας και ζωής προσδιόρισαν οι ρήσεις μεγάλων φιλοσόφων και ηρώων όπως του προγόνου μας Αλκιδάμα το 360 π.Χ. που είπε «ελεύθερους αφήκεν πάντες ο Θεός, ουδένα δούλο η φύσις πεποίηκε». Και έτσι συνέδεσε την ελευθερία με τη φύση και την ίδια τη ζωή. Και ο Ρήγας Φεραίος στον επαναστατικό του «Θούριο» με το «καλύτερα μιας ώρας ελεύθερη ζωή, παρά σαράντα χρόνια σκλαβιά και φυλακή». 
     Η ελευθερία, κύριοι συνάδελφοι, είναι συνώνυμη έννοια των πολιτισμών, γιατί απανταχού στον κόσμο οι πολιτισμοί ευδοκίμησαν εν ελευθερία. Η ελευθερία είναι ταυτόσημη έννοια με τον ελληνικό πολιτισμό και τη δημοκρατία, είναι ταυτόσημη με τους Έλληνες. Εάν η Ελλάς αποτελεί το φάρο στο φάσμα των πολιτισμών των εθνών, είναι γιατί η Ελλάς δίδαξε στον κόσμο τη θυσία χάριν της ελευθερίας και κατέστησε την ίδια την ελευθερία υπέρτατη της ίδιας της ζωής. Η θυσία των Ελλήνων χάριν της ελευθερίας είναι εκείνη που έκανε τον Τσώρτσιλ να αναφωνήσει και να πει «μέχρι τώρα λέγαμε πως οι Έλληνες πολεμούν σαν ήρωες, στο εξής θα λέμε οι ήρωες πολεμούν σαν Έλληνες».
     Η ελευθερία αποτελεί την ουσία της ίδιας της ζωής και αποτελεί το βάθρο των πολιτισμών και της δημοκρατίας. Χρέος της ανθρωπότητας σήμερα και κάθε μέρα στο μέλλον αποτελεί ο προσδιορισμός της ελευθερίας σε όλες τις εκφάνσεις των ανθρωπίνων δράσεων μέσα στη σύγχρονη ζωή, ανεξάρτητα από γεωγραφικά πλάτη και μήκη πάνω στον πλανήτη. Χρέος της ανθρωπότητας η προάσπιση της ελευθερίας και των ανθρωπίνων δικαιωμάτων. Και, βέβαια, η καλύτερη μεθοδολογία για τη στήριξη της ιδέας, της αξίας και του αγαθού της ελευθερίας, είναι η διασύνδεση αυτής με την παιδεία και την επιστήμη.
     Στα πλαίσια αυτά η ίδρυση της Διεθνούς Ακαδημίας Ελευθερίας, αποτελεί ένα σύγχρονο βήμα για αναζητήσεις και νέους αγώνες, χάριν της ελευθερίας στη σύγχρονη ζωή. 
     Η επιστημονική στήριξη των αναζητήσεων των πτυχών της ελευθερίας στη σύγχρονη ζωή, αποτελεί χρέος και είναι εκ των ων ουκ άνευ. Η επιστήμη της ελευθερίας προσδιορίστηκε άλλωστε από το δάσκαλο του γένους Αδαμάντιο Κοραή με την παρακάτω υποθήκη: «Αν και όλαι αι παραδιδόμενη εις τας ακαδημίας της φωτισμένης Ευρώπης επιστήμαι πρέπει να εισαχθώσιν εις τα σχολεία μας, η χρησιμοτέρα, αναγκαιοτέρα και προτέρα των άλλων είναι η επιστήμη της ελευθερίας, επειδή χωρίς αυτήν ουδεμίαν αρετήν ημπορεί να εργήση ο άνθρωπος». 
     Κύριε Πρόεδρε, κύριοι συνάδελφοι, το πρόβλημα της ελευθερίας προσδιορίζει την ιστορία της ανθρώπινης σκέψης, τον ιδιωτικό και το δημόσιο βίο των πολιτών. Η φιλοσοφική, η ιστορική και η επιστημονική αποσαφήνιση και η εμπέδωση της έννοιας της ελευθερίας αποτελούσε και αποτελεί μόνιμη διάθεση του σκεπτόμενου ανθρώπου. Και το ουσιαστικό περιεχόμενο της ελευθερίας τραγική αναζήτηση σε μια εποχή βίαιων καταλύσεών της. Αγώνες ατομικών και κοινωνικών ελευθεριών μέσα σε ανελεύθερα και εκμεταλλευτικά καθεστώτα.
     Σήμερα, με την πρόταση νόμου των διακοσίων δέκα μελών της Εθνικής Αντιπροσωπείας προτείνεται η σύσταση ιδρύματος με τη μορφή νομικού προσώπου δημοσίου δικαίου με αποκλειστικό σκοπό την έρευνα των προβλημάτων της ελευθερίας. Και τα προβλήματα της ελευθερίας υπάρχουν σε όλους τους τομείς του πνεύματος και της τέχνης, τις κοινωνικές και τις θετικές επιστήμες.
     Η ίδρυση στην Ελλάδα του μεγαλύτερου πνευματικού ιδρύματος της ελευθερίας στον κόσμο αποτελεί την ασφαλέστερη προβολή της και τη δικαίωση πολλών αγώνων υπέρ της ελευθερίας που έλαβαν χώρα σ’ αυτόν εδώ τον τόπο, έναν τόπο ανεπανάληπτου πολιτισμού.
     Η ιερή πόλη του Μεσολογγίου η πόλη των «ελεύθερων πολιορκημένων» που αποτελεί το σύμβολο της ελευθερίας του νεότερου Ελληνισμού απ’ όπου ο εθνικός μας ποιητής Διονύσιος Σολωμός εμπνεύστηκε το 1823 τον Εθνικό μας Ύμνο, τον Ύμνο εις την ελευθερίαν, δικαιούται να φιλοξενήσει το παγκόσμιο αυτό πνευματικό ίδρυμα και να αποδειχθεί ότι η ιστορία δεν είναι απλή ανάμνηση του παρελθόντος που περιορίζεται σε εορταστικές εκδηλώσεις, αλλά κυρίως προέκταση του νοήματός της στο παρόν και στο μέλλον.
     Έτσι η Ελλάδα με την ίδρυση της Διεθνούς Ακαδημίας Ελευθερίας με έδρα την ιερή πόλη του Μεσολογγίου συνεχίζει, αγαπητοί συνάδελφοι, τη μακραίωνη ιστορία της ελευθερίας και της δημοκρατίας. Πρωτοστατεί και συμμετέχει στον παγκόσμιο διάλογο των διεθνών σχέσεων, επηρεάζει το ιστορικό και κοινωνικό γίγνεσθαι, δημιουργεί έργα πολιτισμού και αναπτύσσει τον τουρισμό διευκολύνοντας την πολιτιστική επικοινωνία των λαών. Η Ελλάδα ως κράτος ελευθερίας αποκτά παγκόσμιο κύρος. Γίνεται παγκόσμιος φάρος της ελευθερίας των λαών της γης.
     Η Βουλή των Ελλήνων σήμερα σ’ αυτήν την ιστορική συνεδρίαση, αγαπητοί συνάδελφοι, υλοποιεί το καθήκον της έναντι της ιστορίας, έναντι των πολιτισμών, έναντι της πατρίδας, έναντι των Ελλήνων αλλά και όλων των εθνών. 
     Η Κυβέρνηση, κύριε Υπουργέ, οφείλει και αυτή με ταχείς ρυθμούς να στηρίξει στην πράξη θεσμικά αλλά και με τα αναγκαία κονδύλια την ίδρυση και λειτουργία της Διεθνούς Ακαδημίας Ελευθερίας στο Μεσολόγγι.
     Ευχαριστώ πολύ.
     (Χειροκροτήματα απ’ όλες τις πτέρυγες της Βουλής)
     ΠΡΟΕΔΡΕΥΩΝ (Κωνσταντίνος Βρεττός): Ο κ. Χρυσανθακόπουλος έχει το λόγο.
     ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριοι συνάδελφοι, όταν πράττουμε το καθήκον μας δεν μας πρέπουν τα εύγε. Το άρθρο 60 του Συντάγματος ορίζει ότι καθήκον μας είναι να ψηφίζουμε κατά συνείδηση, αλλά και να έχουμε νομοθετική πρωτοβουλία. Είναι όμως το σύστημα σ’ αυτήν την περίπτωση δομημένο λάθος. Είμαστε σε αναμονή μόνο κυβερνητικών πρωτοβουλιών, γιατί έτσι δυστυχώς και πάλι το Σύνταγμα ορίζει ότι μόνο η κυβέρνηση έχει νομοθετική πρωτοβουλία. Σε περιπτώσεις, όμως, που δεν άπτονται τα της διοίκησης και των κυβερνητικών εξουσιών, θα μπορούσε η Βουλή να ψηφίζει και να λαμβάνει αποφάσεις, οι οποίες ακριβώς τιμούν τους Βουλευτές. Και μόνο σ’ αυτές τις περιπτώσεις αισθάνονται ελεύθεροι των δεσμών που μια κομματική γραμμή πολλές φορές τους επιβάλλει να στραφούν ενάντια σε αποφάσεις με τις οποίες όλοι συμφωνούν. Και αναφέρομαι σε οποιαδήποτε κομματική γραμμή, άρα σκοπιμότητα. 
     Αν μιλούμε σήμερα για την Ελλάδα που δικαιούται να έχει αυτό το Ίδρυμα που παγκόσμια θα διαδραματίσει ρόλο, τη Διεθνή Ακαδημία Ελευθερίας, είναι ακριβώς γιατί είμαστε από τους λαούς που στο βωμό της ελευθερίας έχουμε θυσιάσει πάρα πολλούς προγόνους μας. Και ο ηρωισμός, η πράξη δηλαδή ανάκτησης της ελευθερίας, είναι εκείνη την οποία παγκόσμια επικροτούν όσοι από τους ανθρώπους της γης μπόρεσαν να λάβουν λίγο από το φως αυτής της ελληνικής ιστορίας. 
     Ο άνθρωπος αναζητά την ελευθερία ενάντια στον ίδιο του τον εαυτό, ενάντια στην καταπίεση που εσωτερικεύει μέσα από τις δομές των συστημάτων εξουσίας, ενάντια στα κράτη που δυναστεύουν τους λαούς. Γιατί υπάρχει δίκαιο των κρατών παγκόσμια αλλά δίκαιο των λαών ακόμη δεν υφίσταται. Δίκαιο των εθνών προσπαθεί να υπάρξει, αλλά οι λαοί που έχουν εθνική ταυτότητα διαβαθμίζονται σε επίπεδα. Δηλαδή οι αφρικανικοί λαοί δεν έχουν δικαίωμα εθνικής υπόστασης. Οι λαοί των Βαλκανίων έχουν και δεν έχουν. Οι λαοί της κεντρικής Ασίας δεν έχουν καθόλου. Κάποιοι άλλοι λαοί που δεν έχουν εθνική ιστορία, γιατί είναι πολυεθνική η υπόστασή τους, δεν έχουν δικαίωμα ιστορικής μνήμης γιατί πρέπει να ανακτήσουν γρήγορα μια ομογενοποιημένη κρατική συνείδηση και όχι εθνική. Είναι σημαντικός, λοιπόν, ο ρόλος της Ελλάδας και του Ελληνισμού να εμψυχώσει αυτόν το δρόμο.
     Τόνισα προηγούμενα ότι ο άνθρωπος μάχεται τον εαυτό του κι αυτό γιατί δεν είναι μια απλή υπόθεση να συγκρούεσαι πάνω στην άλλη σου πλευρά. Ελευθερία από ποιον; Από τους ίδιους τους συνανθρώπους μας. Και όταν, λοιπόν, κάποιοι λαοί δυναστεύουν άλλους λαούς, δεν είναι ελεύθεροι, τουλάχιστον αυτό λέει η προοδευτική μας παιδεία. Γιατί για να δυναστεύσουν λαοί άλλους λαούς, θα πρέπει να έχουν μια δομή στρατιωτική, πειθαρχίας, πυραμιδική, ώστε να μπορούν να επιβληθούν και στους άλλους. Θα μπορούσε να πει κανείς μάλιστα ότι τα όργανα άσκησης αυτής της εξουσίας, οι κατώτερες δυνάμεις επιβολής, είναι απλά χρησιμοποιούμενα.
     Μπορεί ο άνθρωπος να κατάφερε να κυριαρχήσει στο φυσικό και ζωικό βασίλειο του πλανήτη μας, αλλά στις ιστορικές του σχέσεις κυριαρχείται, γιατί αυτές έχουν δομηθεί σε άλλες εποχές και με άλλα δεδομένα, την εποχή των πολεμικών ομάδων, την εποχή των σφιχτών συνόρων, την εποχή της νομής. Σήμερα είμαστε σε μία άλλη περίοδο, σε έναν άλλο πολιτισμό. Τώρα είμαστε δέσμιοι των παθών μας, των συνηθειών μας, του καταναλωτισμού, της γενικευμένης αλλοτρίωσης. Τώρα η ελευθερία η εξαρτησιακή –γιατί η ανεξαρτησία σαν έννοια διαφέρει ακριβώς σ’ αυτό το σημείο, είναι η αποδέσμευση από τα δεσμά- είναι η αναμονή, αυτό που καρτερούμε να έρθει, δηλαδή η προσμονή άρα η αισιοδοξία άρα η αναζήτηση και η ελπίδα. Η ανθρωπότητα όμως έχει χάσει αυτόν το δρόμο. Βρίσκεται εγκλωβισμένη σε μια ελευθερία «για να» τόσο προκαθορισμένη όσο το μάρκετινγκ της καθημερινής ζωής που καθορίζει τις ενέργειες και τις επιλογές μας.
     Είμαστε μπροστά σε ένα δυτικό πολιτισμό που αυτήν τη στιγμή κοιτάζει τον ανατολικό πολιτισμό, που τα έχει προκαθορίσει όλα σε στάδια εξέλιξης και τον ζηλεύει, γιατί λέει ότι έχουν το κεφάλι τους ήσυχο. Αυτοί ξέρουν ότι δεν έχουν να περιμένουν τίποτα και άρα δεν κάνουν τίποτα περισσότερο. Μένουν μέσα σε μια παθητική σιγή και μέσα από εκεί αναζητούν την ευτυχία.
     Οι δυτικοί με την αμφισβήτηση του νου που αντιδιαστέλλεται στο συν και το πλην, στο να διαιρεί μέσα από τη σκέψη τις πλευρές –τα ενάντια τοις εναντίοις γίγνεσθαι- προσεγγίζουν με τον τρόπο σκέψης τους στη σημερινή περίοδο ένα πραγματικό αδιέξοδο. Τους λείπει η πνευματική υπόσταση γιατί είναι δέσμιοι μιας μηχανιστικής καθημερινότητας. Άρα αυτή η υπέρβαση για να βρεθούν λύσεις μπορεί να έρθει μόνο μέσα από την ελευθερία, εκείνη την ελευθερία που δεν συγχωρούν οι μεγάλοι της γης γιατί στέκεται εμπόδιο στα σχέδιά τους, για εκείνη την ελευθερία που αυτές τις ημέρες ζούμε στην Ευρώπη να καθυποτάσσεται στην σκοπιμότητα, όταν φθάνουν οκτώ Αρχηγοί κρατών της Ευρωπαϊκής ‘Ενωσης να στρέφονται προς τον κ. Μπους και να ζητούν πάση θυσία τη δική τους ένταξη στα πολεμικά του σχέδια. Καταλαβαίνετε τι σημαίνει αυτό. Οδηγούν την Ευρώπη σε μια κρίση. Οδηγούν την Ευρώπη των ειρηνικών πρωτοβουλιών σε μια οπισθοδρόμηση. Δεν θέλουν την ολοκλήρωσή της, που μπορεί να αποτελέσει βάθρο μέσω του οποίου οι λαοί της Ευρώπης με πρωτοβουλίες όπως η Ακαδημία της Ελευθερίας θα είχαν διεθνείς πρωτοβουλίες.
     Είμαστε μπροστά στη θέσπιση από τη Βουλή ενός βήματος από το οποίο θα διατρανώνεται η θέλησή μας για ειρήνη, αλλά και η επιλογή μας για κινήσεις διεύρυνσης του πνευματικού μας ορίζοντα μέσα από την καταδίκη ανελεύθερων ενεργειών και καθεστώτων, όπως και επανατοποθέτησης του όλου μοντέλου της καθημερινής μας ζωής. Σήμερα ελευθερία έχουν οι έχοντες και κατέχοντες.  Στην αρχαία Ελλάδα ανελεύθερος ήταν και αυτός που δεν είχε περιουσιακά στοιχεία να συνεισφέρει ή οπλισμό. Σήμερα αυτή η κοινωνική διάκριση του δυτικού συστήματος, που έχει ένα μεγάλο κομμάτι ανελεύθερων ανθρώπων εξαιτίας της εκμετάλλευσης, τους απαλύνει την οδύνη μέσα από την τεχνολογία αλλά τους παγιδεύει πιο πολύπλοκα την καθημερινή ζωή. Χρειάζεται λοιπόν ανατροπή αυτών των δομών.
     Αν σήμερα εμφανίστηκαν όλοι εδώ ως ποιητές της ελευθερίας, αυτός ο ποιητικός λόγος είναι ακριβώς η αναζήτηση του ιδανικού, η εξιδανίκευση. Είναι ο λόγος ο οποίος δεν δεσμεύεται, δεν έχει κανόνες, γιατί έχει το συμβολισμό του ανθρώπου που σκέπτεται. Ελάχιστοι διανοούνται σ’ αυτήν τη γη. Πολλοί διανοούμενοι αναπαράγουν και παπαγαλίζουν. Ελάχιστοι έχουν αυθύπαρκτη σκέψη και στάση να πάνε ενάντια στα ρεύματα. Η Ελλάδα πρέπει να είναι μία χώρα που θα σταθεί ενάντια στο ρεύμα της παρακμής στην ανθρωπότητα με τέτοιες πρωτοβουλίες, όπως η Ακαδημία της Ελευθερίας στο Μεσολόγγι που συγκίνησε κάποτε τον κόσμο με τη θυσία του.
     Και ίσως να απαιτεί κι από εμάς θυσίες, να μην είμαστε ποτέ ξανά η μικρή Ελλάδα, αλλά η μεγάλη Ελλάδα των διεθνών πρωτοβουλιών, του πνεύματος, της ειρήνης και της ελευθερίας. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Κωνσταντίνος Βρεττός): Ο κ. Κουρουμπλής έχει το λόγο.
     ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, οι αρχαίοι ημών πρόγονοι, έχοντας βαθύτατη επίγνωση των ρημάτων και των διδαγμάτων της ιστορίας, έλεγαν εκείνο το περίφημο: «όλβιος εστί όστις της ιστορίας έσχε μάθησιν». Και η ίδια η ζωή δίδαξε πως όσοι λαοί δεν είχαν αποθέματα ιστορίας, που δεν γεύθηκαν το λικέρ της ιστορίας, είναι λαοί που δεν είχαν και δεν έχουν προοπτική. 
     Κύριε Πρόεδρε, βιώνουμε μια εποχή ενός πλανητικού καπιταλισμού, που ενδιαφέρεται για την επένδυση της στιγμής, χωρίς μνήμη για το παρελθόν και χωρίς αγωνία για το μέλλον. Γευόμαστε μία εποχή που επιχειρείται ένας νεοαποικιοκρατικός καπιταλισμός και μία νεοαποικιοκρατική εκπολιτιστική προσπάθεια στο επίκεντρο της οποίας είναι η απαξίωση της ανθρώπινης αξιοπρέπειας, η προώθηση της δουλείας, της δουλοφροσύνης και η μετατροπή του ανθρώπου από πρόσωπο σε απρόσωπο νούμερο. 
     	Η σημερινή ανάδειξη μιας πελώριας πολιτικής και κοινωνικής σημασίας, είναι ένα ζήτημα που έχει να κάνει με τη χειραφέτηση του ίδιου του ανθρώπου, γιατί ο ελεύθερος άνθρωπος είναι άνθρωπος χειραφετημένος και δεν είναι χειραγωγημένος. 
     	Και αυτό, κύριε Πρόεδρε, δίδαξαν εκείνοι οι άνθρωποι της εποχής του 1825-1826, όταν πήραν την απόφαση, έχοντας ως μοναδικά όπλα την ακαταμάχητη θέλησή τους και την ακαταμάχητη δύναμή τους να υπερασπίσουν τα απλά εκείνα φράχτινα τείχη, με την καρδιά και την ψυχή τους, αυτοί οι άνθρωποι τίμησαν την ίδια την τιμή και ανύψωσαν την ανθρώπινη αξιοπρέπεια στα ουράνια, όπου συναντιέται το θείο με το ανθρώπινο. Εκείνοι, λοιπόν, οι άνθρωποι έδωσαν τα μηνύματα για τις νεότερες γενιές. Έδειξαν πόσο μεγάλη σημασία έχει η αξία και η αυταξία της ανθρώπινης αξιοπρέπειας, μιας αξιοπρέπειας που πρέπει να είναι η βάση του όποιου αξιακού συστήματος, αν θέλουμε να μιλούμε για μία κοινωνία πολιτών στο επίκεντρο της οποίας θα είναι ο σεβασμός της ιδιαιτερότητας και της μοναδικότητας και να μη μιλούμε για μια κοινωνία μάζας απρόσωπης, μιας κοινωνίας του αριθμού.
     	Κύριε Πρόεδρε, απέναντι σ’ αυτά τα βιώματα που βιώνουμε σήμερα, έρχεται η πρωτοβουλία ενός άξιου πολίτη, ενός ανθρώπου κι ενός δημοκράτη, του Γεράσιμου Καζάνα, για να επιβεβαιώσει για άλλη μια φορά πως ο ανθρώπινος παράγοντας είναι η υπόθεση η πρωταγωνιστική της εξέλιξης του ανθρώπου, πως όλα όσα συμβαίνουν μπορούν να συμβαίνουν γιατί ο άνθρωπος το θέλει ή δεν το θέλει. Είναι μία πρωτοβουλία που αναδεικνύει για άλλη μια φορά πως ο άνθρωπος δεν πρέπει να είναι παθητικός αποδέκτης των εξελίξεων που επιχειρούν εξωθεσμικά κέντρα να επιβάλουν στη ζωή τους, αλλά ο ίδιος μπορεί με πρωτοβουλίες, όπως η σημερινή, γιατί φάνταζε μακρινό όνειρο και η σημερινή πρωτοβουλία κάποτε πώς ένας ρομαντικός πολίτης συνέλαβε μια ιδέα που δεν μπορούσε να υλοποιηθεί. 
     Και αυτή η ιδέα προχώρησε και υλοποιείται σήμερα με εμπόδια. Και θεωρώ ύψιστη τιμή ο άνθρωπος αυτός να είναι το πρώτο μέλος του συμβουλίου αυτής της Ακαδημίας. 
     Κύριε Πρόεδρε, απέναντι στα φαινόμενα που απειλούν να επιχωματώσουν την κοινωνία μας και να την μετατρέψουν σε μια κοινωνία βαρβάρων από μια λογική εκβαρβαρισμού που επιχειρείται στην εποχή μας, οι αξίες της ελευθερίας είναι αξίες που πραγματικά μπορούν να δώσουν νόημα και περιεχόμενο σ’ αυτό που λέμε άνθρωπος και ανθρωπότητα. Γι’ αυτό οφείλουμε όλοι μας να μας αγγίξουν, να μεταγγιστούν μέσα μας, αυτές οι αξίες και να γίνουν στοιχείο του προβληματισμού και της σκέψης μας. 
     Το Μεσολόγγι έδωσε με εκείνη την περήφανη στιγμή το νόημα στη ζωή. Σήμερα όμως το Μεσολόγγι ζητά να επιβιώσει και οφείλει η ελληνική πολιτεία να αντιμετωπίσει τα κοινωνικά και οικονομικά προβλήματα που βιώνει με μεγαλοπρέπεια και με μεγαλοσύνη, αν θέλει να πείσει ότι είναι μια πολιτεία που αφουγκράζεται τις αγωνίες της κοινωνίας. Γιατί το Μεσολόγγι γονατίζει, κύριε Πρόεδρε, οικονομικά και δεν θα είναι αντιστάθμισμα σε εκείνη τη μεγάλη συνεισφορά στην ιστορία του τόπου, η όποια στήριξη. Είναι μια αναγκαιότητα γιατί το οφείλουμε σε μια κοινωνία που πραγματικά σήμερα δοκιμάζεται. 
     Κυρίες και κύριοι συνάδελφοι, νομίζω ότι η πρωτοβουλία που σήμερα γίνεται νόμος του κράτους θα αναδείξει και θα επιβεβαιώσει πως είμαστε μια κοινωνία ζωντανή, που διαθέτουμε αστείρευτα κοιτάσματα ευαισθησίας και μνήμης απέναντι στην ιστορία που έχει γραφτεί σ’ αυτόν τον τόπο. Αλλά ωστόσο θα ήταν η μεγαλύτερη απαξίωση  και η δεινότερη προσβολή προς εκείνους που έζησαν τα δράματα εκείνης της εποχής, αν αυτή η πρωτοβουλία μείνει γράμμα κενό, όπως πολλές φορές, δυστυχώς, συμβαίνει, αν πραγματικά δεν την αιμοδοτήσουμε με όλες τις εκείνες τις δυνατότητες που πρέπει να έχει, ώστε πραγματικά να είναι ένας λαμπερός φάρος αντίστασης σ’ αυτά τα φαινόμενα που επιχειρούν οι μεγάλοι της γης σήμερα να επιβάλουν, συνθλίβοντας την αξιοπρέπεια των λαών, ποδοπατώντας την ιστορία και πολτοποιώντας την πολιτική και κοινωνική συνείδηση εκείνων που θέλουν να είναι πολίτες και όχι υποτακτικοί. Σας ευχαριστώ.
     (Χειροκροτήματα απ’ όλες τις πτέρυγες της Βουλής)
     ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε και εμείς τον κ. Κουρουμπλή.
     Ο κύριος Υφυπουργός έχει το λόγο.
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, το «άρθρο μόνο» γίνεται «άρθρο 1». Στο τέλος της παραγράφου 1 του άρθρου 1, εκεί που λέει «και κάθε άλλης πλευράς.» να συμπληρωθεί «καθώς και την προώθηση επιμορφωτικών δράσεων.». Και το άρθρο 2 είναι το ακροτελεύτιο: «Η ισχύς του νόμου αυτού αρχίζει από τη δημοσίευσή του». 
     ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλμάς έχει το λόγο.
     ΜΑΡΙΟΣ ΣΑΛΜΑΣ: Ευχαριστώ τον κύριο Υφυπουργό που δέχθηκε την πρόταση να προσθέσει και την επιμόρφωση. Αν ήταν εύκολο να προσθέσει και την «προβολή», γιατί έχει μεγάλη σημασία, διότι στο μέλλον αυτό το ίδρυμα να χρειαστεί να χρηματοδοτηθεί για θέματα διεθνούς προβολής όλων των μορφών.
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Είναι αυτονόητο αυτό ότι η διεθνής προβολή είναι μέσα …
     ΜΑΡΙΟΣ ΣΑΛΜΑΣ: Αν μπορούμε να το γράψουμε για τυπικούς λόγους, που στο μέλλον μπορεί να μας βοηθήσει στη χρηματοδότηση αυτού του ιδρύματος. Να γραφτεί. 
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Επομένως η φράση συμπληρώνεται ως εξής:  «καθώς και την προώθηση επιμορφωτικών δράσεων και τη διεθνή προβολή». 
     ΜΑΡΙΟΣ ΣΑΛΜΑΣ: Σας ευχαριστώ πολύ.
     ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της αρχής της πρότασης νόμου: «Ίδρυση ΔΙΕΘΝΟΥΣ ΑΚΑΔΗΜΙΑΣ ΕΛΕΥΘΕΡΙΑΣ και ρύθμιση συναφών θεμάτων». 
     Ερωτάται το Σώμα: Γίνεται δεκτή η πρόταση επί της αρχής;
     ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Κωνσταντίνος Βρεττός): Συνεπώς η πρόταση νόμου «Ίδρυση ΔΙΕΘΝΟΥΣ ΑΚΑΔΗΜΙΑΣ ΕΛΕΥΘΕΡΙΑΣ και ρύθμιση συναφών θεμάτων» έγινε δεκτή επί της αρχής ομοφώνως. 
     Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, ομοφώνως.
     Ερωτάται το Σώμα: Γίνεται δεκτό το ακροτελεύτιο άρθρο 2;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Κωνσταντίνος Βρεττός): Συνεπώς το ακροτελεύτιο άρθρο 2 έγινε δεκτό ομοφώνως.
     Ερωτάται το Σώμα: Γίνεται δεκτή η πρόταση νόμου και στο σύνολο;
     ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Κωνσταντίνος Βρεττός): Η πρόταση νόμου: «Ίδρυση ΔΙΕΘΝΟΥΣ ΑΚΑΔΗΜΙΑΣ ΕΛΕΥΘΕΡΙΑΣ και ρύθμιση συναφών θεμάτων» έγινε δεκτή και στο σύνολο ομοφώνως. 
     Επομένως η πρόταση νόμου αρμοδιότητας του Υπουργείου Πολιτισμού: «Ίδρυση ΔΙΕΘΝΟΥΣ ΑΚΑΔΗΜΙΑΣ ΕΛΕΥΘΕΡΙΑΣ και ρύθμιση συναφών θεμάτων» έγινε δεκτή ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 
     (Το κείμενο του νομοσχεδίου βρίσκεται στο τεύχος των Πρακτικών)
     ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο της παραπάνω πρότασης νόμου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Βρεττός): Το Σώμα παρέσχε τη ζητηθείσα εξουσιοδότηση.
     	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     	Με τη συναίνεση του Σώματος και ώρα 15.08΄, λύεται η συνεδρίαση για αύριο ημέρα Παρασκευή 31 Ιανουαρίου 2003 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επίκαιρης επερώτησης Βουλευτών της Νέας Δημοκρατίας προς τον Υπουργό Τύπου και Μέσων Μαζικής Ενημέρωσης και Μεταφορών και Επικοινωνιών, σχετικώς με τη μετάδοση των εργασιών της Βουλής από τα ηλεκτρονικά Μ.Μ.Ε.
     Ο ΠΡΟΕΔΡΟΣ                                            ΟΙ ΓΡΑΜΜΑΤΕΙΣ
 Συνεδρίαση Ολομέλειας 30-1-2003		σελ.- 1 -

