
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΠΔ'
Πέμπτη 7 Φεβρουαρίου 2002
ΘΕΜΑΤΑ


ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών Φ. Πάλλη-Πετραλιά και Π. Φασούλα, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 8 Φεβρουαρίου 2002, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών, σχετικά με τη λήψη των αναγκαίων μέτρων για τον έλεγχο του παράνομου τζόγου κλπ., σελ.
β) Προς τον Υπουργό Εθνικής Παιδείας και Θρησκευμάτων, i) σχετικά με την επίλυση του κτιριακού προβλήματος του Ράλλειου Λυκείου και Γυμνασίου στον Πειραιά, σελ.
ii) σχετικά με τη λειτουργία των Κέντρων Περιβαλλοντικής Εκπαίδευσης, σελ.
γ) Προς τον Υπουργό Εργασίας και Κοινωνικών Ασφαλίσεων, σχετικά με τη χορήγηση του εξωϊδρυματικού επιδόματος σε όλους τους παραπληγικούς κλπ., σελ.
δ) Προς τον Υπουργό Γεωργίας, i) σχετικά με την αποζημίωση των πληγέντων από τις πυρκαγιές, ελαιοπαραγωγών της Βόρειας και Ανατολικής Αττικής, σελ.
ii) σχετικά με την καθυστέρηση καταβολής των επιδοτήσεων στους ντοματοπαραγωγούς του Νομού Ηλείας κλπ., σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε., σελ.
ΒΑΪΝΑΣ Ι., σελ.
ΒΛΑΧΟΣ Γ., σελ.
ΓΚΑΤΖΗΣ Ν., σελ.
ΓΚΕΣΟΥΛΗΣ Ν., σελ.
ΖΗΣΗ Ρ., σελ.
ΚΟΥΡΟΥΜΠΛΗΣ Π., σελ.
ΞΗΡΟΤΥΡΗ Α., σελ.
ΡΕΓΚΟΥΖΑΣ Α., σελ.
ΣΠΥΡΟΠΟΥΛΟΣ Ρ., σελ.
ΣΤΡΙΦΤΑΡΗΣ Σ., σελ.
ΦΩΤΙΑΔΗΣ Α., σελ.


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΠΔ'
Πέμπτη 7 Φεβρουαρίου 2002


Αθήνα, σήμερα στις 7 Φεβρουαρίου 2002, ημέρα Πέμπτη και ώρα 10.40΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 6.2.2002 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΠΓ' συνεδριάσεώς του, της Τετάρτης 6 Φεβρουαρίου 2002, σε ό,τι αφορά την ψήφιση στο σύνολο του σχεδίου νόμου: "Κύρωση της από 21 Δεκεμβρίου 2001 Πράξης Νομοθετικού Περιεχομένου "Αρμοδιότητα των δικαστηρίων σε υποθέσεις αναγκαστικών απαλλοτριώσεων, φορολογικές και τελωνειακές ρυθμίσεις").
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ιωάννη Βαϊνά, Βουλευτή Αιτωλοακαρνανίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία Φύλακες Σχολικών Κτιρίων ζητούν μέτρα αναβάθμισης του θεσμού της φύλαξης των σχολείων καθώς και τη διασφάλιση της μόνιμης απασχόλησής τους.
2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Φυλάκων Σχολικών Κτιρίων του Νομού Αττικής ζητεί τη συνέχιση και βελτίωση του θεσμού της 24ωρης φύλαξης των σχολείων.
3) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε δημοσίευμα εφημερίδας για το αίτημα ίδρυσης 3ου ΤΕΕ στη Σπάρτη Λακωνίας.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας για το αίτημα της μη κατάργησης του ταχυδρομικού γραφείου Τουρλωτής Λασιθίου.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας για το πρόβλημα του ιού που έχει μολύνει την ντομάτα στην Ιεράπετρα Λασιθίου.
6) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Ένωση Ποδοσφαιρικών Σωματείων Αθηνών διαμαρτύρεται για τη διακοπή αποστολής αστυνομικής δύναμης κατά τη διεξαγωγή αγώνων ερασιτεχνικού ποδοσφαίρου.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τα προβλήματα που αντιμετωπίζει η Πάτρα λόγω της παρουσίας των λαθρομεταναστών.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα κατολισθητικά φαινόμενα στο δρόμο Πούντας - Καλαβρύτων.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τα οφειλόμενα ποσά δεδουλευμένων στους συμβασιούχους νοσηλευτές του νοσοκομείου Πατρών.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις άθλιες συνθήκες στον υγρότοπο Στροφιλιάς Νομού Αχαΐας εξαιτίας της έλλειψης μέτρων προστασίας.
11) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία γεωπόνοι συμβασιούχοι του ΕΛΓΑ ζητούν την επαγγελματική τους αποκατάσταση στον ΕΛΓΑ με τη μονιμοποίησή τους.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έρευνα για την έκδοση πλαστών εγγράφων από το ΚΤΕΟ της Πάτρας.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το αίτημα του Συνδέσμου Ελλήνων Βιομηχάνων Πελοποννήσου και Δυτικής Ελλάδας σχετικά με την παροχή επενδυτικών κινήτρων και την ενίσχυση της παραγωγικής βάσης του Νομού Αχαΐας.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις αντιδράσεις του Δήμου Διακοπτού για την απόφαση της Περιφέρειας Δυτικής Ελλάδας σχετικά με την εγκατάσταση Υδροηλεκτρικού Σταθμού στο Φαράγγι του Βουραϊκού.
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις αντιδράσεις αναφορικά με τη χάραξη της σιδηροδρομικής γραμμής στο σημείο εντοπισμού των αρχαιολογικών ευρημάτων της Αρχαίας Ελίκης.
16) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Εργατοϋπαλληλικό Κέντρο Λασιθίου ζητεί την ανέγερση εργατικών κατοικιών στο Νομό Λασιθίου.
17) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Ορέστης Κωνσταντινίδης, ιδιοκτήτης Γενικής Κλινικής στην Κοζάνη ζητεί να του επανεγκριθεί η σύμβαση της κλινικής του με το ΙΚΑ.
18) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Πανελλαδική Ομοσπονδία Ιατρών / Οδοντιάτρων ΕΣΥ των Κέντρων Υγείας ζητεί την άμεση αύξηση των τακτικών αποδοχών των μελών της.
19) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ομοσπονδία Εργαζομένων Δημοσίων Νοσοκομείων ζητεί τη συνέχιση της λειτουργίας της Γυναικολογικής Κλινικής του νοσοκομείου Ευαγγελισμός.
20) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε δημοσίευμα εφημερίδας το οποίο αναφέρεται στις κακοτεχνίες της παράκαμψης Αγρινίου, που ευθύνονται για πολλαπλά τροχαία ατυχήματα.
21) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία οι Συμβασιούχοι Ορισμένου χρόνου Υπουργείου Γεωργίας και περιφερειών της Χώρας ζητούν τη μονιμοποίησή τους.
22) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Σαρανταπόρου Λάρισας ζητεί τον επαναϋπολογισμό των αποζημιώσεων από τον ΕΛΓΑ για τους αμυγδαλοπαραγωγούς της περιοχής του.
23) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύνδεσμος Ιδιωτικού Προσωπικού Ναυστάθμου Σαλαμίνας ζητεί να μην ιδιωτικοποιηθούν οι Ναύσταθμοι Σαλαμίνας και Σούδας.
24) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία οι Διπλωματούχοι Μηχανικοί ΔΕΗ - ΔΑΚΕ ζητούν την απομάκρυνση της Διοίκησης της ΔΕΗ.
25) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύλλογος Φυλάκων Σχολικών Κτιρίων Νομού Αττικής ζητεί την απορρόφηση όλων ανεξαίρετα των μελών του στα σχολεία.
26) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Σύλλογος Αθιγγάνων Νομού Πιερίας ζητεί την κατασκευή λυόμενων κατοικιών για τη στέγαση των αθίγγανων του Νομού Πιερίας.
27) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία Κομμωτές και Κομμώτριες χωρίς τίτλους σπουδών από ΤΕΕ ζητούν να τους επιτραπεί η διδασκαλία στα ΤΕΕ.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1434/13-9-01 ερώτηση δόθηκε με το υπ' αριθμ. 16702/9-10-01 έγγραφο από τον Υπουργό Aνάπτυξης η ακόλουθη απάντηση:
"Σε απάντηση της ερώτησης 1434/13-9-01 που κατατέθηκε στη Βουλή των Ελλήνων από το Βουλευτή κ. Ν. Κατσαρό, σας πληροφορούμε ότι προωθείται στη Βουλή σχετικό σχέδιο νόμου με τον οποίο ρυθμίζονται ευνοϊκά οι αποζημιώσεις και η αποκατάσταση των θιγομένων κατοίκων της περιοχής του έργου καθώς και ο επανασχεδιασμός των οικισμών Μεσοχώρας - Αρματολικού.
Επιπρόσθετα, σας διαβιβάζουμε συνημμένα και το υπ' αριθμ. Γ.ΔΝΣ/3509/28-9-01 έγγραφο της ΔΕΗ, το οποίο καλύπτει αναλυτικά το θέμα.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
2. Στην με αριθμό 1455/17-9-01 ερώτηση δόθηκε με το υπ' αριθμ. 934/11-10-01 έγγραφο από τον Υπουργό Eθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 1455/17-9-01 την οποία κατέθεσε ο Βουλευτής κ. Ν. Νικολόπουλος και η οποία αναφέρεται στις κρίσεις για μετατροπή προσωποπαγών θέσεων εκπαιδευτικού προσωπικού Τ.Ε.Ι. σε τακτικές θέσεις εκπαιδευτικού προσωπικού Τ.Ε.Ι., σας πληροφορούμε τα εξής:
1. Έχουν συγκροτηθεί Εκλεκτορικά Σώματα για την κρίση των υποψηφιοτήτων για μετατροπή προσωποπαγών θέσεων εκπαιδευτικού προσωπικού ΤΕΙ σε τακτικές θέσεις εκπαιδευτικού προσωπικού ΤΕΙ με μέλη ΔΕΠ των Πανεπιστημίων και οι κρίσεις αυτές βρίσκονται σε πλήρη εξέλιξη.
2. Η επιλογή των καθηγητών Πανεπιστημίου για τη σύσταση των πενταμελών Εκλεκτορικών Σωμάτων γίνεται με κριτήριο την όσο το δυνατόν μεγαλύτερη κάλυψη διαφορετικών επιστημονικών περιοχών της υπό κρίση ειδικότητας, για να μπορούν οι εκλέκτορες εκτός από την εξέταση των τυπικών προσόντων να εισέρχονται και επί της ουσίας του επιστημονικού έργου κάθε υποψηφίου.
3. Η διαδικασία αποστολής εγκυκλίου για την εκδήλωση ενδιαφέροντος συμμετοχής μελών ΔΕΠ Πανεπιστημίων στα Πενταμελή Εκλεκτορικά Σώματα δεν προβλέπεται από τις ισχύουσες διατάξεις του ν. 2916/2001. Μια τέτοια διαδικασία θα καθυστερούσε υπερβολικά την υλοποίηση του νόμου. Άλλωστε τόσο τα πρακτικά όσο και η πράξη ελέγχου νομιμότητας είναι έγγραφα τα οποία πείθουν για την αντικειμενικότητα της κρίσης.
4. Η διαδικασία κρίσης των Εκλεκτορικών Σωμάτων βρίσκεται σε εξέλιξη και αυτά λειτουργούν μέσα στο πλαίσιο του ν. 2916/2001.
5. Τέλος, σας πληφορούμε ότι το ΥΠΕΠΘ μετά τον έλεγχο νομιμότητας υλοποιεί άμεσα και χωρίς καθυστερήσεις τις πράξεις των εκλεκτορικών Σωμάτων και συνεπώς δεν υφίσταται θέμα υλοποίησης τέτοιων πράξεων από τους Προέδρους των ΤΕΙ χωρίς την έγκριση του Υπουργείου. Άλλωστε οι διατάξεις αυτές ισχύουν και για τον διορισμό μελών ΔΕΠ των Πανεπιστημίων και συμπεριελήφθησαν στο ν. 2916/2001 στο πλαίσιο της ομογενοποίησης των διατάξεων Πανεπιστημίων και ΤΕΙ.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
3. Στην με αριθμό 1470/18-9-01 ερώτηση δόθηκε με το υπ' αριθμ. 9066/9-10-01 έγγραφο από τον Υφυπουργό Οικονομικών η ακόλουθη απάντηση:
"Απαντώντας στο υπ' αριθμόν 215/20-9-2001 έγγραφό σας, με το οποίο μας διαβιβάσατε την ερώτηση 1470/18-9-2001 που κατέθεσε στη Βουλή των Ελλήνων ο Βουλευτής κ. Σπηλιόπουλος Τάσος σχετικά με την αποκατάσταση κληρούχων σε ανταλλάξιμα κτήματα στις περιοχές "Γεώργεβα" και "Πολύζοβα" στο Ασβεστοχώρι Θεσσαλονίκης, σας πληροφορούμε τα εξής: 
Οι εκτάσεις αυτές συνολικής επιφάνειας 4.336 στρεμμάτων είχαν χαρακτηρισθεί μέχρι το έτος 1945 αγροτικές. Στη συνέχεια απώλεσαν τον αγροτικό τους χαρακτήρα και χαρακτηρίσθηκαν ως δασικές. Από τις εκτάσεις αυτές 619 στρέμματα αναγνωρίστηκαν ως ιδιωτικές δασικές εκτάσεις ενώ εκκρεμούν και άλλες αναγνωριστικές αγωγές. 
Στην περιοχή "Γεώργεβα" και μεταξύ Ασβεστοχωρίου - Φιλύρου και Ρεντζίκιου, βρίσκεται το Α.Κ. 13311 ανταλλάξιμο κτήμα επιφάνειας 984 στρεμμάτων, από τα οποία τα 603 στρέμματα κατέχονται από 52 αυθαίρετους κατόχους οι οποίοι έχουν δικαίωμα εξαγοράς και τα υπόλοιπα 381 στρέμματα αποτελούν δασοσκεπή και θαμνώδη έκταση. 
Στην περιοχή "Πολύζοβα" βρίσκονται τα Α.Κ. 22494 και Α.Κ. 17084, ανταλλάξιμα κτήματα συνολικής έκτασης 3.452 στρεμμάτων, από τα οποία τα 959 στρέμματα κατέχονται από 149 αυθαίρετους κατόχους οι οποίοι έχουν δικαίωμα εξαγοράς και τα υπόλοιπα 2.493 στρέμματα αποτελούν διάσπαρτη εν μέρει δασοσκεπή και εν μέρει θαμνώδη έκταση. 
Σύμφωνα με την ισχύουσα νομοθεσία και συγκεκριμένα σύμφωνα με τη διάταξη του άρθρου 9 παραγ. 4 του Ν.Δ. 3713/1957, δύναται να παραχωρηθούν με καταβολή τιμήματος στο Υπουργείο Γεωργίας ανταλλάξιμες εκτάσεις προκειμένου στη συνέχεια να διατεθούν από αυτό (το Υπουργείο Γεωργίας) όπως αυτό κρίνει, σε ιδιώτες. 
Επισημαίνουμε ότι και αν ακόμη ανταλλαγεί κάποια ανταλλάξιμη έκταση με ιδιοκτησία τρίτων, η νέα έκταση θα εγγραφεί και πάλι ανταλλάξιμη και προκειμένου να χρησιμοποιηθεί από το Υπουργείο Γεωργίας θα πρέπει να τηρηθούν οι διατάξεις της προηγουμένης παραγράφου σχετικά με την καταβολή του αναλογούντος τιμήματος. 
Επισημαίνουμε επίσης ότι από τα ανταλλάξιμα κτήματα τα οποία βρίσκονται πλησίον του Δάσους Πάρκου Θεσσαλονίκης συνολικής έκτασης 4.336 στρεμμάτων, τα 2.774 στρέμματα αποτελούν θαμνώδη και δασοσκεπή έκταση και τα υπόλοιπα 1.562 στρέμματα κατέχονται από 202 αυθαίρετους κατόχους με δικαίωμα εξαγοράς. 
Κατά συνέπεια θα πρέπει το Υπουργείο Γεωργίας να προσδιορίσει στην Υπηρεσία μας πόσες από τις εν λόγω ανταλλάξιμες εκτάσεις προτίθεται να εξαγοράσει προκειμένου να τηρηθούν οι νόμιμες διαδικασίες και να έχει στη συνέχεια το δικαίωμα να τις διαθέσει κατά την κρίση του. 
Η παραχώρηση από το Υπουργείο Γεωργίας ανταλλάξιμης έκτασης σε ιδιώτες χωρίς προηγουμένως την τήρηση των ισχυουσών διατάξεων θα δημιουργήσει κοινωνικό πρόβλημα αφού δεν μπορούμε να προχωρήσουμε στην αποβολή των ήδη αυθαίρετων κατόχων, οι οποίοι σύμφωνα με το νόμο έχουν προτιμησιακό δικαίωμα εξαγοράς. 
Ο Υφυπουργός
ΑΠΟΣΤ. ΦΩΤΙΑΔΗΣ"
4. Στην με αριθμό 1480/18-9-01 ερώτηση δόθηκε με το υπ' αριθμ. 39088/11-10-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1480/18-9-01 του Βουλευτή κ. Δ. Πιπεργιά σας γνωρίζουμε ότι, όπως μας πληροφόρησε η Νομ/κή Αυτοδ/ση Εύβοιας, το υπάρχον πρόβλημα στο οδόστρωμα της Επαρχιακής Οδού Στύρα-Ν. Στύρα θα αντιμετωπιστεί άμεσα με εργολαβία συντήρησης του Επαρχιακού Οδικού Δικτύου της Νοτίου Εύβοιας, που βρίσκεται σε εξέλιξη. 
Ο Υφυπουργός
Κ. ΚΑΪΣΕΡΛΗΣ"
5. Στην με αριθμό 1482/18-9-01 ερώτηση δόθηκε με το υπ' αριθμ. 39325/12-10-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1482/18-9-01 των Βουλευτών κυρίων Κ. Παπακώστα, Θ. Δημοσχάκη και Λ. Λυμπερακίδη και στα πλαίσια των αρμοδιοτήτων μας, σας πληροφορούμε τα ακόλουθα:
Από το Ειδικό Πρόγραμμα Τοπικής Αυτοδιοίκησης ο Δήμος Σαμοθράκης έχει ενισχυθεί για δράσεις υποστηρικτικές και αναπτυξιακές ως εξής:
1. Για την εκτέλεση έργων υποδομής και ανάπτυξης, έχει χρηματοδοτηθεί με ποσό ύψους 962 εκ., δρχ.
2. Έχουν δοθεί στο Δήμο 3 μηχανήματα (1 λεωφορείο, 1 φορτηγό και 1 ημιφορτηγό).
3. Υπεγράφη η σύμβαση μηχανοργάνωσης του Δήμου ύψους 12 εκ. δρχ.
Από το πρόγραμμα ΣΑΤΑ έτους 2001 ο Δήμος Σαμοθράκης έχει χρηματοδοτηθεί μέχρι σήμερα ως ακολούθως:
1. Με το ποσό των 59,5 εκ. δρχ. για κάλυψη επενδυτικών δραστηριοτήτων.
2. Με το ποσό των 2,8 εκ. δρχ. για εργασίες επισκευής και συντήρησης σχολικών κτιρίων.
3. Με το ποσό των 5 εκ. δρχ. για πολιτική προστασία των ΟΤΑ.
Τέλος, στο ΠΕΠ Αν. Μακεδονίας - Θράκης 2000-2006 αναφέρεται σαν προτεινόμενη ενέργεια η κάλυψη αναγκών σε βασικές υποδομές διασύνδεσης για τη Σαμοθράκη, ενώ ήδη έχουν προενταχθεί έργα που αφορούν δασικά έργα προϋπολογισμού 50 εκ. δρχ., ανάδειξη αρχαιολογικών χώρων προϋπολογισμού 100 εκ. δρχ. και κατασκευή βιολογικού καθαρισμού προϋπολογισμού 500 εκ. δρχ.
Ο Υφυπουργός
Κ. ΚΑΪΣΕΡΛΗΣ"
6. Στην με αριθμό 1483/18.9.01 ερώτηση δόθηκε με το υπ' αριθμ. 941/11.10.01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1483/18.9.01 την οποία κατέθεσε ο Βουλευτής κ. Παναγιώτης Λαφαζάνης, σας γνωρίζουμε τα εξής:
Σύμφωνα με την παρ.21 του άρθρου 34 του ν. 2725/1999 (ΦΕΚ 121-Α΄) κατά τον προσδιορισμό των θέσεων που δίνονται στους αθλητές-μαθητές και που αντιστοιχούν στα ποσοστά που αναφέρονται στις παρ.18 και 20 του εν λόγω άρθρου γίνεται στρογγυλοποίηση στην αμέσως επόμενη ακέραιη μονάδα, αν προκύπτει δεκαδικό υπόλοιπο ίσο ή μεγαλύτερο από το μισό της ακέραιης μονάδας.
Αν το δεκαδικό υπόλοιπο είναι μικρότερο από το μισό της ακέραιης μονάδας, δε λαμβάνεται υπόψη, εκτός αν μηδενίζεται η θέση, οπότε γίνεται στρογγυλοποίηση στην ακέραιη μονάδα, ώστε σε κάθε περίπτωση να υπάρχει μία τουλάχιστον θέση για κάθε τμήμα ΑΕΙ ή ΤΕΙ.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
7. Στην με αριθμό 1489/19.9.01 ερώτηση δόθηκε με το υπ' αριθμ. 368/10.10.01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθμ. πρωτ. 1489/19.9.01 εγγράφου σας, με το οποίο μας διαβιβάσατε αναφορά και ερώτηση του Βουλευτή κ. Β. Μιχαλολιάκου αντίστοιχα, που κατατέθηκαν στη Βουλή των Ελλήνων, σας πληροφορούμε ότι μετά από έλεγχο που διενεργήθηκε από επιθεωρητές της αρμόδιας Υπηρεσίας του ΥΕΝ, διαπιστώθηκε πως σε ορισμένα Ε/Γ υδροπτέρυγα σκάφη είναι δυνατή η αναδίπλωση της πλάτης σειράς καθισμάτων όπου δύναται να στερεωθεί φορείο διακομιδής ασθενούς, ενώ σε ορισμένα εξ αυτών δύναται να τοποθετηθεί το φορείο στο χώρο παραμονής του πληρώματος. Ωστόσο υπάρχουν και υδροπτέρυγα σκάφη στα οποία δεν είναι δυνατή η αναδίπλωση της πλάτης των καθισμάτων και δεν διατίθεται άλλος κατάλληλος χώρος για την τοποθέτηση του φορείου. Το ΥΕΝ σε προσεχή τροποποίηση της ισχύουσας νομοθεσίας θα λάβει υπόψη του το υφιστάμενο πρόβλημα ώστε να δοθεί σε αυτό ικανοποιητική και πάγια λύση.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
8. Στην με αριθμό 1524/20.9.01 ερώτηση ΑΚΕ 188 δόθηκε με το υπ' αριθμ. 17267/10.10.01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 1524/188/20.9.01 του Βουλευτή Τρικάλων κ. Ν. Λέγκα και όσον αφορά σε θέματα αρμοδιότητας του Υπουργείου Ανάπτυξης, σας πληροφορούμε τα ακόλουθα:
Για την περιοχή της Διευρυμένης Κοινότητας Ασπροποτάμου του Νομού Τρικάλων έχει υποβληθεί αίτημα για εγκατάσταση μικρού υδροηλεκτρικού έργου ισχύος 1.776 KW από την εταιρεία Ι. ΚΛΟΥΚΙΝΑΣ- Ι. ΛΑΠΑΣ ΕΝΕΡΓΕΙΑΚΗ Α.Ε. στο ρέμα Κρανιάς. Το αίτημα έχει ενταχθεί στην κυρίως αδειοδοτική διαδικασία μετά από θετική γνωμάτευση της αρμόδιας Διεύθυνσης Ανάπτυξης Υδροηλεκτρικών Έργων της ΔΕΗ Α.Ε. σε εφαρμογή των ρυθμίσεων της υπουργικής απόφασης 12160/1999 (ΦΕΚ Β΄1552) για το βαθμό ενεργειακής αξιοποίησης της υπόψη θέσης. Περαιτέρω για το εν λόγω έργο εκδόθηκε η απόφαση προέγκρισης χωροθέτησης 100329/3.7.01 από την Ειδική Υπηρεσία Περιβάλλοντος του Υπουργείου ΠΕ.ΧΩ.Δ.Ε., καθώς και η αρνητική απόφαση του Διευθυντή Δασών Τρικάλων 649/7.3.01 σχετικά με το επιτρεπτό επέμβασης σε δασική έκταση. Μετά από αυτά το θέμα παραμένει σε εκκρεμότητα.
Η τρέχουσα κατάσταση του επενδυτικού ενδιαφέροντος για εγκατάσταση μικρών υδροηλεκτρικών έργων στο Νομό Τρικάλων (πέραν του προαναφερομένου αιτήματος) απεικονίζεται στον συνημμένο πίνακα.
Ο Υπουργός
Ν. ΧΡΙΣΤΟΔΟΥΛΑΚΗΣ"
9. Στην με αριθμό 1528/20-9-01 ερώτηση δόθηκε με το υπ' αριθμ. 371/10-10-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθμού πρωτοκόλλου 1528/20-09-2001 εγγράφου σας, με το οποίο μας διαβιβάσατε ερώτηση των Βουλευτών κ.κ. Π. Κοσιώνη και Σπ. Στριφτάρη, που κατατέθηκε στη Βουλή των Ελλήνων, σας πληροφορούμε τα ακόλουθα:
1. Ο ελάχιστος χρόνος ανάπαυσης μελών πληρώματος πλοίων που μετέχουν σε φυλακές καθορίζεται από το π.δ. 281/98 το οποίο εκδόθηκε κατ' εφαρμογή αντιστοίχων απαιτήσεων της Διεθνούς Σύμβασης STCW 95. Το ανωτέρω π.δ. προβλέπει 10ωρη τουλάχιστον ανάπαυση ανά 24ωρο, η οποία είναι δυνατό να διαιρείται το πολύ σε δύο περιόδους η μία τουλάχιστον 6ωρης διάρκειας.
2. Οι όροι αμοιβής και εργασίας των πληρωμάτων που εργάζονται σε πλοία πορθμεία και οχηματαγωγά που εκτελούν τοπικές διαπορθμεύσεις μεταξύ λιμένων εσωτερικού αποστάσεως μέχρι 30 ν.μ. από αφετηρίας μέχρι προορισμού, όπως τα Ε/Γ- Ο/Γ πλοία της πορθειακής γραμμής Ρίου - Αντιρρίου, καθορίζονται με Συλλογική Σύμβαση η οποία καταρτίζεται με ελεύθερη διαπραγμάτευση μεταξύ της ενδιαφερόμενης εφοπλιστικής και ναυτεργατικής οργάνωσης. Από τη Σύμβαση αυτή οι ώρες εργασίας ορίζονται σε σαράντα εβδομαδιαίως, δηλαδή οκτώ ώρες ανά 24ωρο από τη Δευτέρα μέχρι και την Παρασκευή, ενώ το Σάββατο και η Κυριακή θεωρούνται ημέρες αργίας. Για κάθε εργασία που εκτελείται από το ναυτικό πέραν το ως άνω καθοριζόμενου ωραρίου καταβάλλεται υπερωριακή αμοιβή σύμφωνα με τους ειδικούς όρους που καθορίζονται στη Σύμβαση.
3. Οι Λιμενικές Αρχές με βάση οδηγίες που έχουν εκδοθεί από το ΥΕΝ, ελέγχουν μεταξύ άλλων και την εφαρμογή των όρων των Συλλογικών Συμβάσεων και του εν λόγω π.δ. και δεν έχουν αναφερθεί σχετικές παραβάσεις όσον αφορά την υπόψη πορθμειακή γραμμή.
Τέλος, στο πλαίσιο βελτίωσης των παρεχομένων υπηρεσιών προς το επιβατικό κοινό, στην πορθμειακή γραμμή Ρίου - Αντιρρίου χορηγήθηκαν τρεις (3) νέες άδειες σκοπιμότητας και δρομολογήθηκαν πρόσφατα ισάριθμα νεότευκτα κι αμφίδρομα Ε/Γ - Ο/Γ πλοία, ενώ αναμένεται η υλοποίηση άλλης, μίας άδειας σκοπιμότητας με Ε/Γ - Ο/Γ πλοίο μικρής ηλικίας.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 8 Φεβρουαρίου 2002. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παρ. 2 και 3, 130 παρ. 2 και 3 Κανονισμού της Βουλής)
1. Η με αριθμό 345/5.2.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Παπουτσή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την αντιμετώπιση του προβλήματος της ελλιπούς φύλαξης των σχολικών κτιρίων του Δήμου Αθηναίων.
2. Η με αριθμό 340/11/4.2.2002 επίκαιρη ερώτηση του Βουλευτή της Νέας Δημοκρατίας κ. Σωτήρη Χατζηγάκη προς τον κύριο Πρωθυπουργό, σχετικώς με την έγκριση εγκατάστασης χοιροτροφικής μονάδας της HELLAS FARM στο Νομό Τρικάλων, τις περιβαλλοντικές επιπτώσεις κλπ. (θα απαντήσει ο Υπουργός Γεωργίας, άρθρο 129 παρ.3 Κ.τ.Β.)
3. Η με αριθμό 350/5.2.2002 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με την επίλυση των προβλημάτων που αντιμετωπίζει το Τεχνικό Επαγγελματικό Εκπαιδευτήριο Καισαριανής.
4. Η με αριθμό 341/12/4.2.2002 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικώς με τη λήψη των αναγκαίων μέτρων ελέγχου του παράνομου τζόγου. 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρα 129 παρ. 2 και 3, 130 παρ. 2 και 3 Κανονισμού Βουλής)
1. Η με αριθμό 344/5.2.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Οικονομίας και Οικονομικών, σχετικώς με τις προθέσεις του Υπουργείου για παράταση υποβολής των δηλώσεων φόρου συνάφειας και της καταβολής του σε δόσεις. 
2. Η με αριθμό 353/5.2.2002 επίκαιρη ερώτηση της Βουλευτού της Νέας Δημοκρατίας κ. Αικατερίνης Παπακώστα προς την Υπουργό Περιβάλλοντος, Χωροταξίας και Δημοσίων Έργων, σχετικώς με την επίλυση του στεγαστικού προβλήματος των κατοίκων του 1ου Συγκροτήματος Πολυκατοικιών στο Αιγάλεω.
3. Η με αριθμό 342/13/4.2.2002 επίκαιρη ερώτηση του Ανεξάρτητου Βουλευτή κ. Βασίλη Κεδίκογλου προς τον κύριο Πρωθυπουργό, σχετικώς με τις προθέσεις της Κυβέρνησης να διεκδικήσει τις γερμανικές αποζημιώσεις. (Θα απαντήσει ο Υπουργός Δικαιοσύνης, άρθρο 123 παρ.3 Κ.τ.Β.)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 331/4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εργασίας και Κοινωνικών Ασφαλίσεων, σχετικώς με τη χορήγηση του εξωϊδρυματικού επιδόματος σε όλους τους παραπληγικούς. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, παρακαλώ, αν είναι δυνατόν να συζητηθεί αργότερα η ερώτηση. 
ΠΡΟΕΔΡΟΣ (Απόστολος Κακλαμάνης): Καλώς. Η ερώτηση αυτή θα συζητηθεί αργότερα.
Δεύτερη είναι η με αριθμό 332/4-2-2002 επίκαιρη ερώτηση του Βουλευτή της Νέας Δημοκρατίας κ. Αδάμ Ρεγκούζα προς τον Υπουργό Οικονομίας και Οικονομικών, σχετικώς με τη λήψη των αναγκαίων μέτρων για τον έλεγχο του παράνομου τζόγου κλπ.
Η επίκαιρη ερώτηση του κυρίου Βουλευτή έχει ως εξής:
"Οι εξελίξεις των τελευταίων ημερών, πέραν των όποιων άλλων αρνητικών παρενεργειών που εκπέμπουν, αναδεικνύουν με δραματικό τρόπο, την άμεση ανάγκη ελέγχου του παράνομου τζόγου στην πατρίδα μας.
Η προστασία των πολιτών από ασύδοτα συμφέροντα που εκμεταλλεύονται τις όποιες αδυναμίες ή πάθη τους δεν πάει άλλο.
Η αναρχία στη λειτουργία του συστήματος, οι ανεπαρκέστατοι έλεγχοι και κυρίως το διάτρητο και αναποτελεσματικό νομοθετικό πλαίσιο που ισχύει είναι οι βασικές αιτίες του κακού.
Οι καταγγελίες πολιτών και οι φωνές απόγνωσης οικογενειακών δραμάτων απεδείχθη πως δεν ευαισθητοποίησαν μέχρι σήμερα την Κυβέρνηση.
Η Νέα Δημοκρατία επανειλημμένως έχει κάνει επισημάνσεις και παρεμβάσεις νομοθετικού και κοινοβουλευτικού χαρακτήρα στη Βουλή.
Η ανάδειξη από το κόμμα μας της επιχειρηθείσας τότε νομοθετικής ρύθμισης για το VIDEO LOTTO, στο ν. 2470/21-3-1977, απέτρεψε μια επικίνδυνη εξέλιξη. Όμως, η Κυβέρνηση με μεταγενέστερη νομοθετική πρωτοβουλία της και ειδικότερα με το άρθρο 15 του ν. 2753/17-3-1999, διαμόρφωσε το σημερινό καθεστώς άναρχης λειτουργίας των ηλεκτρονικών παιγνιομηχανημάτων. Και τότε διαμαρτυρηθήκαμε φθάνοντας στο σημείο να θέσουμε, μέσω της ονομαστικής ψηφοφορίας, τους Βουλευτές της Πλειοψηφίας προ των ευθυνών τους. Όμως το αποτέλεσμα δεν ήταν το επιθυμητό. Παρ' όλα αυτά, οι αντιδράσεις μας οδήγησαν τον τότε Υπουργό Εθνικής Οικονομίας κ. Παπαντωνίου, στη σύσταση της άτυπης Διακομματικής Επιτροπής, στην οποία είχα την τιμή να συμμετέχω, χωρίς να καταλήξει σε πόρισμα, διότι η Κυβέρνηση μέσω του Υφυπουργού Οικονομικών κ. Φωτιάδη στη Βουλή, τον Οκτώβριο του 2001, έθεσε καθυστερημένα ως όρο, την ομοφωνία στο πόρισμα της επιτροπής.
Είναι προφανές ότι οι πολιτικές ευθύνες είναι μεγάλες. Μεγαλύτερη όμως είναι η ανάγκη για λήψη άμεσων και αποτελεσματικών μέτρων.
Ύστερα από τα παρακάτω, ερωτάται ο κύριος Υπουργός, στον οποίο απευθύνεται η παρούσα ερώτηση:
1. Γιατί η Κυβέρνηση διατηρεί την ασυδοσία αυτή σε όλες τις πτυχές του παράνομου τζόγου;
2. Τι μέτρα πρόκειται να ληφθούν και πότε για να σταματήσει ο εκμαυλισμός συνειδήσεων των πολιτών από τη μετατροπή της χώρας σε απέραντο καζίνο;
Ο Υφυπουργός Οικονομικών κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, ένα πολύ σημαντικό θέμα θίγεται με την παρούσα ερώτηση του αγαπητού συναδέλφου, κ. Ρεγκούζα. Είναι το θέμα των παιχνιδιών, τεχνικών κατ' αρχήν -σύμφωνα με το νόμο- τυχερών δε -στην πράξη- σε πολλές περιπτώσεις.
Πρέπει να πω ότι αυτό το ζήτημα απασχόλησε όχι μόνο την Κυβέρνηση, αλλά και την ίδια τη Βουλή. Πριν από περίπου ένα χρόνο, το Νοέμβριο του 2000, συζητήσαμε εδώ τη λήψη κάποιων συγκεκριμένων αυστηρότερων μέτρων, όπως η εγκατάσταση του black box, δηλαδή της ταμειακής μηχανής, σε όλα τα τεχνικά παίγνια, κάτι το οποίο θα καθιστούσε εντελώς -θα έλεγα- αδύνατη την παράνομη τροπή των τεχνικών παιχνιδιών σε τυχερά, ελλείψει οικονομικού συμφέροντος.
Επίσης, πρέπει να πω ότι με το νόμο αυτό που ψηφίσαμε αυστηροποιήσαμε τις ποινές. Το πρόστιμο από διακόσιες χιλιάδες δραχμές έφθασε τα τρία εκατομμύρια δραχμές. Ταυτόχρονα ζητήθηκε από τη Βουλή και συστήθηκε ατύπως μια διακομματική επιτροπή προκειμένου να κάνει συγκεκριμένες προτάσεις πάνω σε αυτό το πραγματικά σοβαρό κοινωνικό πρόβλημα.
Από τότε μέχρι σήμερα η διακομματική επιτροπή, απ' ό,τι πληροφορούμαι, συνεδρίασε αρκετές φορές αλλά δεν έχει υποβάλλει συγκεκριμένο πόρισμα. Ένα σχέδιο κάποιων σκέψεων, που διατυπώθηκαν στην επιτροπή, το οποίο παρεδόθη ανυπόγραφο στη γνωμοδοτική επιτροπή παιγνίων, ζητήθηκε να έλθει ως επίσημη πρόταση προκειμένου να ληφθεί υπόψη και από τη γνωμοδοτική επιτροπή, η οποία έχει αρμοδιότητα να εισηγείται στην Κυβέρνηση και στον Υπουργό Οικονομικών.
Όμως, ξανατονίζω ότι μέχρι σήμερα τέτοιο κείμενο δεν έχει έλθει στη γνωμοδοτική επιτροπή, άρα δεν υπάρχει κείμενο προς συζήτηση από την άτυπη διακομματική επιτροπή.
Τελειώνοντας, κύριε Πρόεδρε, θα ήθελα να πω ότι για την εγκατάσταση του μηχανισμού καταγραφής των εσόδων που έπρεπε να έχει συντελεστεί μέχρι τις 31-12-2000, απαραίτηση προϋπόθεση είναι η έγκριση του από άλλη διακομματική επιτροπή, η οποία εγκρίνει τους τύπους των ταμειακών μηχανών. 
Σύμφωνα με το νόμο θα έπρεπε να εγκριθούν τουλάχιστον τρεις τύποι, προκειμένου να αποφευχθεί η πιθανότητα -ήταν σοφός ο νόμος, μονοπωλιακής εκμετάλλευσης αυτών των ταμειακών μηχανών. Δυστυχώς, αιτήσεις ενδιαφέροντος δεν υπήρξαν από την πλευρά των εκατοντάδων εισαγωγέων και κατασκευαστών τέτοιων ταμειακών μηχανών, γι' αυτό και υποχρεωθήκαμε να δώσουμε μια παράταση έξι μηνών -πάλι με διάταξη εδώ στη Βουλή- προκειμένου να υπάρξει από τη διακομματική επιτροπή η έγκριση για ταμειακές μηχανές τριών τουλάχιστον τύπων.
Τα μέτρα, τα οποία εξήγγειλε ο Υπουργός Οικονομίας και Οικονομικών, κ. Χριστοδουλάκης, οδηγούν πραγματικά στον περιορισμό και στην εξάλειψη αυτού του φαινομένου. Αυτά είναι μέτρα αφορούν την συνυπευθυνότητα των εισαγωγέων, κατασκευαστών, διακινητών των μηχανημάτων, την αυστηροποίηση των ελέγχων, την κωδικοποίηση και το σειριακό αριθμό για όλα τα τεχνικά μηχανήματα.
Επειδή ο χρόνος είναι περιορισμένος, πρέπει να τονίσουμε ότι -σύμφωνα με την ισχύουσα νομοθεσία- απαγορεύεται ρητώς και δεν υπάρχει καμία απολύτως δυνατότητα να χορηγηθεί άδεια για τυχερά παίγνια. Μόνο τα τεχνικά παίγνια επιτρέπονται και επομένως η οποιαδήποτε μετατροπή τεχνικών παιγνίων σε τυχερά συνεπάγεται αυστηρές κυρώσεις.
Πρέπει να πω ότι ήδη το ΣΔΟΕ το 2001 πραγματοποίησε χίλιους εξακόσιους πενήντα ελέγχους, ένας αριθμός ιδιαίτερα αυξημένος και κατέσχεσε χίλια διακόσια μηχανήματα μόνο το ένα έτος. Οι κατασχέσεις φθάνουν σε τέτοιο μεγάλο αριθμό, ώστε πέντε αποθήκες στη Θεσσαλονίκη και στην Αθήνα, ακόμα και οι διάδρομοι των κεντρικών γραφείων του ΣΔΟΕ, έχουν γεμίσει από κατασχεμένα μηχανήματα. Δυστυχώς η διαδικασία ενώπιον των δικαστηρίων μέχρι της τελεσιδικίας της απόφασης και της επικύρωσης της κατασχέσεως είναι πολύχρονη, πράγμα που οδηγεί στη συσσώρευση αυτών των υποθέσεων.
Ήδη υπάρχει η πρόταση του Υπουργού, να χαρακτηρίζεται και φορολογική παράβαση εκτός από ποινική παράβαση, που ανάγεται στην αρμοδιότητα των δικαστηρίων. Εμείς δεν έχουμε άλλη δυνατότητα να παρέμβουμε. Πρέπει να επιταχυνθούν οι διαδικασίες μέσα από τη προσπάθεια επίσπευσης όλων των δικών. Εμείς θεωρούμε με τη νέα πρότασή μας και φορολογική τη συγκεκριμένη παράβαση, ώστε να υπάρχει δυνατότητα διοικητικού κλεισίματος του καταστήματος για ένα μήνα κατ' αρχήν και σε δεύτερη παράβαση το κλείσιμο του καταστήματος επ' αόριστον.
ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο. 
ΑΔΑΜ ΡΕΓΚΟΥΖΑΣ: Κύριε Πρόεδρε, κύριοι συνάδελφοι, η αγωνία της Νέας Δημοκρατίας για την προστασία των πολιτών από την ασύδοτη λειτουργία του παράνομου τζόγου στην πατρίδα μας έχει εκφραστεί και έχει καταγραφεί διαχρονικά με συγκεκριμένες παρεμβάσεις νομοθετικού και κοινοβουλευτικού χαρακτήρα. 
Αντίθετα η "αδιαφορία", θα μου επιτρέψετε τη φράση, της Κυβέρνησης στο να παρέμβει και να λύσει αποφασιστικά αυτό το πρόβλημα επίσης έχει καταγραφεί διαχρονικά με επιτυχημένες παρεμβάσεις νομοθετικού χαρακτήρα, όπως αυτές του Βίντεο-Λόττο. Στη συνέχεια, διαμορφώθηκε το 1997 ένα νομοθετικό πλαίσιο, το 1999 έγινε μία μικρή παρέμβαση, το 2000 είχαμε την τελευταία παρέμβαση με τα ισχύοντα σήμερα και βέβαια η τελευταία παρέμβαση στο θέμα έγινε με την εισαγωγή των τελών για τα Ίντερνετ Καφέ τον Οκτώβριο του 2001. 
Ακριβώς εκεί, στο 2001, θέλω να σταματήσω και να επισημάνω πως ο κ. Παπαντωνίου είχε δημιουργήσει την άτυπη επιτροπή στην οποία συμμετείχα και εγώ και η επιτροπή αυτή ασχολήθηκε με κάποιες σκέψεις. Και λέω σκέψεις γιατί τα τέσσερα κόμματα που συμμετείχαν σε αυτή, στην αρχή εξέφρασαν την αγωνία ότι αυτή η κατάσταση η άναρχη δεν πάει άλλο και κάτι πρέπει να γίνει. 
Στη συνέχεια τα δύο κόμματα, ο Συνασπισμός και το Κομμουνιστικό Κόμμα, εξέφρασαν για λόγους αρχής την αντίθεσή τους στη λειτουργία αυτών των καταστημάτων. Τα δύο άλλα κόμματα…
ΝΙΚΟΛΑΟΣ ΓΚΑΤΖΗΣ: Όχι μόνο για λόγους αρχής αλλά και γιατί διαπιστωνόταν ότι γίνονταν τυχερά. 
ΑΔΑΜ ΡΕΓΚΟΥΖΑΣ: Στη συνέχεια τα δύο μεγάλα κόμματα απλώς συζήτησαν σκέψεις. Και λέω σκέψεις γιατί ποτέ δεν έγιναν αποφάσεις, δεν συζητήθηκαν από τα κόμματα. Πολύ δε περισσότερο η λειτουργία αυτής της άτυπης επιτροπής δεν υπήρχε λόγος να συνεχιστεί, δηλαδή σταμάτησε να υπάρχει, ύστερα από την παρέμβασή σας, κύριε Υφυπουργέ, τον Οκτώβριο του 2001 που είπατε ότι για να δεχθείτε το πόρισμα της επιτροπής, προϋπόθεση είναι να είναι ομόφωνη η πρόταση. Τέτοια πρόταση δεν μπορούσε να υπάρχει, ήδη είχε καταγραφεί η διαφωνία. Επομένως λόγος ύπαρξης αυτής της επιτροπής δεν υπήρχε. 
Ωστόσο με τις τελευταίες ενέργειες της Κυβέρνησης, με τα μέτρα του κ. Χριστοδουλάκη, αλλά και τη χθεσινή σύσκεψη όπου ουσιαστικά δεν καταλάβαμε τι αποφάσισε η Κυβέρνηση, δεν λύνεται το πρόβλημα. Εγώ προσωπικά τολμώ να χαρακτηρίσω τα μέτρα αυτά υποκριτικά ως ένα βαθμό, γιατί στο τέλος καταλήγουμε ότι εάν δεν αποδώσουν, θα σταματήσει η λειτουργία αυτών των καταστημάτων. 
Πέραν όμως αυτού, δεν προβλέπεται τίποτε για να διασφαλιστεί η μη μετατροπή αυτών των τεχνικών παιγνίων σε τυχερά. Γι' αυτό έχει μεγάλη ευθύνη η Κυβέρνηση. Σημειωτέον ότι …
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)
Τελειώνω, κύριε Πρόεδρε.
… πίσω από το κύκλωμα αυτών των παιγνίων, όπως γνωρίζετε πολύ καλά και εσείς, λειτουργούν πολλά ασύδοτα συμφέροντα που μέχρι και ένα βαθμό είναι και θεμιτά, γιατί γίναμε και δέκτες των προτάσεων που θέλουν αυτά τα συμφέροντα κατά τη διάρκεια της λειτουργίας αυτής της άτυπης επιτροπής. 
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα πρέπει να επαναλάβω ότι η διενέργεια τυχερών παιγνίων απαγορεύεται απολύτως πλην των περιπτώσεων που ο νόμος επιτρέπει. Και δεν αναφερόμαστε σε αυτές τις περιπτώσεις.
Επειδή μιλήσατε για το ενδιαφέρον σας και την επιτροπή, θα σας θυμίσω ότι η δική μου θέση εκφράστηκε εδώ στη Βουλή. Πήρα τα Πρακτικά της συνεδρίασης του τέλους του 2000, απ' όπου προκύπτει σαφώς ότι εγώ προσωπικά ήμουν παντελώς αντίθετος με τη λειτουργία όλων αυτών των καταστημάτων. Αυτό όμως δεν έχει καμία απολύτως σημασία.
Από το σχέδιο που παραδόθηκε στην επιτροπή προκύπτει ότι προτείνεται η θέσπιση νέου τύπου μηχανικών, ηλεκτρικών, ηλεκτρονικών παιγνίων με δυνατότητα περιορισμένης είσπραξης και απόδοσης. Αυτά είναι τα μεικτά παίγνια. Αυτό ήταν μια πολύ σημαντική πραγματικά πρόταση, για να μπορέσει κανένας να τη συζητήσει. Θα έλεγα ότι προσωπικά εμένα δεν με βρίσκει καθόλου σύμφωνο. Αυτή ήταν η έννοια της πρότασης για ομοφωνία και όχι της παρέμβασης στο έργο της δικής σας επιτροπής. Μπορούσατε να προτείνετε τα παιχνίδια περιορισμένων αποδόσεων και από κει και πέρα τα αρμόδια όργανα θα είχαν τη δυνατότητα πιθανότατα να αποφανθούν για την τύχη της πρότασης σας.
Πρέπει να τονίσω ότι η νομική δυνατότητα χορήγησης των αδειών ανήκει στους δήμους, όπως και η αφαίρεση των αδειών λειτουργίας κατά νόμο ανήκει στους δήμους, στις δημοτικές αρχές, μετά όμως από την έκδοση τελεσιδίκων αποφάσεων επί συγκεκριμένων παραβάσεων. Γνωρίζουμε την καθυστέρηση των δικαστηρίων στην έκδοση αυτών των αποφάσεων, στην τελεσιδικία δηλαδή των υποθέσεων. Η προσθήκη και η παρέμβαση που γίνονται τώρα προσδιορίζουν ακριβώς αυτό ότι, δηλαδή, καθιερώνουμε ως διοικητική φορολογική παράβαση τη μετατροπή των τεχνικών παιγνίων σε τυχερά παίγνια, ώστε να υπάρξει η δυνατότητα ευελιξίας που έχει το Υπουργείο Οικονομικών να κλείνει για λόγους φορολογικούς, όχι για λόγους ποινικούς, αυτά τα καταστήματα.
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Έτσι λοιπόν, πιστεύω ότι η ευαισθησία που υπάρχει σε όλους χωρίς αμφιβολία στο θέμα της ηθικής διάστασης του συγκεκριμένου ζητήματος, η ευαισθησία που πιστεύω ότι διακατέχει την Κυβέρνηση -και θα πρέπει να το ομολογήσετε, πέρα από την αντιπολιτευτική διάθεση κριτικής- είναι ότι και έλεγχοι έχουν γίνει και έλεγχοι θα γίνουν και η Κυβέρνηση δεν θα διστάσει, αν τα μέτρα αποδειχθούν αποτελεσματικά, όπως και ο Υπουργός Οικονομικών είπε, να προχωρήσει στην παντελή κατάργηση αυτής της δυνατότητας εκμετάλλευσης, δηλαδή στο κλείσιμο όλων των καταστημάτων που εμφανίζονται ακόμα και ως καταστήματα τεχνικών παιγνίων.
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 336/4-2-2002 Τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικόλαου Γκατζή προς τον Υπουργό Εθνικής Παιδείας και Θρησκευμάτων, σχετικώς με την επίλυση του κτιριακού προβλήματος του Ράλλειου Λυκείου και Γυμνασίου στον Πειραιά.
Η επίκαιρη ερώτηση του κ. Γκατζή έχει ως εξής:
"Σε ένα εντελώς ακατάλληλο από κάθε άποψη κτίριο "φιλοξενούνται προσωρινά" εδώ και έξι χρόνια οι μαθήτριες του Ράλλειου Λυκείου και Γυμνασίου Πειραιά.
Οι εσωτερικοί διάδρομοι του Πύργου του Πειραιά χρησιμοποιούνται για προαύλιο, πολλές από τις αίθουσες είναι χωρίς θέρμανση και το φυσικό φως δεν φτάνει στις περισσότερες απ' αυτές.
Οι μαθήτριες της Ραλλείου το τελευταίο διάστημα προχώρησαν σε κινητοποιήσεις, απαιτώντας από τους αρμόδιους φορείς να βρεθεί άμεσα λύση για το κτιριακό πρόβλημα του σχολείου. Συμπαραστάτες τους οι Σύλλογοι Γονέων και άλλοι μαζικοί φορείς της πόλης.
Ταυτόχρονα, η Κυβέρνηση μέσω του ΟΣΚ προσπαθεί απλώς να τους καθησυχάσει για άλλη μια φορά, όταν είναι γνωστό πως στον Πειραιά ο Οργανισμός έχει οικόπεδα που του ανήκουν ή άλλα που θα μπορούσε να απαλλοτριώσει, με αποτέλεσμα η ανέγερση των σχολικών κτιρίων να καθυστερεί αδικαιολόγητα.
Ερωτάται ο κύριος Υπουργός πότε και με ποιο τρόπο σκοπεύει η Κυβέρνηση να λύσει το κτιριακό πρόβλημα της Ραλλείου;
Γιατί ο ΟΣΚ δεν προχωρά στην ανέγερση σχολικών κτιρίων που βρίσκονται στην ιδιοκτησία του στην περιοχή του Πειραιά ή στην απαλλοτρίωση και νέων οικοπέδων σύμφωνα με τις προτάσεις των μαζικών φορέων της πόλης;"
Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης. Ορίστε κύριε Υπουργέ, έχετε το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, είναι γεγονός ότι για τη σχολική στέγη του Ραλλείου Γυμνασίου και Λυκείου διατέθηκαν πολλά χρήματα από τον Οργανισμό Σχολικών Κτιρίων και ακόμα δεν έχει λυθεί το πρόβλημα και θα έλεγα ότι αποτελεί μια ιδιαίτερη ιστορία πλέον, που δυστυχώς έχει πολλές βάσιμες δικαιολογίες.
Παρά τις συνεχείς και συστηματικές προσπάθειες που έγιναν από τον Οργανισμό Σχολικών Κτιρίων, όλες αυτές οι καθυστερήσεις οφείλονται κυρίως σε δύο λόγους. Η έδρα της σχολής βρίσκεται στο ιστορικό κέντρο του Πειραιά, όπως γνωρίζετε, κύριε συνάδελφε, όπου δεν υπάρχουν ελεύθεροι κατάλληλοι χώροι. Δεύτερον, βρέθηκαν αρχαιολογικά ευρήματα στο οικόπεδο που απαλλοτριώθηκε από τον Οργανισμό Σχολικών Κτιρίων και οι αρχαιολογικές ανασκαφές ανέστειλαν τις εργασίες ανέγερσης του σχολείου. Έτσι, θα αναφέρω σύντομα το ιστορικό του.
Το 1990 στην πλατεία Τερψιθέας, ο Οργανισμός Σχολικών Κτιρίων προβαίνει σε απαλλοτρίωση οικοπέδου και αποζημιώνει τους ιδιοκτήτες με το ποσό των 196 εκατομμυρίων δραχμών. Σε αυτό βρέθηκαν αρχαιολογικά ευρήματα, οπότε ο Οργανισμός Σχολικών Κτιρίων χρηματοδοτεί τις αρχαιολογικές ανασκαφές το 1995 και το 1996 με το ποσό των 62,5 εκατομμυρίων δραχμών.
Στη συνέχεια το 1998 ο ΟΣΚ υπογράφει προγραμματική σύμβαση με τη Νομαρχία Πειραιά και της αναθέτει την ολοκλήρωση του έργου. Εξασφαλίζει στη νομαρχία χρηματοδότηση του έργου από το πρόγραμμα ΣΑΝΑ της Ευρωπαϊκής Ένωσης, δημοπρατείται το έργο προϋπολογισμού 950 εκατομμυρίων δραχμών και αναδεικνύεται ο μειοδότης. 
Στις 28.3.2000 οι αρχαιολογικές υπηρεσίες εγκρίνουν την οριστική μελέτη και επιβάλλουν όρους που στην πράξη αναστέλλουν τις εργασίες ανέγερσης του σχολείου. Ζητούν από τη νομαρχία ειδική μελέτη για τη στέγαση και προστασία του αρχαιολογικού χώρου και τη συνέχιση των ανασκαφών. 
Επιπλέον γίνεται προσφυγή από τους περιοίκους, από τους γείτονες στο Συμβούλιο της Επικρατείας για να δημιουργηθεί όχι διδακτήριο αλλά αρχαιολογικό πάρκο στο χώρο που έχει απαλλοτριωθεί για σχολείο. Η προσφυγή ακόμη δεν έχει εκδικαστεί. Στο μεταξύ διάστημα, και συγκεκριμένα το 1997 και 1998, από τον ΟΣΚ χρηματοδοτείται ο Δήμος Πειραιά με το ποσόν των 273 εκατομμυρίων δραχμών για έργα ανάπλασης του Πύργου όπου σήμερα στεγάζεται το Ράλλειο Γυμνάσιο και Λύκειο έως ότου επιλυθεί το πρόβλημα της σχολικής στέγης οριστικά. 
Ακόμη ο ΟΣΚ απαλλοτριώνει χώρο σε άλλο σημείο της πόλης εμβαδού πεντακόσια ογδόντα τ.μ. επί των οδών Κολοκοτρώνη και Νοταρά . Αυτός ο χώρος συνορεύει με το παλιό κτίριο της Ραλλείου Σχολής και για το σκοπό αυτό το 1999 και 2001 έχει δοθεί το ποσόν των 329 εκατομμυρίων δραχμών.
Το 2000 η Επιτροπή Καταλληλότητας και Αναγκαιότητας, που συγκροτήθηκε για την απόκτηση του παλαιού κτιρίου της Ραλλείου Σχολής, πρόβαλε τη λειτουργία πρατηρίου σε γειτονικό χώρο ως σημαντικό παράγοντα για τη μη εκτέλεση του έργου. Δύο από τα τέσσερα μέλη της επιτροπής πρόβαλαν αυτό το εμπόδιο και έτσι δεν πραγματοποιήθηκε και αυτή η αγορά.
Ο ΟΣΚ διαβεβαιώνει ότι θα προχωρήσει στην απαλλοτρίωση της παλαιάς Ραλλείου υπό την προϋπόθεση ότι η Τοπική Αυτοδιοίκηση θα ανταποκριθεί στο αίτημα της άρσης της άδειας λειτουργίας του γειτονικού πρατηρίου. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα παρακαλέσω να συνεχίσετε στη δευτερολογία σας.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Καλώς, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δόθηκε εδώ από τον κύριο Υπουργό μια κατάσταση από χρηματοδοτήσεις οι οποίες έχουν δοθεί για το κτίριο της Ραλλείου Σχολής. 
Κύριε Υπουργέ, κατά την άποψή μου πολλά από τα χρήματα που δώσατε πήγαν άσκοπα. Άσκοπα πήγαν τα χρήματα αναφορικά με την επιλογή του Πύργου δίνοντας τόσα εκατομμύρια προκειμένου να κάνετε τη διαμερισμάτωση, μια πρόχειρη τοιχοποιία, και θα λέγαμε ότι ήταν μια επιλογή πέρα για πέρα ακατάλληλη για σχολείο. 
Πρόκειται, κύριε Πρόεδρε, για έναν Πύργο. Οι πίσω αίθουσες δεν φωτίζονται, δεν αερίζονται. Κυριαρχεί δυσοσμία μέσα στις αίθουσες με αποτέλεσμα πολλές φορές τα παιδιά να κάνουν και εμετό. Δεν είναι σε θέση να παρακολουθήσουν τα μαθήματα. Ακόμη η γυμναστική γίνεται στους θαλάμους και στους διαδρόμους. Η θέρμανση δεν επαρκεί. Αύλιος χώρος μηδέν. Και αυτό σήμερα το 2002 λέγεται σχολείο. Αν είναι δυνατόν σήμερα τα παιδιά μας ηλικίας δεκατεσσάρων έως δεκαοκτώ χρονών να βρίσκονται σ' αυτόν το χώρο για τόσες πολλές ώρες. 
Επίσης, κύριε Υπουργέ, έχω την εντύπωση ότι δεν ψάχτηκε καθόλου και η υπόθεση του οικοπέδου της Τερψιθέας για το οποίο ο ΟΣΚ έδωσε τόσα χρήματα. Υπάρχουν αρχαιολογικοί χάρτες. Θα μπορούσαν να ρωτήσουν και να πουν: "Έχω αυτό το οικόπεδο μέσα στον οικιστικό ιστό της πόλης, παρακαλώ να μου πείτε τι υπάρχει από κάτω;" Ούτε και αυτή η έρευνα έγινε. Επομένως, μη μας αραδιάζετε μια σειρά από εκατομμύρια τα οποία σπαταλήσατε ασκόπως.
Κύριε Πρόεδρε, ουδέν μονιμότερο του προσωρινού. Επί έξι χρόνια στεγάζονται σ' αυτόν το χώρο και έρχεται η Κυβέρνηση να μας πει ότι έδωσε πολλά χρήματα.
Υπάρχουν, κύριε Πρόεδρε, οικόπεδα. Το λένε οι μαζικοί φορείς, το λένε οι γονείς και κηδεμόνες, το λένε οι μαθητές, οι οποίοι βρίσκονται σε κινητοποίηση εδώ και είκοσι μέρες περίπου, δεν έχουν μπει στα σχολεία μέσα ή μπαίνουν μέσα και κάνουν διάφορες άλλες κινητοποιήσεις. Όμως ο ΟΣΚ τεχνηέντως όλο και το παραμερίζει και βρίσκεται σε μια χρόνια διαδικασία δικαστικών πράξεων για να δικαιωθεί είτε ο δήμος με το κτίριο της Ραλλείου Σχολής είτε η αρχαιολογία για το οικόπεδο της Τερψιθέας με αποτέλεσμα να την πληρώνουν συνέχεια τα παιδιά. Πάτε σε ένα άλλο οικόπεδο, διαθέστε τα χρήματα, κάντε ένα κτίριο επιτέλους. Δεν είναι δυνατόν εξακόσιοι πενήντα μαθητές να βρίσκονται σε αυτήν την κατάσταση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκεσούλης έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, εγώ κατανοώ το ενδιαφέρον. Πράγματι πρέπει να υπάρχει ενδιαφέρον για το σχολείο και ας υπάρχει και υπερβολή μέσα. Θέλω, όμως, να πω ότι αυτά που ανέφερα νωρίτερα, τεκμηριώνουν το έντονο ενδιαφέρον που υπήρχε από την πλευρά της πολιτείας γι' αυτό το σχολείο. Ότι υπάρχουν, όμως, δυσκολίες στην περιοχή, ότι δεν υπάρχουν οικόπεδα, ότι μπήκε σε μία διαδικασία δικαστικών αντιπαραθέσεων ο Οργανισμός Σχολικών Κτιρίων που επιδιώκει να οικοδομήσει αυτό το καινούριο σχολείο και ο οποίος έχει δώσει μέχρι τώρα 1.812.000.000 δραχμές, δεν δηλώνει έλλειψη ενδιαφέροντος. Δηλώνει έντονο ενδιαφέρον, αλλά μέσα σε υπαρκτά προβλήματα, που έχει η πόλη του Πειραιά στο ιστορικό της κέντρο.
Θέλω, όμως, να προχωρήσω και να πω το εξής: Πρέπει να αναλαμβάνουν όλοι τις ευθύνες. Πρέπει να υπάρχει μέριμνα και φροντίδα για το σχολείο και από την πλευρά της πολιτείας, αλλά και από την Τοπική και τη Νομαρχιακή Αυτοδιοίκηση. 
Στον ελάχιστο, όμως, χρόνο που έχω θα ήθελα να πω, γιατί τέθηκε και το θέμα, γενικότερα για τη σχολική στέγη του Πειραιά. 
Υπάρχει ένα συνολικό πρόγραμμα που έχει γενναία χρηματοδότηση από την πολιτεία για τη σχολική στέγη του Πειραιά. Θα ήθελα εδώ να αναφέρω ενδεικτικά, για να τεκμηριώσω αυτό που είπα, το ότι δηλαδή υπάρχει έντονο ενδιαφέρον, επί του πρακτέου και όχι επί του προγραμματισμού.
Παραδόθηκαν με την έναρξη της τρέχουσας σχολικής χρονιάς….
ΝΙΚΟΛΑΟΣ ΓΚΑΤΖΗΣ: Κύριε Υπουργέ, να μας πείτε τι θα κάνετε για το συγκεκριμένο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Σας παρακαλώ πάρα πολύ, κύριε συνάδελφε.
ΠΡΟΕΔΡΕΥΩΝ (Κωνσταντίνος Γείτονας): Κύριε Γκατζή, σας παρακαλώ. Σας άκουσε ο κύριος Υπουργός και τώρα θα σας απαντήσει.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ο κύριος συνάδελφος είπε ότι δεν υπάρχει ενδιαφέρον από την πολιτεία για τη σχολική στέγη του Πειραιά -πέρα από το Ράλλειο- και παρακαλώ να απαντήσω.
Παραδόθηκε, λοιπόν, το 2001 το 3ο Γυμνάσιο δυναμικότητας δώδεκα αιθουσών και τριών ειδικών αιθουσών με 626.000.000 δραχμές. Στην έναρξη της σχολικής χρονιάς, το 2001, παραδόθηκε το 53ο Δημοτικό Σχολείο δυναμικότητας εννέα αιθουσών με 460.000.000 δραχμές. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Δημοπρατήθηκαν και βρίσκονται υπό κατασκευή το 13ο Ενιαίο Λύκειο και το 6ο ΤΕΕ προϋπολογισμού 1.200.000.000 δραχμών, το 12ο Νηπιαγωγείο Καλλιθέας προϋπολογισμού 653.000.000 δραχμών, το 24ο Νηπιαγωγείο προϋπολογισμού 132.000.000 δραχμών…
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ ολοκληρώστε, κύριε Υφυπουργέ.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): …και βρίσκονται υπό δημοπράτηση το Γυμνάσιο Καλλίπολης προϋπολογισμού 433.000.000 δραχμών και το 17ο Νηπιαγωγείο.
Άρα, λοιπόν, θα ήθελα…
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν αναφέρθηκα στον Πειραιά.
ΠΡΟΕΔΡΕΥΩΝ (Κωνσταντίνος Γείτονας): Τι θέλετε, κύριε Γκατζή; Το Προεδρείο να λογοκρίνει τον Υπουργό ή να υπαγορεύσει πώς θα απαντήσει; Με συγχωρείτε δηλαδή, δεν κατάλαβα, τι ζητάτε;
Ολοκληρώστε, κύριε Υπουργέ.
ΝΙΚΟΛΑΟΣ ΓΚΑΤΖΗΣ: Δεν απάντησε στο συγκεκριμένο. Επίκαιρη ερώτηση κάναμε, κύριε Πρόεδρε. Να μην πάρουμε απάντηση στο συγκεκριμένο θέμα;
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ολοκληρώνω, κύριε Πρόεδρε.
Όταν γίνεται ερώτηση και δηλώνεται ότι δεν υπάρχει ενδιαφέρον, οφείλει η Κυβέρνηση να απαντήσει. Και πρέπει να τα ακούσετε. Αυτά ήθελα να πω, κύριε συνάδελφε. Κατανοώ…
ΝΙΚΟΛΑΟΣ ΓΚΑΤΖΗΣ: Δεν είπα για τον Πειραιά, κύριε Πρόεδρε, αλλά για τη Ράλλειο.
ΠΡΟΕΔΡΕΥΩΝ (Κωνσταντίνος Γείτονας): Κύριε Γκατζή, σας παρακαλώ. Δεν θέλω να εμποδίσω να ασκήσετε το δικαίωμά σας να πείτε προς την Κυβέρνηση αν είναι ικανοποιητική ή όχι η απάντηση. Μην απευθύνεστε όμως στο Προεδρείο. Δεν "λογοκρίνουμε εμείς το περιεχόμενο των ερωτήσεων των Βουλευτών ή των απαντήσεων των Υπουργών.
ΝΙΚΟΛΑΟΣ ΓΚΑΤΖΗΣ: Έχετε δίκιο, κύριε Πρόεδρε, αλλά δεν ρώτησα για τον Πειραιά.
ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στην πρώτη επίκαιρη ερώτηση με αριθμό 331/4.2.2002 του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εργασίας και Κοινωνικών Ασφαλίσεων, σχετικώς με τη χορήγηση του εξωιδρυματικού επιδόματος σε όλους τους παραπληγικούς κλπ.
Η επίκαιρη ερώτηση του κ. Κουρουμπλή έχει ως εξής:
"Με το ν. 1140/81 θεσπίστηκε η δυνατότητα χορήγησης εξωιδρυματικού επιδόματος σε όλους τους παραπληγικούς. Υπάρχουν, όμως, άνθρωποι που πάσχουν από μυοπάθεια ή παρουσιάζουν παράλυση, ιδίως μετά το 65ο έτος της ηλικίας των, από κάποια άλλη αιτία εκτός αυτής των παραπληγικών, που δυστυχώς, δεν αναγνωρίζονται από τα ασφαλιστικά ταμεία ως παραπληγικοί και ως εκ τούτου δεν λαμβάνουν αυτό το εξωιδρυματικό επίδομα, παρά το γεγονός ότι τόσο το Κεντρικό Συμβούλιο Υγείας, όσο και το Συμβούλιο της Επικρατείας, με αποφάσεις των, επιστημονικά τεκμηριωμένες, ταυτίζουν το τελευταίο στάδιο της μυοπάθειας και τα κλινικά συμπτώματά της με την παραπληγία.
Η χορήγηση του εξωιδρυματικού επιδόματος θα αποτρέψει τον εγκλεισμό των ατόμων αυτών σε ιδρύματα και το όφελος θα είναι διπλό. Θα ωφεληθεί κατά πρώτον το ίδιο το πάσχον άτομο, αφού θα παραμείνει στο οικογενειακό του περιβάλλον και θα ανασάνει οικονομικά και κατά δεύτερον η Πολιτεία, αφού η αποτροπή εγκλεισμού θα εξοικονομήσει στο κράτος εκατομμύρια ευρώ, αφού ο εγκλεισμός ενός τέτοιου ατόμου σε ίδρυμα κοστίζει στο κράτος κατ' άτομο περίπου 20.000 ευρώ το χρόνο με τις επιχορηγήσεις που δίνει σε αυτά τα ιδρύματα.
Ερωτάται ο κύριος Υπουργός:
Σε τι ενέργειες θα προβεί προκειμένου να χορηγηθεί το εξωιδρυματικό επίδομα του ν. 1140/81 στα άτομα που πάσχουν από μυοπάθεια και στα άτομα που παρουσιάζουν παράλυση ιδίως μετά το εξηκοστό πέμπτο έτος της ηλικίας των από κάποια άλλη αιτία εκτός αυτής των παραπληγικών, ώστε να αποκατασταθεί μία αδικία σε βάρος των ατόμων αυτών;"
Θα απαντήσει ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος.
Ορίστε, κύριε Υπουργέ, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, θα συμφωνήσω μαζί σας ότι πράγματι το ΚΕΣΥ με απόφασή του έκρινε ότι οι πάσχοντες από μυασθένεια τύπου "ντουσέν" θα μπορούν να έχουν ουσιαστικά τα ίδια δικαιώματα με εκείνους που έχουν τα δικαιώματα τα οποία θεσπίζονται στο άρθρο 42 του ν. 1140/81. 
Θέλω να σας κάνω γνωστό ότι στην κατεύθυνση υλοποίησης αυτής της απόφασης του ΚΕΣΥ με έγγραφο το οποίο υπέγραψα ο ίδιος στις 12 Δεκεμβρίου του προηγούμενου χρόνου, έχουμε ζητήσει από όλους τους ασφαλιστικούς οργανισμούς να μας γνωστοποιήσουν πλήρως τον εικαζόμενο αριθμό που εμπίπτει σε αυτήν την κατηγορία και επίσης μπορούμε να κάνουμε μια μελέτη για τα οικονομικά στοιχεία αυτής της επέκτασης. 
Όμως είναι γνωστό ότι ταυτόχρονα έχουμε ετοιμάσει και τη διάταξη. Πιστεύω ότι πάρα πολύ σύντομα θα έχουμε όλα εκείνα τα στοιχεία και ειδικότερα τα στοιχεία που αφορούν τους μεγάλους ασφαλιστικούς οργανισμούς και κυρίως το ΙΚΑ, προκειμένου να ολοκληρώσουμε την έκθεση της διάταξης η οποία θα θεσπίσει την επέκταση του επιδόματος που προβλέπεται με βάση το άρθρο 42 του 1140/81 σε παρεμφερείς ασθένειες με την τετραπληγία, παραπληγία κλπ. Δηλαδή στην πλήρη ικανοποίηση ενός αιτήματος που αναμφίβολα είναι και δίκαιο και το ΚΕΣΥ το έχει αναγνωρίσει και αποφάσεις του Συμβουλίου Επικρατείας έχουν υπάρξει που έχουν χορηγήσει αυτό το επίδομα σε όσους έχουν δικαιωθεί. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κουρουμπλής έχει το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, η μη επίλυση αυτού του προβλήματος γεννά μια μεγάλη κοινωνική αδικία και μια άνιση θα έλεγα μεταχείριση στα πλαίσια της ισότητας που προβλέπει το άρθρο 4 του Συντάγματος, μιας κοινωνικής ομάδας που είναι οι μυοπαθείς. Η μυοπάθεια κύριε Πρόεδρε ως λειτουργικό αποτέλεσμα μπορώ να σας πω μετά βεβαιότητος και από τη γνώση που μπορώ να διαθέτω από τη σχέση μου και την εμπειρία μου με το χώρο αυτό έχει πολύ δυσμενέστερα αποτελέσματα από την ίδια την παραπληγία ή την τετραπληγία.
Ως εκ τούτου θεωρώ ότι αυτοί οι άνθρωποι μέχρι σήμερα αδικούνται αν και το Συμβούλιο Επικρατείας με επανειλημμένες αποφάσεις του καθώς και το ΚΕΣΥ που είναι το κορυφαίο επιστημονικό γνωμοδοτικό όργανο υπαγόμενο στο Υπουργείο Υγείας και Πρόνοιας έχει γνωμοδοτήσει και έχει ταυτίσει τη μυοπάθεια με την παραπληγία και την τετραπληγία. Η καθυστέρηση, λοιπόν, μέχρι σήμερα είναι πραγματικά και άτυπη και είναι άνιση η μεταχείριση.
Εγώ πιστεύω στον πολιτικό λόγο του κυρίου Υφυπουργού και στη συνέπειά του. Περιμένω τη συγκεκριμένη διάταξη γιατί πραγματικά θα αποκαταστήσει αυτό που προανέφερα τη μεγάλη αυτή κοινωνική αδικία. Και βεβαίως, κύριε Υπουργέ, θέλω να εξετάσετε την περίπτωση ιδιαίτερα του ΟΓΑ όταν έχουμε το φαινόμενο στον ΟΓΑ να λαμβάνει το εξωιδρυματικό επίδομα όσοι έχουν αναπηρία 100% από οποιαδήποτε αιτία μέχρι τα εξήντα πέντε, μετά όμως τα εξήντα πέντε αυτή η δυνατότητα περιορίζεται μόνο σε περίπτωση τυφλών και παραπληγικών. 
Όμως πολύ καλά γνωρίζετε γιατί και εσείς προέρχεστε από μια αγροτική περιοχή ότι υπάρχουν αγρότες μετά απ' αυτήν την ηλικία ταλαιπωρημένοι από την σκληρή αγροτική ζωή, που έχουν μεγάλη προβλήματα υγείας, έχουν ανάγκη δευτέρου προσώπου και όμως δεν τους παρέχεται αυτή η δυνατότητα.
Θα σας παρακαλέσω, λοιπόν, και την περίπτωση της μυοπάθειας και την περίπτωση αυτή των αγροτών μετά τα εξήντα πέντε που δεν δικαιούνται αυτό το εξωιδρυματικό επίδομα με όλη την ευαισθησία σας να την δείτε αλλά και οικονομικά. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ τελειώνετε κύριε συνάδελφε, άλλωστε αυτά τα αναφέρατε στην ερώτησή σας.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Απλώς θέλω να πω ότι και οικονομικά να το δει κανείς συμφέρει να στηρίζεται η παρουσία και κοινωνικά και οικονομικά του ατόμου μ' αυτά τα προβλήματα στο οικογενειακό περιβάλλον.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός θέλει να προσθέσει κάτι;
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Δυο λόγια μόνο.
Κύριε Πρόεδρε, κύριε συνάδελφε, ουσιαστικά απάντησα στην πρωτολογία μου. Θέλω, όμως, να επιβεβαιώσω για μία ακόμα φορά ότι το θέμα βρίσκεται σε εξέλιξη. Μελετάται εδώ και δύο μήνες. Ήταν λογικό να ζητήσουμε να έχουμε μία επικοινωνία από τους ασφαλιστικούς οργανισμούς, οι οποίοι θα κληθούν να αναλάβουν το κόστος της επέκτασης της χορήγησης εξωιδρυματικού επιδόματος και για τις περιπτώσεις για μυικές δυστροφίες -σκλήρυνση κατά πλάκας και άλλες παθήσεις- γενικότερα δηλαδή για όλη την ενότητα των μυασθενειών τύπου "ντουσέν" και παρεμφερείς περιπτώσεις. Είναι σε εξέλιξη. Θέλω να σας κάνω γνωστό ότι είναι στις προτεραιότητες και του Υπουργείου Κοινωνικών Ασφαλίσεων και του Υπουργείου Υγείας να αντιμετωπίσει αυτήν την αδικία, η οποία υπάρχει. 
ΠΑΝΑΓΙΩΤΗΣ ΚΟΥΡΟΥΜΠΛΗΣ: Χαίρομαι γιατί είναι η πρώτη φορά που δείχνει το Υπουργείο τέτοια ευαισθησία.
ΠΡΟΕΔΡΕΥΩΝ (Κωνσταντίνος Γείτονας): Καλώς.
Θα συζητηθεί η με αριθμό 338/4-2-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη λήψη μέτρων προστασίας των υδροβιότοπων. 
Η επίκαιρη ερώτηση της κας Ξηροτύρη έχει ως εξής:
"Με αφορμή την παγκόσμια ημέρα υγροβιότοπων στις 2/2 και την έναρξη της νέας χρονιάς, επανερχόμαστε στο οξυμένο πρόβλημα του κινδύνου εξαφάνισης των δέκα υγροβιότοπων της Ελλάδας που προστατεύονται από τη Διεθνή Συνθήκη Ραμσάρ, καθώς και σημαντικού αριθμού υγροτόπων που περιέχονται στον εθνικό κατάλογο των υπό ένταξη περιοχών στη Νatura 2000. Το ανεπαρκές θεσμικό πλαίσιο που αποδυναμώνεται και από την έλλειψη αρμοδιοτήτων και την ανεπαρκή συνεργασία μεταξύ των κρατικών υπηρεσιών, η μη σύσταση των Φορέων Διαχείρισης, επειδή δεν εκδόθηκαν ακόμη τα Προεδρικά Διατάγματα που προβλέπει ο ν. 2742/99, το κλείσιμο των Κέντρων Πληροφόρησης, η έλλειψη διακρατικών συμφωνιών, η ανυπαρξία ελέγχου, η έλλειψη χρηματοδότησης, οι κίνδυνοι καταπατήσεων από αυθαίρετη δόμηση σε περιοχές που έχουν αποσυρθεί τα νερά, αλλά και η συνεχής ανομβρία, η υπεράντληση νερού για γεωργικές καλλιέργειες και για τη λειτουργία βιομηχανιών, έχουν φέρει τις περιοχές αυτές ένα βήμα πριν από την εξαφάνιση. Με επανειλημμένες ερωτήσεις μας έχουμε επισημάνει το σοβαρό πρόβλημα της λίμνης Κορώνεια, που η ποσότητα νερού της έχει μειωθεί στο 10% της δεκαετίας του '70, του ποταμού Αξιού που ρυπαίνεται με χημικά απόβλητα κυρίως από τη γείτονα χώρα, του οικοσυστήματος του Δέλτα του Νέστου, αλλά και άλλων οικοσυστημάτων, όπως της λίμνης Δοϊράνης, του δάσους Δαδιάς κλπ., όμως πήραμε γενικόλογες απαντήσεις και δυστυχώς ακόμη δεν έχουν παρθεί δραστικά μέτρα.
Μετά απ' αυτά ερωτάται η κυρία Υπουργός:
1. Ποια μέτρα εξαιρετικά επείγοντος χαρακτήρα θα ληφθούν για την αποτροπή της εξαφάνισης των άμεσα απειλούμενων υγροβιότοπων;
2. Ποια είναι η σειρά των ενεργειών και των μέτρων που θα ληφθούν (έκδοση Προεδρικών Διαταγμάτων, σύσταση Φορέων Διαχείρισης, λειτουργία Κέντρων Πληροφόρησης κ.α.) και ποιο το ύψος της χρηματοδότησης που θα εξασφαλίζουν την προστασία και την ορθή διαχείριση των περιοχών;"
θα απαντήσει η Υφυπουργός Περιβάλλοντος, Χωροταξίας και Δημοσίων Έργων κα Ζήση.
Ορίστε, έχετε το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, από το 1997 πράγματι η 2 Φεβρουαρίου, ημέρα υπογραφής της Σύμβασης Ραμσάρ, καθιερώθηκε από το γραφείο Ραμσάρ ως παγκόσμια ημέρα υγροτόπων με σκοπό την προώθηση, την ενημέρωση και την ευαισθητοποίηση της πολλαπλής αξίας των υγροτόπων.
Το 1999 και κατόπιν συνεργασίας του ΥΠΕΧΩΔΕ με το γραφείο Ραμσάρ σχηματίστηκε μία ανεξάρτητη επιτροπή, η οποία διερεύνησε τις συνθήκες διαχείρισης και το καθεστώς διαχείρισης των ελληνικών υγροτόπων και πρότεινε κάποιες προτάσεις σύμφωνα με τον κατάλογο Μοντρέ με σχετικά πορίσματα. Όλα αυτά είναι γνωστά και στο πλαίσιο αυτής της πολιτικής για την αειφόρο ανάπτυξη της χώρας ο ολοκληρωμένος σχεδιασμός του φυσικού περιβάλλοντος έχει αποκτήσει για μας ιδιαίτερη σημασία. Σε ό,τι αφορά ειδικά στους υδροβιότοπους υπάρχει ένας γενικός στόχος, που έχει τεθεί και είναι η διατήρησή τους, καθώς και η διατήρηση των φυσικών πόρων τους.
Έχουν τεθεί έξι σημαντικές κατευθυντήριες γραμμές, τις οποίες θα αναφέρω και βεβαίως έχουν γίνει κάποιες δράσεις. Μερικές απ' αυτές έχουν ολοκληρωθεί ή άλλες προγραμματίζονται.
Πρόκειται πρώτον για τον καθορισμό προστατευόμενων περιοχών στους σημαντικότερους υγρότοπους της χώρας και για τη διαχείριση αυτών. Αντιπροσωπεύουν όντως οι υγρότοποι σημαντικό ποσοστό των εκτάσεων που έχουν δηλωθεί ως περιοχές ειδικής προστασίας για την ορνιθοπανίδα βάσει της οδηγίας 40979 της ΕΟΚ και ως προτεινόμενες περιοχές κοινοτικού ενδιαφέροντος βάσει της οδηγίας 43 του 1992. Η ένταξη αυτών των περιοχών στο ευρωπαϊκό οικολογικό δίκτυο "Νatura 2000" αποτελεί μία συνεισφορά της χώρας μας στη διατήρηση του ευρωπαϊκού περιβάλλοντος και βεβαίως στην προσπάθεια που κάνουμε να είμαστε συνεπείς στις διεθνείς μας δεσμεύσεις και υποχρεώσεις. Έχουν καθοριστεί αυτές οι περιοχές, έχουν εκπονηθεί ειδικές περιβαλλοντικές μελέτες για τους δέκα υγροτόπους διεθνούς σημασίας, που καλύπτουν συνολικά 1.635.000 στρέμματα, με σκοπό το χαρακτηρισμό και την κήρυξη αυτών των περιοχών ως εθνικών πάρκων, όπως προβλέπεται από το νόμου 1650 του 1986.
Από τη δεκαετία του 1990, στο σύνολο σχεδόν των περιοχών αυτών εφαρμόζονται ειδικότερες νομοθετικές ρυθμίσεις προστασίας με σκοπό την αποφυγή της υποβάθμισης ή και επίλυση διαφόρων συγκεκριμένων διαχειριστικών προβλημάτων. Για παράδειγμα, για τη λίμνη Κορώνεια υλοποιείται το έργο εξυγίανσης χειμάρρων τροφοδοτών λίμνης Κορώνειας. Η ολοκλήρωση, όμως των διαδικασιών των χαρακτηρισμών αυτών των περιοχών ως προστατευομένων περιλαμβάνει τις εγκρίσεις των ειδικών περιβαλλοντικών μελετών, τη δημοσιοποίηση των σχεδίων προεδρικών διαταγμάτων που απορρέουν απ' αυτές, τις νομοτεχνικές επεξεργασίες, την υπογραφή τους από τους αρμόδιους Υπουργούς, τη γνωμοδότηση από το Συμβούλιο Επικρατείας και τέλος, την υπογραφή του Προέδρου της Δημοκρατίας. 
Το ΥΠΕΧΩΔΕ αναμένει ότι αυτή η διαδικασία βάσει του προγραμματισμού των υπηρεσιών θα έχει ολοκληρωθεί και για τις δέκα περιοχές μέσα στη διετία 2001-2003.
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη έχει το λόγο.
ΑΣΗΜΙΝΑ ΑΙΚΑΤΕΡΙΝΑΡΗ-ΞΗΡΟΤΥΡΗ: Κύριε Πρόεδρε, η ερώτησή μου είχε ακριβώς αυτό το σκοπό ότι δηλαδή έχει δημιουργηθεί ένα σχετικό θετικό θεσμικό πλαίσιο. Ο νόμος για το χωροταξικό σχεδιασμό και την αειφόρο ανάπτυξη το 1999, προέκυψε και από τις δεσμεύσεις μας και τις υποχρεώσεις μας από την Ευρωπαϊκή Ένωση, αλλά και από την ανάγκη της χώρας μας να προστατεύσει σημαντικούς φυσικούς χώρους και πόρους. Όμως, το θεσμικό αυτό πλαίσιο, όπως και ο παλαιότερος ν. 1650/86 για το περιβάλλον, ποτέ δεν αξιοποιήθηκε και παραμένει στα συρτάρια.
Έχουμε ακόμη να εκδώσουμε τα απαραίτητα προεδρικά διατάγματα του ν. 1650 και βέβαια, είμαστε πολύ πίσω στην έκδοση των προεδρικών διαταγμάτων του νόμου 2247/99 για την αειφόρο ανάπτυξη και το χωροταξικό σχεδιασμό. Έτσι διαπιστώνεται ότι τουλάχιστον γι' αυτούς τους δέκα υγροτόπους εκ των οποίων οι περισσότεροι αυτήν τη στιγμή απειλούνται με εξαφάνιση, έπρεπε άμεσα να εκδοθούν και τα προεδρικά διατάγματα και να συσταθούν οι φορείς διαχείρισης.
Δεν μπορεί να μας απαντάτε, κυρία Υπουργέ, ότι για τη λίμνη Κορώνεια μέσα στη διετία θα ολοκληρωθούν αυτά τα θέματα. Δεν υπάρχουν άλλα περιθώρια. Δεν είναι εύκολη η λύση με τη μεταφορά νερού στη Λίμνη από άλλους υδάτινους αποδέκτες, περιπλέκονται πάρα πολλά θέματα και πρέπει να πάρετε πολλά άλλα μέτρα μέσω των φορέων διαχείρισης και των κρατικών υπηρεσιών ελέγχου, που θα προστατεύσουν αυτές τις περιοχές.
Επομένως θέλω μία απάντηση για τα μέτρα αυτά, εδώ και τώρα για τις άμεσα απειλούμενες περιοχές και μια άλλη απάντηση, ένα χρονοδιάγραμμα, για πότε θα ολοκληρωθούν τα προεδρικά διατάγματα και πότε θα ολοκληρωθεί η οριοθέτηση αυτών των περιοχών. Αν δεν γίνεται άμεσα να συσταθούν οι φορείς διαχείρισης πώς θα συντονίσετε στο μεταξύ τις κρατικές αρμόδιες υπηρεσίες για να παίξουν αυτόν το ρόλο. Πώς θα αξιοποιήσετε το Γ' Κοινοτικό Πλαίσιο Στήριξης και δεν θα χαθούν τα χρήματα απ' αυτό και πώς θα εξασφαλίσετε τη βιωσιμότητα για μετά το 2006. Αν και εγώ φοβάμαι ότι θα χάσουμε και τους πόρους από το Γ' Κοινοτικό Πλαίσιο Στήριξης.
Τελικά, κυρία Υφυπουργέ, σε αυτή σας τη θητεία θα ήθελα να σκεφθείτε αυτό το γενικό που επιδιώκουμε όλοι, δηλαδή στο χωροταξικό μας σχεδιασμό οι προστατευόμενες περιοχές πρέπει να αντιμετωπιστούν με μία άλλη αντίληψη ανάπτυξης και προστασίας ως περιοχές όχι απομονωμένες και νησίδες που ρίχνουμε τα απόβλητα, αλλά ως περιοχές αξιοποίησης πραγματικά της ελληνικής γης.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, υπάρχει αυτή η πολιτική και το γνωρίζει η κυρία συνάδελφος πολύ καλά, αλλά υπάρχει και η διαδικασία η πολύ χρονοβόρα που ανέφερα πριν, που προβλέπει το θεσμικό πλαίσιο και υπάρχουν οι διεθνείς μας υποχρεώσεις της δημοσιοποίησης όλων αυτών, που επαγγέλλεται η στρατηγική αυτή, η οποία ορίζεται από την ευρωπαϊκή πολιτική για την προστασία των υγροτόπων.
Γνωρίζετε πολύ καλά ότι προεδρικά διατάγματα, τα οποία υπεγράφησαν για κάποιες περιοχές δεν είχαν το μίνιμουμ της συναίνεσης των τοπικών φορέων, των πολιτών -αν θέλετε- με τις εκφράσεις τους και αναγκαστήκαμε να κάνουμε τροποποιήσεις αυτών των προεδρικών διαταγμάτων και βεβαίως κάποια από αυτά -δεν έχω το χρόνο, γιατί μπορώ να σας πω και έχω απαντήσει σε ορισμένες ερωτήσεις- βρίσκονται στην πορεία και της δημοσιοποίησης, αλλά και στο Συμβούλιο της Επικρατείας. Προβλέπεται η σύσταση αυτών των φορέων διαχείρισης, βάσει του νόμου.
Σε ό,τι αφορά την οικονομική στήριξη, που είπατε επισημαίνουμε ότι υπάρχει η αρχική λειτουργία των φορέων διαχείρισης και αποτελεί επιλέξιμη δαπάνη για το ΕΠΠΕΡ. Εκτός βέβαια από τα παραπάνω, υπάρχουν -και το γνωρίζετε πολύ καλά- πάρα πολλά που υλοποιήθηκαν στο Β' Κοινοτικό Πλαίσιο Στήριξης με προγραμματικές συμβάσεις και υλοποιήθηκαν διάφορες μελέτες και ειδικές περιβαλλοντικές μελέτες που εξετάζονται από τα αρμόδια Υπουργεία. 
Βεβαίως πρέπει να πω ότι υπάρχουν και χρήματα που διατέθηκαν γι' αυτό, δηλαδή περίπου 3,3 δισεκατομμύρια έχουν διατεθεί για τις μέχρι σήμερα ενέργειες και δράσεις για την υλοποίηση αυτών των στόχων και βεβαίως και για το ΕΠΠΕΡ του Γ' Κοινοτικού Πλαισίου Στήριξης. Φαντάζομαι ότι δεν έχουν ακόμη οριοθετηθεί, η επιλεξιμότητά τους είναι δεδομένη και μπορεί και να ανέλθουν σε ένα ποσό περίπου 7 δισεκατομμυρίων. Όμως, το θέμα, είναι η ετοιμότητα και σε επίπεδο συναίνεσης, γιατί το θεσμικό πλαίσιο το υλοποιούμε και μέσα σ' αυτό δημιουργούμε τις ενέργειες.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Στα θεσμικά πλαίσια είστε καλοί, στις πράξεις όμως...!
ΠΡΟΕΔΡΕΥΩΝ (Κωνσταντίνος Γείτονας): Κλείστε, κυρία συνάδελφε.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, μισό λεπτό να απαντήσω, επειδή η ερώτηση μιλάει και για τη διεθνή συνεργασία. 
Γνωρίζετε πολύ καλά ότι υπάρχουν οι πρωτοβουλίες της ελληνικής Κυβέρνησης και των γειτονικών κυβερνήσεων για την από κοινού ανακήρυξη κάποιων προστατευμένων περιοχών και διεθνώς η Ελλάδα έχει ακουστεί ως παράδειγμα γι' αυτήν την πρωτοβουλία της στις διεθνείς συνεργασίες σε ό,τι αφορά τους ποταμούς, τα δέλτα, τις Πρέσπες κλπ.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση της ερώτησης. Οι δύο κυρίες μπορούν να πουν περισσότερα και εκτός Αιθούσης.
Εισερχόμαστε στις επίκαιρες ερωτήσεις δευτέρου κύκλου. 
Πρώτη είναι η με αριθμό 334/4.2.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Βαϊνά προς τον Υπουργό Εθνικής Παιδείας και Θρησκευμάτων σχετικά με τη λειτουργία των Κέντρων Περιβαλλοντικής Εκπαίδευσης.
Η επίκαιρη ερώτηση του κ. Βαϊνά έχει ως εξής:
"Τα Κέντρα Περιβαλλοντικής Εκπαίδευσης όλης της χώρας για δεύτερη συνεχή χρονιά βρίσκονται σε δυσχερέσταση θέση χωρίς οικονομική κάλυψη ούτε των βασικών αναγκών τους, με αποτέλεσμα να μην μπορούν να ανταποκριθούν στις προγραμματισμένες και εγκεκριμένες δράσεις τους.
Σήμερα στη φάση της πλήρους ωριμότητάς τους, τα Κ.Π.Ε. βρίσκονται εκτεθειμένα απέναντι στην εκπαιδευτική κοινότητα (εκπαιδευτικούς και μαθητές), τους γονείς και τις τοπικές κοινωνίες, με άμεσο κίνδυνο ματαίωσης μέρους των δράσεών τους.
Αιτία της κατάστασης αυτής είναι η ολιγωρία και η αδιαφορία των αρμοδίων:
" να δημοσιεύσουν εγκαίρως την προκήρυξη υποβολής των τεχνικών δελτίων για το έτος 2002, 
" να καθυστερούν αναιτιολόγητα την εξόφληση των επιλέξιμων δαπανών από 1/10/2000 έως 31/12/2001 και 
" να περικόπτουν το μηνιαίο επίδομα των 75.000 δραχμών (μικτά), των αποσπασμένων στα Κ.Π.Ε., ενώ καλούνται να προσφέρουν επιπλέον έργο, εργαζόμενοι Σαββατοκύριακα, απογεύματα και πέραν κάθε λογικής ωραρίου.
Ερωτάται ο κύριος Υπουργός:
Πώς σκέπτεται το ΥΠ.Ε.Π.Θ. να αντιμετωπίσει τη χωρίς προηγούμενο κατάσταση, την οποία το ίδιο δημιούργησε;
" Θα χρηματοδοτήσει από εθνικούς πόρους τις επιλέξιμες δαπάνες λειτουργίας των Περιβαλλοντικών αυτών Κέντρων για την περίοδο από 1/1/2002 και μέχρι την τελική έγκριση των τεχνικών δελτίων;
" Θα δημιουργήσει νέο πλαίσιο λειτουργίας των Κ.Π.Ε. (δημιουργία διαχειριστικής επιτροπής για κάθε Κ.Π.Ε., συγκρότηση συντονιστικού οργάνου κλπ.), σήμερα μάλιστα πού προωθείται και η ίδρυση νέων ΚΠΕ;" 
Θα απαντήσει ο Υφυπουργός Παιδείας και Θρησκευμάτων κ. Γκεσούλης.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, με την ερώτηση του συναδέλφου μας δίνεται η ευκαιρία να αναδείξουμε σήμερα εδώ, στην Εθνική Αντιπροσωπεία, μια καινοτόμο δράση που εμπλουτίζει το ελληνικό σχολείο. Πρόκειται για την περιβαλλοντική εκπαίδευση και για τα Κέντρα Περιβαλλοντικής Εκπαίδευσης.
Το Υπουργείο Παιδείας θεωρεί πράγματι σημαντική αυτήν την πολιτική που αφορά την περιβαλλοντική εκπαίδευση. Δεν συμπεριέλαβε απλώς θέματα για το περιβάλλον και την προστασία του στα σχολικά βιβλία του δημοτικού, του γυμνασίου, του λυκείου, αλλά δημιούργησε από το 1994 ως σήμερα δέκα επτά Κέντρα Περιβαλλοντικής Εκπαίδευσης. 
Τα κέντρα αυτά βοηθούν τους νέους να αναπτύξουν κριτικές στάσεις σε περιβαλλοντικά ζητήματα της ευρύτερης περιοχής, στην οποία ζουν και δρουν.
Οι μαθητές ως νέοι και ως αυριανοί πολίτες ευαισθητοποιούνται και αναπτύσσουν συμμετοχικές συμπεριφορές που συμβάλλουν στην οικολογική ισορροπία. 
Αυτά τα Κέντρα Περιβαλλοντικής Εκπαίδευσης υλοποιούν προγράμματα περιβαλλοντικής εκπαίδευσης μίας έως έξι ημερών για σχολεία της πρωτοβάθμιας και δευτεροβάθμιας εκπαίδευσης που επισκέπτονται και φιλοξενούνται σ' αυτά. Εφαρμόζουν την άτυπη εξωσχολική εκπαίδευση για θέματα που αφορούν το οικοσύστημα της περιοχής στην οποία βρίσκονται. Τέτοια θέματα είναι η περιβαλλοντική ρύπανση, η διαχείριση των απορριμμάτων και η ανακύκλωσή τους, οι επιβαρύνσεις του περιβάλλοντος από παραγωγικές δραστηριότητες, το αστικό και υπεραστικό πράσινο, η εξοικονόμηση ενέργειας, η σχέση περιβάλλοντος και πολιτισμού, περιβάλλοντος και υγείας κά. Οργανώνουν ημερίδες, επιμορφωτικά σεμινάρια, εκπαιδευτικές και επιμορφωτικές συναντήσεις ενηλίκων σε θέματα περιβαλλοντικής εκπαίδευσης. Συνεργάζονται με επιστημονικά ιδρύματα σε τοπικό και εθνικό, αλλά ακόμα και σε διεθνές επίπεδο με σκοπό την επιστημονική ενημέρωση και πληροφόρηση των νέων μας. Παράγουν εκπαιδευτικά προγράμματα και έντυπο και οπτικοακουστικό υλικό για την περιβαλλοντική εκπαίδευση στην πρωτοβάθμια και δευτεροβάθμια εκπαίδευση.
Συνολικά αυτήν τη στιγμή -θα ήθελα να δώσω μερικά στοιχεία στην εθνική αντιπροσωπεία- διακόσιοι σαράντα εκπαιδευτικοί στην πρωτοβάθμια και δευτεροβάθμια εκπαίδευση ασχολούνται μ' αυτό το κεφάλαιο της περιβαλλοντικής εκπαίδευσης. Την παιδαγωγική ομάδα κάθε Κέντρου Περιβαλλοντικής Εκπαίδευσης απαρτίζουν πέντε με επτά εκπαιδευτικοί από την πρώτη και δευτεροβάθμια εκπαίδευση με διάφορες ειδικότητες. 
Τα Κέντρα Περιβαλλοντικής Εκπαίδευσης βρίσκονται υπό την αιγίδα των οργανισμών Τοπικής Αυτοδιοίκησης είτε του Εθνικού Ιδρύματος Νεότητας είτε άλλων οργανισμών που έχουν υποχρέωση να παρέχουν σ' αυτά τα Κέντρα Περιβαλλοντικής Εκπαίδευσης κτιριακή υποδομή και μηχανολογικό εξοπλισμό, καθώς και μέριμνα και φροντίδα για τη λειτουργία τους. 
Αυτήν τη στιγμή τα Κέντρα Περιβαλλοντικής Εκπαίδευσης δεν έχουν διαχειριστική αυτονομία, γιατί δεν έχουν ξεχωριστή νομική υπόσταση. Έχουμε φορείς υλοποίησης, αυτούς που ανέφερα νωρίτερα, τους δήμους και το Εθνικό Ίδρυμα Νεότητας. Έτσι, λοιπόν, υπάρχει ένα πρόβλημα. Όσον αφορά τη χρηματοδότησή τους θα συνεχίσω στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Βαϊνάς έχει το λόγο.
ΙΩΑΝΝΗΣ ΒΑΪΝΑΣ: Ευχαριστώ, κύριε Πρόεδρε. Είναι πραγματικά σημαντικό το έργο το οποίο έχει γίνει από την πλευρά του Υπουργείου Παιδείας για την περιβαλλοντική εκπαίδευση, αλλά νομίζω ότι δεν πρέπει να αφήσουμε το θέμα αυτό στην τύχη του. Πρέπει συνεχώς να επαγρυπνούμε, να επαγρυπνά το Υπουργείο Παιδείας ούτως ώστε αυτό το σημαντικό έργο να έχει συνέχεια.
Σήμερα, όμως, κύριε Πρόεδρε, από την αρχή του έτους μάλλον, παρουσιάζεται ένα μεγάλο πρόβλημα με τα Κέντρα Περιβαλλοντικής Εκπαίδευσης. Συγκεκριμένα, αυτά τα κέντρα βρίσκονται σε καθεστώς αναστολής των δραστηριοτήτων τους και αιτία είναι η ολιγωρία και η αδιαφορία των αρμοδίων υπηρεσιακών παραγόντων του Υπουργείου Παιδείας, που δεν έκαναν τις σχετικές προκηρύξεις υποβολής των τεχνικών δελτίων για το έτος 2002. 
Αυτό σημαίνει με απλά λόγια ότι η πλέον παραγωγική περίοδος δραστηριότητος των κέντρων αυτών χάνεται. Έτσι χιλιάδες μαθητές και εκατοντάδες εκπαιδευτικοί που θα συμμετείχαν στα προγράμματα των κέντρων αυτών βρίσκονται μπροστά στον άμεσο κίνδυνο να περιορίσουν ή και να ματαιώσουν ακόμα τη δράση τους. Παράλληλα, δεκάδες μικρές επιχειρήσεις οι οποίες είχαν προετοιμαστεί να ανταποκριθούν στις ανάγκες των μικρών επισκεπτών θα βρεθούν σε δύσκολη θέση.
Κύριε Υφυπουργέ, πιστεύω ότι από την προκήρυξη και μέχρι την έναρξη υλοποίησης των προγραμμάτων αυτών θα περάσει ένα χρονικό διάστημα τριών μηνών. Γι' αυτό πρέπει να χρηματοδοτήσετε τη λειτουργία των κέντρων αυτών, γι' αυτό το διάστημα, από εθνικούς πόρους. Το ποσό δεν πρέπει να είναι μεγάλο. Τα δεκαεπτά Κέντρα Περιβαλλοντικής Εκπαίδευσης θα χρειαστούν για το τρίμηνο αυτό περίπου 120 εκατομμύρια δραχμές. 
Παράλληλα, θέλω να επισημάνω και το γεγονός ότι το επίδομα των 75.000 δραχμών, που έπαιρναν οι αποσπασμένοι εκπαιδευτικοί στα κέντρα αυτά για τη δουλειά την οποία προσέφεραν και τις απογευματινές ώρες αλλά και τα σαββατοκύριακα, περικόπηκε από τη διαχειριστική αρχή του ΕΠΕΑΕΚ. Νομίζω ότι θα πρέπει να δοθούν τα επιδόματα αυτά, ούτως ώστε να συνεχιστεί η προσφορά αυτών των εκπαιδευτικών στο τόσο σημαντικό έργο το οποίο επιτελούν. Και τέλος, θα πρέπει να γίνει ένα τέτοιο πλαίσιο λειτουργίας αυτών των κέντρων, ούτως ώστε να τους δίνει βιωσιμότητα και μελλοντικά δηλαδή και μετά το πέρας των επιδοτήσεων από το Γ' Κοινοτικό Πλαίσιο Στήριξης. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υφυπουργέ, έχετε το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Πράγματι, κύριε συνάδελφε, πολύ σωστά θέτετε το θέμα ότι πρέπει να διασφαλίσουμε τη βιωσιμότητά τους και μετά το 2006 που θα έχει ολοκληρωθεί η χρηματοδότησή τους από το Κοινοτικό Πλαίσιο Στήριξης.
Είναι αναγκαίο να αποκτήσουν διαχειριστική αυτονομία, να δημιουργηθεί ένα νέο πλαίσιο λειτουργίας, να προχωρήσουμε σε πρωτοβουλίες και δράσεις που να τους δίνει αυτήν την αυτονομία και να μπορούν να αξιοποιήσουν τις εκδόσεις τους, να διαθέσουν για τουριστική εκμετάλλευση την κτιριακή υποδομή, στο διάστημα των διακοπών που είναι κλειστά αυτά τα σχολεία. Με λίγα λόγια πρέπει να εξασφαλίσουμε τα λειτουργικά τους έξοδα και να αποκτήσουν μια οικονομική ευχέρεια να συνεχίσουν το έργο της περιβαλλοντικής εκπαίδευσης από μόνα τους. 
Η λειτουργία, λοιπόν, των Κέντρων Περιβαλλοντικής Εκπαίδευσης σήμερα υποστηρίζεται οικονομικά από τους δήμους που επιχορηγούνται με πιστώσεις από το Υπουργείο Παιδείας και από το Γ' Κοινοτικό Πλαίσιο Στήριξης. 
Επειδή η χρηματοδότησή τους υπαγορεύεται από την αυστηρή τήρηση των νέων κανόνων του Γ' Κοινοτικού Πλαίσιου Στήριξης που είναι διαδικασία χρονοβόρα και θα έλεγα ότι δημιουργεί και προβλήματα, στη σύνταξη των τεχνικών δελτίων ηλεκτρονικής ή έντυπης μορφής, έγιναν κάποια λάθη όταν τα έκαναν τα κέντρα περιβαλλοντικής εκπαίδευσης και υπήρχαν καθυστερήσεις. Σημασία έχει, όμως, ότι οι υπηρεσίες διαχείρισης του Γ΄ Κοινοτικού Πλαισίου Στήριξης για την εκπαίδευση, το ΕΠΕΑΕΚ προσπαθεί να είναι σύννομο και όσο μπορεί πιο αποδοτικό.
Εκείνο που έχει σημασία να σημειώσουμε τελικά είναι ότι τώρα δημιουργούμε στο Υπουργείο Παιδείας μια ειδική υπηρεσία εφαρμογής προγραμμάτων του Κοινοτικού Πλαισίου Στήριξης, η οποία μεταξύ άλλων θα αντιμετωπίσει και το θέμα της περιβαλλοντικής εκπαίδευσης. 
Έχει δρομολογηθεί η διαδικασία προκήρυξης για την περίοδο 1.1.2002. Μέχρι την ολοκλήρωση της διαδικασίας αξιολόγησης και έγκρισης των τεχνικών δελτίων του έργου, εξετάζεται η δυνατότητα προκαταβολής από το Υπουργείο για να μπορούν να λειτουργήσουν. Το πλαίσιο λειτουργίας όπως είπα και προηγουμένως κρίνεται αναγκαίο να βελτιωθεί και να το προετοιμάσουμε.
Θα ήθελα να σας πω ακόμη αυτό που επισημάνατε εσείς και αξίζει να το σημειώσουμε, ότι συνέπεια της επιτυχίας αυτής της καινοτόμου δράσης που αφορά το περιβάλλον και συνδέει το σχολείο με το περιβάλλον, είναι ότι δημιουργείται μια έντονη ζήτηση ίδρυσης τέτοιων νέων περιβαλλοντικών κέντρων.
Το Υπουργείο μας απέστειλε στις 19 Νοεμβρίου πρόσκληση ενδιαφέροντος. Οι προτάσεις είναι αρκετές και έρχονται. Θα αξιολογηθούν και θα ιδρυθούν δεκαέξι επιπλέον κέντρα περιβαλλοντικής εκπαίδευσης στη χώρα μας. Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η υπ΄ αριθμ. 335/4.2.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Βλάχου προς τον Υπουργό Γεωργίας, σχετικώς με την αποζημίωση των πληγέντων από τις πυρκαγιές, ελαιοπαραγωγών της Βόρειας και Ανατολικής Αττικής.
Η επίκαιρη ερώτηση του κ. Βλάχου έχει ως εξής: 
"Με την υπ' αριθμ. 3756/17.12.2001 ερώτηση που υποβάλαμε προς το Υπουργείο Γεωργίας, είχαμε επισημάνει την απουσία οποιασδήποτε κυβερνητικής βούλησης για την αποζημίωση των πληγέντων από την πυρκαγιά (4.6.2001) ελαιοπαραγωγών της Βορείου και Ανατολικής Αττικής.
Παρά τις διαβεβαιώσεις και τη δέσμευση των αρμόδιων κυβερνητικών φορέων για προώθηση των διαδικασιών εκείνων που θα οδηγούσαν σε ταχεία αποζημίωση των ελαιοπαραγωγών, ουδεμία ενέργεια έγινε για την αποκατάστασή τους. 
Η απάντηση δε του Υπουργείου Γεωργίας στα τέσσερα συγκεκριμένα ερωτήματα που θέσαμε ήταν άνευ αντικειμένου και σημασίας, δεδομένου ότι δεν απαντήθηκε ουσιαστικά κανένα απ' αυτά. 
Η πολιτική εμπαιγμού των αγροτών που ακολουθεί το Υπουργείο Γεωργίας, παρατηρείται σε μια χρονική περίοδο κατά την οποία η μείωση του αγροτικού εισοδήματος είναι συνεχής ως αποτέλεσμα των άστοχων πολιτικών και παρεμβάσεων της Κυβέρνησης.
Επειδή αυτήν την εποχή η αγρότες φυτεύουν τα νέα δένδρα και για να γίνει η δενδροφύτευση πρέπει πρώτα να κοπούν τα καμένα ελαιόδενδρα ερωτάται ο κύριος Υπουργός:
Ποιοι είναι οι λόγοι για τους οποίους το Υπουργείο Γεωργίας δεν προχώρησε στην απαραίτητη διαδικασία καταγραφής ζημιών και αποζημίωσης των πληγέντων ελαιοπαραγωγών, επτά μήνες μετά την πυρκαγιά της 4ης Ιουνίου 2001. 
Ποια μέτρα έχουν ληφθεί έως σήμερα υπέρ των ελαιοπαραγωγών που έπαθαν σοβαρές ζημιές στις εκμεταλλεύσεις τους; Ζητάμε όπως μας χορηγηθούν τα γενικά στοιχεία ζημιών από την πυρκαγιά της 4ης Ιουνίου 2001 που αφορούν τις περιοχές της Βόρειας και Ανατολικής Αττικής".
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, όλοι γνωρίζουμε ότι οι ζημιές από πυρκαγιές αντιμετωπίζονται μέσω της Διεύθυνσης ΠΣΕΑ του Υπουργείου Γεωργίας. Γνωρίζετε επίσης και εσείς πολύ καλά ότι η διαδικασία καταβολής αποζημιώσεων πρέπει να τύχει της έγκρισης της Ευρωπαϊκής 'Ενωσης. Δεν πρέπει να θεωρηθεί ότι αυτό είναι έμμεση χρηματική ενίσχυση, άρα πρέπει να έχει την έγκριση της Επιτροπής Ανταγωνισμού.
Επομένως, τα περί καθυστερήσεων όταν είναι γνωστοί οι κανόνες, έχω την πεποίθηση ότι δεν έχουν άλλο σκοπό παρά μόνο να δημιουργήσουν διαφορετικές εντυπώσεις για τις διαδικασίες που είμαστε υποχρεωμένοι ούτως ή άλλως να ακολουθήσουμε σύμφωνα με τις ισχύουσες διατάξεις.
Ωστόσο, οφείλω να σας ενημερώσω ότι έχουμε υποβάλει σχετικό πρόγραμμα στην Ευρωπαϊκή Επιτροπή για έγκριση. Μετά την έγκριση από την Επιτροπή Ανταγωνισμού, εκδίδεται κοινή υπουργική απόφαση των αρμοδίων Υπουργών Οικονομικών και Γεωργίας για την πληρωμή των δικαιούχων. Πρέπει να σας πω ότι προς τούτο απαιτείται και η παρέμβαση του Υπουργού Γεωργίας, αλλά και του Πρωθυπουργού για τις πρόσφατες ζημιές από τα ακραία καιρικά φαινόμενα για την επίσπευση των διαδικασιών από μεριάς της Ευρωπαϊκής Ένωσης, γιατί έχουμε πράγματι πολύ μεγάλες καθυστερήσεις. Και για τις προκαταβολές τις οποίες δώσαμε για τις προηγούμενες πυρκαγιές, η Ευρωπαϊκή Ένωση, μας ζητάει εξηγήσεις γιατί πληρώσαμε πριν την έγκριση. 
Άρα, η ουσιαστική παρέμβαση του Πρωθυπουργού και του Υπουργού Γεωργίας μας δίνει τη δυνατότητα να λέμε ότι θα επισπευσθούν οι διαδικασίες τουλάχιστον για τις ζημιές που έρχονται από εδώ και πέρα.
Ζητάτε τα στοιχεία των ζημιών. Τα στοιχεία των ζημιών τα έχει η Νομαρχιακή Αυτοδιοίκηση Ανατολικής Αττικής η οποία ενημερώνει ότι έχουν καταστραφεί ολοσχερώς δεκαπεντέμισι χιλιάδες δέντρα ελιάς, δύο χιλιάδες δέντρα φιστικιάς, χίλια δέντρα λοιπών καρποφόρων, διακόσια πενήντα στρέμματα οινάμπελων, επτάμισι στρέμματα θερμοκήπια, εξακόσια δέκα στρέμματα οπωροκηπευτικών. Αυτά είναι τα στοιχεία που υπάρχουν στη Διεύθυνση Γεωργικής Ανάπτυξης της περιοχής. Σε καμία περίπτωση το Υπουργείο Γεωργίας δεν διορθώνει αυτά τα στοιχεία.
Δεν ισχυρίζομαι ότι δεν υπάρχουν προβλήματα ή αδυναμίες γύρω από τα θέματα των αποζημιώσεων και τις καθυστερήσεις. Εκτιμώ, όμως, ότι όταν γνωρίζουμε τις διαδικασίες και από πού προέρχονται αυτές οι καθυστερήσεις, θα πρέπει να υπάρχει σωστή ενημέρωση και πληροφόρηση για να μη δημιουργούνται εντυπώσεις ότι οι καθυστερήσεις αυτές οφείλονται σε αδυναμία της Κυβέρνησης. Όμως, ούτως ή άλλως οι διαδικασίες αυτές είναι χρονοβόρες και απαιτούν χρονικό διάστημα που πολλές φορές μας κάνει να ανησυχούμε. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Βλάχος έχει το λόγο.
ΓΕΩΡΓΙΟΣ ΒΛΑΧΟΣ: Κύριε Πρόεδρε, φέραμε εδώ σήμερα και ταλαιπωρήσαμε τον κύριο Υπουργό γιατί πραγματικά δεν έχει απαντήσει σε μια ερώτησή μου που έχω καταθέσει νωρίτερα. Δυστυχώς ο κύριος Υπουργός επιμένει να μην απαντά επί της ουσίας.
Δεν είπα, κύριε Υπουργέ, ότι δεν υπάρχουν δυσκολίες, ούτε μίλησα για αποζημιώσεις. Θέλω να μου απαντήσετε σήμερα για το αυτονόητο. Εσείς, όμως, εξακολουθείτε να μη λέτε τίποτα. Σας είπα ότι κάηκαν δέντρα στις 4.6.2001. Οκτώ μήνες μετά δεν έχει περάσει κανείς μα κανείς να καταγράψει αυτές τις ζημιές. Περνάμε την περίοδο του χειμώνα και όπως και εσείς θα ξέρετε γιατί είστε από επαρχία, πρέπει να γίνουν οι φυτεύσεις και εσείς μου λέτε ότι η Ευρωπαϊκή Ένωση δεν εγκρίνει τα κονδύλια.
Η νομαρχία δεν έχει στοιχεία, μόνο εκτιμήσεις έχει. Ακόμη δεν έχετε καταλήξει στο ποιος θα δώσει τις αποζημιώσεις, αν θα τις δώσει ο ΕΛΓΑ ή αν θα περάσουν οι Διευθύνσεις Γεωργίας της νομαρχίας. Είμαστε ακόμη σε αυτό το στάδιο. Και ερωτώ: Αυτή η καθυστέρηση γίνεται επίτηδες; Δηλαδή θα περιμένουν όσο περιμένουν κάποιοι, θα βγάλουν τα δέντρα από μόνοι τους και ξαφνικά δεν θα υπάρχουν τα δέντρα για να καταγραφούν. 
Σήμερα, λοιπόν, όταν έχουμε σε αυτές τις περιοχές που λέμε δεκάδες χιλιάδες ελαιόδεντρα καμένα, εσείς κατ' αρχήν θα δώσετε αποζημιώσεις; Πώς σκέπτεστε να γίνει η καταγραφή; Οι παραγωγοί θα σας περιμένουν πολύ καιρό για να καταγράψετε την κατάσταση; Αυτά είναι τα ερωτήματά μου και όχι πότε θα δώσετε τις αποζημιώσεις. Θα συμφωνήσω μαζί σας ότι οι αποζημιώσεις μπορούν να δοθούν αργότερα. Το θέμα είναι η καταγραφή του προβλήματος πότε θα γίνει. Οκτώ μήνες μετά δεν έχει περάσει κανείς, μα κανείς και σε αυτό δεν μου απαντάτε. 
Σε αυτά τα ερωτήματα θέλω να μου δώσετε σήμερα απάντηση.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να διαβεβαιώσω τον αγαπητό συνάδελφο ότι το ερώτημα εδώ με βάση τη δική μας ερμηνεία, είναι μετά την τοποθέτησή του διαφορετικό. Θα πρέπει να πω ότι η ευθύνη της καταγραφής δίνεται με εντολή των Π.Σ.Ε.Α. και υπάρχει επιτροπή η οποία καταγράφει. Τα στοιχεία που σας διάβασα είναι στοιχεία που διαθέτει η Νομαρχιακή Αυτοδιοίκηση. Όταν έγιναν, λοιπόν, οι πυρκαγιές υπήρξε μία πρώτη καταγραφή από τη Νομαρχιακή Αυτοδιοίκηση. Μετά θα προχωρήσουμε στην εξατομίκευση και μέσα από τα μητρώα και μέσα από την καταγραφή που έχει κάνει η Νομαρχιακή Αυτοδιοίκηση.
Στον ΕΛΓΑ αναθέσαμε την καταγραφή των ζημιών που προήλθαν από τα ακραία καιρικά φαινόμενα στο τέλος του 2001 και στις αρχές του 2002. Εάν δεν υπάρχει εξατομίκευση από την πλευρά της Νομαρχιακής Αυτοδιοίκησης, θα σας ενημερώσω για τις ενέργειες που πρέπει να γίνουν, ώστε να γίνει η εξατομίκευση. 'Ετσι όταν θα έρθει η έγκριση από την Ευρωπαϊκή 'Ενωση, δεν θα χρειασθεί να καταναλώσουμε και άλλο χρόνο γι' αυτήν τη διαδικασία. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 337/4-2-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την καθυστέρηση καταβολής των επιδοτήσεων στους τοματοπαραγωγούς, του Νομού Ηλείας κλπ.
Η επίκαιρη ερώτηση του κ. Στριφτάρη έχει ως εξής:
"Αν και πέρασε ένα εξάμηνο από τότε που οι παραγωγοί βιομηχανικής ντομάτας του Νομού Ηλείας παρέδωσαν την παραγωγή τους στις βιομηχανίες μεταποίησης, δεν έχουν ακόμα εισπράξει τις επιδοτήσεις με το αιτιολογικό ότι υπάρχουν διαχειριστικά προβλήματα στην αντίστοιχη ομάδα παραγωγών, με αποτέλεσμα να τρέχουν οι τόκοι και τα πανωτόκια σε βάρος τους στην ΑΤΕ και να κινδυνεύουν με χρεοκοπία. 
Η Κυβέρνηση μπορούσε να καταβάλει τις επιδοτήσεις στους δικαιούχους ντοματοπαραγωγούς, αν τις αποδέσμευε από τη συγκεκριμένη ομάδα παραγωγών και ταυτόχρονα να κάνει τους απαιτούμενους ελέγχους και να επιβάλλει αυστηρές κυρώσεις στα μέλη της ομάδας παραγωγών αν διαπιστωθούν από τους ελέγχους αξιόποινες διαχειριστικές ατασθαλίες. 
Ερωτάται ο κύριος Υπουργός τι ενέργειες θα κάνει, για να καταβληθούν άμεσα οι επιδοτήσεις στους δικαιούχους ντοματοπαραγωγούς και να ξεκαθαρισθεί οποιαδήποτε διαχειριστική ανωμαλία στην αντίστοιχη ομάδα παραγωγών;"
Ο Υφυπουργός Γεωργίας, κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, όλοι οι παραγωγοί βιομηχανικής ντομάτας έχουν πληρωθεί εκτός από αυτήν τη συγκεκριμένη ομάδα παραγωγών. Το ξεκαθάρισμα δεν πρέπει να γίνεται στη βάση του τι θα θέλαμε να ισχύει, αλλά στη βάση του τι ισχύει πραγματικά. 
Η ομάδα παραγωγών βιομηχανικής ντομάτας Γαστούνης κατόπιν καταγγελιών, έχει υποστεί έλεγχο από την αρμόδια επιτροπή του Υπουργείου Γεωργίας. Διαπιστώθηκαν παραβάσεις και δόθηκαν οδηγίες στην ομάδα παραγωγών, όσο και στην επιτροπή ελέγχου της Νομαρχιακής Αυτοδιοίκησης από τις 16.7.2001, ώστε να εναρμονισθεί με τις εθνικές και κοινοτικές διατάξεις. Γι' αυτό έχουν δεσμευθεί με υπεύθυνη δήλωσή τους από την αρχή της συστάσεώς τους. Δεσμεύθηκαν ακόμη να συνεργασθούν με τη διαχειριστική επιτροπή για τα προκύπτοντα θέματα των παρεκτροπών. 
Παράλληλα το Υπουργείο Γεωργίας με βάση το επιχειρησιακό πρόγραμμα της ομάδας παραγωγών, έχει δεσμεύσει κονδύλια 43 εκατομμυρίων για την παραπέρα εξέλιξή τους. Αυτήν τη στιγμή έχουμε αποφασίσει ότι δεν πρόκειται να γίνει καμία πληρωμή της ομάδας παραγωγών, εάν είναι αντικανονιστική της Ευρωπαϊκής Ένωσης, γιατί από τη στιγμή που θα πληρώσουμε φάκελο που αντίκειται στον Κανονισμό, θέτουμε σε κίνδυνο το σύνολο της παραγωγής ντομάτας στην Ελλάδα.
Γι' αυτό δώσαμε τις κατάλληλες οδηγίες και έχουμε ζητήσει γνωμοδότηση από το Νομικό Συμβούλιο του Κράτους εάν έχουμε την δυνατότητα να πληρώσουμε μεμονωμένα τους παραγωγούς, παρακάμπτοντας την ομάδα παραγωγών, γιατί ο Κανονισμός λέει ότι οι πληρωμές των ντοματοπαραγωγών, γίνονται μέσω της ομάδας. Εάν η γνωμοδότηση είναι θετική, έχουμε κάνει καταστάσεις για να πληρωθούν οι ντοματοπαραγωγοί ως μεμονωμένοι παραγωγοί.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, η Βουλευτής κα Φάνη Πετραλιά και ο Βουλευτής κ. Παναγιώτης Φασούλας ζητούν ολιγοήμερη άδεια απουσίας στο εξωτερικό.
Εγκρίνει το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τις ζητηθείσες άδειες. 
Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Έχουμε πει πολλές φορές ότι οι ομάδες παραγωγών -όχι όλες- είναι φυτώρια εκτροφής σκανδάλων. Το ίδιο ισχύει για τις διεπαγγελματικές οργανώσεις. Έχουν γίνει ένα σωρό νομοθετήματα για να γίνεται διαχείριση προγραμμάτων και επιδοτήσεων από την Ευρωπαϊκή Ένωση. Αυτά, κύριε Υπουργέ, τα ξέρετε καλύτερα από μένα. 
Η ευθύνη σας είναι ότι τόσο καιρό αυτή η συγκεκριμένη διοίκηση της ομάδας παραγωγών, γιατί δεν είναι όλοι οι παραγωγοί που έκαναν ό,τι έκαναν και πρέπει να αποδειχθεί ότι κάποιος είναι ένοχος, αφού υπάρχουν τέτοιες διαπιστωμένες ατασθαλίες. Γιατί να καθυστερήσετε έξι μήνες αφού δεν φταίνε οι άνθρωποι; Τώρα αν οι τέσσερις, πέντε, έξι ή οχτώ έκαναν τις ατασθαλίες ή υποψιάζεσθε ότι έκαναν, που κάτι πρέπει να έκαναν απ' ό,τι φαίνεται, για να υπάρχει πρόβλημα, δεν φταίνε οι άλλοι. Εκτός αυτού υπάρχει και η γνωμοδότηση του Νομικού Συμβουλίου του Κράτους που θα μπορούσατε να είχατε πάρει από τον Ιούνιο μέχρι τώρα.
Πέρα απ' αυτό, οι παραγωγοί θα χάσουν τις επιδοτήσεις, επειδή η διοίκησή τους έκανε ατασθαλίες; 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Όση προσπάθεια κι αν κάνετε να βάλετε κάτω από την ομπρέλα σας όλους τους παρανομούντες, για να εκτελέσετε τα σχέδιά σας, δεν θα το καταφέρετε. 
ΣΠΥΡΙΔΩΝ ΣΤΡΙΦΤΑΡΗΣ: Να πάνε φυλακή αυτοί που έκαναν τις παρανομίες. Καλύπτετε τους παρανόμους τόσο καιρό.
ΠΡΟΕΔΡΕΥΩΝ (Κωνσταντίνος Γείτονας): Κύριε Στριφτάρη, μη δημιουργούμε ένταση.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μας εγκαλείτε ότι δεν κάνουμε καλά τη δουλειά μας. Κάναμε έλεγχο και διαπιστώσαμε ότι παρανομούν. 
ΣΠΥΡΙΔΩΝ ΣΤΡΙΦΤΑΡΗΣ: Ποιοι παρανομούν; 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αυτοί που είναι κάτω από την ομπρέλα σας και που πάντα έχουν δίκιο. 
ΣΠΥΡΙΔΩΝ ΣΤΡΙΦΤΑΡΗΣ: Ο κύριος Υπουργός τους καλύπτει.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Τους καλύπτει η πολιτική σας, που όλοι έχουν δίκιο, παρανομούντες και μη, αρκεί να είναι κάτω από την ομπρέλα σας και να είναι στο δρόμο. Αυτούς αύριο θα τους κατεβάσετε στο δρόμο, γιατί δεν τους πληρώνει η Κυβέρνηση. Αυτή είναι η ουσία του προβλήματος. Στη λογική ότι κάποιος πρέπει να πληρωθεί και παράνομα, φταίει η Κυβέρνηση. Δεν θα πληρώσουμε αφού είναι παράνομοι. 
Πρέπει να σας πω ότι δεν έχουν απόλυτα δίκιο οι παραγωγοί, γιατί αυτοί εκλέγουν τη διοίκησή τους. Να κάνουν γενική συνέλευση και να τους ανακαλέσουν. 
ΣΠΥΡΙΔΩΝ ΣΤΡΙΦΤΑΡΗΣ: Γιατί δεν τους κλείνετε μέσα;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επί της ουσίας, κύριε Πρόεδρε. Είπε ο συνάδελφος ότι αυτοί οι άνθρωποι έχουν δίκιο. Λέω, ότι δεν έχουν δίκιο, γιατί αυτοί εκλέγουν τη διοίκησή τους. Να τους ανακαλέσουν. Όμως, έχετε ξεχάσει τα θεσμικά όργανα και τις λειτουργίες των γενικών συνελεύσεων. Έχετε πάει στις συντονιστικές επιτροπές και μαζεύετε έναν έναν παραπονούμενο, για να κάνετε την πολιτική σας. Δεν θα το επιτρέψουμε αυτό. Θα είμαστε σύμμαχοι για να οργανώσουμε το συνεταιριστικό κίνημα, αλλά θα είμαστε αντίπαλοί σας σ' αυτήν την πολιτική και θα συγκρουστούμε με οποιονδήποτε που θα συνεχίσει αυτήν την πολιτική.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
Στο σημείο αυτό δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 11.55' λύεται η συνεδρίαση για αύριο ημέρα Παρασκευή 8 Φεβρουαρίου 2002 και ώρα 10.30' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ