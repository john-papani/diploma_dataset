
Πέμπτη, 20 Σεπτεμβρίου 2001 
ΣΥΝΕΔΡΙΑΣΗ ΛΣΤ' 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
ΘΕΜΑΤΑ
Α' ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν ομογενείς Βουλευτές διαφόρων Κοινοβουλίων, σελ.
Β΄ ΝΟΜΟΘΕΤΙΚΗ ΕΡΓΑΣΙΑ
1.Κατάθεση Έκθεσης Διαρκούς Επιτροπής: 
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: "Τροποποίηση της νομοθεσίας του Συμβουλίου της Επικρατείας και των διοικητικών δικαστηρίων", σελ.
2. Συζήτηση επί των άρθρων και των τροπολογιών του σχεδίου νόμου του Υπουργείου Πολιτισμού: "Θέματα Ολυμπιακής Φιλοξενίας, Έργων Ολυμπιακής Υποδομής και άλλες διατάξεις", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Πολιτισμού:
ΒΕΝΙΖΕΛΟΣ Ε., σελ.
ΒΡΕΤΤΟΣ Κ., σελ.
ΓΚΑΤΖΗΣ Ν., σελ.
ΘΩΜΑΣ Γ., σελ.
ΚΕΦΑΛΟΓΙΑΝΝΗΣ Ε., σελ.
ΛΙΑΝΗΣ Γ., σελ.
ΜΑΝΟΣ Σ., σελ.
ΜΗΤΣΟΤΑΚΗΣ Κ., σελ.
ΝΑΚΟΣ , σελ.
ΝΕΡΑΝΤΖΗΣ Α., σελ.
ΞΗΡΟΤΥΡΗ Α., σελ.
ΠΑΠΑΚΩΣΤΑ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΠΟΛΥΔΩΡΑΣ Β., σελ.
ΣΠΗΛΙΟΠΟΥΛΟΣ Α, σελ.
ΦΛΩΡΙΔΗΣ Γ., σελ.
ΧΟΥΡΜΟΥΖΙΑΔΗΣ Γ., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΛΣΤ΄
Πέμπτη 20 Σεπτεμβρίου 2001
Αθήνα, σήμερα στις 20 Σεπτεμβρίου 2001, ημέρα Πέμπτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: "Τροποποίηση της νομοθεσίας του Συμβουλίου της Επικρατείας και των διοικητικών δικαστηρίων".
Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του νομοσχεδίου του Υπουργείου Πολιτισμού: "Θέματα Ολυμπιακής Φιλοξενίας, Έργων Ολυμπιακής Υποδομής και άλλες διατάξεις".
Χθες ψηφίστηκε η ενότητα των άρθρων 1 έως και 10. 
Σήμερα θα συζητήσουμε τα υπόλοιπα άρθρα και μια τροπολογία που κατέθεσε ο κύριος Υπουργός, καθώς και τροπολογίες Βουλευτών εφόσον δεν υπάρχουν θέματα κωλυμάτων εκ του Συντάγματος, τα οποία μπορεί να προβάλει ο Υπουργός.
ΦΑΝΗ ΠΕΤΡΑΛΙΑ-ΠΑΛΛΗ: Υπάρχει και ένας τόμος που αφορά εκτάσεις στα Μεσόγεια. 
ΠΡΟΕΔΡΟΣ (Απόστολος Κακλαμάνης): Εγώ είδα μόνο μια τροπολογία. Υπάρχει άλλη τροπολογία, κύριε Υπουργέ; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι αυτή που είπαμε από την αρχή. 
ΠΡΟΕΔΡΟΣ (Απόστολος Κακλαμάνης): Μετά τη συζήτηση των άρθρων, θα πρέπει να συζητηθεί η τροπολογία αυτή. Θα διατεθεί ο χρόνος που χρειάζεται. 
Ο κ.Θωμάς έχει το λόγο. Στους εισηγητές θα δώσω δεκαπέντε λεπτά.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν φθάνουν γιατί υπάρχει μία τροπολογία που κατατέθηκε στη Διαρκή Επιτροπή και έχει ενσωματωθεί μέσα στο νομοσχέδιο και αφορά τη διαιτησία. Είναι μεγάλο το θέμα. 
ΠΡΟΕΔΡΟΣ (Απόστολος Κακλαμάνης): Σύμφωνοι. Εάν θέλει κάποιος από τους εισηγητές να μιλήσει παραπάνω από δεκαπέντε λεπτά, θα μπορεί να μιλήσει.
Ορίστε, κύριε Θωμά.
ΓΕΩΡΓΙΟΣ ΘΩΜΑΣ: Κύριε Πρόεδρε, κυρίες και κύριοι συνάδελφοι, η δεύτερη ενότητα καλύπτει τα άρθρα 11 έως 21. 
'Αρθρο 11. Με το άρθρο 11 συμπληρώνονται διατάξεις προηγούμενου νόμου σχετικά με τις απαλλοτριώσεις. Με τις ρυθμίσεις του άρθρου 11 αντιμετωπίζονται ζητήματα:
· Απαλλοτριώσεων που έχουμε πολλούς δικαιούχους και πολλές φορές άγνωστους και προσδιορίζεται μία διαδικασία ενημέρωσης των δικαιούχων αυτών.
· Προβλήματα που έχουν προκύψει σχετικά με την παραχώρηση της χρήσης ακινήτων, που έχουν απαλλοτριωθεί για κάποιο σκοπό, προκειμένου να καλυφθούν ανάγκες διεξαγωγής ολυμπιακών αθλημάτων. 
· Επεκτείνονται οι διατάξεις περί απαλλοτριώσεων και για την εκτέλεση ολυμπιακών έργων και σε άλλες ολυμπιακές πόλεις.
'Αρθρο 12. Με το άρθρο 12 ρυθμίζονται θέματα ανακλήσεων παραχωρήσεων και μισθωτικών συμβάσεων για τις ανάγκες εκτέλεσης των ολυμπιακών έργων.
Με τις διατάξεις του άρθρου αυτού συντομεύονται οι χρόνοι παράδοσης των ακινήτων των οποίων ανακαλείται η παραχώρηση. Ταυτόχρονα ρυθμίζεται ο χρόνος παράδοσης και παραλαβής των ακινήτων από την Οργανωτική Επιτροπή - Αθήνα 2004 και άλλους φορείς εκτέλεσης των έργων.
Άρθρο 13. Το άρθρο 13 αφορά θέματα διαφημίσεων στο ιστορικό κέντρο της Αθήνας. Τα ζητήματα των διαφημίσεων έχουν αντιμετωπιστεί με προηγούμενο νόμο. Ξέρουμε πολύ καλά ότι εδώ και κάποια χρόνια υπάρχει η Εταιρεία Ενοποίησης Αρχαιολογικών Χώρων Αθήνας, η οποία χειρίζεται τα θέματα του ιστορικού κέντρου και με ειδικές διατάξεις έχουν απαγορευτεί οι διαφημίσεις στο ιστορικό κέντρο της Αθήνας. Γίνεται μία ρύθμιση, ώστε -σε ιστορικά κέντρα ακολουθείται αυτή η διαδικασία- σε έργα που εκτελούνται και είναι καλυμμένα με τα ικριώματα ή με διάφορα πανιά, να υπάρχει δυνατότητα στα κτίρια αυτά για όσο διάστημα εκτελούνται εργασίες και εφόσον οι εργασίες γίνονται μετά από έγκριση της Εταιρείας Ενοποίησης Αρχαιολογικών Χώρων, να υπάρχει ανάρτηση, κάλυψη ουσιαστικά των ικριωμάτων με κάποιες διαφημίσεις.
Άρθρο14, Μουσείο Σύγχρονης Τέχνης και Εθνική Πινακοθήκη και Μουσείου Αλεξάνδρου Σούτσου. Στο άρθρο 14, επειδή ακούστηκαν διάφορα, για να μην γίνει παρανόηση, δεν ρυθμίζονται θέματα παραχώρησης του οικοπέδου Ριζάρη για το Μουσείο Σύγχρονης Τέχνης. Απλά με το άρθρο αυτό σήμερα διευκρινίζονται κάποιες νομοθετικές ελλείψεις της προηγούμενης ρύθμισης, με την οποία έχει γίνει η παραχώρηση της δημόσιας έκτασης μετά τα προβλήματα που είχαν προκύψει με την προηγούμενη έκταση λόγω αρχαιολογικών ευρημάτων, που ουσιαστικά ανακλήθηκε η παραχώρηση. 
Με ειδικές ρυθμίσεις προβλέπονται ειδικοί όροι δόμησης για την επέκταση του συγκροτήματος της Εθνικής Πινακοθήκης. Πρέπει να πω ότι για την Εθνική Πινακοθήκη, έργο γνωστού αρχιτέκτονα, η οποία είναι και προστατευόμενο μνημείο, υπάρχει δυνατότητα και υπήρχε πρόβλεψη...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Γνωστών αρχιτεκτόνων, Μυλωνάς, Φατούρος. 
ΓΕΩΡΓΙΟΣ ΘΩΜΑΣ: Υπάρχει η δυνατότητα και η ανάγκη σήμερα για επέκταση. Η Πινακοθήκη είναι από τα ελάχιστα μουσεία σύγχρονης τέχνης, που δεν έχει την δυνατότητα να φιλοξενεί μόνιμη έκθεση. Αυτό, όχι μόνο εν όψει του 2004, αλλά και λόγω του γεγονότος αυτού. Πιστεύω ότι είναι μία ανάγκη, η οποία υπάρχει και το έργο επέκτασης είναι απαραίτητο για να εξυπηρετήσει την Πινακοθήκη για τα επόμενα χρόνια.
'Αρθρο 15. Με το άρθρο αυτό γίνονται κάποιες ρυθμίσεις για το Ζάππειο Μέγαρο. 
Υπάρχουν ουσιαστικά δύο πράγματα: Πρώτον, ξέρουμε πολύ καλά, λόγω του φορέα διαχείρισης του Ζαππείου και την έλλειψη οικονομικών, ότι ουσιαστικά το Ζάππειο τα τελευταία χρόνια, παρ΄ότι χρησιμοποιείται συχνά, συχνότατα, έχει εγκαταλειφθεί. Υπάρχει ανάγκη παρέμβασης και με το άρθρο 15 δίνεται η δυνατότητα στις υπηρεσίες του Υπουργείου Πολιτισμού να παρέμβουν ουσιαστικά στο μνημειακό χώρο, τον προστατευόμενο χώρο και να αντιμετωπίσουν κάποια ζητήματα, για τα οποία θα χρειασθούν κάποιες εργασίες καθαίρεσης, αναστήλωσης, συντήρησης. Έχουν μπει προσωρινά χωρίσματα. Ουσιαστικά υπάρχει μία προσβολή του μνημείου σήμερα, με όλες αυτές τις παρεμβάσεις και έτσι δίνεται η δυνατότητα με το άρθρο 15 για παρέμβαση.
Επιπλέον, υπάρχει και πρόβλεψη να γίνει, εφόσον χρειασθεί, από τις υπηρεσίες του Υπουργείου Πολιτισμού στον αύλειο χώρο του Ζαππείου υπόγειο πάρκινγκ. Ακούστηκαν οι ενστάσεις, ότι πιθανώς ο χώρος εκεί θα παρουσιάσει προβλήματα, θα υπάρχουν αρχαιότητες. Αυτό είναι γνωστό. 'Όλα τα έργα στην Αττική έχουν τέτοια προβλήματα. Η Αρχαιολογική Υπηρεσία δεν υποκαθίσταται από καμία άλλη υπηρεσία. Εφόσον υπάρξει ανάγκη, θα διεξαχθεί κανονικά η έρευνα και το έργο θα προχωρήσει, όπως πιστεύω και τα υπόλοιπα έργα που υπάρχουν στον κεντρικό χώρο της Αθήνας.
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Άρθρο 16, θέματα Οργανωτικής Επιτροπής Ολυμπιακών Αγώνων και Εθνικής Επιτροπής Ολυμπιακών Αγώνων . Με το άρθρο αυτό ρυθμίζονται διάφορα θέματα, ουσιαστικά προβλήματα, που έχουν προκύψει στην πορεία λειτουργίας της Οργανωτικής Επιτροπής είτε αντιμετωπίζονται ζητήματα, που δεν είχαν προκύψει για να έχουν ενταχθεί σε κάποιο προηγούμενο νομοσχέδιο. 
Ένα σημαντικό ζήτημα είναι ο ορισμός ως αρμοδίου δικαστηρίου του Μονομελούς Πρωτοδικείου της Αθήνας για την εκδίκαση υποθέσεων προστασίας ολυμπιακών συμβόλων και σημάτων. Έτσι, καθορίζεται ένα συγκεκριμένο δικαστήριο, προκειμένου να αντιμετωπίσει τα προβλήματα που ευχόμαστε να μην είναι πολλά. Αλλά ξέρουμε από προηγούμενες διοργανώσεις ότι στο επίπεδο προστασίας συμβόλων και σημάτων πρέπει να υπάρξει ιδιαίτερη φροντίδα εκ μέρους της πολιτείας.
Ενισχύεται η Ελεγκτική Επιτροπή της Οργανωτικής Επιτροπής λόγω αύξησης του αντικειμένου. Υπάρχει μια δυνατότητα να συνάπτει συμβάσεις για την παροχή υπηρεσιών με μέσα μαζικής μεταφοράς και από την επαρχία η Οργανωτική Επιτροπή 2004. Τέλος δίνεται η δυνατότητα να διευρυνθεί η Εθνική Επιτροπή των Ολυμπιακών Αγώνων του 2004, προκειμένου να συμμετάσχουν σ' αυτήν και οι υπόλοιπες ολυμπιακές πόλεις. 
Άρθρο 17, θέματα Γενικής Γραμματείας Αθλητισμού. 'Όπως αναφέραμε και στη συζήτηση επί της αρχής, η ελληνική Κυβέρνηση είχε φροντίσει έγκαιρα, πριν τους Ολυμπιακούς Αγώνες του Σίδνεϊ, να στείλει κάποιο προσωπικό για μεταπτυχιακές σπουδές πάνω στη διοργάνωση των Ολυμπιακών Αγώνων και γενικότερα σε θέματα αθλητισμού.
Οι νέοι αυτοί που σήμερα είναι κάτοχοι μάστερς τουλάχιστον, έχουν επιστρέψει και πρέπει να δοθεί η δυνατότητα στη Γενική Γραμματεία Αθλητισμού να τους απασχολήσει. Πρόκειται για 50-60 άτομα και πρέπει να απασχοληθούν στην προετοιμασία, αλλά και κατά τη διάρκεια της τέλεσης των Ολυμπιακών Αγώνων. 
Επιπλέον ξέρουμε πολύ καλά ότι η Γενική Γραμματεία Αθλητισμού θα σηκώσει όλο το βάρος της διοργάνωσης και έχει ανάγκη από εξειδικευμένο επιστημονικό και έμπειρο προσωπικό. 'Ετσι, δίνεται η δυνατότητα στη ρύθμιση του άρθρου 17 με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Πολιτισμού, να συστήσουν θέσεις ιδιωτικού δικαίου ορισμένου ή αορίστου χρόνου, προκειμένου να ενταχθεί το προσωπικό που χρόνια τώρα προσφέρει τις υπηρεσίες του στη Γενική Γραμματεία, αλλά και στο Υπουργείο Πολιτισμού και να αξιοποιηθεί το προσωπικό αυτό. Βέβαια για να μην υπάρχουν παρανοήσεις, η πρόσληψή του, θα πραγματοποιηθεί σύμφωνα με τον ν.2527/97, αλλά με κριτήριο πάντα αναγνώρισης της προϋπηρεσίας.
Τέλος, επεκτείνει τη δυνατότητα θέσης εκκαθάρισης κατά το άρθρο 18 του 92/90 και στις αθλητικές ανώνυμες εταιρείες. Με τη ρύθμιση αυτή, διασφαλίζεται η συνέχεια της αθλητικής παρουσίας ομάδων που έχουν ουσιαστικά εγκαταλειφθεί και δεν μπορούν να συμμετάσχουν στο πρωτάθλημα που αρχίζει σε λίγες μέρες.
Μετά δε τον προβληματισμό που ακούστηκε στην Επιτροπή Μορφωτικών Υποθέσεων και με τις συμπληρώσεις τις απαραίτητες που έκανε ο Υπουργός Πολιτισμού, κατοχυρώνεται το δημόσιο, ως πρώτος δικαιούχος, και επιπλέον ορίζεται χρόνος διάρκειας της διάταξης αυτής τρεις μήνες μέχρι τέλος του έτους και επιπλέον αποκλείονται οι παλιοί μέτοχοι εφόσον κατέχουν πάνω από 10%.
Παραολυμπιακό κίνημα. Συνιστάται στη Γενική Γραμματεία Αθλητισμού νομικό πρόσωπο ιδιωτικού δικαίου με τον τίτλο "Ελληνική Παραολυμπιακή Επιτροπή". Οι σκοποί του νομικού προσώπου είναι να εκπροσωπεί τη χώρα μας στη Διεθνή Παραολυμπιακή Επιτροπή, να εισηγείται νομοθετικές ρυθμίσεις και τροποποιήσεις για όλα τα ζητήματα, που αφορούν τον αθλητισμό ατόμων με αναπηρίες, να εντοπίζει ελλείψεις σε διάφορους αθλητικούς χώρους. 
Επιπλέον ιδρύεται νομικό πρόσωπο ιδιωτικού δικαίου με την επωνυμία "Διεθνής Ολυμπιακή Ακαδημία" με έδρα την Αρχαία Ολυμπία. Σκοποί αυτού του νομικού προσώπου είναι η ίδρυση και λειτουργία στην Αρχαία Ολυμπία διεθνούς πνευματικού κέντρου που θα μεριμνά για τη διατήρηση και διάδοση του Ολυμπιακού πνεύματος, τη μελέτη και εφαρμογή των παιδαγωγικών και κοινωνικών αρχών του Ολυμπιακού κινήματος και η επιστημονική θεμελίωση της Ολυμπιακής ιδέας, σύμφωνα με τις αρχές που έθεσαν οι Αρχαίοι Έλληνες και οι αναβιώσαντες τη σύγχρονη Ολυμπιακή κίνηση.
'Αρθρο 19. Με το άρθρο αυτό ρυθμίζονται διάφορα θέματα που αφορούν το κεντρικό Υπουργείο Πολιτισμού. Ως κορυφαία ρύθμιση, θεωρώ τη σύσταση τριών χιλιάδων επτακοσίων οργανικών θέσεων και πρέπει να ξεκαθαρίσουμε εδώ ότι απαραίτητη προϋπόθεση για να προχωρήσει και ο οργανισμός, είναι να υπάρχουν νομοθετημένες θέσεις. Στον Οργανισμό δεν μπορείς να προβλέψεις αύξηση θέσεων. Εάν προχωρήσεις έναν οργανισμό σήμερα, θα τον προχωρήσεις με τις υφιστάμενες οργανικές θέσεις. 
Στη σύσταση αυτών των θέσεων, έχουν παρουσία αρκετές νέες ειδικότητες, ΄όπως είναι οι μουσειολόγοι, απαραίτητοι για τις εκθέσεις στα αρχαιολογικά μουσεία, όπως είναι οι ανθρωπολόγοι, λαογράφοι, απαραίτητη για τη στήριξη της έρευνας στον λαϊκό πολιτισμό. Πρέπει δε να πω συνοπτικά, ότι με τις νέες θέσεις που συστήνονται, έχουμε επιπλέον επτακόσιες πενήντα θέσεις μηχανικών , εξακοσίων αρχαιολόγων και εξακόσιες θέσεις συντηρητών. Επιπλέον με διάφορες ρυθμίσεις που έχουμε στο άρθρο 19 αντιμετωπίζεται το ζήτημα της αύξησης των εκτός έδρας ημερών για τους απασχολούμενους στην προστασία και συντήρηση της πολιτιστικής κληρονομιάς, ιδιαίτερα τους αρχαιολόγους και τους συντηρητές και τους μηχανικούς. Από εκατόν είκοσι αυξάνονται σε εκατόν ογδόντα μέρες. Αυτό κρίθηκε απαραίτητο, γιατί είναι εργαζόμενοι που κατ' εξοχήν εργάζονται στην ύπαιθρο, δεν είναι εργαζόμενοι γραφείου και δεύτερον, επειδή όπως γνωρίζετε, οι υπηρεσίες του Υπουργείου Πολιτισμού είναι διανομαρχιακού επιπέδου και έτσι για να καλύψουν τις ανάγκες της γεωγραφικής αρμοδιότητας της υπηρεσίας που υπηρετούν, ουσιαστικά θα πρέπει κάθε μέρα σχεδόν να βρίσκονται εκτός έδρας της αρμόδιας υπηρεσίας.
Υπάρχει πρόβλεψη για σύσταση ειδικού βαθμολογίου για τους αρχαιολόγους, υπάρχει διαχωρισμός στους κλάδους των αρχαιολόγων μεταξύ προϊστορικών, κλασικών και βυζαντινών αρχαιολόγων
Διαμορφώνεται η νομική βάση για αξιοποίηση εθελοντών στον τομέα εξυπηρέτησης των επισκεπτών των αρχαιολογικών χώρων και μουσείων. Λαμβάνεται μέριμνα για την αναβάθμιση με προεδρικό διάταγμα της σχολής της Τήνου η οποία είναι η σχολή τροφοδότησης του Υπουργείου Πολιτισμού στον τομέα συντήρησης και εργασίας μαρμάρου. Ρυθμίζονται ζητήματα διοίκησης και διαχείρισης του Μουσείου Κινηματογράφου, του Μουσείου Φωτογραφίας, Όπερας Δωματίου που λειτουργούν στη Θεσσαλονίκη. Θέματα κάλυψης αποζημίωσης του προέδρου του διοικητικού συμβουλίου του ΤΑΠΑ και των κεντρικών συμβουλίων προστασίας και ανάδειξης της πολιτιστικής κληρονομιάς όπως είναι το Κεντρικό Αρχαιολογικό Συμβούλιο και το Κεντρικό Συμβούλιο Νεωτέρων Μνημείων κατ' εξοχήν συλλογικά όργανα, που ασχολούνται με υποθέσεις προστασίας πολιτιστικής κληρονομιάς.
Τέλος υπάρχει πρόβλεψη για την επαναφορά του Λαογραφικού Μουσείου Μακεδονίας Θράκης στην αρμοδιότητα του Υπουργείου Πολιτισμού. Το νομικό αυτό πρόσωπο είχε απομακρυνθεί από το Υπουργείο Πολιτισμού με τη σύσταση του Υπουργείου Μακεδονίας Θράκης.
Άρθρο 20. Στο άρθρο αυτό ενσωματώθηκε κυρίες και κύριοι συνάδελφοι η τροπολογία που κατέθεσε ο Υπουργός Πολιτισμού και έχει σχέση με τη διαιτησία. Οι προτεινόμενες ρυθμίσεις είναι προϊόν των αναγκαίων πρωτοβουλιών που έλαβε η ελληνική Κυβέρνηση για την έξοδο του ποδοσφαίρου από την κρίση και αποτέλεσμα της γόνιμης συλλογής απόψεων και εμπειριών από τη Διεθνή Ποδοσφαιρική Ομοσπονδία και άλλες εθνικές ομοσπονδίες χωρών με ανεπτυγμένους και αξιόπιστους ποδοσφαιρικούς θεσμούς. Είναι επίσης αποτέλεσμα των επαφών και συνομιλιών με την Ελληνική Ποδοσφαιρική Ομοσπονδία.
Με αυτές τις ρυθμίσεις υιοθετείται σύγχρονο ευρωπαϊκό πρότυπο οργάνωσης της αγωνιστικής διαιτησίας το οποίο αφ΄ενός προκρίνει ολιγομελή και ευέλικτα σχήματα υψηλού κύρους και ευθύνης για τη διοίκηση της διαιτησίας και αφ΄ετέρου αναθέτει στην Έθνική Ομοσπονδία την ευθύνη να ρυθμίσει τα σχετικά θέματα σε κανονιστικό επίπεδο.
Οι ρυθμίσεις των παραγράφων 4 έως 6 έρχονται να αναπροσαρμόσουν τα δικαιοδοτικά και πειθαρχικά όργανα του ποδοσφαίρου, ώστε με τη συμμετοχή τακτικών δικαστών και νομικών υψηλής εμπειρίας και κύρους να επιτελέσουν το κρίσιμο έργο τους ευέλικτα και αποτελεσματικά.
Οι παράγραφοι 7έως 10 περιέχουν διατάξεις μεταβατικού χαρακτήρα που σκοπό έχουν να δοθεί περαιτέρω δυνατότητα στα ερασιτεχνικά σωματεία πετοσφαίρισης, αλλά και καλαθοσφαίρισης που διατηρούν τμήματα αμειβομένων αθλητών να προετοιμαστούν για το μετασχηματισμό τους σε αθλητικές ανώνυμες εταιρείες.
Τέλος με την παράγραφο 11 καταργείται ο Οργανισμός Μαζικού Αθλητισμού τα δε προγράμματα του μαζικού αθλητισμού θα υλοποιούνται από την αρμόδια υπηρεσία της Γενικής Γραμματείας Αθλητισμού, η οποία προβλέπεται να ενισχυθεί. 
Τέλος, με την παράγραφο 12 τροποποιείται η παράγραφος 2 του άρθρου 3 του ν.2725/99 και θεσπίζεται κώλυμα συμμετοχής διαιτητών εν ενεργεία και μη στα διοικητικά των αθλητικών σωματείων ενώσεων και ομοσπονδιών του ιδίου αθλήματος πριν την πάροδο τριετίας από τη διαγραφή τους από τα μητρώα των διαιτητών. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η Εισηγήτρια της Νέας Δημοκρατίας κα Φάνη Πετραλιά Πάλλη.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, κυρία και κύριοι συνάδελφοι, κύριε Υπουργέ, εν' όψει της επίσκεψης του κ. Ρόγκ και του κ. Όσβαλντ, της συντονιστικής, δηλαδή, επιτροπής απόλυτα συνειδητά η Νέα Δημοκρατία έχει τηρήσει μια υπεύθυνη στάση απέναντι στην Κυβέρνηση ακριβώς γιατί πιστεύει ότι οι Ολυμπιακοί Αγώνες, το εγχείρημα αυτό -γιατί πρόκειται για ένα πολύ μεγάλο εγχείρημα- είναι εθνικό. Όμως, κύριε Υπουργέ, πάψτε να υποτιμάτε τη νοημοσύνη μας. Ας πάψει η Κυβέρνηση να υποτιμά τη νοημοσύνη και αν θέλετε να εκμεταλλεύεται την υπεύθυνη στάση της Αξιωματικής Αντιπολίτευσης.
Με τις τροπολογίες τις οποίες έχετε καταθέσει, με τον τόμο των τροπολογιών που έχετε καταθέσει, αντί να βελτιώνετε κάποια πράγματα όπως εμείς σας υποδείξαμε, δημιουργούμε άλλη μια ομάδα παρεκκλίσεων και ουσιαστικά ό,τι είχατε αφήσει ανέπαφο και ανέγγιχτο τώρα το κατεδαφίζετε καταργώντας τα πάντα.
Ένα άρθρο χρειαζόταν στο συγκεκριμένο νομοσχέδιο. Κάντε ένα άρθρο και ομολογήστε και πείτε ότι με το παρόν άρθρο δεν ισχύει τίποτα όσον αφορά στο δίκαιο και την έννομη τάξη. Δεν υφίσταται σήμερα κανένας νόμος πλέον με όλα αυτά. 
Και στη συνέχεια, όπως διαβάζουμε σήμερα στον Τύπο, με το νέο προεδρικό διάταγμα, το οποίο έδωσε χθες στη δημοσιότητα ο κ. Λαλιώτης, ουσιαστικά περνάμε στη δεύτερη γενιά της καταστροφής της Ελλάδος, ιδιαίτερα στα Μεσόγεια με σαράντα δύο χιλιάδες στρέμματα, τα οποία μπαίνουν μέσα στο σχέδιο πόλεως. Ουσιαστικά διαλύουμε ό,τι έχει απομείνει, οποιοδήποτε χώρο πρασίνου, οποιοδήποτε ρυμοτομικό σχέδιο παύει να υφίσταται. Αυτό είναι το συμπέρασμα του συγκεκριμένου νόμου, ότι πλέον δεν υπάρχει ΠΕΧΩΔΕ, δεν υπάρχουν νόμοι, δεν υπάρχουν χωροταξικοί νόμοι, δεν υπάρχει ρυθμιστικό σχέδιο για ολόκληρη την Ελλάδα και όχι μόνο για το λεκανοπέδιο.
Επί των άρθρων. Τώρα εδώ χαλάει ο κόσμος κι εμείς θα συζητήσουμε επί των άρθρων, αλλά θα τα συζητήσουμε. 
Άρθρο 11. Αναγκαστικές απαλλοτριώσεις εν ονόματι αυτής της Ολυμπιάδας. Συντομεύονται όλες οι δικαστικές προθεσμίες. Τις είχατε ήδη συντομεύσει όλες τις δικαστικές προθεσμίες με τους άλλους νόμους, που έχουμε ψηφίσει. Ουσιαστικά τώρα δεν έπρεπε να βάλετε καμία προθεσμία. Τίποτα αφήστε τα όλα έτσι.
Ιδιαίτερη σημασία έχει η περίπτωση 4 της παραγράφου 5, όπου προσπαθείτε να ξεμπλέξετε την υπόθεση στο Μαρκόπουλο. Αυτήν τη στιγμή έχουν σταματήσει όλες οι εργασίες στο Μαρκόπουλο. Θα έλεγα και κάτι χειρότερο: Μπήκαν μέσα οι κάτοικοι και όλα τα χωματουργικά, τα οποία είχαν γίνει, έχουν εγκαταλειφθεί, έχουν καταστραφεί όσα έγιναν μέχρι τώρα, με αποτέλεσμα ο κ. Ρονγκ και η συντονιστική επιτροπή, που θα έρθουν την άλλη εβδομάδα, να βρουν μία πραγματικά απαράδεκτη κατάσταση στο Μαρκόπουλο. Φοβάμαι ότι θα γίνει και στο Μαρκόπουλο αυτό που έγινε την περασμένη φορά, όπου υπήρχε μία μπουλντόζα με έναν χειριστή, απλώς για να υπάρχει μπουλντόζα εκεί, και έγινε το εντυπωσιακό -που είναι γνωστό- ότι ο χειριστής πήρε από το κινητό του και είπε "με συγχωρείτε, εγώ να φύγω από εδώ, γιατί δεν έχω να κάνω και τίποτε άλλο" και απεδείχθη ότι δεν ήταν καν ο χειριστής της μπουλντόζας. 
Η παράγραφος 6 δίνει πλήρη φοροαπαλλαγή σε μεταβιβάσεις ακινήτων και καθορίζει στο μισό τη συμβολαιογραφική αμοιβή. Ωστόσο εδώ υπάρχει μία πάρα πολύ πονηρή λέξη και την οποία εγώ θα πρότεινα, κύριε Υπουργέ να τη σβήσετε.
Λέει η φράση: "Ακινήτων αμέσως ή εμμέσως προσδιοριζομένων για την εκτέλεση έργων". Τι σημαίνει "εμμέσως προσδιοριζομένων"; Μπορεί δηλαδή οποιαδήποτε μεταβίβαση ακινήτου να χαρακτηριστεί ως εμμέσως εξυπηρετούσα την Ολυμπιάδα.
Άρθρο 12. Προσπαθεί να συντομεύσει τις προθεσμίες παράδοσης των έργων στο Αθήνα 2004. Βεβαίως η αρχική διατύπωση στην πρώτη παράγραφο, χωρίς χρονικό περιορισμό, σήμαινε ότι μπορούσε και μετά το 2004, αλλά τέλος πάντων, αυτό είναι πολύ μικρή λεπτομέρεια μέσα στο χάος που επικρατεί.
Άρθρο 13. Ορθώς ρυθμίζεται το θέμα των διαφημίσεων. Και έρχομαι και ρωτώ. Είχαν ξαναρυθμιστεί αυτά, όταν ήταν Υπουργός ο κ. Πάγκαλος. Σύμφωνα, λοιπόν, με το συγκεκριμένο άρθρο του νόμου, έπρεπε μέχρι 31.12.2000 να σταματήσουν όλες οι συμβάσεις για τις διαφημίσεις. Τι έχει γίνει σ' αυτό; Ψηφίζουμε νόμους, κύριε Υπουργέ, οι οποίοι ουδέποτε εφαρμόζονται. Και το χειρότερο είναι ότι ούτε εμείς οι ίδιοι οι Βουλευτές δεν ξέρουμε ότι οι νόμοι αυτοί δεν εφαρμόζονται, διότι δεν βγαίνουν ποτέ υπουργικές αποφάσεις ή δεν βγαίνουν ποτέ τα προεδρικά διατάγματα. Έκανα μία ερώτηση πριν από ένα χρόνο στο Υπουργείο και πήρα απάντηση. Και βγαίνει απ' αυτό στατιστικά ότι το 70% των ρυθμίσεων των νόμων, που ψηφίζει η ελληνική Βουλή, δεν υλοποιούνται, διότι ουδέποτε βγαίνουν τα προεδρικά διατάγματα και οι υπουργικές αποφάσεις.
Έχω πάρα πολλές αμφιβολίες για το αν θα εφαρμοστεί το άρθρο 13. Ακούσαμε χθες από τον κ. Ευθυμιόπουλο να αναφέρεται σε ορισμένους αριθμούς. Εγώ όμως σας λέω ότι υπάρχουν εκατόν πενήντα οκτώ αποφάσεις -αυτή είναι η επίσημη απάντηση του ΥΠΕΧΩΔΕ- του Συμβουλίου της Επικρατείας, χωρίς να αποξηλωθούν οι συγκεκριμένες πινακίδες. Την τελευταία φορά που συζητήσαμε γι' αυτό το θέμα στη Βουλή αποδείχτηκε ότι υπάρχουν επτά Υπουργεία που εμπλέκονται στο θέμα των πινακίδων και των διαφημίσεων. Αυτό το τονίζω. Γι' αυτό αμφιβάλλω αν θα εφαρμοστεί. Βέβαια στην Ομόνοια εφαρμόστηκε και αυτό το δέχομαι. Πάντως φοβάμαι ότι οι ενδιαφερόμενοι δεν πρόκειται να σας αφήσουν να υλοποιήσετε το συγκεκριμένο άρθρο.
Έρχομαι στο άρθρο 14, που αφορά το Μουσείο Σύγχρονης Τέχνης. Προσωπικά θα χαιρόμουν να έβλεπα αυτό το Μουσείο σε μια υποβαθμισμένη περιοχή της Αθήνας κι όχι μέσα στο πάρκο της Ριζαρείου Σχολής. Θεωρώ πάντως ότι είναι μεγάλη προσφορά αυτό το μουσείο. Τουλάχιστον ας μη βιασθεί το περιβάλλον σε εκείνη την περιοχή. Το άρθρο 14 αναφέρεται και στο θέμα της Εθνικής Πινακοθήκης.
Αποκατάσταση και ανάδειξη του Ζαππείου Μεγάρου στο άρθρο 15. Κύριε Υπουργέ, μου κάνει κατάπληξη πώς έρχεσθε με αυτό το άρθρο. Θα έπρεπε να μας εξηγήσετε, αν ισχύει το σχέδιο το οποίο είχε γίνει για την ενοποίηση του ολυμπιακού κολυμβητηρίου, του τένις και του Ζαππείου με υπογειοποίηση της Λεωφόρου Όλγας. Αυτό είναι ένα σχέδιο που υπάρχει πάρα πολλά χρόνια. Είχα ρωτήσει από το Βήμα της Βουλής, δεν θυμάμαι ποιον Υπουργό και είχα πάρει την απάντηση ότι προχωρεί όλο το σχέδιο, που αφορά την ανάδειξη και την ανάπλαση του Ζαππείου.
Έρχομαι στο άρθρο 16, θέματα Οργανωτικής Επιτροπής Ολυμπιακών Αγώνων. Εδώ ουσιαστικά ανοίγει τελείως η πόρτα -είχατε ερώτηση επ' αυτού από τον κ. Κεφαλογιάννη- για την εισαγωγή παντός τύπου αυτοκινήτων, επιβατηγών, φορτηγών, λεωφορείων, χωρίς να πληρώνουν Φ.Π.Α. και τέλος ταξινόμησης. Θα κυκλοφορούν με ειδικές πινακίδες και δεν θα πληρώνουν τέλη κυκλοφορίας. Θα είναι πετρελαιοκίνητα. Εδώ, από τη στιγμή που δεν τίθεται κανένα όριο, φοβάμαι -αυτό έχει διδάξει η πρακτική- ότι σε ένα-δύο χρόνια τα περισσότερα αυτοκίνητα που θα κυκλοφορούν θα φέρουν τέτοιες πινακίδες. Δεν θα υπάρξει κανένας φραγμός, κανένα όριο;
Βέβαια, έχω ένσταση και επί της παραγράφου 6. Η προηγούμενη ρύθμιση είχε την οροφή των πεντακοσίων εκατομμυρίων. Κρατάτε αυτήν την οροφή, αλλά εδώ λέτε "κάθε είδους σύμβαση με την οποία προκαλούνται έξοδα ή δαπάνες για την εταιρεία ποσού μεγαλυτέρου των πεντακοσίων εκατομμυρίων". Δηλαδή, προσθέτετε και τις λέξεις "έξοδα ή δαπάνες". Τι είναι αυτό που σας έκανε να αλλάξετε την προηγούμενη ρύθμιση; 
Γιατί εδώ προστίθενται έξοδα και δαπάνες; Στην πρώτη ρύθμιση έλεγε "κάθε είδους σύμβαση". Δηλαδή, τι σημαίνει έξοδα και δαπάνες; Τα λουλούδια που μπορεί να στέλνει η επιτροπή; ΄Oτι αγοράζει αναλώσιμα; Είναι δυνατόν ποτέ να νομοθετήσει η Βουλή έτσι; Και μια εταιρεία του δημοσίου να ήταν το ίδιο είναι. Το "Αθήνα 2004" ένα μέτοχο έχει, το δημόσιο. Έτσι ανεξέλεγκτα θα είναι όλα; Προσθέσατε ολόκληρη παράγραφο για να μπουν μόνο οι λέξεις "έξοδα ή δαπάνες της εταιρείας"; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό συμβαίνει, γιατί έξοδα και δαπάνες κάτω των πεντακοσίων εκατομμυρίων δεν ελέγχονται. Γι' αυτό γίνεται. 
ΦΑΝΗ ΠΕΤΡΑΛΙΑ-ΠΑΛΛΗ: Ναι, γι' αυτό. Γιατί το βάζετε, κύριε Υπουργέ; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα σας πω. Κάντε τις ερωτήσεις σας. Ρητορικές δεν είναι οι ερωτήσεις αυτές; Θα σας απαντήσω. 
ΦΑΝΗ ΠΕΤΡΑΛΙΑ-ΠΑΛΛΗ: Να μου απαντήσετε. 
Στο άρθρο 17 θα θέλαμε να προσθέσουμε, κύριε Υπουργέ, το εξής. Εδώ αναφέρεσθε κυρίως στα παιδιά εκείνα που πήγαν στο Σίδνεϊ. Υπάρχουν όμως και άλλα παιδιά που πήγαν όχι ως υπότροφοι στο Σίδνεϊ αλλά πλήρωσαν με δικά τους έξοδα και έκαναν το ίδιο πανεπιστήμιο, πήραν τα ίδια πτυχία και εργάστηκαν στη ΣΟΚΟΚ, δηλαδή στην αντίστοιχη οργανωτική επιτροπή του Σίδνεϊ. Εδώ φαίνεται βεβαίως ότι έχετε επεκτείνει τη δυνατότητα σε όσους έχουν κάνει τέτοιους είδους μεταπτυχιακά, αλλά ο αριθμός των σαράντα, τον οποίο θεσμοθετείτε, δεν καλύπτει τα παιδιά τα οποία έχουν κάνει τις σπουδές αυτές σε ειδικά πανεπιστήμια. 
Έρχομαι στην παράγραφο 5, στο θέμα των αθλητικών εταιρειών. Πάρα πολλά έχουν ειπωθεί για το συγκεκριμένο θέμα. 
Κύριε Υπουργέ, είναι μια φωτογραφική ρύθμιση. Εμείς δεν έχουμε αντίρρηση να βοηθήσουμε τις ομάδες, τις αθλητικές εταιρείες, δεν είμαστε αντίθετοι σ' αυτό. Είμαστε όμως αντίθετοι στη μεθοδολογία που ακολουθήσατε. 
Αξίζει, κύριοι συνάδελφοι, να σας πω ότι την ίδια ώρα που ο κύριος Υπουργός...
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Θέλω αρκετό, θα έλεγα, ακόμα χρόνο. Θα προσπαθήσω να είμαι λίγο πιο σύντομη. 
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω λίγο χρόνο ακόμα, αλλά προσπαθήστε να τον διαχειριστείτε σωστά. 
ΦΑΝΗ ΠΕΤΡΑΛΙΑ-ΠΑΛΛΗ: Θεωρώ ότι το συγκεκριμένο θέμα είναι σημαντικό. 
Την ίδια ώρα που ο κύριος Υπουργός ανακοίνωνε τη συγκεκριμένη ρύθμιση, που αφορά κυρίως τις ιστορικές ομάδες της Θεσσαλονίκης, την ίδια ώρα επαναλαμβάνω, ο κ. Παπαντωνίου δεχόταν το προεδρείο της ΕΠΑΕ και έλεγε ότι δεν πρόκειται να δεχθεί ουδεμία άλλη ρύθμιση που αφορά τις αθλητικές εταιρείες, παρά μόνο αυτή η οποία ίσχυε μέχρι τη δεδομένη εκείνη στιγμή και της οποίας είχαν κάνει χρήση πάρα πολλές άλλες αθλητικές εταιρείες. 
Υπάρχει ένα κενό στη ρύθμιση αυτή. Δεν ξεκαθαρίζεται ο ερασιτέχνης, ο αθλητικός σύλλογος του κάθε συλλόγου. Από τη στιγμή που ο σύλλογος θα τεθεί σε ειδική εκκαθάριση, μέχρι να φθάσουμε στο νέο επενδυτή τι γίνεται; Θα δημιουργούνται και άλλα χρέη. Πώς θα το ξεπεράσει ο σύλλογος; Είναι δυνατόν ποτέ να περιμένουμε να μπορεί ο ερασιτέχνης να ανταπεξέλθει σε όσα θα δημιουργηθούν από την ώρα που μπαίνουν στην εκκαθάριση μέχρι να τελειώσει η εκκαθάριση; Αυτό θα παρακαλούσαμε πάρα πολύ να μας το απαντήσετε. 
Προχωρώ γρήγορα στο άρθρο 18. Αφορά το θέμα της ομοσπονδίας για τα άτομα με ειδικές ανάγκες. Είμαστε τελείως αντίθετοι. Σε κανένα μέρος του κόσμου δεν υπάρχει μια ομοσπονδία, διότι η κάθε αναπηρία έχει μια ιδιομορφία. Υπάρχουν ειδικοί αθλητές, υπάρχουν ειδικοί προπονητές, υπάρχουν ειδικά αθλήματα.
Και βέβαια και τελειώνω με αυτό -ως προς το άρθρο 18 εννοώ τελειώνω- υπάρχει ο νόμος του κ. Φούρα. Στον νόμο του κ. Φούρα συμφωνήσαμε όλοι μαζί και θεσμοθετήθηκαν πέντε ομοσπονδίες. Ισχύουν οι πέντε ομοσπονδίες. Τι είναι αυτό που σας κάνει τώρα και έρχεσθε με την παρούσα διάταξη να καταργήσετε τον νόμο Φούρα; Όλοι είχαμε συμφωνήσει, τι άλλαξε μέσα στο τόσο μικρό χρονικό διάστημα;
Θέλω τις σκέψεις τις οποίες κάνω μα μην τις εξωτερικεύσω, διότι είναι συνάνθρωποί μας, οι οποίοι υποφέρουν. Είναι συνάνθρωποί μας οι οποίοι μας κάνουν υπερήφανους. Δεν σας κρύβω ότι είχαν την εμπειρία της παραολυμπιάδας στους τελευταίους Ολυμπιακούς Αγώνες και ήταν πραγματικά μια καταπληκτική ολυμπιάδα. Βεβαίως θα σας πω ότι αρχίζει και το πρόβλημα του ντόπινγκ στην παραολυμπιάδα μέσα. Είναι εντονότατο και επιπλέον αρχίζει να γίνεται μια εκμετάλλευση είναι ολυμπιακοί αγώνες, που έχουν ιδιαίτερα ενδιαφέρον, δυστυχώς, για τους σπόνσορες.
Άρθρο 19. Εδώ πολύ συζήτηση έχει γίνει. Εμείς δεν έχουμε καμία αντίρρηση στο να πάψει να υπάρχει αυτή η κατάσταση της αβεβαιότητας για τους συγκεκριμένους εργαζόμενους και της Γενικής Γραμματείας Αθλητισμού και του Υπουργείου Πολιτισμού. Βεβαίως υπάρχει μια αντίθεση και αντίδραση από τους αρχαιολόγους και από τους μηχανικούς του Υπουργείου σας, οι οποίοι ζητούν να ενταχθούν και εκείνοι στις "ευεργετικές" διατάξεις. Επίσης για το θέμα του ΤΑΠ η παράκληση είναι να διαγραφεί η παράγραφος 18 του άρθρου 19.
Άρθρο 20, διαιτησία. Εδώ τώρα γνωρίζουμε ότι το θέμα της διαιτησίας είανι ένα θέμα, το οποίο μας έχει ταλαιπωρήσει πολύ. Το αντιμετώπισα και εγώ, ως Υπουργός, πρέπει να σας πω. Ήμασταν υπέρ της ρύθμισης. Πιστεύω, όμως, ότιη ρύθμιση η οποία έγινε αφήνει τελείως απέξω τους διαιτητές. Στο κάτω-κάτω πρωταγωνιστές είναι οι διαιτητές. Δεν μπορεί να μην έχουν κανένα δικαίωμα και καμία δυνατότητα ψήφου ή οτιδήποτε άλλο, πουθενά και σε κανένα όργανο. Ουσιαστικά με τη συγκεκριμένη ρύθμιση, που αφορά τη διαιτησία -διότι βεβαίως, το είπα και το τόνισα, πρέπει να ξεκαθαρίσει αυτό το θέμα- πάλι στα χέρια των παραγόντων μένει η διαιτησία. Δεν φεύγει η διαιτησία. Υποτίθεται ότι αυτό που θέλετε την εξυγίανση δεν την υλοποιείτε από την ώρα κατά την οποία απλώς αλλάζουν οι παράγοντες. Δεν υπάρχει κάποια διαφορά, αλλαγή παραγόντων κάνουμε. 
Επιφυλάσσομαι στη συζήτηση επί των τροπολογιών να αναφερθώ και σε κάποια άλλα θέματα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με συγχωρείτε, δεν μιλάτε για τις τροπολογίες;
ΠΡΟΕΔΡΕΥΩΝ (Κωνσταντίνος Γείτονας): Όχι, δεν συζητούμε τροπολογίες. 
ΦΑΝΗ ΠΕΤΡΑΛΙΑ-ΠΑΛΛΗ:Όχι, κύριε Υπουργέ, σε καμία περίπτωση.
ΠΡΟΕΔΡΕΥΩΝ (Κωνσταντίνος Γείτονας):Κύριε Υπουργέ, συζητάμε για το άρθρο 20, οι τροπολογίες μετά.
ΦΑΝΗ ΠΕΤΡΑΛΙΑ-ΠΑΛΛΗ: Το άρθρο 20 ενσωματώθηκε. Κύριε Υπουργέ, φέρατε τόμους εδώ, φέρατε πέντε νομοσχέδια. Φέρατε ένα νομοσχέδιο και άλλα πέντε τις τροπολογίες.
ΠΡΟΕΔΡΕΥΩΝ (Κωνσταντίνος Γείτονας): Κυρία συνάδελφε, μη χάνετε άλλο χρόνο. Θα τα πείτε για τις τροπολογίες όταν έρθει η ώρα.
ΦΑΝΗ ΠΕΤΡΑΛΙΑ-ΠΑΛΛΗ: Εντάξει, κύριε Πρόεδρε, ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, πριν μπω στη συζήτηση επί των άρθρων, θα ήθελα να πω ότι η τροπολογία που κατατέθηκε χθες το βράδυ, κατατέθηκε με ένα τρόπο απαράδεκτο και θυμίζει εποχές της Νέας Δημοκρατίας που την τελευταία στιγμή έφεραν τέτοιες τροπολογίες. Και ενώ είχε έτοιμη την τροπολογία ο κύριος Υπουργός από την επιτροπή, δεν την κατέθεσε. 
ΠΡΟΕΔΡΕΥΩΝ (Κωνσταντίνος Γείτονας): Θα συζητήσουμε επί της τροπολογίας. Μιλήστε επί των άρθρων. Μην έχουμε "δύο φορές κουκιά με λάδι". 
ΝΙΚΟΛΑΟΣ ΓΚΑΤΖΗΣ: Θα τα πούμε και τότε, αλλά είμαστε αιφνιδιασμένοι για τα τόσο σοβαρά θέματα, που έχει αυτή η τροπολογία. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η Βουλή έχει μεγάλη ανοχή σε αυτό. 
ΠΡΟΕΔΡΕΥΩΝ (Κωνσταντίνος Γείτονας): Έχετε δίκιο, κύριε Πρόεδρε, αλλά να κάνουμε καλή διαχείριση του χρόνου. 
ΝΙΚΟΛΑΟΣ ΓΚΑΤΖΗΣ: ΄Αρθρο 11. Εδώ υπάρχει το ίδιο αυταρχικό ύφος που έχει όλο το νομοσχέδιο. Με το έτσι θέλω περιορίζεται στο μισό το ελάχιστο των προβλεπομένων για αμοιβή δημοσιογράφων, συμβολαιογράφων κλπ -εκτός των άλλων δηλαδή που γίνονται οι απαλλοτριώσεις με τον τρόπο που γίνονται- αλλά έβαλα στην επιτροπή ένα ερώτημα το βάζω και τώρα. Στην πρώτη εργατική κατοικία των φτωχών λαϊκών στρωμάτων που έχουν ένα εισόδημα δύο, δυόμισι εκατομμύρια που κάτω από το όριο φτώχειας γιατί δεν επιβάλλετε το ίδιο, κύριε Υπουργέ; Γιατί δεν απαλλάσσετε την επιβάρυνση από συμβολαιογραφικά και άλλα έξοδα που θα πρέπει να είναι ένα συμβολικό ποσό για να έλθει ο δικηγόρος να ελέγχει γιατί είναι απαραίτητο, αλλά να το επιβάλλετε και εκεί, τουλάχιστον για την πρώτη κατοικία. Ποια είναι η κοινωνική σας ευαισθησία τουλάχιστον σε αυτά τα θέματα; Εδώ δεν είναι μόνο οι απαλλοτριώσεις είναι μία σειρά που εμπλέκονται μέσω την απαλλοτριώσεων που θα γλιτώσουν όχι μόνο το δημόσιο, αλλά και άλλοι εφόσον γενικεύεται πια με το δημόσιο όφελος, που θα γίνονται οι απαλλοτριώσεις ή παραχωρήσεις κλπ.
Άρθρο 13. Εδώ μιλάμε για τις διαφημίσεις στο ιστορικό κέντρο της Αθήνας, στα ικριώματα, κατά την περίοδο της κατασκευής των κτιρίων. Μα, εδώ μιλάμε για την καλαισθητική πλευρά της Αθήνας και ερχόμαστε τώρα να βάλουμε στα ικριώματα μπύρα ΦΙΞ, τσιγάρα τάδε, για να έχει έσοδα η Ολυμπιακή Επιτροπή. Δεν βλέπετε ότι αυτό δεν ταιριάζει σε μία Αθήνα, έτσι όπως ακριβώς θέλετε να την κάνετε και δίνετε τόσο μεγάλη επιβάρυνση στο περιβάλλον με τις επεκτάσεις που κάνετε, τα χωριά που κτίζετε, τα ξενοδοχεία που επιβάλλετε να γίνουν μέσα στην Αθήνα με τις σύντομες διαδικασίες παρά τις όποιες νομικές διαδικασίες και υποχρεώσεις. Δεν καταλαβαίνω την αντίληψη γι' αυτά τα θέματα. 
Άρθρο 14. Εδώ υπάρχει μια ιστορία με το Μουσείο Γουλανδρή. Αυτό είναι παλιά αμαρτία. Κατ' αρχήν ήταν πρόθεση της Κυβέρνησης να παραχωρηθεί ο χώρος της οδού Ρηγίλλης. Έγιναν σκαψίματα εντοπίστηκε ότι εκεί ζούσε ο Περικλής...
ΒΥΡΩΝ ΠΟΛΥΔΩΡΑΣ: Το Λύκειο του Αριστοτέλη.
ΝΙΚΟΛΑΟΣ ΓΚΑΤΖΗΣ: Εν πάση περιπτώσει μετά δυόμισι χιλιάδες χρόνια ήλθαν οι Αρχαίοι να βοηθήσουν. Και σήμερα ερχόμαστε και δίνουμε το άλσος Ριζάρη, που έχει γίνει τόση φασαρία, υπάρχουν προσφυγές στο Συμβούλιο Επικρατείας. Όλα αυτά τα παραβλέπει η Κυβέρνηση και παραχωρεί μια έκταση δωδεκάμισι χιλιάδες στρέμματα σε ιδιώτες και ξέρετε πολύ καλά ότι οι χώροι είναι ελάχιστοι. 
Και το ξέρετε εσείς που ζείτε εδώ στην Αθήνα καλύτερα από εμένα. Και είναι αξίας δώδεκα δισεκατομμύρια πεντακοσίων χιλιάδων (12.500.000.000) δραχμών. Δεν έχει, όμως, σημασία το πόσο στοιχίζει. Σημασία έχει το έγκλημα που γίνεται μέσα σε έναν ελεύθερο χώρο, παρά τις αντιδράσεις. Και έχουν ξεσηκωθεί εκεί όλοι οι φορείς κλπ. Όχι οι ειδικοί περιβαλλοντολόγοι, αλλά οι κάτοικοι οι οποίοι ζουν σε αυτό το χώρο και θέλουν ο πνεύμονας αυτός να παραμείνει όπως είναι.
Είναι απαράδεκτο να έρχονται τέτοιες διατάξεις, ειδικά με αυτή τη διαδικασία.
Στο Ζάππειο; Και εκεί θα κάνουμε γκαράζ. Επιβάλλεται να κάνουμε. Θα γεμίσει με υπόγεια γκαράζ η Αθήνα και εκεί θα κάνουμε ακόμη ένα. 
Να θυμίσω εδώ, κύριοι Βουλευτές -το ανέφερα και στην επιτροπή- ότι το Ζάππειο Μέγαρο δεν είναι συνδεδεμένο με το αποχετευτικό δίκτυο και πως ο διευθυντής του Ζαππείου Μεγάρου δεν ξέρει πού πηγαίνουν τα λύματα της αποχέτευσης. Εκεί εκτός από το γκαράζ, που πιθανόν θα καταστρέψει δένδρα -και δεν μπορεί να μην καταστρέψει- θα γίνουν και διάφορες αναμορφώσεις. Και δεν ξέρω τι θα φυτρώσει εκεί. Εμείς είμαστε αντίθετοι με τέτοιες διαδικασίες.
Να έρθουμε στα θέματα του άρθρου 16, θέματα Οργανωτικής Επιτροπής Ολυμπιακών Αγώνων κλπ. Αναφέρθηκε και από την προηγούμενη ομιλήτρια, το είχα θέσει και εγώ στη συζήτηση επί της αρχής, το είχα όμως αναφέρει και στην επιτροπή. Αναφέρεται, λοιπόν, στο άρθρο 16 ότι για κάθε είδους σύμβαση, με την οποία προκαλούνται έξοδα ή δαπάνες για την εταιρεία ποσού μεγαλύτερου των πεντακοσίων εκατομμυρίων (500.000.000) δραχμών, θα γίνεται έλεγχος νομιμότητας. 
Κατ' αρχήν, γιατί είναι για ποσό άνω των πεντακοσίων εκατομμυρίων (500.000.000) δραχμών και όχι και κάτω; Το ένα είναι αυτό.
Δεύτερον, ποιος αποφασίζει για τη σκοπιμότητα; Διότι με τη δήθεν ανεξαρτησία αυτών των οργανισμών κλπ., που υπάρχουν και με τις ανεξάρτητες αρχές, ο έλεγχος από τη Βουλή έχει ξεφύγει τελείως. Δεν μπορούμε να κάνουμε ερώτηση και η απάντηση είναι πως είναι ανεξάρτητη αρχή, είναι επιχείρηση, είναι οργανισμός. Εν πάση περιπτώσει, ποιος αποφασίζει γι' αυτά; Διορισμένοι από την Κυβέρνηση χωρίς η Κυβέρνηση να έχει ευθύνη; Γιατί εκεί κατατείνουν οι ανεξάρτητες διοικητικές αρχές, εκεί κατατείνουν οι ανώνυμες εταιρείες, που κάνουν όλα τα Υπουργεία. Παράπλευρες δραστηριότητες υπηρεσιών χωρίς ουσιαστικά να υπάρχει έλεγχος από τη Βουλή.
Να έρθω τώρα στο άρθρο 17 και στη συνέχεια του 16, που μπορεί κανείς να τα συνδυάσει γιατί έχουν να κάνουν και με τη Γενική Γραμματεία, αλλά και με την πρόσληψη προσωπικού.
Κατ' αρχήν έχουμε καταθέσει και τροπολογίες, κύριε Υπουργέ -που είναι ο κύριος Υπουργός...
ΠΡΟΕΔΡΕΥΩΝ (Κωνσταντίνος Γείτονας): Εδώ είναι, στην Αίθουσα. 
Κύριε Υπουργέ, βλέπετε ότι είστε περιζήτητος από τους ομιλητές.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, μπαίνουμε σε αιτήματα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μα, ο Υπουργός δεν είναι πρόσωπο. Είναι θεσμός.
ΠΡΟΕΔΡΕΥΩΝ (Κωνσταντίνος Γείτονας): Ναι, αλλά φαίνεται ότι θέλουν να αντικρύζουν το δικό σας βλέμμα.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, ο Υπουργός είναι θεσμός, αλλά είναι και το πολιτικό πρόσωπο, το οποίο αποφασίζει γι' αυτά τα θέματα. Δεν είναι μόνο θεσμός. 
ΒΥΡΩΝ ΠΟΛΥΔΩΡΑΣ: Είναι ιδέα, είναι άυλος τίτλος.
ΝΙΚΟΛΑΟΣ ΓΚΑΤΖΗΣ: Και εδώ που βρίσκεστε εκπληρώνετε το θεσμό, υλοποιείτε το θεσμικό σας έργο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ευχαριστώ. Είναι καλή παρατήρηση αυτή για μένα. 
ΝΙΚΟΛΑΟΣ ΓΚΑΤΖΗΣ: Εν πάση περιπτώσει, το ευχαριστώ δεν φθάνει. Θα ήθελα να με ακούσετε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εντάξει.
ΝΙΚΟΛΑΟΣ ΓΚΑΤΖΗΣ: Κατ' αρχήν έχουμε καταθέσει δύο τροπολογίες, οι οποίες αφορούν το προσωπικό των εργαζομένων στο ΣΕΓΑΣ. Ξέρετε ότι υπάρχουν μισθολογικές ανισότητες κλπ. Εκτός από το ότι δεν μπορούν να πάρουν καμία αύξηση οι άνθρωποι αυτοί, έχουν και επιβάρυνση από τα ασφαλιστικά τους ταμεία. Μου είπαν όταν με επισκέφθηκαν, εσείς έχετε δείξει κατανόηση και θα το λύσετε. Θα το συζητήσουμε φυσικά εφόσον κάνετε αποδεκτή την τροπολογία που έχουμε.
Να πούμε επίσης και για τους εργαζομένους που βρίσκονται στο Εθνικό Κολυμβητήριο, οι οποίοι έχουν προσληφθεί από τον ΠΥΛΕΑ, εργάζονται στο Εθνικό Κολυμβητήριο του ΟΑΚΑ και οι άνθρωποι αυτοί βρίσκονται τόσα χρόνια ξεκρέμαστοι χωρίς ουσιαστικά να έχουν καμία πιθανότητα γία μόνιμη εργασία.
Επειδή, κύριε Υπουργέ, στη συζήτηση στην επιτροπή είχατε υποσχεθεί ότι θα το λύσετε με τα εποπτευόμενα του Υπουργείου, θα θέλαμε να μη μείνει έτσι. Θα συζητήσουμε φυσικά και τις τροπολογίες.
Υπάρχει όμως και μια σειρά από άλλα θέματα, τα οποία θα πούμε παρακάτω. Εδώ όμως να πω ότι είμαστε αντίθετοι στο να χαρίζονται χρήματα στις ΠΑΕ. Δεν είναι δυνατόν κάθε φορά να λέμε ιστορική ομάδα η Α, ιστορική ομάδα η Β και να επιβαρύνεται ο ελληνικός λαός με δισεκατομμύρια, χάρη των ομάδων εκμεταλλευόμενοι το αίσθημα των φιλάθλων. Πρέπει να στηλιτευτεί η πολιτική εμπορευματοποίησης του αθλητισμού ιδιαίτερα του ποδοσφαίρου και του μπάσκετ και ακόμη η αλόγιστη πολιτική που ασκείται σήμερα από τους ΠΑΕιάρχες μέσα στους κανόνες της αγοράς, όπου κάθε φορά που στριμώχνονται οικονομικά αφήνουν χρέη προς το δημόσιο και τους άλλους προμηθευτές ζητώντας στη συνέχεια τη ρύθμισή τους. Είναι ανώνυμη εταιρεία, λειτουργεί με τους κανόνες αγοράς; Έκαναν επαγγελματικό το ποδόσφαιρο; Θέλουν να είναι ανεξάρτητο και αυτοδιοικούμενο όπως ζητάνε οι ΠΑΕιάρχες; Ωραία. Ας αναλάβουν, λοιπόν, τις ευθύνες τους και ας αντιμετωπίσουν τα οικονομικά προβλήματα που έχουν χωρίς να επιβαρύνουν τον ελληνικό λαό.
Μία αύξηση ζητούν οι συνταξιούχοι και πέφτει ρόπαλο. Αντίθετα ερχόμαστε εδώ και δίνουμε το ίδιο ποσό προκειμένου να ρυθμιστούν αυτές οι περιπτώσεις. Η αύξηση που ζητούσαν οι συνταξιούχοι πριν από δύο χρόνια έφθανε στο ύψος των 10-15 δισεκατομμυρίων δραχμών και αναλογούσαν 10.000 στον καθένα. Αντίθετα τα τιμημένα γηρατειά έφαγαν "κλομπ" στα κεφάλια τους. Αντίθετα ερχόμαστε πάλι εδώ και χαρίζουμε δισεκατομμύρια. Αυτό επαναλαμβάνεται συνέχεια. Και τίθεται το ερώτημα. Θα λυθεί κάποτε το πρόβλημα; Πιστεύει κανείς ότι μ' αυτήν τη διαδικασία θα ορθοποδήσουν κάποτε αυτές οι ομάδες ότι δεν θα δημιουργηθεί την επόμενη μέρα πάλι το ίδιο πρόβλημα; Είναι αδύνατον να μην ξαναδημιουργηθούν αυτά τα προβλήματα. Και είναι παράλογο ο ελληνικός λαός να επιβαρύνεται με τέτοιες δαπάνες όταν τελικά το βιοτικό του επίπεδο είναι πολύ χαμηλό και αυξάνεται η φτώχεια και η εξαθλίωση.
Θα έλθω στη συνέχεια, κύριοι Βουλευτές, στο άρθρο 18. Τι γίνεται εδώ; Υπάρχουν οι πέντε ομοσπονδίες που θέσπισε ο προηγούμενος νόμος. Έρχεται σήμερα η Κυβέρνηση και τις ενσωματώνει σε μία. Γιατί; Για να έχει τον έλεγχο. Θέλει να ελέγχει αυτό τον χώρο, παραβλέποντας ότι η κάθε ομοσπονδία είχε να αντιμετωπίσει ένα εξειδικευμένο αντικείμενο με τους ανθρώπους αυτούς, που η μοίρα τους έδωσε το άλφα ή το βήτα χτύπημα. Όμως ήταν μια οντότητα και πάλευαν για τη βελτίωση της ποιότητας της ζωής τους και για την ένταξή τους μέσα στον κοινωνικό ιστό της ζωής. Τι γίνεται όμως τώρα; Διαγράφουμε όλες τις άλλες και κάνουμε μία ομοσπονδία.
Πέρα απ' αυτό αν προσέξετε, κύριοι Βουλευτές, η όλη προσπάθεια που γίνεται σήμερα για τα Α.ΜΕ.Α. είναι πώς θα ανταποκριθούν στους Ολυμπιακούς Αγώνες. Μήπως υπάρχει καμία προσπάθεια μέσα από το μαζικό αθλητισμό, ο οποίος είναι διαγραμμένος και έχει δει κόκκινη κάρτα από την Κυβέρνηση και την τωρινή, αλλά και τις προηγούμενες; Υπάρχει καμιά μέριμνα σχετικά με τις πολλαπλές και θετικές επιπτώσεις που έχει η άθληση και γενικότερα η ανάλογη υποδομή στην ψυχική και σωματική ευεξία αυτών των ατόμων; Καμία υποδομή. Πηγαίνετε στην επαρχία να δείτε τι υπάρχει. Θα σας πω εγώ για το Βόλο. Εκεί έχουμε αθλητική ομάδα. Δεν έχουν να πληρώσουν ούτε το διαιτητή. Προπονούνται κάτω από άθλιες συνθήκες. 
Αυτό που κυριαρχεί στη χώρα, κύριοι Βουλευτές, είναι η παντελής έλλειψη υποδομών σαν αποτέλεσμα κατά την άποψή μας της γενικότερης ακολουθούμενης πολιτικής, ασυμβίβαστης όμως με τα δικαιώματα των Α.ΜΕ.Α και στην εκπαίδευση και στην επαγγελματική αποκατάσταση και στην ποιότητα ζωής. Υπάρχουν υπομνήματα, τα οποία έχουν στείλει και στον κύριο Υπουργό. Τι ζητάνε; Ολόπλευρη ανάπτυξη του μαζικού αθλητισμού με βάση το ειδικό σχολείο και τη γειτονιά για τους ανθρώπους αυτούς. Δημιουργία απαραίτητων χώρων υποδομής με ευθύνη του δημοσίου και της ΓΓΑ, με κατάλληλη στελέχωση και σε πρωτεύουσα και σε περιφέρεια. Εξυγίανση και εκδημοκρατισμό των αθλητικών φορέων των Α.ΜΕ.Α. Όχι αυτό που κυριαρχεί σήμερα.
Ειδικευμένα προγράμματα εκπαίδευσης αθλητών και στελεχών, προπονητών, γυμναστών. Μόνιμα στελέχη, επαρκή χρηματοδότηση και όχι στην εμπορευματοποίηση και τον παραγοντισμό. 
Και θα σας θέσω και ένα άλλο ζήτημα: Προχθές κάνατε δεκτό στην επιτροπή ότι αυτοί που κερδίζουν μετάλλια θα παίρνουν...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Το άκουσα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Γκατζή.
ΝΙΚΟΛΑΟΣ ΓΚΑΤΖΗΣ: Θα έχουν και αυτοί τα ίδια οφέλη, τις ίδιες παροχές που παίρνουν οι άλλοι αθλούμενοι. Εδώ όμως υπάρχει μια ιδιαιτερότητα. Υπάρχει, κύριοι Υπουργοί, η ομοσπονδία των κωφών, η οποία έχει κάνει και τη δική της Ολυμπιάδα, κάνει τα δικά της αθλήματα. Φυσικά δεν μπορεί να ενταχθεί μέσα στους υπόλοιπους ΑΜΕΑ γιατί είναι αρτιμελείς, όμως ενώ αγωνίζονται με άλλες ομοσπονδίες ευρωπαϊκών χωρών και παγκόσμια και κερδίζουν μετάλλια δεν έχουν καμία αντιμετώπιση πρόνοιας ή να ευεργετηθούν οι άνθρωποι αυτοί και να έχουν τις ίδιες απολαβές, που έχουν οι άλλοι ολυμπιονίκες. 
Και τίθεται το ερώτημα: Γιατί αυτή η κατάσταση; Γιατί δηλαδή υπάρχει αυτός ο διαχωρισμός ανάμεσα στις κατηγορίες των ΑΜΕΑ, παραδείγματος χάρη που εξισώθηκαν σήμερα των άλλων κατηγοριών, με αυτούς οι οποίοι πραγματικά παρά την κατάσταση στην οποίαν βρίσκονται συναγωνίζονται με ομοίους τους και φέρνουν στην Ελλάδα μετάλλια; Δεν είναι Ολυμπιονίκες αυτοί; Γιατί αυτός ο διαχωρισμός;
Πρέπει εδώ να δείτε ότι μια συμπλήρωση στο άρθρο 19 στην παράγραφο 34, που μπορεί να μπει και που ζητάει ο σύλλογός τους και η ομοσπονδία τους είναι απαραίτητη. Και θα σας τη διαβάσω, αν διαφωνείτε να το πείτε: "Ειδικά για την κατηγορία των ΑΜΕΑ-κωφών οι παροχές του παρόντος άρθρου χορηγούνται και στους αθλητές που σημειώνουν μια τουλάχιστον από τις διακρίσεις της παραγράφου 2 του παρόντος άρθρου σε αγωνίσματα ατομικών αθλημάτων ή ομαδικά αθλήματα που περιλαμβάνονται στο εκάστοτε ισχύον πρόγραμμα της διεθνούς επιτροπής αθλητισμού κωφών". 
ΠΡΟΕΔΡΕΥΩΝ (Κωνσταντίνος Γείτονας): Έχουν κατατεθεί και τροπολογίες γι' αυτό το θέμα.
ΝΙΚΟΛΑΟΣ ΓΚΑΤΖΗΣ: Το αναφέρω για να γραφτεί και στα Πρακτικά. Εδώ, κύριοι Βουλευτές, θα πει περισσότερο για τα θέματα του πολιτισμού ο σύντροφός μου Βουλευτής κ. Χουρμουζιάδης. 
Και έρχομαι στο άρθρο 20: Θέλω να θέσω ορισμένα προβλήματα που υπάρχουν, κύριοι Βουλευτές. Κατ' αρχάς τι γίνεται με τους εργαζόμενους αυτούς. Υπάρχουν σήμερα εξίμισι χιλιάδες εργαζόμενοι, έκτακτο προσωπικό με διάφορες συμβάσεις και που με αυτές τις προσλήψεις δεν ξέρουμε τι θα γίνει. Παραδείγματος χάρη, το επιστημονικό προσωπικό: Θα ληφθεί μέριμνα ούτως ώστε, εφόσον έχουν περάσει το τριακοστό πέμπτο έτος της ηλικίας τους και δουλεύουν δέκα με δώδεκα χρόνια εκεί και δεν έχουν γίνει μόνιμοι, βρίσκονται έκτακτοι και όμηροι κάθε φορά κάθε κυβέρνησης, θα μπορέσει να αποτελέσει τεκμήριο η προϋπηρεσία, παραδείγματος χάρη; Γιατί έχουν περισσότερη τεχνογνωσία και επιστημονική επιμόρφωση και ανάπτυξη στο αντικείμενο που ασχολούνται, έχουν εξειδικευτεί και με την έλλειψη αυτών των ανθρώπων που εργάζονται και με την αντικατάστασή τους με άλλους, αν πάμε στις προσλήψεις μέσω του νόμου Πεπονή, του 2190, οι άνθρωποι αυτοί θα βρεθούν απέξω. Επομένως πρέπει να βρεθεί ειδική μέριμνα, ούτως ώστε η προϋπηρεσία να αποτελεί θετικό τεκμήριο πρόσληψής τους και όχι να μετρά εις βάρος τους το ότι πέρασαν το τριακοστό πέμπτο 35ο έτος της ηλικίας τους. Εδώ χρειάζεται ειδική μεταχείριση.
Υπάρχουν όμως και διάφορες άλλες κατηγορίες ανθρώπων πέρα από τους αρχαιολόγους, μηχανικούς, αρχιτέκτονες. Υπάρχουν και άλλες ειδικότητες, όπως είναι οι ειδικότητες των συντηρητών, όπως είναι οι ειδικότητες τεχνιτών, οι οποίοι βρίσκονται κι αυτοί σ' αυτήν την κατάσταση. Πρέπει, λοιπόν, να φροντίσετε για όλους αυτούς. Υπάρχει αυτήν τη στιγμή μια ιδιαιτερότητα και με οξύτητα αντιμετωπίζεται από τους εργαζόμενους του Ταμείου Αρχαιολογικών Πόρων. Βρίσκονται σε κυλιόμενες σαρανταοκτάωρες απεργίες και ζητάνε να μην ισχύσει η διάταξη που προβλέπει για το χώρο τους τη μεταφορά των οργανικών θέσεων μια κι έχουν αποκτήσει εκεί μια πολύτιμη εμπειρία. Αποτελεί ουσιαστικά το τεχνικό προσωπικό του Ταμείου Αρχαιολογικών Πόρων και Απαλλοτριώσεων και ζητάνε παράλληλα και την εξίσωση της αμοιβής τους με άλλες παρόμοιες υπηρεσίες του κλάδου τους. 
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Μας κατατέθηκε μια τροπολογία, η οποία αποτέλεσε άρθρο του νομοσχεδίου. Είναι αυτή για τη διαιτησία. 
Εδώ θα ήθελα να κάνω ορισμένες παρατηρήσεις πριν μπω στις προτάσεις μας. Όλη σήμερα η διάρθρωση που προβλέπει η διαιτησία, όλη η εξουσία, οτιδήποτε δηλαδή συμβαίνει στη διαιτησία μεταβιβάζεται στην ΕΠΟ. Η διαιτησία, η ομοσπονδία της διαιτησίας γνώμη δεν έχει. Σαν παρατηρητής μπορεί να συμμετέχει σε όλα τα όργανα που αποφασίζουν για τη διαιτησία. Η καινούρια ΚΕΔ που ήταν ενδεκαμελής γίνεται τριμελής.
ΠΡΟΕΔΡΕΥΩΝ (Κωνσταντίνος Γείτονας): Συντομεύετε παρακαλώ, κύριε Γκατζή.
ΝΙΚΟΛΑΟΣ ΓΚΑΤΖΗΣ: Είπε ο κύριος Πρόεδρος ότι θα μας δώσει λίγο χρόνο. Ελάτε να μιλήσετε εσείς για δέκα άρθρα, κύριε Πρόεδρε, και τέτοια άρθρα!
ΠΡΟΕΔΡΕΥΩΝ (Κωνσταντίνος Γείτονας): Κι εγώ όποτε είμαι στα έδρανα έχω υποστεί αυτήν τη δαμόκλειο σπάθη του Κανονισμού. Τι να κάνουμε; Εμείς τον έχουμε ψηφίσει.
ΝΙΚΟΛΑΟΣ ΓΚΑΤΖΗΣ: Ο κύριος Πρόεδρος είπε ότι θα μας δώσει όσο χρόνο χρειαζόμαστε. Εσείς υπολογίζετε ότι χρειαζόμαστε μόνο πέντε λεπτά επιπλέον; 
ΠΡΟΕΔΡΕΥΩΝ (Κωνσταντίνος Γείτονας): Κρίνω και από το πόσο χρόνο κατανάλωσαν οι προηγούμενοι εισηγητές.
ΝΙΚΟΛΑΟΣ ΓΚΑΤΖΗΣ: Ο εισηγητής της Πλειοψηφίας...
ΠΡΟΕΔΡΕΥΩΝ (Κωνσταντίνος Γείτονας): Εντάξει, δεν σας εμποδίζω. Συνεχίστε. Παράκληση υποβάλλω, έκκληση κάνω.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. Το ξέρω. 
Κύριοι Βουλευτές, ξέρουμε ότι σήμερα η ΚΕΔ ήταν ενδεκαμελής. Σήμερα γίνεται τριμελής. Από ποιους ορίζεται; Από την ΕΠΟ. Υπάρχει η επιτροπή ορισμού διαιτητών. Από ποιους ορίζεται; Από την ΕΠΟ. Και η νέα πειθαρχική που γίνεται από ποιους ορίζεται τριμελής; Από την ΕΠΟ. Υπάρχει η επιτροπή εφέσεων, η οποία έτσι όπως φαίνεται δεν ξέρω αν θα λειτουργήσει. Από ποιους ορίζεται; Από την ΕΠΟ. Όπως και η επιτροπή ορισμού παρατηρητών, διαιτητών κλπ. Όλα ορίζονται από την ΕΠΟ. Και για τον κανονισμό ακόμα λειτουργίας της ομοσπονδίας των διαιτητών αποφασίζει η ΕΠΟ. 
Αν δεν έχουμε μια αυτοτέλεια της διαιτησίας, είναι δυνατό να μιλάμε σήμερα για ένα νομοσχέδιο που αφορά στη διαιτησία; Είναι δυνατόν σήμερα να τα ρίχνουμε όλα στη διαιτησία και να λέμε ότι φταίει η διαιτησία χωρίς να βλέπουμε ότι ο ελεγχόμενος από τη διαιτησία τελικά παραγοντισμός επιβάλλεται από τους ΠΑΕάρχες μέσω της ΕΠΟ; Γιατί οι ΠΑΕάρχες είναι αυτοί που ελέγχουν την ΕΠΟ. Είναι δυνατόν να έχουμε ανεξάρτητη τελικά διαιτησία; 
Εδώ, κύριοι Βουλευτές, καταργείται το δημοκρατικό δικαίωμα, ή, αν θέλετε, καταργείται η δημοκρατία στο χώρο του ερασιτεχνικού κυρίως ποδοσφαίρου. Από κει ξεκινάει η εκλογή των οργάνων και καταλήγει να εκλέγει την ΕΠΟ και η ΕΠΟ τη διαιτησία, όταν τα ερασιτεχνικά σωματεία είναι ελεγχόμενα και εννοώ ελεγχόμενα οικονομικά. 
Έχω διαβάσει αυτές τις μέρες ότι ορισμένοι, και Βουλευτές, μοιράζουν εκατομμύρια σε ομαδούλες. Εντάξει, αλλά με τις άλλες ομάδες τι γίνεται που δεν έχουν ή εν πάση περιπτώσει δεν πρόσκειται ο Πρόεδρος και οι άλλοι στο κυβερνών κόμμα; Δεν θα πρέπει να πάρουν; Θα πρέπει να μείνουν στην επιδότηση, η οποία -προσέξτε- δίνεται επιλεκτικά. Αλλού δίνεται και το 2001, παραδείγματος χάρη βλέπε τα σωματεία της Πάτρας, αλλού που έχουν πάρει και προκαταβολή για το επόμενο έχουν να πάρουν εδώ και τρία χρόνια την επιχορήγηση.
Καταλαβαίνετε, λοιπόν, τι γίνεται, πώς γίνεται ο έλεγχος στα πρωτοβάθμια σωματεία, στις ΕΠΣ, οι οποίες εκλέγουν τις ΕΠΣ, οι ΕΠΣ βγάζουν τους αντιπροσώπους και εκλέγουν την ΕΠΟ και πώς γίνεται όλη η διαδικασία και στο χώρο των διαιτητών. 
Εμείς, λοιπόν, λέμε ότι εάν δεν υπάρχει εκδημοκρατισμός, εάν δεν υπάρχει εξυγίανση, εάν δεν υπάρχει οικονομική επάρκεια ενίσχυσης των ερασιτεχνικών κυρίως σωματείων, ανεξαρτησία της δικαιοσύνης, η σαπίλα που υπάρχει σ' αυτό το σημείο δεν πρόκειται ποτέ να εξαλειφθεί γιατί οι παράγοντες θα παίζουν το παιχνίδι τους.
Εδώ όμως θα ήθελα να πω ότι δεν μπορούμε να τα μηδενίσουμε όλα, κύριε Υπουργέ. Έχουμε μια ουσιαστική βελτίωση στη διαιτησία. Δεν είναι τυχαίο ότι έχουμε εκπροσώπους στη ΦΙΦΑ, δεν είναι τυχαίο ότι είμαστε έκτοι από τις πενήντα μία ομοσπονδίες που υπάρχουν στον κόσμο αναγνωρισμένες και σημαντικές, δεν είναι τυχαίο ότι διαιτητές μας διαιτητεύουν διεθνή αθλητικά παιχνίδια. Αυτή είναι μια πρόοδος και πρέπει να το αναγνωρίσουμε. Το ότι υπάρχει σαπίλα, παραγοντισμός κλπ. αυτό πρέπει να αντιμετωπίσουμε θεσμικά και όχι να τα μεταφέρουμε όλα στον παραγοντισμό.
Γιατί μέσω της ΕΠΟ, τι θα συμβεί; Αφού ελέγχουν οι πελάτες την ΕΠΟ, ποιος εξασφαλίζει ότι θα έχουμε ανεξάρτητη διαιτησία; 
Ξέρετε τι ισχύει σήμερα; Σε ένα σωματείο, ομοσπονδία κλπ., όποιος πάρει το 70% και δεν πάρει το άλλο ψηφοδέλτιο, το 20%, παίρνει όλη τη διοίκηση. Απλή αναλογική, λοιπόν, και να εκλέγονται...
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κύριε Γκατζή.
ΝΙΚΟΛΑΟΣ ΓΚΑΤΖΗΣ: Πρέπει να δώσετε κάποια ανοχή, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Καταναλώσατε 26΄, κύριε Γκατζή. Έχετε και δευτερολογία. Θα έχετε και άνεση στη δευτερολογία σας, για να αναπτυχθεί και ο αντίλογος. Λόγος και αντίλογος είναι η βάση του κοινοβουλευτικού διαλόγου!
ΝΙΚΟΛΑΟΣ ΓΚΑΤΖΗΣ: Όχι μισός λόγος και ολόκληρος αντίλογος όμως, κύριε Πρόεδρε!
ΠΡΟΕΔΡΕΥΩΝ (Κωνσταντίνος Γείτονας): Ο Επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης έχει το λόγο.
Κύριε Πρόεδρε, θα σας δώσω δεκαπέντε λεπτά που δικαιούσθε, αλλά αν μπορείτε να διευκολύνετε λίγο με το χρόνο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Παρακολουθώ με όσο μπορώ περισσότερη προσοχή τη συζήτηση, δεν προτίθεμαι όμως σήμερα τουλάχιστον να μιλήσω για το μεγάλο πρόβλημα των Ολυμπιακών Αγώνων. 
Θα ήθελα απλώς να επισημάνω ότι είναι δυσάρεστο το γεγονός για τη χώρα, ότι το σημερινό νομοσχέδιο βάλλεται και βάλλεται τόσο δικαίως από το σύνολο της Αντιπολίτευσης. Είναι ένα θέμα στο οποίο βασικά είμαστε όλοι σύμφωνοι. Και έπρεπε να έχει αυτές τις βαρύτατες αδυναμίες, που έχει αυτό το νομοσχέδιο, για να προκαλέσει αυτή την οξύτατη αντίδραση του συνόλου της Αντιπολίτευσης μετά λόγου.
Αντιλαμβάνομαι, κύριε Πρόεδρε, ότι ο πνιγμένος από τα μαλλιά πιάνεται και ότι τώρα είναι μια ύστατη προσπάθεια της Κυβέρνησης να αναμαζέψει τα ασυμμάζευτα, με την ελπίδα -και ευχόμαστε να το πετύχει- να καταφέρει να είναι έτοιμη όταν θα έλθει η ώρα των Ολυμπιακών Αγώνων.
Έχει δίκιο ο κύριος Υπουργός όταν επισημαίνει ότι το πρόβλημα δεν είναι μόνο τα έργα, είναι και πολλές άλλες παράμετροι που είναι δυσκολότατες και καλά έκανε και τις θύμισε.
Εγώ θα του πω απλώς ότι και τα έργα, κύριε Υπουργέ, δεν πάνε καλά! Και τα μεν αθλητικά έργα λίγο πολύ θα μπορούσε κανείς να ελπίσει, αλλά τα έργα αρμοδιότητος ΥΠΕΧΩΔΕ, εγώ τουλάχιστον δεν μπορώ να δω πώς αυτά μπορούν να είναι τελειωμένα στην ώρα τους. 
Και επειδή συμβαίνει να τα παρακολουθώ από πολύ κοντά, έστω και αν δεν είμαι διατεθειμένος αυτήν την ώρα να μιλήσω, θα ήθελα απλώς να επισημάνω στον κύριο Υπουργό ότι το Ολυμπιακό Χωριό, που είναι ένα έργο το οποίο ξεκίνησε με αίσιους οιωνούς και με καλές προϋποθέσεις, δύο ή δυόμισι μήνες, τώρα έχει σταματήσει τελείως για γραφειοκρατικές, ανόητες διαδικασίες. Έτσι δεν τελειώνει. Έτσι δεν θα πάμε στο τέρμα. Και πρέπει να πάμε. Διότι βεβαίως καλές είναι και οι μακέτες, καλά είναι και τα πολυτελή φυλλάδια, με τη βοήθεια των διαπλεκομένων και των ΜΜΕ μπορεί να ξεγελιέται ένα κομμάτι του ελληνικού λαού, αλλά, δυστυχώς, εδώ έχουμε το μειονέκτημα ότι μετρούν οι ξένοι. Έχει δίκιο ο Πρωθυπουργός όταν λέει ότι αυτοί δεν ενδιαφέρονται παρά μόνο για τον έγκαιρο τερματισμό των έργων. Βέβαια γι' αυτό ενδιαφέρονται. Ολυμπιακοί Αγώνες θέλουν να γίνουν οι άνθρωποι. Και είναι σοβαροί οι άνθρωποι!
Δεν θα πω τίποτε άλλο, κύριε Πρόεδρε. Αλλά θα ήθελα μόνο να μου επιτρέψετε να θίξω δύο επιμέρους θέματα που συνδέονται με το νομοσχέδιο.
Το ένα είναι το θέμα των γκαράζ. Έχουμε πρόβλημα κυκλοφορίας και πρόβλημα στάθμευσης στην Αθήνα τραγικό. Και βέβαια ενδιαφέρει και τους Ολυμπιακούς Αγώνες, γιατί θα γίνει ακόμα τραγικότερο εκείνη την εποχή. Έχει κακοτυχήσει τραγικά αυτό το θέμα τα χρόνια που πέρασαν. Δεν έγινε καμία απολύτως προσπάθεια να γίνουν γκαράζ. Έχουμε και την αντιδικία μεταξύ κράτους και δήμων. 
Ο Δήμαρχος Αθηναίων Δημήτρης Αβραμόπουλος είπε δημόσια, αλλά και σε μένα, ότι τον εμπόδισε ο κ. Λαλιώτης να φτιάξει έστω και ένα γκαράζ στην Αθήνα.


Τώρα ετοιμαζόμαστε, λέει, να φτιάξουμε μαζεμένα γκαράζ. Ποιος δεν το θέλει; Αλλά θα λύσουν αυτά τα γκαράζ το πρόβλημα; 
Κύριε Πρόεδρε, εσείς που συμβαίνει να είσθε και τεχνικός και τα καταλαβαίνετε, θα σας πω κάτι πολύ απλό. Θέλω να τα ακούσει και η Βουλή. Το πρόβλημα των γκαράζ δεν λύεται, κύριε Υπουργέ, εάν δεν επιβληθεί ότι σε κάθε καινούρια κατασκευή, θα κατασκευάζεται υποχρεωτικώς ο αναγκαίος χώρος για τη στάθμευση των αυτοκινήτων, τα οποία θα συνοδεύουν την οικοδομή αυτή. Ο κ. Μάνος που παρίσταται, μαζί με μένα τότε -εγώ ήμουν Υπουργός Συντονισμού- είχε την ευκαιρία να κάνει τον πρώτο νόμο, ο οποίος το επέβαλε. Και δεν αναφέρομαι μόνο στην Αθήνα, κύριε Πρόεδρε. Διότι σήμερα πρόβλημα σταθμεύσεως χειρότερο από την Αθήνα, έχουν μικρά ελληνικά χωριά. Και όταν τότε είπαμε ότι θα επιβάλουμε την υποχρέωση αυτή και στα χωριά, περίπου μας κορόϊδεψαν, ειρωνικά μας αντιμετώπισαν. Αυτός ο νόμος δεν εφαρμόζεται, διότι υπάρχει διέξοδος. Διότι επιτρέπεται, αντί να κάνεις το γκαράζ, που ο νόμος επιβάλλει, να δώσεις ορισμένα χρήματα ασήμαντα σε ένα ταμείο και τα χρήματα αυτά ο Θεός γνωρίζει πού χρησιμοποιούνται. Αλλά εν πάση περιπτώσει, πάρετε επιτέλους την απόφαση, συνεννοηθείτε με τον κ. Λαλιώτη, κύριε Υπουργέ, φέρτε μία διάταξη, καταργήσετε τη διαφυγή και τουλάχιστον μπορούμε να ελπίζουμε ότι σε λογικό χρόνο μπορεί να ανακουφιστεί η Αθήνα από στάθμευση. Όταν έχετε εκατοντάδες χιλιάδες αυτοκίνητα που θα έρθουν στην Αθήνα και στη Θεσσαλονίκη και σε αυτές τις πόλεις, για τις οποίες μιλάτε, τι θα σας κάνουν και δέκα χιλιάδες (10.000) και είκοσι χιλιάδες (20.000) θέσεις γκαράζ και αν ακόμα τα κατασκευάσετε; 
Κάνω άλλη μία φορά την έκκληση, το έχω πει εκατό χιλιάδες φορές -φωνή βοώντος εν τη ερήμω. Γνωρίζω, κύριε Υπουργέ, ότι είναι ισχυρά τα συμφέροντα, τα οποία αντιτίθενται προς αυτήν την πρόταση, την οποία κάνω. Και κατ΄ εξοχήν τον τελευταίο καιρό είναι πολύ ισχυρά, ισχυρότερα παρά ποτέ, τα συμφέροντα αυτού του κλάδου. Αλλά θέλω να ελπίζω ότι κάποτε το ΠΑΣΟΚ μπορεί να αποφασίσει να πάει και εναντίον των οικονομικών συμφερόντων. Δεν είναι εξ ορισμού αδύνατο να συμβεί αυτό.
Το δεύτερο θέμα το οποίο θέλω να θίξω και το έχω στην καρδιά μου, είναι το θέμα του αεροδρομίου, το οποίο συνδέεται και με το νομοσχέδιό σας.
Κύριε Πρόεδρε, όταν εμείς -ο κ. Τζανετάκης ήταν αρμόδιος τότε- προχωρούσαμε στο αεροδρόμιο, είχαμε την πρόβλεψη να φωνάξουμε τη "Σάλμον Μπράδερς" και να της αναθέσουμε μια προμελέτη, τι να τον κάνουμε το χώρο αυτόν του αεροδρομίου. Με βάση ορισμένες ανάλογες περιπτώσεις στις μεγάλες ευρωπαϊκές πρωτεύουσες, στο Λονδίνο, στη Γαλλία, και δεν θυμάμαι σε ποια άλλη πόλη, πράγματι μας είχαν δώσει ένα σχέδιο, πρώτο σχέδιο, αλλά ένα σχέδιο υπήρχε από τότε, πριν πέσει η Κυβέρνηση. Δεν εύρισκε σε ποιον να το δώσει ο κ. Τζανετάκης, τελικά το πήρε κάποιος από την καινούρια κυβέρνηση. Θυμήθηκε ο κ. Σημίτης ότι υπάρχει πρόβλημα, όταν πια είχε λειτουργήσει το καινούριο αεροδρόμιο; Και εξήγγειλε μεν μεγαλοπρεπώς ότι θα κάνει το μητροπολιτικό πάρκο, πλην όμως, είναι βέβαιο, με την πορεία που ακολουθούμε, δοθέντος ότι έμειναν και ορισμένες εγκαταστάσεις που δεν φεύγουν και προστίθενται καθημερινά, είναι βέβαιο ότι θα γίνει κουρελού το αεροδρόμιο. Και τελικά, όποιος προλάβει θα αρπάξει και από ένα κομμάτι. Είναι έγκλημα, κύριε Πρόεδρε, να συμβεί αυτό.
Εγώ δεν είμαι της άποψης ότι πρέπει να γίνει ένα μητροπολιτικό πάρκο έξι χιλιάδων (6.000) στρεμμάτων. Αυτό δεν το χρειάζεται η Αθήνα και είναι τελείως αντίθετο προς τα συμφέροντά της. Το Χάϊντ Παρκ του Λονδίνου έχει δύο χιλιάδες (2.000) στρέμματα. Δεν μπορεί να αποκτήσουμε εμείς ένα ολόκληρο δάσος στη μέση της Αθήνας. Αλλά πρέπει, αναντιρρήτως, να χρησιμοποιηθεί αυτή η ευκαιρία, για να λύσουμε το μέγα πρόβλημα του πρασίνου σε όλη τη μείζονα περιοχή των Αθηνών. Έχει γίνει και από άλλες πλευρές, σε γενικές γραμμές, η πρόταση. Η Κυβέρνηση πρέπει να τη μελετήσει: Να μαζέψουμε χρήματα από αξιοποίηση ενός κομματιού. Μας περισσεύει τεράστιος χώρος για πράσινο, αν σκεφθείτε ότι ο Εθνικός Κήπος έχει εκατόν πενήντα (150) στρέμματα, αμφιβάλλω αν τα έχει.
Έτσι καταλαβαίνουμε τη σύγκριση, τη στάθμη μεγέθους.
ΣΤΕΦΑΝΟΣ ΜΑΝΟΣ: Ενενήντα μόνο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ενενήντα μόνο; Ακόμα περισσότερο.
Έχουμε τη δυνατότητα να μαζέψουμε χρήματα για να κάνουμε τι, κύριε Υπουργέ; Να απαλλοτριώσουμε τα λίγα κομμάτια της Αθήνας που ακόμα μπορούν να απαλλοτριωθούν και τα οποία χτίζονται με ταχύτατους ρυθμούς στις υποβαθμισμένες περιοχές των Αθηνών, στα Κάτω Πατήσια εκεί όπου είναι χτισμένη πυκνά η Αθήνα δυστυχώς και να δημιουργήσουμε πράσινο. Διότι έχουμε την κατάρα να ανεβάζουμε διαρκώς το συντελεστή δόμησης για να φαινόμαστε ευχάριστοι.
Τον τελευταίο καιρό, κύριε Πρόεδρε, στην Αθήνα, βοηθούσης και της αλλαγής του κλίματος, η Αθήνα πάει να γίνει ακατοίκητη, διότι διαρκώς και περισσότερο χρησιμοποιούνται κλιματιστικά σε ευρύτατη έκταση και ορισμένες φορές όσοι κυκλοφορούν στην Αθήνα σε αυτές τις γειτονιές αισθάνονται ότι θα πάθουν ασφυξία, διότι τη θερμότητα τη βγάζει προς τα έξω όπου υπάρχουν στενοί δρόμοι και δεν υπάρχει ανοιχτός χώρος και δεν φυσάει άνεμος, δημιουργείται όντως στην Αθήνα μία κατάσταση τραγική.
Ο κύριος Υφυπουργός Περιβάλλοντος ασχολήθηκε με το θέμα. Όλοι λέμε μεγάλες κουβέντες. Κάτι πρακτικό δεν μπορεί να γίνει κάποτε και σε αυτήν τη χώρα;
Εγώ κάνω έκκληση, κύριε Πρόεδρε. Φυλάξτε το χώρο αυτό για να βοηθήσουμε την ανάπλαση της Αθήνας με τη δημιουργία χώρων πρασίνου στην Αθήνα. Ο κ. Μάνος με το κόμμα του έχει και μία άλλη ενδιαφέρουσα πρόταση. Να καθίσουμε διακομματικά να το κουβεντιάσουμε. Αλλά μην το δώσετε από εδώ και από εκεί, μην το σπαταλήσετε το αεροδρόμιο από τώρα. Αυτός είναι ο λόγος για τον οποίο ζήτησα, κύριε Πρόεδρε, το λόγο και θέλω να ελπίζω ότι και η Βουλή, αλλά και η Κυβέρνηση τουλάχιστον σε αυτό το θέμα θα δείξει ευαισθησία. 
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Πρόεδρε.
Το λόγο έχει ο Υπουργός Πολιτισμού ο κ. Βενιζέλος.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λυπάμαι, κύριε Πρόεδρε, γιατί είμαι υποχρεωμένος να αποχωρήσω. Θα ακούσω, όμως, πρώτα τον κύριο Υπουργό.
ΠΡΟΕΔΡΕΥΩΝ (Κωνσταντίνος Γείτονας): Το είχατε άλλωστε πει από πριν, κύριε Πρόεδρε.
Ορίστε, κύριε Υπουργέ. 
Κύριε Υπουργέ, θα κάνετε ομιλία ή παρέμβαση;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όχι, κύριε Πρόεδρε, θα κάνω μία σύντομη παρέμβαση στα όσα είπε ο κ. Μητσοτάκης, ο οποίος πρέπει να φύγει για το πολιτικό συμβούλιο της Νέας Δημοκρατίας.
Επαναλαμβάνω για πολλοστή φορά ότι η Βουλή έχει στα χέρια της τον πλήρη κατάλογο των ολυμπιακών έργων με αναφορά στο χρονοδιάγραμμά τους, με ενδεικτικά σημεία και την έναρξη και τη λήξη του έργου σύμφωνα με τις υποχρεώσεις που έχουμε αναλάβει από τη σύμβαση διοργάνωσης των Ολυμπιακών Αγώνων.
Στο Ολυμπιακό Χωριό πράγματι υπήρξε μία εμπλοκή, διότι η διαπραγμάτευση με τους αναδόχους είναι μία διαπραγμάτευση διαρκής και σκληρή και πρέπει να προστατεύεται το δημόσιο συμφέρον, ιδίως όταν πρόκειται να κατασκευαστούν δυόμισι χιλιάδες (2.500) εργατικές κατοικίες, οι οποίες μετά το πέρας των Ολυμπιακών Αγώνων θα διατεθούν σε δικαιούχους του Οργανισμού Εργατικής Κατοικίας. 
Όμως, τα ζητήματα λύθηκαν, τα εργοτάξια λειτουργούν, τα έργα προχωρούν. Βρίσκονται σε εξέλιξη και θα είμαστε απολύτως συνεπής ως προς το χρονοδιάγραμμα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μέχρι χθες δεν λειτουργούσαν. Εάν λειτουργούν σήμερα, αλλάζει.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Έως χθες λειτουργούσαν από τους τέσσερις ομίλους τα δύο εργοτάξια πλήρως, τα δύο κατά το ένα μέρος και ελπίζω ότι από σήμερα θα λειτουργούν και τα τέσσερα εργοτάξια πλήρως.
Έρχομαι τώρα στα έργα του ΥΠΕΧΩΔΕ. Το ΥΠΕΧΩΔΕ κάποια στιγμή πριν από αρκετούς μήνες, πριν από την επάνοδό μου στο Υπουργείο Πολιτισμού ανέλαβε να προωθήσει ορισμένα έργα αθλητικών υποδομών. 
Είχαμε πρόσφατα την ευκαιρία, στην τελευταία συνεδρίαση της διυπουργικής επιτροπής, να κάνουμε μία αναλυτική επισκόπηση. Τα θέματα των εγκαταστάσεων στο Γουδί είναι πολύ μικρά. Οι εγκαταστάσεις είναι ηπιότατες. Τα έργα θα προχωρήσουν και θα είναι εμπρόθεσμα έτοιμα. 
Το σύστημα των έργων του Φαλήρου προϋποθέτει μία κοινωνική συναίνεση η οποία προϋποθέτει και τη σύμβαση της Τοπικής Αυτοδιοίκησης και της διοίκησης των δήμων και της αντιπολίτευσης των δήμων. Με κόπο, αλλά νομίζω με επιτυχία ολοκληρώθηκαν αυτές οι διαπραγματεύσεις, ώστε να έχουμε την υποστήριξη των όμορων δήμων και των κατοίκων.
Όλα αυτά είναι χρονοβόρα, αλλά βοηθούν μετά στην ακώλυτη και γρήγορη εξέλιξη των έργων. 
Τα έργα τα οποία θα γίνουν στο Ελληνικό, θα τα αναφέρω τώρα αμέσως σε σχέση με το στρατηγικό σχέδιο του Ελληνικού. 
Όσον αφορά τους χώρους στάθμευσης, κάνουμε με το ολυμπιακό νομοσχέδιο ένα πολύ μεγάλο βήμα. Χωροθετούμε εκατό περίπου χώρους στάθμευσης στην Αθήνα και στη Θεσσαλονίκη. Όταν προσπαθούμε να λύσουμε και άλλα θέματα με αυτά τα ολυμπιακά νομοσχέδια δεχόμαστε κριτική.
Εκ του αντιθέτου τώρα, θα έλεγα αντιφατικά, δεχόμαστε κριτική, όταν αφήνουμε άλλα θέματα για τα καθ' ύλην αντίστοιχα νομοσχέδια. Δεν μπορεί το ολυμπιακό νομοσχέδιο να ρυθμίσει όλα τα θέματα, δηλαδή να λύσει το θέμα των χώρων στάθμευσης με ρυθμίσεις, οι οποίες είναι κατασταλτικού χαρακτήρα. Κάνουμε παρεμβάσεις οι οποίες σχετίζονται έμμεσα με την ολυμπιακή προετοιμασία. 
Για το Ελληνικό τώρα, για να τελειώνουμε με το θέμα αυτό. Όλες οι παρεμβάσεις που γίνονται στο Ελληνικό, οι παρεμβάσεις του Υπουργείου Ανάπτυξης και της εταιρείας Ελληνικά Τουριστικά Ακίνητα, οι παρεμβάσεις των ολυμπιακών έργων κ.λπ. υπακούουν στη λογική του στρατηγικού σχεδίου ανάπτυξης του Ελληνικού, που έχει εκπονήσει ο Οργανισμός "Αθήνα 2004" και η επιστημονική ομάδα υπό τον καθηγητή κ. Βασενχόφεν. Έχουν συζητηθεί τα σχέδια αυτά, έχουν εγκριθεί. Σεβόμαστε αυτό το σχέδιο το οποίο και θα προσλάβει τη μορφή του νόμου του κράτους.
Όταν συζητήσουμε στη Βουλή αυτό το σχέδιο, ευχαρίστως να συζητήσουμε -προκαταλαμβάνω τον Υπουργό ΠΕΧΩΔΕ- και ιδέες αντισταθμιστικής χρήσης της γης.
Πρέπει όμως να σας πω ότι υπάρχουν αντιρρήσεις των όμορων δήμων, υπάρχουν διεκδικήσεις, υπάρχει ένα είδος κοινωνικού κινήματος εκεί, τοπικά. Χρειάζεται μία διαπραγμάτευση και πρέπει να συμφωνήσουμε ότι η οικιστική ανάπτυξη θα είναι εκ των πραγμάτων ήπια, πάρα πολύ περιορισμένη και λελογισμένη στον ευρύτερο χώρο του Ελληνικού. 
Κλείνω με ένα επιμύθιο. Χαίρομαι που τα λέμε όλα αυτά και τώρα και πάλι και πολλές φορές κατά τη διάρκεια της συζήτησης αυτής, γιατί πίσω απ' όλα αυτά κρύβεται ένας κοινός παρανομαστής, μια κοινή πολιτική παραδοχή: Ότι η Ελλάδα ετοιμάζει άψογους, άρτιους και ασφαλείς Ολυμπιακούς Αγώνες, που θα τελεστούν με απόλυτη επιτυχία το καλοκαίρι και το Σεπτέμβριο του 2004 εδώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η Κοινοβουλευτική Εκπρόσωπος του Συνασπισμού της Αριστεράς και της Προόδου, κα. Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Πραγματικά η χθεσινή μας συζήτηση για τα μεγάλα προβλήματα, τα οποία έχει αυτό το νομοσχέδιο και κυρίως στα θέματα που αφορούν τις χωροθετήσεις, τις χρήσεις γης και όλες αυτές τις καταστρατηγήσεις της κείμενης νομοθεσίας, συνεχίζουν και σήμερα στην κατ' άρθρο συζήτηση να μας απασχολούν και να αναδεικνύονται ως πολύ σημαντικά. 
Θα ξεκινήσω, αναφερόμενη στο άρθρο 11, για τα θέματα της επίσπευσης των απαλλοτριώσεων για τις ανάγκες των Ολυμπιακών Αγώνων. Η δυνατότητα κήρυξης αναγκαστικής απαλλοτρίωσης και από τους Ο.Τ.Α., σε συνδυασμό και με την απλοποίηση και τη σύντμηση των διαδικασιών ενέχει σημαντικούς κινδύνους, για αλόγιστη χρήση του δικαιώματος αυτού. 
Όλη αυτή η διάταξη είναι απόρροια του ότι φτάσαμε στα τελευταία τρία χρόνια και έχουμε μπροστά μας ένα μεγάλο μέρος των απαλλοτριώσεων για τις χωροθετήσεις των Ολυμπιακών Αγώνων. Βέβαια θα επαναλάβω και πάλι -το έχουμε πει πολλές φορές- ότι αυτά θα έπρεπε να είχαν γίνει πολύ πιο πριν.
Όσον αφορά τα θέματα των διαφημίσεων στο ν. 2833/2000 είχαμε αντιρρήσεις για κάποιους περιορισμούς που υπάρχουν σ' αυτά τα θέματα, και μάλιστα για ένα πολύ σημαντικό χρονικό διάστημα. 
Εδώ γίνεται κάτι διαφορετικό. Το δημόσιο, στους δικούς του χώρους βέβαια, κατά την κατασκευή και ανάπλασή τους, επιτρέπει τις διαφημίσεις. Με το νομοσχέδιο που είχαμε συζητήσει πριν μερικές ημέρες που αφορούσε κι εκείνο τις εμπορικές διαφημίσεις -αφαιρέθηκε ευτυχώς το "πολιτικών", έμεινε το "κοινωνικών" διαφημίσεων- τελικά οι περιορισμοί μερικές φορές αναφέρονται μόνο στις διαφημίσεις που είναι κοινωνικού χαρακτήρα ή πολιτικού που ενοχλούν και παράλληλα δεν αποδίδουν κέρδος. 
Εμείς έχουμε την άποψη ότι και σε αυτή την περίοδο των Ολυμπιακών Αγώνων ο λαός θα πρέπει να δώσει, με ευπρέπεια βέβαια, τα μηνύματά του. Εδώ αντιμετωπίζεται μόνο το οικονομικό μέρος, το πώς δηλαδή θα εισπράξει η Εταιρεία Ενοποίησης Αρχαιολογικών Χώρων ορισμένα χρήματα από τις ιδιωτικές διαφημίσεις. 
Μουσείο Σύγχρονης Τέχνης. Επιχειρείται η χωροθέτηση του Μουσείου Σύγχρονης Τέχνης στο άλσος Ριζαρείου. Ένα άλσος υπάρχει σε αυτήν την περιοχή, η οποία είναι υπερκορεσμένη, όχι μόνο από κτίρια, αλλά και από μουσεία. Σε όλο τον κόσμο, τα μουσεία έχουν μια διαφορετική χωροταξική κατανομή ώστε να μη συγκεντρώνονται όλες οι δραστηριότητες μαζί γιατί δημιουργείται συμφόρηση. Από την άλλη αυτή η κατανομή παίζει ρόλο, γιατί αναδεικνύει και άλλες περιοχές και δίνει τη δυνατότητα μιας ευκολότερης πρόσβασης και ανάδειξης των μουσείων με ποιο ελεύθερους χώρους, με παράλληλες εκδηλώσεις στις περιοχές αυτές κ.ο.κ. 
Εμείς δεν συμφωνούμε, είμαστε απόλυτα, αρνητικοί με τη χωροθέτηση του Μουσείου Σύγχρονης Τέχνης στο άλσος Ριζαρείου. Θα μπορούσατε να το πάτε σε κάποια άλλη περιοχή. 
Επίσης πολλά ερωτηματικά μας δημιουργεί πώς έγινε η δωρεάν παραχώρηση αυτής της πολύτιμης δημόσιας έκτασης στο Ίδρυμα Γουλανδρή με υπουργική απόφαση. Είναι μία έκταση η οποία στοιχίζει περίπου, κατά τις εκτιμήσεις της Δ.Ο.Υ., 14,5 δισεκατομμύρια. Η υπουργική απόφαση λέει ότι έγινε υπέρ του δημοσίου συμφέροντος. Εμείς έχουμε πολλές επιφυλάξεις, εάν αυτό πράγματι είναι υπέρ του δημοσίου συμφέροντος. 
ΣΤΕΦΑΝΟΣ ΜΑΝΟΣ: Επιφυλάξεις; Είναι κατάφωρα εναντίον του δημοσίου συμφέροντος. 
ΠΡΟΕΔΡΕΥΩΝ (Κωνσταντίνος Γείτονας): Κύριε Μάνο, είστε εγγεγραμμένος και θα πείτε τις απόψεις σας όταν θα πάρετε το λόγο. Αφήστε την κα. Ξηροτύρη να εκφράσει τις δικές της απόψεις. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Έχετε δίκιο, κύριε Μάνο. Για αυτό το νομοσχέδιο συνεχώς εδώ έχουμε, θα έλεγα, κραυγές αγωνίας. Προσπάθησα σήμερα να είμαι πιο ήπια. Είναι όντως προκλητική η παραχώρηση και η χωροθέτηση. 
Όσον αφορά την επέκταση του Μουσείου Αλεξάνδρου Σούτσου, να αναφέρω ότι είναι μια σημαντική επέκταση, που επιβαρύνει και άλλο την περιοχή. Το Μουσείο Σύγχρονης Τέχνης με τη χωροθέτηση που πάτε να κάνετε στο άλσος Ριζαρίου, σε συνδυασμό με την καθ' ύψος επέκταση της Εθνικής Πινακοθήκης -όλα αυτά συνεπάγονται τη συγκέντρωση όλων των δραστηριοτήτων στην περιοχή- νομίζουμε ότι δεν είναι ό,τι πιο χρήσιμο αυτήν τη στιγμή. 
Όσον αφορά τον υπόγειο σταθμό στο Ζάππειο, και αυτό μας βρίσκει αντίθετους. Η κατασκευή ενός υπόγειου σταθμού θέλει ένα σωρό επιφανειακά έργα τα οποία θα επιφέρουν πράγματι σημαντική επιβάρυνση και περιβαλλοντική και οικοδομική στην περιοχή του Ζαππείου. 
Από την άλλη πλευρά, δεν είναι τόσο απλό να μας λέτε ότι όλη η Αθήνα είναι γεμάτη με αρχαιολογικούς χώρους και άρα και εδώ θα αντιμετωπίσουμε τις αρχαιότητες. Σε αυτήν την περιοχή οι αρχαιότητες είναι πάρα πολλές και δεν τίθεται κανένα θέμα να κάνει κανείς υποχώρηση για οποιοδήποτε έργο έναντι αυτών των πολύ σημαντικών αρχαιοτήτων. Θα μπείτε σε μία περιπέτεια, θα ταλαιπωρείτε την περιοχή επί σειρά ετών και το γκαράζ δεν θα έχει γίνει. Να αναφέρω ένα πιο απλό παράδειγμα: Ο αγωγός ύδρευσης που παρά τις αντιδράσεις μας, περνά το 2001 από την Αγίου Δημητρίου στη Θεσσαλονίκη. 
Σας είχαμε πει από την Αγίου Δημητρίου τον αγωγό ύδρευσης. Χάθηκε να πληρώσετε κάτι παραπάνω παρά να έχετε εμπλακεί τώρα με μια σειρά αρχαίων και δεν μπορείτε να τελειώσετε ούτε τον αγωγό;
Στο άρθρο 15 υπάρχει το θέμα της ρύθμισης των χρεών των ομάδων του μπάσκετ. Αφορά κατά κύριο λόγο τις ομάδες του ΑΡΗ και του ΠΑΟΚ στη Θεσσαλονίκη. Θα πούμε και εμείς με την σειρά μας ότι εδώ που φθάσαμε έχει και τις ευθύνες του το δημόσιο για το πώς λειτουργούν τελικά αυτές οι ανώνυμες εταιρείες, αυτοί οι μέτοχοι οι περιβόητοι και που οδηγούν αυτές τις ομάδες. Οδήγησαν πράγματι τον ΑΡΗ και τον ΠΑΟΚ σε μια κατάσταση, αυτές τις ομάδες που προσέφεραν στην Περιφέρεια και στην ιστορία του μπάσκετ ...
ΠΡΟΕΔΡΕΥΩΝ (Κωνσταντίνος Γείτονας): Κυρία Ξηροτύρη, μάθαμε και τον όρο "μεγαλομέτοχοι" . Εγώ το άκουγα τώρα τελευταία συχνά αυτό, όταν "κακοφόρμιζαν" οι εταρείες. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Μεγαλομέτοχοι ή Μεγαλωμένη; 
ΠΡΟΕΔΡΕΥΩΝ (Κωνσταντίνος Γείτονας): Ναι, "μεγαλομέτοχοι" για να μην πω το πραγματικό τους όνομα... 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Γιατί εγώ δεν θα έλεγα ότι ήμουν μεγαλωμένη με τον ΑΡΗ, αλλά τα παιδιά μου πραγματικά μεγάλωσαν με αυτές τις ομάδες, τουλάχιστον με το μπάσκετ θα έλεγα και την προσφορά που έχουν . Εδώ υπάρχει πραγματικά ένας προβληματισμός, ότι θα πρέπει να βρεθεί αυτή η ρύθμιση, η οποία να δίνει κάποια δυνατότητα σε αυτές τις ομάδες να διασωθούν για να μην φθάσουν στην τέταρτη κατηγορία και μετά από δέκα - δεκαπέντε χρόνια καταφέρνουν πάλι να φθάσουν εκεί που κανονικά θα έπρεπε να είναι . 
Θεωρώ ότι μετά από τις συμπληρώσεις που έχουν γίνει, και κάποιες άλλες που ίσως απαιτούνται , η διασφάλιση του χρόνου λήξης αυτής της διαδικασίας. Θα μπορούσε αυτή η ρύθμιση να υπάρξει με κύριο όμως μέλημα ότι τα συμφέροντα τα δημοσίου δεν θα θιχτούν.
Όσον αφορά το άρθρο 18, έχουμε αντίρρηση στο ότι αυτές οι πέντε ομοσπονδίες που είχατε θεσμοθετήσει με τον προηγούμενο νόμο για τους αθλητές με ειδικές ανάγκες, δεν είναι δυνατόν αυτήν τη στιγμή να συγχωνευθούν σε μια ομοσπονδία. Υπάρχει πράγματι ο κίνδυνος, όπως είπαν και άλλοι συνάδελφοι, ότι αυτή η ομοσπονδία θα έχει κάθε φορά αυτήν τη κομματική χειραγώγηση και εδώ σε αυτό τον ιδιαίτερα ευαίσθητο χώρο δεν μπορούμε να διακινδυνεύσουμε τέτοια πράγματα. 
Θα ήθελα να παρακαλέσω -έχω καταθέσω εμπρόθεσμα μια σχετική τροπολογία- να τη δείτε, κύριε Υπουργέ και κύριε Υφυπουργέ, για το θέμα των αθλητών που είναι κουφοί. Αντιμετωπίζουν σοβαρές δυσκολίες με την ισχύουσα νομοθεσία, γιατί η ομοσπονδία τους δεν είναι αυτή που αναγνωρίσθηκε από τη ΔΟΕ δηλαδή η CISS. Και κατόπιν αυτού δεν αναγνωρίζονται οι επιτυχίες των αθλητών αυτών, δεν έχουν κανένα ειδικό προνόμιο εκτός αν συμμετέχουν σε αγώνες της άλλης ομοσπονδίας. Επίσης, δεν μπορούν να λάβουν μέρος σε διεθνείς διοργανώσεις που οργανώνει η ομοσπονδία τους, αν αυτή δεν αναγνωρισθεί από την ελληνική νομοθεσία.
Θα σας παρακαλούσα, λοιπόν, να λάβετε σοβαρά υπόψη αυτές τις δύο τροπολογίες που θέλουμε να συμπεριλάβετε στο άρθρο αυτό. Να μην τις διαβάσω εδώ και χάσω χρόνο, τις έχετε ήδη στα χέρια σας. 
ΠΡΟΕΔΡΕΥΩΝ (Κωνσταντίνος Γείτονας): Έχουν κατατεθεί.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Έχουν κατατεθεί. Απλώς θεωρώ ότι είναι στοιχειώδης αρχή της ίσης μεταχείρισης και της απόδοσης δικαίου και σε αυτούς τους ανθρώπους που πράγματι έχουν το μεγάλο κουράγιο να συμμετέχουν στους παραολυμπιακούς αγώνες. Αλλά θα έλεγα ότι αναγνωρίζουμε τη μεγάλη σημασία των παραολυμπιακών αγώνων και για το πρόβλημα των κωφών, που θα πρέπει να τους δώσετε αυτήν τη δυνατότητα συμμετοχής, αλλά και γενικότερα, για όλα τα άτομα με ειδικές ανάγκες, δεν θα μπορούμε να στεκόμαστε μόνο στις μεγάλες δυνατότητες και στην προσφορά που έχουν στους παραολυμπιακούς αγώνες, αλλά θα πρέπει να δούμε και τις μεγάλες ελλείψεις σε υποδομή και μέσα που υπάρχουν, όχι μόνο στο κέντρο, αλλά και στην περιφέρεια, για να μπορούν αυτοί οι άνθρωποι να αθλούνται και να προετοιμάζονται για όλη αυτήν τη διαδικασία.
Συνήθως μπορούν αυτήν τη στιγμή να το κάνουν οι άνθρωποι, που έχουν σημαντικό οικονομικό εισόδημα και οι υπόλοιποι πραγματικά αθλητές με ειδικές ανάγκες να μην μπορούν να αξιοποιήσουν τίποτα από αυτήν τη μεγάλη θέληση και τις ικανότητες τις οποίες έχουν.
Θα αναφερθώ στο άρθρο 19, που αφορά τα θέματα του Οργανισμού και γενικότερα των προσλήψεων και της τακτοποίησης του προσωπικού του Υπουργείου Πολιτισμού. Πραγματικά συνιστώνται νέες οργανικές θέσεις, απαραίτητες -όπως λέει η εισηγητική έκθεση και το νομοσχέδιο- για τη λειτουργία του ΥΠΠΟ.
Είπαμε, κύριε Υπουργέ, ότι το Υπουργείο Πολιτισμού είναι από τα λίγα Υπουργεία που δεν έχει αναθεωρήσει τον Οργανισμό του από το 1977. Αυτό έχει πάρα πολλά δυσμενή αποτελέσματα στη λειτουργία, αλλά εγώ τουλάχιστον που είμαι από την περιφέρεια και παλιότερα συμμετείχα ενεργά στο συνδικαλιστικό κίνημα, θα ήθελα να πω ότι συνεχώς οι υπάλληλοι του Υπουργείου Πολιτισμού έθεταν το θέμα της περιφερειακής δομής και τελικά της απόδοσης των περιφερειακών υπηρεσιών, της ενίσχυσης, της λειτουργίας τους κλπ., στο μεγάλο έργο, το οποίο έχουν και βέβαια στην ανάγκη ενός σύγχρονου Οργανισμού.
Είχατε αναφέρει στην επιτροπή τις δυσκολίες που έχει ένας τέτοιος Οργανισμός. Εσείς τα καταφέρνετε καλά σε ορισμένα πράγματα. Θα πρέπει πάρα πολύ σύντομα να αντιμετωπίσετε και αυτές τις δυσκολίες, να συγκεράσετε τα θέματα και να προχωρήσετε στον Οργανισμό.
Μας λέτε τώρα ότι έπρεπε πρώτα να δημιουργήσετε τις οργανικές θέσεις και στη συνέχεια να κάνετε τον Οργανισμό. Με τις ανάγκες όμως που υπάρχουν και όπως διαμορφώθηκαν όλα αυτά τα χρόνια και επειδή δεν υπάρχει διαδικασία σύνταξης αυτού του Οργανισμού, νομίζω ότι οι οργανικές θέσεις που έχετε προβλέψει, είναι πάρα πολύ λίγες για να ανταπεξέλθουν σε όλα αυτά τα μεγάλα θέματα. Υπάρχουν πολύ μεγαλύτερες ανάγκες, τουλάχιστον στις υπηρεσίες της περιφέρειας. 
Θα σας πω ότι ένα θετικό μέτρο το οποίο παίρνετε, είναι ότι προβλέπετε πράγματι οργανικές θέσεις για υπαλλήλους φύλαξης, πληροφόρησης και νυχτοφύλακες, κατ' εξοχήν δηλαδή υπαλλήλους που χρειάζονται για τα μουσεία μας. 'Όμως αυτοί είναι ελάχιστοι μπροστά στο ότι τα μουσεία αυτήν τη στιγμή έχουν τεράστιες ανάγκες και υπολειτουργούν. Και έπονται και άλλα παραδείγματα.
Από την άλλη πλευρά, δεν ικανοποιούνται αυτήν τη στιγμή οι επτά χιλιάδες (7.000) έκτακτοι του Υπουργείου Πολιτισμού. Ενδεχομένως να ειπωθεί ότι δεν είναι δυνατό να γίνει αυτό, αλλά ο ίδιος ο Υπουργός Πολιτισμού είχε υποσχεθεί μετά από τις έντονες κινητοποιήσεις των ανθρώπων αυτών ότι θα προσπαθήσει, ώστε με τις ανάλογες νομικές παρεμβάσεις να ξεπερασθούν τα προβλήματα του ν. 2839 και να μονιμοποιηθεί ένα σημαντικό μέρος των επί συμβάσει εργαζομένων που πληρούν τις προϋποθέσεις. Επιπλέον είχατε υποσχεθεί ότι με διαγωνισμό μέσω του ΑΣΕΠ θα προβλεπόταν μία μοριοδότηση για τους συμβασιούχους.
Ο Συνασπισμός δεν θέλει να γίνει -γιατί κατά κόρον γίνεται αυτό- λάστιχο ο ν. 2839 και από το παράθυρο να γίνονται παράνομες προσλήψεις. Όμως εδώ έχουμε περιπτώσεις επιστημόνων, εξειδικευμένων υπαλλήλων, απλών υπαλλήλων, οικογενειαρχών, που είναι με ένα καθεστώς συνεχών συμβάσεων για οκτώ μήνες περίπου το χρόνο. Αυτοί οι άνθρωποι μέχρι και δεκαέξι χρόνια εργάζονται με αυτό τον τρόπο στο Υπουργείο Πολιτισμού. Αντιλαμβάνεσθε ότι θα είναι πάρα πολύ τραγικό να μην βρεθεί μία ρύθμιση και να χάσουν τη δουλειά τους, επειδή τώρα πια σ' αυτήν την ηλικία είναι και δύσκολο να βρουν μια άλλη δουλειά. 
Θα ήθελα να επισημάνω, κύριε Υπουργέ, τις αλλεπάλληλες υποσχέσεις που είχατε δώσει και στους εργαζόμενους, τελευταία και στην Θεσσαλονίκη, για το ότι θα δοθεί οριστική λύση και μάλιστα για το ότι θα ξεπεραστεί και το πρόβλημα της αυτεπιστασίας με ειδική ρύθμιση.
Σε ό,τι αφορά την παράγραφο 18 του άρθρου 19, υπάρχει έντονη διαφωνία και τη διατύπωσαν στην Επιτροπή, του Συλλόγου των Υπαλλήλων του Ταμείου Αρχαιολογικών Πόρων και Απαλλοτριώσεων, γιατί προβλέπεται ουσιαστικά η σταδιακή κατάργηση του ταμείου αντί της εκπόνησης ενός νέου οργανογράμματος και του εκσυγχρονισμού του. 
Στην παράγραφο 17 του ιδίου άρθρου, προβλέπεται η σύσταση καταλόγου για εθελοντές που θα έχουν την επικουρική εξυπηρέτηση των επισκεπτών των μουσείων. Εμείς δεν θα είχαμε αντίρρηση, αυτό να γίνει για την περίοδο των ολυμπιακών αγώνων, αλλά σε καμία περίπτωση δεν μπορεί αυτό να αποτελέσει μια πάγια κατάσταση. Πραγματικά ουσιαστική είναι η συμμετοχή των εθελοντών, αλλά σε καμία περίπτωση δεν μπορούν να αντικαταστήσουν το προσωπικό το οποίο είναι απαραίτητο σε μόνιμη βάση για την εξυπηρέτηση των επισκεπτών στα μουσεία μας. Τα προβλήματα των μουσείων μας είναι πάρα πολύ μεγάλα και δεν μπορούν να καλυφθούν με αυτές τις οργανικές θέσεις που προτείνετε και δεν μπορούν να καλυφθούν άτυπα με τους εθελοντές.
Όσον αφορά το άρθρο 20, που συμπληρώνεται εδώ μετά στην τροπολογία, θα έλεγα ότι ορισμένες διατάξεις του είναι θετικές. Εμείς εξακολουθούμε να έχουμε τη διαφωνία που είχαμε και στον προηγούμενο νόμο για το διορισμό δικηγόρων και όχι των εν ενεργεία δικαστικών λειτουργών. Θα συμφωνήσουμε ότι δίνετε χρονικά περιθώρια σε συλλόγους που πρέπει να μεταβληθούν σε ανώνυμες εταιρείες, αλλά κύριε Υπουργέ, θα διαφωνήσουμε κάθετα στην κατάργηση του Οργανισμού Μαζικού Αθλητισμού. Η Γενική Γραμματεία Αθλητισμού προσπαθεί με συγκεντρωτικό τρόπο να αλλάξει μια δραστηριότητα που αναπτύσσουν οι φορείς της Τοπικής Αυτοδιοίκησης και δείχνει έτσι το λανθασμένο προσανατολισμό της αθλητικής πολιτικής της Κυβέρνησης. 
Όσον αφορά για τα θέματα των αποδοχών του προσωπικού των αθλητικών ομοσπονδιών, πρόκειται για μια σωστή ρύθμιση που επαναφέρει τους εργαζόμενους στο προηγούμενο μισθολογικό τους καθεστώς. Όμως θα πρέπει να τονίσουμε ότι μεταξύ του προσωπικού των ομοσπονδιών υπάρχουν ακόμη υπάλληλοι δύο ταχυτήτων μισθολογικά και όσον αφορά την εξέλιξή τους. Υπάρχουν σχετικές τροπολογίες. Για παράδειγμα στο ΣΕΓΑΣ, το προσωπικό των κεντρικών γραφείων εξασφαλίζεται από την παραπάνω ρύθμιση σε αντίθεση με το προσωπικό των τοπικών επιτροπών. 
Θα πρέπει να δείτε αυτά τα θέματα, ούτως ώστε αυτή η ρύθμιση να γίνει δικαιότερη.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Αντιπρόεδρος της Βουλής κ. Κωνσταντίνος Βρεττός.
ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Όπως και σεις γνωρίζετε, κύριε Πρόεδρε, από την προηγούμενη θητεία σας ως Υπουργός ΠΕΧΩΔΕ ένα από τα κρισιμότερα στοιχεία για την ολοκλήρωση ενός έργου, είναι η διαδικασία των απαλλοτριώσεων. Αν αυτό το θέμα πάει καλά, το έργο γίνεται ευκολότερο. Αν όμως κωλύσουν οι απαλλοτριώσεις, τότε τα πράγματα δεν πάνε καλά για την ολοκλήρωση του έργου.
Έτσι, λοιπόν, στα πλαίσια των έργων που κάνουμε για το 2004 πολύ ορθά από πριν και όχι μόνο τώρα ξεκινήσαμε με ειδικές διατάξεις γύρω από τις απαλλοτριώσεις και θα έλεγα ότι και το άρθρο 11 το οποίο το Υπουργείο μας φέρνει σήμερα για ψήφιση, είναι ένα πολύ καλό άρθρο, το οποίο βελτιώνει τη διαδικασία των απαλλοτριώσεων και ιδιαίτερα στο σημείο εκείνο που αφορά τον καθορισμό των δικαιούχων για αποζημίωση. Και το λέω αυτό, διότι το να οριστούν γρήγορα οι δικαιούχοι έχει πολύ μεγάλη σημασία στα έργα του 2004. Δεν μπορεί να προχωρεί ένα έργο και να ολοκληρώνεται και οι δικαιούχοι να μην έχουν εισπράξει τα χρήματά τους. Είναι προφανές ότι κάποια στιγμή μπορεί να έχουμε αντιδράσεις.
Θα αναφέρω δυο παραδείγματα, κύριε Πρόεδρε. Το πρώτο αφορά τις ιππικές εγκαταστάσεις του Μαρκοπούλου. Εκεί έχουν βγει οριστικές τιμές μονάδος από το εφετείο, οι οποίες είναι πολύ χαμηλές. Ιδιαίτερα για τα υπερκείμενα, για κτίσματα και για αμπέλια -και ειδικότερα για αμπέλια- οι τιμές είναι εξαιρετικά χαμηλές με αποτέλεσμα να αντιδρούν οι κάτοικοι και να μην προχωρεί το έργο. 
Έχει παγώσει το έργο. Ό,τι γίνεται καταστρέφεται, κάτι που είναι πολύ δυσάρεστο για όλους μας και κυρίως για την πορεία του έργου.
Αναρωτιέμαι, κύριε Πρόεδρε, αν μπορούμε να κάνουμε κάτι που να επισπεύδει διαδικασίες προσφυγής στον Άρειο Πάγο έτσι ώστε να πάρουν μια τελική απάντηση. Ο κύριος Υπουργός ασφαλώς έχει πολύ μεγάλη πείρα στα θέματα αυτά. Γνωρίζω ότι μπορούμε να επισπεύσουμε διαδικασίες δικαστηρίων για το πρωτοδικείο και για το εφετείο. Δεν ξέρω, κύριε Υπουργέ, αν θα μπορούσαμε αυτό να το κάνουμε και με τον Άρειο Πάγο, διότι οι άνθρωποι εκεί έχουν προσφύγει στον Άρειο Πάγο και περιμένουν μια απάντηση.
Γνωρίζω επίσης πολύ καλά ότι ο κύριος Υπουργός έχει όλη την καλή διάθεση να προχωρήσουν τα πράγματα, αλλά θα ήθελα να έχω μια απάντηση σήμερα με την ευκαιρία του συζητούμενου νομοσχεδίου, αν μπορούμε δηλαδή στα πλαίσια του άρθρου 11 να κάνουμε κάτι που να επισπεύσει την εκδίκαση των προσφυγών στον Άρειο Πάγο.
Το δεύτερο παράδειγμα, κύριε Πρόεδρε, αφορά το Ολυμπιακό Χωριό. Και εκεί προχωρούν οι διαδικασίες απαλλοτρίωσης. Έχουν κατατεθεί τα χρήματα, έχουν βγει και οριστικές τιμές μονάδος, οι οποίες εδώ κατά κάποιο τρόπο είναι λογικές. Θα έλεγα ότι δεν είναι ανάγκη να πάμε στον Άρειο Πάγο, αφού υπάρχει μια γενική αποδοχή, αλλά αυτό θα το κρίνει το Υπουργείο.
Εκείνο που έχει σημασία εδώ, επειδή είναι πολυπληθής ο κατάλογος των ανθρώπων που δικαιούνται αποζημιώσεων, είναι να γίνει μια επίσπευση των διαδικασιών για το χαρακτηρισμό των δικαιούχων. Όπως είπα και προηγουμένως επιχειρείται κάτι τέτοιο με το νομοσχέδιο. 
Εγώ σε συνεργασία και με τον Οργανισμό Εργατικής Κατοικίας, ο οποίος είναι ο φορέας κατασκευής του έργου και σε συνεργασία με τη νομική υπηρεσία του 2004 και του Υπουργείου, έχω καταθέσει μια τροπολογία, η οποία θεωρώ ότι διευκολύνει κατά κάποιο τρόπο το δικαστή στο να βγάλει γρήγορα τις αποφάσεις του. 
Παρακαλώ, λοιπόν, τον κύριο Υπουργό να την εκτιμήσει και στη διάρκεια της δικής του ομιλίας να βελτιώσει, κατά την άποψή μου, το άρθρο 11 έτσι ώστε να μπορούμε γρήγορα να κάνουμε απαλλοτριώσεις, να μπορούν γρήγορα οι δικαιούχοι να πάρουν τα χρήματά τους, πράγματα που -επαναλαμβάνω- αποτελούν τη βασική προϋπόθεση για την επιτυχή ολοκλήρωση των έργων. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Χουρμουζιάδης. 
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
Ήθελα να πω ότι όταν μπήκα στην Αρχαιολογική Υπηρεσία το 1966 ένα από τα βασικά μαθήματα εκπαίδευσής μας ήταν ο αρχαιολογικός νόμος και ο οργανισμός του Υπουργείου Προεδρίας τότε, όπου υπαγόταν η Αρχαιολογική Υπηρεσία. Από τότε πέρασαν τριάντα πέντε χρόνια και ένας πλήρης νόμος για την Αρχαιολογική Υπηρεσία για τον εκσυγχρονισμό της ακόμα δεν έχει εισαχθεί στη Βουλή. Πάντοτε κάτω από τον υποτιμητικό τίτλο "και άλλες διατάξεις" συνωστίζονται κάποιες προβλέψεις για την οργάνωση και γενικά για τον εκσυγχρονισμό της Αρχαιολογικής Υπηρεσίας.
Με αφορμή το 19ο άρθρο του νομοσχεδίου που συζητάμε, που αναφέρεται στην Αρχαιολογική Υπηρεσία, ήθελα να κάνω μερικά σχόλια συνοπτικά γιατί δεν έχω αρκετό χρόνο στη διάθεσή μου.
Τα σχόλιά μου αφορούν, πρώτα-πρώτα, στις θέσεις που ιδρύονται. Θα έλεγα έτσι πολύ γενικά -και δεν μπορώ βέβαια να αναλύσω γιατί- ότι δεν είναι επαρκείς ιδιαίτερα οι θέσεις των εξακοσίων αρχαιολόγων που προβλέπονται. Θα μπορούσαν ακόμα πολλοί περισσότεροι να στελεχώσουν την Αρχαιολογική Υπηρεσία για να κάνει σωστά την ερευνητική της και την άλλη δραστηριότητά της.
Εκείνο που θα ήθελα επίσης να σχολιάσω είναι ότι, ενώ προβλέπεται αυτή η ίδρυση των θέσεων, δεν γίνεται μία έστω και έμμεση αναφορά στο πως και με ποιο τρόπο αυτές οι θέσεις θα πληρωθούν. Με διαγωνισμό, ναι. Τελικά σε αυτό το διαγωνισμό ποια θέση ως βασικοί συντελεστές μορίων, θα αποτελεί η προϋπηρεσία, η εμπειρία, οι μεταπτυχιακές σπουδές ή οι δημοσιεύσεις;
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Εγώ νομίζω ότι αυτοί οι παράγοντες θα πρέπει να αποτελούν τα βασικά μοριοδοτικά στοιχεία για την πλήρωση αυτών των θέσεων. Μαζί όμως με αυτό γεννιέται και έρχεται σαν απορία -ήδη το σημείωσε ο κ. Γκατζής στην αγόρευσή του- τι θα γίνει με αυτούς, που υπηρετούν με συμβάσεις και πολλοί από αυτούς έχουν συμπληρώσει καμιά φορά και πάνω από δεκαπέντε χρόνια προϋπηρεσία. Θα πρέπει τελικά να το δούμε, όχι μόνο ως ένα αίτημα εργαζομένων, αλλά ακόμα και σαν μια ουσιαστική αναβάθμιση της Αρχαιολογικής Υπηρεσίας, η οποία αυτήν τη στιγμή στερείται της συστηματικής βοήθειας αυτών των πεπειραμένων αρχαιολόγων.
Ένα άλλο ζήτημα που γεννιέται, είναι το εξής: Κύριε Υπουργέ, η Αρχαιολογική Υπηρεσία από τότε που ιδρύθηκε, είτε ως διεύθυνση ενός Υπουργείου είτε ως γενική εφορεία στις αρχές του 20ου αιώνα έχει αυτή ακριβώς τη δομή. Δηλαδή αναγνωρίζει την ύπαρξη δύο ειδικοτήτων, των κλασικών αρχαιολόγων και των βυζαντινών. Ύστερα από χρόνια, ύστερα από τις σημαντικές ανασκαφές του Τσούντα, του Θεοχάρη και ξένων αρχαιολόγων δημιουργήθηκε ως όρος -όχι ουσιαστικός- ο όρος προϊστορικές αρχαιότητες. Βλέπουμε, λοιπόν, την ειδικότητα προϊστορικών-κλασικών αρχαιοτήτων. 
Κύριε Υπουργέ, σήμερα η προϊστορική έρευνα αποτελεί -και το ξέρετε πολύ καλά- μια ιδιαίτερα επιστημονική δραστηριότητα. Μάλιστα στη Δυτική Ευρώπη η προϊστορία αναφέρεται σε διάκριση, αντιδιαστολή με την αρχαιολογία ή η προϊστορική αρχαιολογία αυτήν τη στιγμή έχει πάρει τη θέση μιας εργαστηριακής επιστημονικής δραστηριότητας, έχει τη δική της θεωρία, τη δική της μεθοδολογία, συνεργάζεται με παρααρχαιολογικές, ας το πω επιστήμες, όπως είναι η γεωλογία, η κοινωνιολογία και η οικονομία. 
Επομένως νομίζω ότι αν τελικά προβλέψετε τη δημιουργία μιας τέτοιας ειδικότητας, πραγματικά θα έχετε προσθέσει ένα δικό σας βήμα στην ιστορική εξέλιξη της Αρχαιολογικής Υπηρεσίας. Ας μην ιδρύσετε διεύθυνση, αν θέλετε να έχετε μία γενική διεύθυνση. Μπορεί να είναι ένα τμήμα, ένας τομέας. Προϊστορική αρχαιολογία, κλασική αρχαιολογία, βυζαντινή αρχαιολογία. Ακόμα και αυτό το μεταβυζαντινή εγώ δεν το καταλαβαίνω. Η μεταβυζαντινή αρχαιολογία μπορεί να υπαχθεί ή να ονομαστεί ως η αρχαιολογία της σύγχρονης, εν πάση περιπτώσει, τέχνης ή της σύγχρονης πολιτισμικής παράδοσης. 
Ένα άλλο σχόλιο, θα ήθελα να κάνω σχετικά με τους συντηρητές. Ξέρετε πολύ καλά, κύριε Υπουργέ, ότι ένα μεγάλο πρόβλημα σήμερα των αρχαιολογικών ανασκαφών είναι η συντήρηση των αρχαιοτήτων. Ξέρετε γιατί; Γιατί οι συντηρητές και μάλιστα κάτω από τη μορφή μιας οργανωμένης υπηρεσίας βρίσκονται μόνο στο κέντρο. Τα εργαστήρια των περιφερειακών μονάδων είναι σχεδόν χωρίς ειδικευμένο προσωπικό, χωρίς ειδικευμένο εξοπλισμό, που απαιτεί η συντήρηση των αρχαιοτήτων.
Χθες ήρθα από την Καστοριά. Στα βαθιά στρώματα του λιμναίου οικισμού που σκάβουμε, βρίσκουμε τις πρώτες στην Ελλάδα ξύλινες κατασκευές με ηλικία επτά χιλιάδων χρόνων και δεν έχουμε τον τρόπο να τις συντηρήσουμε, δεν έχουμε ανθρώπινο δυναμικό. Ακόμα, αν θέλετε -ψάξτε το και θα δείτε ότι έτσι είναι- δεν έχουμε ειδικές εξειδικευμένες υπεύθυνες συνταγές για το πώς συντηρείται ένα ξύλο που χρησιμοποιήθηκε ως υλικό κατασκευής πριν από επτά χιλιάδες χρόνια.
Επομένως κοιτάξτε τον κλάδο των συντηρητών και μάλιστα στελεχώστε τις περιφερειακές μονάδες με συντηρητές. Τα ΤΕΙ παράγουν, ας χρησιμοποιήσω τη λέξη αυτή, ειδικευμένους αποφοίτους, αλλά βέβαια τέτοιες σχολές, τέτοια τμήματα δεν υπάρχουν. Η Θεσσαλονίκη γιατί να μην έχει ένα τμήμα συντήρησης αρχαιοτήτων; Ακόμα η δυτική Μακεδονία, η ανατολική, η Θράκη, γιατί να μην έχουν; Πρέπει να βρεθεί ένας τρόπος να ιδρυθούν τέτοια τμήματα σε όλες αυτές τις περιφέρειες, τα οποία να μην είναι μόνο τμήματα παραγωγικά, δηλαδή εκπαιδευτικά, αλλά να είναι και ερευνητικά, πειραματικά, μέσα από όπου να βγαίνουν νέες μορφές συντήρησης.
Αναγκαστήκαμε με αυτήν την αφορμή της αποκάλυψης, που ανέφερα πριν από λίγο, των ευρημάτων στην Καστοριά να καταφύγουμε στο Ιnternet, στα ξένα εργαστήρια, για να πάρουμε συμβουλές συντήρησης των αρχαιοτήτων.
Εδώ, δεν έχω άλλο τίποτε να πω. Θα ήθελα κάτι να πω για την τροπολογία, αλλά θα το πω όταν θα γίνει η συζήτηση.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Χουρμουζιάδης, θα πρέπει να πω ότι είναι από τους πλέον τυπικούς στην ομιλία. Πάντοτε είναι στο χρόνο του και ίσως και λίγο νωρίτερα και θα πρέπει να τα επισημάνουμε τα πράγματα, γιατί αναβαθμίζουμε το Κοινοβούλιο με αυτού του είδους τις συμπεριφορές. 
ΓΕΩΡΓΙΟΣ ΧΟΥΡΜΟΥΖΙΑΔΗΣ: Κάποτε όλα αυτά τα νωρίτερα, θα τα ζητήσω να μου τα δώσετε όλα μαζί.
ΠΡΟΕΔΡΕΥΩΝ (Κωνσταντίνος Βρεττός): Θα σας τα δώσω όλα μαζί, ναι.
ΦΑΝΗ ΠΕΤΡΑΛΙΑ-ΠΑΛΛΗ: Ευχαριστούμε εμείς όλοι οι άλλοι τους οποίους μας εξαιρέσατε.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Αναστάσιος Σπηλιόπουλος.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Θα αναφερθώ μόνο, σε δύο διατάξεις αυτού του νομοσχεδίου. Η πρώτη αφορά το θέμα της ρύθμισης των χρεών των Αθλητικών Ανωνύμων Εταιρειών. Συμφωνώ, κύριοι Υπουργοί, με τη λογική της αντιμετώπισης αυτού του προβλήματος, γιατί αναγνωρίζω την τεράστια συνεισφορά, κυρίως των ιστορικών ΚΑΕ της Θεσσαλονίκης στην ανάπτυξη του αθλήματος, στη διεθνή προβολή της χώρας, αλλά και γιατί πιστεύω ότι η επιβίωσή τους αποτελεί εθνική ανάγκη εν όψει και των Ολυμπιακών Αγώνων του 2004.
Όπως, πιστεύω ότι η προτεινόμενη λύση, με τις ασάφειες που υπάρχουν, με την παραπομπή σε υπουργικές αποφάσεις, οι οποίες είναι αγνώστων προθέσεων, δεν εγγυάται το δεύτερο μεγάλο ζητούμενο που είναι η αναγέννηση τους. Αυτό το μεγάλο και καινούριο ξεκίνημα που αποτελεί και τον κύριο στόχο αυτού του εγχειρήματος.
Θα ήθελα να ρωτήσω το εξής: Με ποια κριτήρια θα προσδιοριστεί το ύψος του πλειστηριάσματος; Αυτό είναι ένα ερώτημα από το οποίο θα εξαρτηθεί το εάν και κατά πόσο θα ενδιαφερθεί κάποιος σοβαρός επενδυτής. Ποιο είναι το συνολικό ύψος των οφειλών προς το δημόσιο που θα κληθεί να καταβάλει ο επενδυτής; Αυτό ποτέ δεν ακούστηκε. Ποιο είναι το ύψος των οφειλών προς το δημόσιο; Τι θα γίνει με τη λίστα των υπόλοιπων πιστωτών, δηλαδή με τις οφειλές προς τρίτους και προς διεθνείς αθλητικές οργανώσεις; Αυτές θα σταματήσουν να υπάρχουν; Τι θα γίνει με τις υποθέσεις των πιστωτών που βρίσκονται σε δικαστική αντιδικία με αυτές τις αθλητικές ανώνυμες εταιρείες ή με αυτούς που τις διοικούν; Τι θα γίνει με τα χρέη προς το δημόσιο και προς τρίτους που δημιούργησαν συγκεκριμένοι μεγαλομέτοχοι και ιδιοκτήτες αυτών των ΚΑΕ; Θα πληρώσουν; Ρώτησα και ξαναρωτώ. Εγώ θεωρώ αδιανόητο κάποιοι μικρο ή μεγαλοαπατεώνες που παρίσταναν όλα αυτά τα χρόνια -με την ανοχή σας δυστυχώς- τους προέδρους στις ΚΑΕ της Θεσσαλονίκης, να μείνουν στο απυρόβλητο. Πρέπει να πληρώσουν και ποινικά και οικονομκά.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Έχετε αποδείξεις γι' αυτό;
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Βεβαίως έχω αποδείξεις, διότι σήμερα κύριε Κεφαλογιάννη, πρόεδρος μεγαλομέτοχος και ιδιοκτήτης στην ΚΑΕ ΑΡΗΣ είναι ένας υπάλληλος στο Κοιμητήριο της Αγίας Παρασκευής, που ήταν κλητήρας στα γραφεία του ΠΑΣΟΚ ο οποίος αγόρασε ενενήντα χιλιάδες μετοχές με ενενήντα χιλιάδες δραχμές και διοικεί αυτόν τον ιστορικό σύλλογο -δυστυχώς- με την ανοχή του Υφυπουργείου Αθλητισμού. Έκανα επανειλημμένες ερωτήσεις στηριζόμενος και σε στοιχεία του Υπουργείου Εμπορίου, το οποίο επισημαίνει, ότι αυτό το καθεστώς είναι ανυπόστατο, μιλώντας για ευθύνες ακόμη και ποινικές και κανενός το αυτί δεν ίδρωσε. Μιλούσα για τις ευθύνες του κ. Πατατούδη, ο οποίος πέραν του ότι κατηγορείται για το θέμα της πολυιδιοκτησίας και για απάτες που διέπραξε στο Χρηματιστήριο, όρισε ως πρόεδρο της ΚΑΕ ΠΑΟΚ κάποιον συνεργάτη του κ. Πάχτα τον κ. Ακριβόπουλο, ο οποίος διοικούσε αυτό το ιστορικό σωματείο, δημιουργώντας χρέη, μην πληρώνοντας την εφορία, μην πληρώνοντας το ΦΠΑ και πάλι κανενός το αυτί δεν ίδρωσε. Δεν υπάρχουν ευθύνες; Υπάρχουν βαρύτατες ευθύνες. Πρέπει να αναγνωριστούν οι πολιτικές ευθύνες από την πλευρά σας και βεβαίως αυτοί που ευθύνονται για όλο αυτό το κατάντημα και για τη διόγκωση αυτών των χρεών να λογοδοτήσουν, αλλά και να πληρώσουν.
Εγώ συναινώ στη ρύθμιση, γιατί σας είπα ότι θέλω να σωθούν αυτά τα ιστορικά σωματεία της Θεσσαλονίκης και όχι μόνο. Υπάρχουν, λοιπόν, τεράστιες ευθύνες. Αυτές οι ευθύνες πρέπει να αναληφθούν. Τα λέω αυτά, γιατί; Διότι, κύριε Πρόεδρε, από το ν. 2725/99 ορίζεται ότι ο έλεγχος των αθλητικών ανωνύμων εταιρειών γίνεται βάσει διατάξεων του ν. 2190/20 που αφορά τις ανώνυμες εταιρείες γενικότερα, αλλά και βάσει του ν. 2725/99 που αφορά ειδικά τις αθλητικές ανώνυμες εταιρείες.
Θα ήθελα να θυμίσω στους κυρίους Υπουργούς ότι υπάρχει το άρθρο 75 του ν . 2725/99 που αναφέρει ποιος ελέγχει και με ποια διαδικασία όλες τις αθλητικές ανώνυμες εταιρείες. Υπάρχει το άρθρο 77 του ίδιου νόμου που αναφέρεται στο ρόλο και τις ευθύνες του Ελεγκτικού Συμβουλίου όπως και το άρθρο 78 που προσδιορίζει τις διαχειριστικές υποχρεώσεις των αθλητικών ανωνύμων εταιρειών, πριν από την έναρξη της αγωνιστικής περιόδου αλλά και κάθε τρεις μήνες. 
Αυτά δεν έγιναν ποτέ και έτσι φθάσαμε εκεί που φθάσαμε. Απλά γιατί δεν θέλατε να ενοχλήσετε κάποιους που παρίσταναν -και κυριολεκτώ- σ' αυτό τους μεγαλοιδιοκτήτες και τους μεγαλομετόχους αυτών των αθλητικών ανωνύμων εταιρείων. Κάποιων συγκεκριμένων ΚΑΕ, επειδή ήταν κομματικοί σας φίλοι. 
Λίγα λόγια για το θέμα της διαιτησίας. Νέα παράγραφος προστίθεται, κύριε Υπουργέ. Η παράγραφος 16 στο άρθρο 44 του ν. 2725 περί διαιτησίας αναφέρει, ότι κατά παρέκκλιση των διατάξεων των παραγράφων 1 έως και 11 τα θέματα που αφορούν ειδικά στη διαιτησία του ποδοσφαίρου, ρυθμίζονται από τον κανονισμό διαιτησίας που ψηφίζεται από τη γενική συνέλευση της ΕΠΟ και ελέγχεται ως προς τη νομιμότητά της και ορθώς βεβαίως αυτή η διαδικασία, από τη Γενική Γραμματεία Αθλητισμού. Δεν αναφέρεται όμως πουθενά και προκαλεί εντύπωση -αν κάπου κάνω λάθος διορθώστε με- ποιος καταρτίζει αυτόν τον κανονισμό και πως διασφαλίζεται η συμμετοχή των ίδιων των διαιτητών στη διαμόρφωσή του. Αυτό για εμένα είναι ανήκουστο. Η μη συμμετοχή των διαιτητών, των πρωταγωνιστών ενός ποδοσφαιρικού αγώνα, αυτοί είναι οι πρωταγωνιστές μαζί με τους αθλητές και λιγότερο οι παράγοντες σ' αυτήν την προσπάθεια.
Δεύτερον, έχω να σας πω ότι η ΦΙΦΑ αναγνωρίζει στις κατά τόπους ομοσπονδίες το δικαίωμα, αλλά και την υποχρέωση ταυτόχρονα να αποφασίζουν για τα της διαιτησίας. Όμως δεν καθορίζει πως, πως ακριβώς μπορεί να γίνει αυτό θεωρώντας ως αυτονόητη και πάλι τη συμμετοχή στη ΚΕΔ εκπροσώπων της ομοσπονδίας των διαιτητών ποδοσφαίρου. Άλλωστε, αυτό προβλέφθηκε και μέσα από το ν. 2725/99 από τον προκάτοχό σας τον κ. Φούρα, με αποτέλεσμα στην προϋπάρχουσα ενδεκαμελή Κ.Ε.Δ. η οποία βεβαίως είχε μεγάλο αριθμό μελών που θα έπρεπε, ίσως να περιοριστούν, σας υπενθυμίζω ότι συμμετείχαν έξι μέλη από την Ελληνική Ομοσπονδία Ποδοσφαίρου, (ΕΠΟ) και πέντε μέλη που ορίζονταν από την ομοσπονδία διαιτητών ποδοσφαίρου. Δεν πιστεύω ότι ο προκάτοχός σας ήταν τόσο αφελής ή δεν ήξερε τι κάνει και έπρεπε να ρθείτε σεις για να ανακαλύψετε την πυρίτιδα. 
Τρίτη παρατήρηση. Μέχρι πρότινος θεωρούσατε ότι η αιτία της κακοδαιμονίας του ποδοσφαίρου ήταν οι αθλητικοί παράγοντες, οι ποδοσφαιρικοί συγκεκριμένα παράγοντες. Κάνατε λοιπόν όλη αυτήν την προσπάθεια, αποπομπής του Προέδρου της ΕΠΑΕ, άλλαξε ο πρόεδρος, ήρθε ο κομματικός σας φίλος ο κ. Κανελλόπουλος, ο οποίος σας θυμίζω -και ελέγξτε το- παίρνει μισθό τριάμισι εκατομμύρια (3.500.000) δραχμών, όχι βεβαίως από σας. Ενώ ο κ. Γκακγάτσης άλλος κομματικός φίλος αντικατέστησε τον κ. Αλεξανδρίδη και σήμερα όλοι αυτοί οι αθλητικοί παράγοντες τους οποίους μέχρι χθες λοιδορούσατε έγιναν ξαφνικά φερέγγυοι και αξιόπιστοι, ώστε να αναλαμβάνουν και αυτή την ευθύνη. Να διορίζουν και την τριμελή ΚΕΔ την οποία βεβαίως την διορίσατε εσείς κάνοντας το λάθος να το αποκαλύψετε δημόσια και αυτό σας εκθέτει ανεπανόρθωτα. Όλα λοιπόν δείχνουν κύριε Υπουργέ, ότι το μόνο που σας απασχολεί πλεόν είναι να ελέγξετε κομματικά τη διαιτησία και μέσω αυτής το ποδόσφαιρο συνολικά και όχι μόνο το επαγγελματικό και λυπάμαι που θα το πω. Αυτού του είδους οι παρεμβάσεις επεκτείνονται ακόμη ως και στο ερασιτεχνικό ποδόσφαιρο και στις τέσσερις κατηγορίες του. Όπου και εκεί χωρίς τη συμμετοχή των διαιτητών διορίζονται από την ΕΠΟ τριμελείς επιτροπές καθώς επίσης και στα ερασιτεχνικά πρωταθλήματα. Και ρωτώ: Δεν πρέπει οι πρωταγωνιστές αυτής της προσπάθειας οι διαιτητές να έχουν την δυνατότητα συμμετοχής στη διαμόρφωση αποφάσεων που τους αφορούν; Και να σας πω και κάτι άλλο; Στη νέα τριμελή ΚΕΔ δίνετε τέτοιες αρμοδιότητες, τέτοιες δυνατότητες που ουσιαστικά την αφήνετε ανεξέλεγκτη. Είναι αυτή που επιλέγει, που αξιολογεί, που ορίζει τους διαιτητές, που ασκεί πειθαρχικό έλεγχο, όχι μόνο στους διαιτητές, αλλά και στους παρατηρητές κάνει κάνουν τα πάντα. Τα ίδια και χειρότερα όπως προανέφερα συμβαίνουν και στο ερασιτεχνικό ποδόσφαιρο. Όπου και πάλι οι εκπρόσωποι ορίζονται από την ΕΠΟ. Νομίζω ότι δεν είχατε κανένα λόγο να ελέγξετε τόσο απροκάλυπτα τη διαιτησία. Οι παράγοντες ήταν οι ίδιοι. Έπρεπε να είστε περισσότερο προσεκτικοί, έπρεπε να εμπιστευτείτε κάποτε τους πρωταγωνιστές του ποδοσφαίρου που είναι οι διαιτητές και οι ποδοσφαιριστές.
Συμπερασματικά θα έλεγα ότι αυτή η προσπάθεια δεν εγγυάται την εξυγίανση του ποδοσφαίρου, οδηγεί στην ποδηγέτησή του και γι' αυτό έχετε τεράστιες ευθύνες. Παραδίδετε τη διαιτησία βορά στο στόμα κάποιων αθλητικών παραγόντων, τους οποίους μέχρι χθες λοιδορούσατε. Θα ολοκληρώσω το θέμα των προσλήψεων θεωρώντας ως ανήκουστο να αναφέρεται εδώ στην Αίθουσα αυτή ότι θα πρέπει να προηγηθούν οι προσλήψεις που προτείνονται και μετά να γίνει ο οργανισμός του Υπουργείου σας ο οποίος έγινε το 1973. Μιλώ για τον οργανισμό του Υπουργείου Πολιτισμού. 
Αυτά είναι πρωτοφανή πράγματα και πρωτοφανές βέβαια είναι να ακούμε ότι ένα τέτοιο Υπουργείο με τέτοιες αρμοδιότητες για τριάντα ολόκληρα χρόνια τώρα λειτουργεί με ένα τόσο παλιό οργανισμό. Εξίσου όμως αδιανόητο είναι να αγνοείται μέσα από αυτήν την προσπάθεια η συνεισφορά ανθρώπων οι οποίοι εργάζονται για πάρα πολλά χρόνια, στο Υπουργείο αυτό, ειδικοί επιστήμονες, που προσφέρουν με υψηλό αίσθημα ευθύνης, τις υπηρεσίες τους τόσα χρόνια τώρα σ' αυτό το Υπουργείο, να αγνοούνται όταν προγραμματίζονται τρισίμισι χιλιάδες (3.500) νέες προσλήψεις. 
ΠΥΘΑΓΟΡΑΣ ΒΑΡΔΙΚΟΣ: Πρόκειται για σύσταση θέσεων και όχι για προσλήψεις.
ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Τώρα μην παίζουμε με τα ελληνικά. Τα ελληνικά τα ξέρουμε πολύ καλά. Εμείς λέμε ότι έπρεπε να γίνει ο οργανισμός και μετά να προχωρήσουμε προς την κατεύθυνση αυτά. Αυτά, κύριε Πρόεδρε, και ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κύριε Πρόεδρε, προσπαθώ να αποκωδικοποιήσω ή να αποκρυπτογραφήσω μια φράση του κυρίου Υπουργού προχθεσινή. Και λέγει επί λέξει ο κ. Βενιζέλος -περιγράφοντας τις δυσκολίες από το Συμβούλιο της Επικρατείας, από τα δικαστήρια για τις απαλλοτριώσεις και τα προβλήματα που αντιμετωπίζει - inter allia. Τι να κάνουμε, δυστυχώς ευρισκόμεθα πάνω σε ένα αναπεπταμένο πεδίο αρχαιολογικών τόπων. Και λέγω το "δυστυχώς", τι σημαίνει; 'Ότι δεν τον αφήνουν αυτοί οι αρχαιολογικοί τόποι να περάσει την μπουλντόζα με μια υπουργική απόφαση να φτιάξει καινούρια Αθήνα εν ονόματι των Ολυμπιακών Αγώνων; Ακόμη προσπαθώ να το αποκωδικοποιήσω.
Συμμερίζομαι τη στενοχωρία του ότι παρενέβη ο ίδιος ο Αριστοτέλης στη Ριζάρη και λέγει εδώ είναι το λύκειό μου και τους αναχαίτισε. Αλλά βρήκαν οι αρμόδιοι μοντερνιστές διπλανό οικόπεδο. Αναφέρομαι συγκεκριμένα στο 14, αναφέρομαι συγκεκριμένα στην παραχώρηση του οικοπέδου στο Ίδρυμα Γουλανδρή. Δεν πρέπει να γίνει αυτό το λάθος. Ξεκίνησε ως λάθος από την αρχική παραχώρηση. 
Πώς αυτό συντάσσεται με το 2004; Θα προλάβουν να το κτίσουν για να είναι το Μουσείο Σύγχρονης Τέχνης, μοντέρνας τέχνης έτοιμο το 2004; 
Δεν ντρέπονται οι κυβερνώντες που είναι το Μουσείο της Ακροπόλεως στο σημείο πλην ένα; Όχι μηδέν. Και μιλούν για έργα και για πρόοδο; Για προκοπή; Επαναλαμβάνω όχι στο μηδέν, όχι στην αφετηρία, όχι στην εκκίνηση, αλλά στο πλην ένα χρονικώς.
Πού βρίσκει έρεισμα η διάταξη να παραχωρήσουμε το μπον φιλέ τώρα για του Ολυμπιακούς Αγώνες στο νομοσχέδιο της ολυμπιακής φιλοξενίας; Γιατί επιμένουν στο λάθος; Υπάρχει και πρόσθετο λάθος. 'Εχουν και τα σχέδια του Πέη για το μέσον της Αθήνας. Ε, δεν τον θέλω τον κ. Πέη για το μέσον της Αθήνας. Θέλω ελληνική γραμμή. Ας πάει παραέξω. Να μην επιμείνετε στο λάθος, είναι άσχετο. Και είναι λάθος. Και υπάρχει ομόφωνη απόφαση, το λέγω ως εκ περισσού, του Δημοτικού Συμβουλίου του Δήμου Αθηναίων, που λέγει όχι αυτό το λάθος. 
'Ετσι αποκρυπτογραφείται ο λόγος του κ. Βενιζέλου "δυστυχώς ευρισκόμεθα πάνω σ' ένα αναπεπταμένο τοπίο αρχαιολογικών χώρων".
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Καλό αυτό. 
ΒΥΡΩΝ ΠΟΛΥΔΩΡΑΣ: Για την μπουλντόζα. Τον εμποδίζουν για την υπηρέτηση των πλουσίων οι αρχαιολογικοί τόποι. Αυτή είναι η μία παρατήρηση.
Μην επιμένετε στο 14 όσον αφορά τη Ριζάρη. 
Δεύτερον, όταν ήταν στο Υπουργείο Πολιτισμού στην πρώτη θητεία όπως λέει η τάξη του ΠΑΣΟΚ, του Σημιτικού ΠΑΣΟΚ στην υπηρεσία των πλουσίων, έφερε το νόμο για τις εταιρείες. Δηλαδή Φεστιβάλ Αθηνών, Φεστιβάλ Επιδαύρου, θέατρα, για να έχουν ευχέρεια. Έφερε το Ταμείο Αρχαιολογικών Πόρων παράλληλη εταιρεία για να αξιοποιήσει. Του είπα πού είναι ο οργανισμός, πού είναι ο αρχαιολογικός νομός πού είπε ο κ. Χουρμουζιάδης; Έπονται λέει αυτά αλλά τώρα πρέπει να είμαστε ευέλικτοι. Η μπουλντόζα ξανά, γρήγορη. 
Του λέω υπηρετείτε τα συμφέροντα κάποιων που ενδιαφέρονται για τις εταιρείες αυτές, να προκόψουμε. Θαρρείς και η Επίδαυρος έγινε με ιδιωτικές εταιρείες θεσμός ή το Ηρώδειο. Δεν μιλάω βέβαια για το Ηρώδειο αυτού του μόδιστρου του διασήμου του Κάλβιν Κλάιν. Αυτός είναι ο Υπουργός Πολιτισμού, αυτό είναι το πνεύμα για τον πολιτισμό. Και τώρα έχουμε τον οργανισμό. Δεν υπάρχει οργανισμός. Υπάρχει όμως μια αίτηση απαίτηση προς τους υπηκόους της Βουλής, δώστε μου μια εντολή να προσλάβω τρεις χιλιάδες επτακόσιους και βλέπουμε. Πού να τους βάλεις ποιες είναι οι ανάγκες; Ποιος είναι ο οργανισμός; Λέει, είναι οργανικές οι θέσεις. Οργανικές οι θέσεις σουρεαλιστικά, χωρίς όργανο. Διότι οργανική λέγεται μια θέση όταν προβλέπεται από νόμο -όργανο, οργανισμό. Εκτός εάν -και θα ανακαλέσω- ευρίσκονται στον οργανισμό του 1971 ή 1973 αυτές οι προβλεπόμενες θέσεις, εξακόσιοι αρχαιολόγοι και ούτω καθ' εξής. 
Δεν είναι τάξη κοινοβουλευτική, νομοθετική και δημοκρατική. Είναι χονδροειδές τέχνασμα με την επίκληση των Ολυμπιακών Αγώνων και των ρυθμών που επιβάλλεται να υπάρχουν. Δηλαδή γρήγορα, δώστε μου μια εξουσιοδότηση ως δικτάτορος. Αυτά εγένοντο στην αρχαία Ρώμη. Το λέω με την έννοια του Ρωμαϊκού Δικαίου. Ε, όχι, καταλύεται την έννομη τάξη, τη δικαιϊκή τάξη, τη συνταγματική τάξη, την πολιτική τάξη, εν ονόματι των Ολυμπιακών Αγώνων. Στον πρόσφατο νόμο για τις μονιμοποιήσεις των εκτάκτων σας λέγαμε μη προβαίνετε σ' αυτήν την αδικία, κάποιους στα χρονικά όρια που είχαν προσληφθεί από το ΠΑΣΟΚ να εξυπηρετήσετε. Κοιτάξτε παραδείγματος χάρη τους ανθρώπους, των εργαζομένους, τους προσφέροντας υπηρεσία στο Υπουργείο Πολιτισμού. Έξι, επτά χιλιάδες έκτακτοι για δέκα, πέντε, επτά, τέσσερα χρόνια συνεχώς, ευδοκίμως. Καμία πρόνοια. Έπρεπε να επιλεγούν εκείνοι οι οποίοι ήσαν στα όρια της κομματικής ιδιοτέλειας, του νεποτισμού. Τώρα δεν απαντά τι θα κάνει τους ανθρώπους τους εκτάκτους. Και γιατί παίρνει και διαλύει το ΤΑΠ; Γιατί το διαλύει; Με υπουργική απόφαση λέει μπορώ να πάρω την περιουσία του να την πάω στο Υπουργείο Πολιτισμού; Όσο περιττό ή τόσο εμπόδιο στην ιδιωτική εταιρεία;
Κύριε Πρόεδρε, μια τελευταία λέξη. Περισσότερο από τις διατάξεις, τις οποίες ήλεγξαν οι συνάδελφοι, με ενοχλεί -και πρέπει να ενοχλήσει το δημοκρατικό μας βίο- το πνεύμα που αναδύεται μέσα απ' αυτό το νομοσχέδιο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Είναι ένα πνεύμα -το είπα και στην πρωτολογία μου- που αποδεικνύει τις ένδολες προθέσεις των κυβερνώντων. Επίτηδες το άφησαν στην κόψη του ξυραφιού. Επίτηδες ροκάνισαν τα τέσσερα χρόνια και τα τρία χρόνια, για να φτάσουμε στο παραπέντε ή στο μηδέν πάλι, για να ζητούμε αυτήν τη λευκή εξουσιοδότηση. 
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
Αντέχει πολεοδομικώς η Αθήνα αυτές τις προτάσεις; Γιατί καταστρέφουν τη Φιλοθέη; Γιατί καταστρέφουν τον Φαληρικό 'Όρμο; Γιατί καταστρέφουν το κέντρο των Αθηνών, τις Αχαρνές, το Μενίδι; 
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα, επιχειρείτε να με δελεάσετε να σας δώσω δύο-τρία λεπτά ακόμη, αλλά ο χρόνος σας έχει τελειώσει.
ΒΥΡΩΝ ΠΟΛΥΔΩΡΑΣ: Πού είναι η ρυθμιστική μελέτη, η χωροταξική παρέμβαση, ώστε να πείθει εκείνον -και αυτός ο εκείνος είμαι εγώ- που θέλει να γίνουν οι Ολυμπιακοί Αγώνες; Πού είναι η ειδική μέριμνα για την ηθική και ιστορική διάσταση των Ολυμπιακών Αγώνων του 2004; Πού είναι η φροντίδα για την Αρχαία Ολυμπία; 'Ένα αγώνισμα στην Αρχαία Ολυμπία. Σας είπα την πυγμαχία σε λυόμενο σαλόνι. 
Αδιαφορείτε. Τα ξέρετε όλα. Έτσι γίνεται πάντοτε με όλους τους αλαζόνες στην ιστορία, με όλους τους καθεστωτικούς στην ιστορία. Χαρείτε την παντογνωσία σας!
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Κύριε Πρόεδρε, κατά τη γνώμη μου οι κύριοι Βενιζέλος και Λαλιώτης, θα έπρεπε να χαρακτηριστούν εχθροί της Αθήνας και των Αθηναίων. Διότι μόνον εχθροί της Αθήνας και των Αθηναίων θα μπορούσαν να αποφασίσουν να καταστρέψουν το 'Άλσος Ριζάρη για να θάψουν στη γη του ένα μουσείο. Και λέω να θάψουν, διότι το μεγαλύτερο μέρος του μουσείου -ίσως ντρέπονται να το δείξουν ολόκληρο- θα το έχουν υπό τη γη. 
Έχουμε πει εδώ και χρόνια -το είχα πει στον Υπουργό νομίζω πριν από αρκετά χρόνια, σε προηγούμενες θητείες του- ότι η θέση, κατά τη δική μας άποψη, για το μουσείο είναι στον Ελαιώνα της Αθήνας. Εκεί υπάρχουν πολλές και πολύ μεγάλες εκτάσεις του δημοσίου, όπως της ΔΕΗ, του Πολεμικού Ναυτικού, αλλά και άλλες όπου θα μπορούσε να εγκατασταθεί το Μουσείο της Σύγχρονης Τέχνης. Σε μια έκταση ανάλογη με το εγχείρημα, πενήντα, εκατό στρεμμάτων. Και εκεί ένας από τους μεγάλους σύγχρονους αρχιτέκτονες παγκοσμίως θα μπορούσε να αναλάβει να φτιάξει ένα έργο το οποίο θα προσδώσει αίγλη στην περιοχή που ονομάζεται Ελαιώνας, δηλαδή θα ξεκινήσει έτσι η αναμόρφωση μιας ολόκληρης περιοχής της Αθήνας.
Αντ' αυτού, επέλεξαν να καταστρέψουν ένα από τα πολύ λίγα άλση της Αθήνας, το οποίο θα σας πω στη συνέχεια -για να θυμίσω σε όσους δεν το γνωρίζουν- ότι μέχρι το 1979 ήταν οικοδομικό τετράγωνο όπου επρόκειτο να χτιστεί ένα ξενοδοχείο. Για να αποτραπεί η κατασκευή αυτή, έγιναν ανταλλαγές του δημοσίου με δημόσιες εκτάσεις και απεκτήθη το άλσος. 
'Έρχονται τώρα, λοιπόν, οι κύριοι Λαλιώτης και Βενιζέλος, και το καταστρέφουν. Σημειώστε ότι, όπως είπε και ο κ. Πολύδωρας, ο Δήμος της Αθήνας ομόφωνα ετάχθη εναντίον αυτής της καταστροφής. Δηλαδή οι Αθηναίοι είναι αντίθετοι. Και δεν είναι μόνον οι Αθηναίοι της Δεξιάς, αλλά είναι και όσοι εξελέγησαν με τη σημαία των άλλων κομμάτων. Ομόφωνη απόφαση αντίθετη. 
'Έτσι, τίθεται αμέσως ένα ερώτημα. Τίνος τα συμφέροντα υπηρετούν οι δύο Υπουργοί; Των Αθηναίων; Προφανώς όχι, διότι όλοι οι Αθηναίοι είναι αντίθετοι. Και οι εκπρόσωποί τους, όμως, λένε ότι είναι αντίθετοι. Τίνος, λοιπόν, είναι τα συμφέροντα που επιβάλλουν να καταστραφεί το πάρκο το οποίο -επαναλαμβάνω- δημιουργήθηκε με μύρια βάσανα πριν από είκοσι δύο χρόνια; 
Επαναλαμβάνω, λοιπόν, ότι θα μείνετε ως εχθροί των Αθηναίων και εσείς και ο κ. Λαλιώτης.
Το ίδιο θα μπορούσα να πω γι' αυτό το οποίο κάνουν στο Σχοινιά και τον Μαραθώνα.
Κύριε Πρόεδρε, ο Μαραθώνας είναι το μόνο σημείο που συνδέει την Αθήνα με τους Ολυμπιακούς Αγώνες, διότι εκεί δημιουργήθηκε ο μαραθώνιος δρόμος.
Αντί να αναδείξουν τη μοναδικότητα του μαραθώνιου δρόμου κάνουν μια τάφρο να πηγαίνουν μερικοί να τραβούν κουπί. Αυτό κάνουν. Αντί να δημιουργήσουν τις προϋποθέσεις κάθε χρόνο να μαζεύονται εκατό χιλιάδες αθλητές, να αισθάνονται την τιμή ότι συμμετέχουν στον αυθεντικό μαραθώνιο δρόμο, αντί ν ασχοληθούν με αυτό, ασχολούνται με το πώς θα καταστρέψουν το Μαραθώνα.
Γι' αυτό επαναλαμβάνω ότι ο κ. Λαλιώτης και ο κ. Βενιζέλος μπορούν να φέρουν επαξίως τον τίτλο του εχθρού της Αθήνας. Ζητώ, λοιπόν, να τα αλλάξουν αυτά, αν μπορούν, ή εάν τέλος πάντων δεν είναι τόσες οι δυνάμεις τους δεν αντιλαμβάνομαι ποιες δυνάμεις επιβάλλουν να γίνει το μουσείο σε αυτό το σημείο; Ειλικρινά δεν το αντιλαμβάνομαι. Ούτε αντιλαμβάνομαι τι είναι τόσο μοναδικό, ώστε πρέπει να ανοίξουμε μια τάφρο στο Μαραθώνα.
'Ολη η διεθνής κοινότητα, όλοι ανεξαιρέτως έχουν στραφεί εναντίον αυτής της βεβήλωσης. Γιατί επιμένει ο κύριος Υπουργός; Γιατί θα συνδέσει το όνομά του, ως πρόσκαιρου Υπουργού Πολιτισμού με μια καταστροφή, η οποία θα είναι μόνιμη; Γιατί το κάνει αυτό; Αυτά είναι περίεργα πράγματα. 
Μια ακόμα παρατήρηση να κάνω και θα τελειώσω. Είδα εδώ ότι υπάρχει μια τροπολογία του κ. Λαλιώτη για τους σταθμούς μετεπιβίβασης και τους χώρους στάθμευσης γύρω από τους σταθμούς του αττικού μετρό. Όλα αυτά τα οποία ζητεί ο κ. Λαλιώτης, ήσαν όλα έτοιμα ή σχεδόν έτοιμα τον Οκτώβριο του 1993, όταν ανέλαβε Υπουργός. Του εδόθησαν τότε και τα ελησμόνησε επί μια ολόκληρη οκταετία και ολίγες μέρες πριν φύγει από το Υπουργείο του τα ξαναθυμήθηκε. 
Υπάρχει ένα ερώτημα, γιατί για οκτώ χρόνια που αυτά ήσαν έτοιμα δεν έκανε απολύτως τίποτε και τα φέρνει τώρα την παραμονή της αναχωρήσεώς του; Ευχαριστώ κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Λιάνης.
ΓΕΩΡΓΙΟΣ ΛΙΑΝΗΣ: Κύριε Πρόεδρε, όταν έβαλα την ταπεινή μου υπογραφή να πάρει η χώρα τους Ολυμπιακούς αγώνες του 2004 δεν φανταζόμουν ποτέ, ότι θα ερχόμασταν κάποια στιγμή στην Αίθουσα του Κοινοβουλίου να συζητούμε για τα εσώρουχα του Καλβιν Κλαιν, να συζητούμε για εχθρούς του λαού και εχθρούς των Αθηναίων, να συζητούμε για το Σημιτικό ΠΑΣΟΚ που προστατεύει τα συμφέροντα των πλουσίων και να βλέπουμε τη Νέα Δημοκρατία σε ένα ρόλο Γιάννη Αι Γιάννη να προστατεύει τους φτωχούς της χώρας. Είναι απίστευτα πράγματα αυτά. 
Έχουμε ένα εθνικό γεγονός που έπρεπε να συνέχει τους πάντες σ' αυτήν την Αίθουσα. Έχουμε μια Εθνική Επιτροπή για τους Ολυμπιακούς Αγώνες που μετέχουν όλες ο πτέρυγες της Βουλής. Έχουμε μια Επιτροπή Μορφωτικών Υποθέσεων που με τους συναδέλφους της Νέας Δημοκρατίας και τους συναδέλφους των άλλων κομμάτων συζητούμε εξαντλητικά τα θέματα αυτά και δεν καταλαβαίνω πως υψώνονται οι τόνοι σε τέτοιο βαθμό. Νικήσαμε δηλαδή, τους ελέφαντες στους Ολυμπιακούς Αγώνες, νικήσαμε τις τίγρεις, νικήσαμε τους λέοντες και μας τρώνε οι κοριοί. Αυτή η φράση του Μπρέχτ ταιριάζει εδώ.
Για το πάρκιν γίνεται ένας λόγος τρομακτικός, όπως και γιατί δεν γίνεται ένα αγώνισμα στην Αρχαία Ολυμπία. Υπάρχει νόμος βάσει του ολυμπιακού καταστατικού χάρτη που να επιτρέπει να γίνεται αγώνισμα σε κάποια άλλη πόλη, έστω και αν είναι η Αρχαία Ολυμπία αυτή, με την ιστορία της, πέραν της πόλης που αναλαμβάνει τους αγώνες; Κάποτε θα πρέπει να ξέρουμε τι λέμε σ' αυτήν την Αίθουσα. Αντιθέτως, στην Αρχαία Ολυμπία θα γίνει το ολυμπιακό φεστιβάλ νέων που προβλέπει να γίνουν επτά αρχαία αγωνίσματα. Δεν είναι διόλου ενημερωμένος ο κ. Πολύδωρας. Θα γίνουν επτά αγωνίσματα νέων με δεκαπέντε χιλιάδες (15.000) νέους απ' όλη τη γη, που ήταν μια τεράστια επιτυχία του προκατόχου μου στο Υπουργείο Αθλητισμού του κ. Φούρα και του κ. Βενιζέλου. 
Αντί να χαίρονται λοιπόν, για τα καινούρια που αποκτούμε, θα σκοτωνόμαστε εδώ για το αν γίνεται ή δεν γίνεται ένα αρχαίο αγώνισμα στην Ολυμπία, η οποία παίρνει επιπροσθέτως περί τα σαράντα έως εκατό δισεκατομμύρια για να βελτιώσει τις πολιτιστικές της υποδομές; Και κανένας δεν λέει στη χώρα ότι για πρώτη φορά η ελληνική επαρχία παίρνει τριακόσια ογδόντα (380) δισεκατομμύρια από το πακέτο Σημίτη για το πρόγραμμα "ΕΛΛΑΔΑ 2004" και άλλα εκατόν ογδόντα δισεκατομμύρια (180.000.000.000) από το Υπουργείο Πολιτισμού για την πολιτιστική Ολυμπιάδα, δηλαδή μισό τρισεκατομμύριο; Και μας έφαγε τι θα γίνει με το πάργκιν του Ζαππείου, το οποίο θα γίνει όπως έγινε και το πάρκιν της Βουλής, δηλαδή με μεγάλη προσοχή, με σύνεση. Τα αγάλματα θα προστατευθούν, τα αρχαία θα πάνε εκεί που πρέπει, όπως έγινε με το μετρό. Ποια είναι δηλαδή αυτήν την ώρα τα τόσο σοβαρά ερωτήματα; 
Εγώ, λοιπόν, λέω ότι παραμένω εν πλήρη συνειδήσει αθώος. Έβαλα μια υπογραφή για να πάρει η χώρα τους αγώνες, πιστεύοντας ότι το 97% των Ελλήνων θέλει τους αγώνες. Και αντί να μετατρέψουμε τους αγώνες σε γιορτή, τους μετατρέπουμε σε διχόνοια. Μονίμως η διχόνοια η δολερή μπροστά μας. 
Θέλω, λοιπόν, να πω ότι πιστεύω βαθιά ότι μετά τους αγώνες του 2004 η Αθήνα θα είναι μια άλλη πόλη. Προς το καλύτερο. Μια πόλη όμορφη, μια πόλη άνετη, μια πόλη δεμένη γύρω από την ιστορία της. Αυτό ακριβώς γίνεται και στο Ζάππειο. Και βρίσκω αναγκαία αυτήν τη ρύθμιση υπό την έννοια βέβαια ότι θα προστατευθούν αυτά που είπαμε ότι θα βρεθούν, αν βρεθούν. Και δεν εννοούσε αυτό ο κ. Βενιζέλος όταν είπε "δυστυχώς, είμαστε πάνω σε ένα αρχαιολογικό πεδίο". Δεν το είπατε, αλλά και να το λέγατε, θα ήταν σε μια...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είπα ευτυχώς.
ΓΕΩΡΓΙΟΣ ΛΙΑΝΗΣ: Θεωρώ, λοιπόν, ότι και οι τέσσερις πόλεις που παίρνουν τους προκριματικούς αγώνες, η Αθήνα, η Θεσσαλονίκη, το Ηράκλειο και η Πάτρα, θα έχουν και αυτές τις ουσιαστικές τους βελτιώσεις εξαιτίας των αγώνων. 
Επίσης, κατά τη γνώμη μου σωστά το Υπουργείο Πολιτισμού αναλαμβάνει την ευθύνη για όλα αυτά. Σ' αυτό έπρεπε να είναι η ευθύνη. Το Ολυμπιείο κληροδότημα δεν φτάνει για να κάνει κάτι σχετικά με το Ζάππειο. Είναι πάρα πολύ σοβαρό το γεγονός. Έρχεται δηλαδή το Υπουργείο να βοηθήσει σ' ένα χώρο ιστορικό, σ' ένα χώρο τεράστιας σημασίας και αντί να χαιρόμαστε, λυπούμαστε για το γεγονός.
Η δεύτερη παρατήρησή μου αφορά στο θέμα των τριών χιλιάδων επτακοσίων εργαζομένων. Πραγματικά όλοι συμφωνήσαμε στην Επιτροπή Μορφωτικών Υποθέσεων ότι είναι αναγκαίοι στο Υπουργείο Πολιτισμού είτε πρόκειται να γίνει με τον οργανισμό του είτε όχι. Εγώ θα προσθέσω μόνο ότι μαζί με αυτό το θέμα σωστά περάσαμε και από ευαισθησία το θέμα της εκκρεμότητας των υπαλλήλων της Γενικής Γραμματείας Αθλητισμού και των υπαλλήλων του ΟΑΚΑ. Ξέρετε πάρα πολύ καλά ότι ήταν στο Υπουργείο αυτό από όλες τις κυβερνήσεις που προηγήθηκαν -πρέπει να το πω αυτό- με συμβάσεις ντροπής, συμβάσεις της μιας μέρας. Και παρέμεναν οι άνθρωποι μετέωροι στο διάστημα επί δέκα χρόνια. 
Σωστά, λοιπόν, ρυθμίζεται αυτό και με καλύπτει και η τελευταία πρόταση που κάνει ο Υπουργός στο άρθρο 17, παράγραφος 4, όπου λέει ότι "αντικαθίσταται αυτό και η πρόσληψη πραγματοποιείται με ανοιχτή διαδικασία αξιολόγησης και επιλογής. Με απόφαση του Υπουργού Πολιτισμού καθορίζονται τα ειδικά προσόντα κλπ". Γιατί; Γιατί πραγματικά εάν πάμε με την άλλη δυνατότητα, με το ΑΣΕΠ, προβλέπει, αν θέλετε, δέκα κατηγορίες που προηγούνται: Οι πτυχιούχοι των ανωτάτων σχολών, οι διπλωματούχοι, οι άνεργοι, οι πολύτεκνοι. Δεν θα μπουν δηλαδή αυτοί οι άνθρωποι. Εμείς κάναμε μια διάταξη τέτοια που να δώσει δικαιοσύνη σ' ένα χρόνιο πρόβλημα.
Πολύ σωστά ο κ. Σπηλιόπουλος έχει ευαισθησία για τα θέματα αυτής της, ας την πούμε, ρυθμίσεως όχι χρεών, που προέκυψε με τις ομάδες του μπάσκετ και κυρίως με τις ΚΑΕ. Θεωρώ ότι αν δεν γινόταν αυτό, θα έπαιζε μπάσκετ η μισή Ελλάδα. Να πούμε τα πράγματα με το όνομά τους στην Αίθουσα. Από τη Λάρισα και πάνω δεν θα έπαιζαν μπάσκετ οι μεγάλες ομάδες. Και είναι ομάδες με ιστορία και αυτές. 
Κάποτε η χώρα αυτή ταυτίστηκε με την ομάδα του Άρη για μία δεκαετία. Ταυτίστηκε με την ομάδα του ΠΑΟΚ -είναι εδώ και εκπρόσωποι εκείνης της μεγάλης ομάδας- που έπαιρνε τα κύπελλα Ευρώπης. Ήρθαν, λοιπόν, δίσεκτοι καιροί και εξαιτίας των κακών ρυθμίσεων που κάναμε και των χρεών που ανέλαβαν, το αρχικό τους χρέος των επτακοσίων εκατομμυρίων (700.000.000) δραχμών έφτασε στα επτά δισεκατομμύρια (7.000.000.000.000) δραχμές με τις προσαυξήσεις, με τους τόκους και με όλα αυτά. Δεν μπορεί λοιπόν για επτακόσια εκατομμύρια δραχμές (700.000.000) χρέος που έχει μια ομάδα με την ιστορία του Άρη και του ΠΑΟΚ να τη στήνουμε τρεις κατηγορίες κάτω, επειδή έτσι προβλέπει αυτήν τη στιγμή η κακή ρύθμιση που έχουμε κάνει. Να είμαστε δίκαιοι. Πρέπει να το επανορθώσουμε. Και αυτό κάνει αυτήν την ώρα αυτή η προσθήκη του κυρίου Υπουργού.
Θέλω να προσθέσω επίσης: Στο θέμα της ΦΙΦΑ να μην κρυβόμαστε. Ταλανιστήκαμε πολλά χρόνια. Τέσσερις Υπουργοί από την κα Πετραλιά -ο κ. Μεϊμαράκης, εγώ, ο κ. Φούρας και τελευταίος ο κ. Φλωρίδης- όλοι θέλαμε να βρούμε έναν τρόπο να μην εμπλέκεται πραγματικά το κράτος κάποια στιγμή στα θέματα αυτά. Όμως όλοι θέλαμε να έχουμε ένα ποδόσφαιρο καλύτερο. Όλοι φιλοδοξούσαμε εμείς να είμαστε αυτοί που θα γίνουν εξυγιαντές.
Η ΦΙΦΑ, λοιπόν, ήταν μια δαμόκλειος σπάθη. Καλώς ήρθε σήμερα η διαδικασία που έγινε με το κράτος, τη ΦΙΦΑ και την ΕΠΟ να έχουν καθίσει και να τα έχουν βρει. Συμφώνησαν αυτές οι τρεις πλευρές μία διάταξη που αφορά στον καίριο παράγοντα που είναι η διαιτησία, ώστε να έχουμε ένα πιο αξιόπιστο πρωτάθλημα. Δεν λέω ότι θα είναι πολύ αξιόπιστο. Λέω ότι θα είναι πιο αξιόπιστο. Έγινε δηλαδή ένα βήμα ουσιαστικής προόδου. Δεν μπορεί να έχουμε ένα απολύτως αξιόπιστο πρωτάθλημα. Και οι παρατηρήσεις του κ. Σπηλιόπουλου είναι σωστές, ότι δηλαδή οι παράγοντες μπορεί να είναι και αυτοί η αχίλλειος πτέρνα. Δεν μπορεί κανείς εκεί να κάνει τις τομές που θα μπορούσε να κάνει. Δεν τις έχουμε κάνει τουλάχιστον μέχρι τώρα. Μην τορπιλίζουμε, λοιπόν, και το πρώτο βήμα που έπρεπε να γίνει. Ήταν μια θετική εξέλιξη και πολύ καλώς έγινε αυτή η ρύθμιση για τη διαιτησία.
Τέλος θέλω να πω κάτι: Ο κ. Μητσοτάκης είπε ότι βάλλεται δικαίως το νομοσχέδιο αυτό. Μα δεν υπάρχει νομοσχέδιο που να έρχεται κάποια στιγμή για συζήτηση για τους Ολυμπιακούς Αγώνες και να μην βάλλεται. Βάλλονται όλα δικαίως; Εγώ βλέπω ότι με τους συναδέλφους που έχουμε εργαστεί αόκνως και στην Εθνική Επιτροπή και στην Επιτροπή Μορφωτικών Υποθέσεων και με όλες τις πτέρυγες συμφωνούμε σ' αυτά που αφορούν στους Ολυμπιακούς Αγώνες. Με αυτούς που δεν ξέρουν για Ολυμπιακούς Αγώνες δεν συμφωνούμε, όπως για παράδειγμα το θέμα των αθλημάτων στην Ολυμπία, όπως για παράδειγμα το θέμα ότι θα πάρουμε τους αγώνες από την Αθήνα.
Ποιος μπορεί να πάρει τους αγώνες από την Αθήνα; Κανείς. Δεν υπάρχει ιστορικό προηγούμενο. Θα γίνει τώρα εδώ, που έχουν έλθει οι αγώνες γιατί η Αθήνα είναι η κολυμβήθρα του Σιλωάμ γι' αυτούς, με ένα αμαρτωλό ολυμπιακό κίνημα, με τριάντα δωροδοκημένους -διαπιστωμένα- Αθάνατους; 
Εμείς ήμασταν η κολυμβήθρα που τους σώζει. Τους αγώνες τους πήραμε για συγκεκριμένους λόγους. Τώρα βέβαια η συγκυρία δεν βοηθάει. Αλλά χθες ο Υπουργός το είπε πάρα πολύ καλά: Το θέμα της ασφάλειας το εγγυάται η Κυβέρνηση και τους λόγους τους έχουμε συζητήσει εξαντλητικά. Αν χρειάζονται πρόσθετα μέτρα, θα τα πάρουμε κι αυτά. 
Κλείνω, λοιπόν, λέγοντας ότι, αν χρειάζεται κάτι επιτέλους, κύριοι συνάδελφοι, είναι μια αλλαγή κλίματος στη χώρα, μια αλλαγή κλίματος ώστε να κάνουμε αγώνες χαράς, αγώνες νεολαίας, αγώνες συναδέλφωσης και ειρήνης. Αυτή η αλλαγή κλίματος δεν επιβεβαιώνεται και δεν εναρμονίζεται με το κλίμα που υπάρχει στη Βουλή. Αυτό είναι ένα σημείο που πρέπει να προσέξουμε. 
ΠΡΟΕΔΡΕΥΩΝ (Κωνσταντίνος Βρεττός): Η κα Παπακώστα έχει το λόγο για προτασσόμενη δευτερολογία.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Έλαβα το λόγο, κύριε Πρόεδρε, μόνο και μόνο γιατί θεωρώ πως ο πολιτισμός -και βέβαια με αφορμή το νομοσχέδιο για τα ολυμπιακά έργα και την ολυμπιακή φιλοξενία- αφορά κυρίως και πρωτίστως τον άνθρωπο. 
Κατά συνέπεια, λοιπόν, εδώ αναδεικνύεται, κατά την άποψη εκείνων -και θα σας αναφέρω σε ποιους αναφέρομαι- οι οποίοι ασχολούνται με τα ζητήματα πολιτισμού -και ειδικότερα οι ΠE- καλύπτουν πάγιες και διαρκείς ανάγκες της υπηρεσίας και οι οποίοι σύμφωνα με το ισχύον νομοθετικό πλαίσιο και με το νόμο που θέλετε να περάσετε στη Βουλή, δεν έχουν κανένα απολύτως δικαίωμα και καμία δυνατότητα να μπορέσουν μέσω των διαδικασιών που προβλέπονται στο άρθρο 17, να επανακάμψουν μετά από τόσα χρόνια δουλειάς στο Υπουργείο Πολιτισμού.
Τελειώνοντας, θέλω να πω ότι αυτό θα πρέπει να σας απασχολήσει σοβαρά, είναι ένα ζήτημα κοινωνικό, εργαζομένων οι οποίοι καλύπτουν αυτού του είδους τις ανάγκες, πανεπιστημιακών ανθρώπων, τεχνικών, που έχουν εξειδικεύσεις. Κατά συνέπεια θεωρώ ότι πρέπει να προσδιορίσετε και το χρόνο που θα πραγματοποιήσετε τις προσλήψεις, αλλά και να εντάξετε αυτούς στη διαδικασία. 
Με αφορμή το λόγο που μου δώσατε και σας ευχαριστώ, κύριε Πρόεδρε, για μία ακόμη φορά, θέλω να παρατηρήσω το εξής ως νέα Βουλευτής: Δεν διανοείται -φαντάζομαι- κανείς σ΄ ένα δημοκρατικό πολίτευμα να ονομάζει "πακέτα Σημίτη", "πακέτα Χ", "πακέτα Ψ", τα χρήματα του ελληνικού λαού, όταν πολύ περισσότερο ο ελληνικός λαός θα κληθεί να πληρώσει το "μάρμαρο", όταν από εξακόσια ογδόντα επτά δισεκατομμύρια περίπου, όπως προϋπολογίσαμε το κόστος των Ολυμπιακών Αγώνων, σήμερα αγγίζουμε τα τρία τρισεκατομμύρια. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να ανακοινώσω στο Τμήμα ότι τη συνεδρίασή μας παρακολουθούν από τα Διπλωματικά Θεωρεία έξι ομογενείς Βουλευτές διαφόρων Κοινοβουλίων. Ανήκουν στο Προεδρείο της Παγκόσμιας Κοινοβουλευτικής Ένωσης του Ελληνισμού. 
Είναι ο Πρόεδρος κ. Νικόλαος Παπαδόπουλος Βουλευτής του Σοσιαλδημοκρατικού Κόμματος της Σουηδίας.
(Χειροκροτήματα από όλες τις πτέρυγες)
Είναι ο Αναπληρωτής Πρόεδρος καθηγητής κ. Δημήτριος Γιάνναρος, Πολιτειακός Βουλευτής, της Πολιτείας Κονέκτικατ των Η.Π.Α. 
(Χειροκροτήματα από όλες τις πτέρυγες)
Είναι ο Αντιπρόεδρος κ. Δημήτριος Φούρας, Βουλευτής του τοπικού Κοινοβουλίου Κουϊνσλάνδης της Αυστραλίας.
(Χειροκροτήματα από όλες τις πτέρυγες)
Είναι ο κ. Χρήστος Σύρος, Βουλευτής του Φιλελεύθερου Κόμματος τοπικού Κοινοβουλίου του Κεμπέκ.
(Χειροκροτήματα από όλες τις πτέρυγες)
Είναι ο κ. Αλεξάντερ Τσεροντέγιεφ, μέλος του Κοινοβουλίου της Ουκρανίας και Πρόεδρος της Ένωσης των Κοινοβουλίων της Ανατολικής Ευρώπης.
Επίσης, στις εργασίες της αποστολής συμμετέχει και ο Βουλευτής της Αυτόνομης Δημοκρατίας της Αμπχαζίας, κ. Ιωάννης Κεσίσογλου.
Τους ευχόμαστε "καλή δουλειά".
(Χειροκροτήματα από όλες τις πτέρυγες)
Ο Υπουργός Πολιτισμού κ. Ευάγγελος Βενιζέλος έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, θα ακολουθήσω τη σειρά των άρθρων και θα αποφύγω τις γενικές παρατηρήσεις διότι τις έκανα πολλές φορές κατά τη διάρκεια αυτής της συζήτησης. Θα πω μια φράση μόνο.
Δεν έχουν κουραστεί οι συνάδελφοι της Αντιπολίτευσης απ' αυτήν την αόριστη και μονότονα επαναλαμβανόμενη κινδυνολογία γύρω από τις προθέσεις της Κυβέρνησης;
Είπα και χθες ότι η ολυμπιακή προετοιμασία βρίσκεται σε πλήρη εξέλιξη. Οι αναθέσεις έχουν γίνει. Οι προμήθειες επίσης ανατίθενται με βάση τον κανονισμό προμηθειών. Όλα λειτουργούν. Ερχόμαστε να λύσουμε πολύ συγκεκριμένα σημεία προωθώντας και επιταχύνοντας την προετοιμασία αυτή. Η Κυβέρνηση χειρίζεται το ζήτημα από το 1997. Η Οργανωτική Επιτροπή με τη συγκεκριμένη διοίκηση που έχει, η οποία δεν νομίζω ότι είναι στενά συνδεδεμένη με το ΠΑΣΟΚ και με αυτήν την πολιτική παράταξη, ασκεί τα καθήκοντά της εδώ και πολύ καιρό. Άνθρωποι, προθέσεις θεσμοί και διαδικασίες έχουν δοκιμαστεί. Έχουν -οι συνάδελφοι της Νέας Δημοκρατίας- να καταλογίσουν τίποτα; Εάν δεν έχουν να καταλογίσουν, τότε να αποφεύγουν τους υψηλούς τόνους πίσω από τους οποίους θέλουν να κρύψουν την αμηχανία τους. Εάν ο κ. Πολύδωρας, ο οποίος ήλθε, είπε όσα είχε να πει και έφυγε χωρίς να έχει παρακολουθήσει τη συζήτηση ούτε πριν ούτε μετά την παρέμβασή του, έλεγε τα ίδια πράγματα σε τόνους χαμηλότερους, θα είχαν ασκήσει επιρροή στην ικανοποίηση του ίδιου του εαυτού του αυτά που είπε; Όχι. 
Θα παρακαλούσα, λοιπόν, να είμαστε περισσότερο σώφρονες αν μη τι άλλο και περισσότερο αλληλέγγυοι. Διότι εδώ φοβούμαι ότι το παίγνιο είναι εμφανές. Η Νέα Δημοκρατία ρητορικά, ρηματικά τάσσεται "αλληλέγγυα", θέλει να βοηθήσει στη διοργάνωση των Ολυμπιακών Αγώνων και από την άλλη μεριά σε κάθε σχέδιο νόμου της Κυβέρνησης, σε κάθε νομοθετική πρωτοβουλία δημιουργεί όσα εμπόδια μπορεί να δημιουργήσει χωρίς να εκτεθεί προκειμένου στη συνέχεια να επιχαίρει εάν υπάρχουν καθυστερήσεις ή προβλήματα. Μα είναι δυνατόν να εκτελέσουμε ένα τέτοιο συνολικό σχέδιο πραγματικού εκσυγχρονισμού της χώρας όπως είναι η προετοιμασία των Ολυμπιακών Αγώνων, εάν έχουμε τέτοιες μικρές κομματικές υστεροβουλίες; Η πορεία προς το 2004 είναι ένα άθροισμα μικρών κομματικών επιδιώξεων; 
Δεν θα έχετε κανένα αποτέλεσμα, αγαπητοί συνάδελφοι της Νέας Δημοκρατίας, πολιτικό. 
Με αυτά και με αυτά στις εκλογές του 2004 το ΠΑΣΟΚ θα κερδίσει και πάλι στις εκλογές και βέβαια όλα αυτά τα οποία κάνετε έστω και χωρίς να έχετε μία πλήρη συνείδηση αυτού του πράγματος, συνιστούν παραδοχή της μελλοντικής ήττας της Νέας Δημοκρατίας και στις εκλογές του 2004. Γιατί εάν η Νέα Δημοκρατία είχε την παραμικρή υποψία ή ελπίδα ότι μπορεί αυτή να διαχειριστεί το γεγονός των Ολυμπιακών Αγώνων το καλοκαίρι του 2004, θα είχε άλλη στάση στη Βουλή, όχι μόνο τώρα, αλλά και το 1998, το 1999, το 2000.
ΦΑΝΗ ΠΕΤΡΑΛΙΑ-ΠΑΛΛΗ: Μα, γι' αυτό πάμε να φτιάξουμε καλύτερα τα νομοσχέδια για να τα βρούμε μπροστά μας. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ξέρετε δεν ελέγχουμε τις αντιδράσεις μας και γι' αυτό δεν ελέγχουμε και την μοίρα μας πολλές φορές. Ας είμαστε όλοι προσεκτικότεροι, διότι ξέρετε η γλώσσα αποκαλύπτει τις μύχιες σκέψεις μας, αποκαλύπτει την ψυχή μας. Τα πάντα λέγονται, τίποτα δεν είναι κρυφό. 
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ )
Λοιπόν θα ακολουθήσω τη σειρά των άρθρων. 
'Αρθρο 11 ζητήματα απαλλοτριώσεων. Οι παρατηρήσεις του Αντιπροέδρου της Βουλής, του αγαπητού συναδέλφου κ. Ντίνου Βρεττού, είναι σε γενικές γραμμές σωστές. Στις απαλλοτριώσεις για τα έργα στο Μαρκόπουλο, για τα έργα του Ιπποδρομίου και του Ιππικού Κέντρου έχει προκύψει ένα σοβαρό κοινωνικό πρόβλημα. Είχα την ευκαιρία να το συζητήσω με τους Βουλευτές της περιοχής, με το δήμαρχο, με τους εκπροσώπους των κατοίκων. Οι πρωτόδικες αποφάσεις ήταν νομίζω ευπρόσδεκτες από τους κατοίκους. Οι εφετειακές αποφάσεις μείωσαν πάρα πολύ τις αποζημιώσεις. Έχουν ασκηθεί αναιρέσεις ενώπιον του Αρείου Πάγου. Η Κυβέρνηση έχει συμφωνήσει να συμπράξει δικονομικά στην επίσπευση των συζητήσεων των αιτήσεων αναιρέσεως στον Άρειο Πάγο προκειμένου εάν ευδοκιμήσουν οι αιτήσεις αυτές, να έχουμε επανασυζήτηση στο Εφετείο, να έχουμε καθορισμούς τιμών μονάδων, οι οποίες να είναι εν πάση περιπτώσει εύλογες. 
Δεν εναπόκειται στην Κυβέρνηση να το κάνει αυτό. Είναι ζήτημα της δικαιοσύνης κατά το άρθρο 17 του Συντάγματος, δικαστικά καθορίζεται το ύψος της αποζημίωσης. Αλλά εμείς δικονομικά θα διευκολύνουμε και θα συμπράξουμε όσο μπορούμε. Και είμαι βέβαιος ότι αυτό το μήνυμα θα το μεταφέρουν οι συνάδελφοι στους κατοίκους και στην Τοπική Αυτοδιοίκηση διότι έχουν αναδειχθεί οι ανάδοχοι και πρέπει να αρχίσουν τα έργα. Έχουν αρχίσει οι πρόδρομες εργασίες, πρέπει να κινηθεί όλος αυτός ο μηχανισμός. 
Στην απαλλοτρίωση για το Ολυμπιακό Χωριό τα πράγματα είναι απλούστερα. Η απαλλοτρίωση έχει συντελεστεί, οι αποζημιώσεις έχουν επανακατατεθεί, υπάρχει ένα πρόβλημα με τη διαδικασία αναγνώρισης δικαιούχων. Έχει καταθέσει μια σχετική τροπολογία ο κ. Βρεττός, είναι η τροπολογία με γενικό αριθμό 714 και ειδικό 38 που λέει, ότι κατά τη διαδικασία αναγνώρισης δικαιούχων αμετάκλητες δικαστικές αποφάσεις που αφορούν την ίδια περιοχή, θα ληφθούν υπόψη και θα εκτιμηθούν ελεύθερα από το δικαστή. Είναι λογικό αυτό. Είναι μια διευκόλυνση της διαδικασίας, η οποία απαιτεί και πληρέστερη αιτιολογία της κεντρικής δικαστικής απόφασης. Αυτή δέχομαι να την ενσωματώσουμε στο άρθρο 11 ως παράγραφο 9 και ως παράγραφο 8 προτείνω να ενσωματώσουμε μια βελτίωση που χρειάζεται το άρθρο 12 του αρχικού μας νόμου για τα θέματα αυτά, του 2730/99, που αναφερόταν σε επιχειρήσεις ή οργανισμούς του δημόσιου τομέα, αλλά δεν αναφερόταν ρητά σε ανώνυμες εταιρείες που ανήκουν στο ελληνικό δημόσιο και οι οποίες δεν έχουν την ιδιότητα των επιχειρήσεων ή οργανισμών του δημόσιου τομέα. Για λόγους νομοτεχνικής πληρότητας προτείνω να προστεθεί στο άρθρο 11 νέα παράγραφος 8 η οποία να έχει το εξής περιεχόμενο: "Στην περίπτωση α' της παραγράφου 1 του άρθρου 12 του ν. 2730/99 μετά τη φράση "ή επιχειρήσεων ή οργανισμών του δημόσιου τομέα" προστίθεται η φράση "ή ανωνύμων εταιρειών που ανήκουν στο ελληνικό δημόσιο"." Μετά απ' αυτό να προστεθεί η τροπολογία του κ. Βρεττού στην οποία αναφέρθηκα. 
Όλη η παράγραφος 3 του άρθρου 11, μετατρέπεται σε εδάφιο α' και προστίθεται εδάφιο β' ως εξής: β' "Στο τέλος του άρθρου 8 παράγραφος 3 του ν. 2730/99 προστίθεται διάταξη ως παράγραφος 3α' με το εξής περιεχόμενο: "κατά τη διαδικασία αναγνώρισης δικαιούχων του "Πατήματος Δημογλή" Δήμου Αχαρνών Αττικής το δικαστήριο συνεκτιμά κατά την ελεύθερη κρίση του και δικαστικές αποφάσεις με τις οποίες κρίθηκε αμετάκλητα το ιδιοκτησιακό καθεστώς του". 
Δεν νομίζω πως υπήρξαν άλλες παρατηρήσεις σχετικές με το άρθρο 11 περί απαλλοτριώσεων...
ΣΤΕΦΑΝΟΣ ΜΑΝΟΣ : Αυτή είναι μία φωτογραφία ειδική; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αφορά τη διαδικασία αναγνώρισης δικαιούχων στη συντελεσμένη απαλλοτρίωση των εκτάσεων του Ολυμπιακού Χωριού. 
Δεν υπήρξαν επίσης παρατηρήσεις για το άρθρο 12. 
Έρχομαι τώρα στα θέματα των διαφημίσεων στο ιστορικό κέντρο της Αθήνας. Γνωρίζει το Τμήμα ότι ψηφίστηκε την προηγούμενη εβδομάδα το νομοσχέδιο που εισηγήθηκε το Υπουργείο Εσωτερικών γενικά για θέματα υπαίθριας διαφήμισης. Οι διατάξεις που περιλαμβάνονται στο παρόν νομοσχέδιο είναι διατάξεις ειδικότερες, οι οποίες εναρμονίζονται πλήρως με το νομοσχέδιο το ήδη ψηφισμένο του Υπουργείου Εσωτερικών, γιατί επεξεργαστήκαμε παραλλήλως τα δύο νομοσχέδια. Βεβαίως, ειπώθηκε εδώ από αρκετούς συναδέλφους ότι έχει εμφανιστεί στο μεταξύ, διότι η πρακτική και η φαντασία είναι εξελισσόμενη, ένα άλλο φαινόμενο. Έχουν καθαιρεθεί οι διαφημίσεις σε διάφορες περιοχές, παράδειγμα στην Ομόνοια, αλλά τώρα εφαρμόζεται το σύστημα μέσα από το παράθυρο να τοποθετούνται διαφημίσεις οι οποίες βέβαια φαίνονται απέξω. Άρα, πιστεύω, ότι αυτό πρέπει να το αντιμετωπίσουμε νομοθετικά και έτσι στο άρθρο 13, στην παράγραφο 2 τα εδάφια που αρχίζουν με τις λέξεις "επιτρέπονται οι επαγγελματικές επιγραφές" και τελειώνουν με τις λέξεις "εγκρίνονται από το Υπουργείο Πολιτισμού" αριθμούνται ως χωριστή παράγραφος 9. Στην αρχή τώρα της παραπάνω αυτοτελούς παραγράφου 9 προτάσσεται εδάφιο ως εξής: "Υπαίθρια διαφήμιση συνιστά πέραν των γενικώς οριζομένων κατά τις κείμενες διατάξεις και η προβολή με κάθε τρόπο και μέσο μηνυμάτων στις εσωτερικές επιφάνειες των κτιρίων οι οποίες είναι προσιτές στην κοινή θέα". Έτσι οι παράγραφοι 9 και 10 του σχεδίου, αναριθμούνται σε 10 και 11 αντιστοίχως. 
ΦΑΝΗ ΠΕΤΡΑΛΙΑ-ΠΑΛΛΗ: Με τα λέιζερ τι θα γίνει; Είναι ένα μεγάλο θέμα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Προσπαθούμε να το αντιμετωπίσουμε. Πάντως καλύπτονται από τη γενική διάταξη. 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, στο νομοσχέδιο επί υπουργίας κ. Πάγκαλου στο συγκεκριμένο θέμα υπήρχε δυνατότητα τα λέιζερ όχι μόνο αυτά που είναι επάνω στα κτίρια, αλλά και αυτά που είναι στον ουρανό...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν είμαι σε θέση να σας απαντήσω τώρα. Θα το ελέγξω. Κατάλαβα τι λέτε. Θεωρώ ότι το κριτήριο είναι σαφές, είναι εξωτερικές και εσωτερικές επιφάνειες. Θα το ελέγξουμε. 
Στο άρθρο 14 τώρα, είδα να επαναλαμβάνεται συνεχώς η κριτική που αφορά την ανέγερση του μουσείου σύγχρονης τέχνης του Ιδρύματος Βασιλείου και Ελίζας Γουλανδρή στην προσδιορισμένη νομοθετικά από προγενέστερες διατάξεις εδώ και καιρό ψηφισμένες και ισχύουσες στη Ριζάρη κοντά στην Εθνική Πινακοθήκη. Δεν πρόκειται για νέα ρύθμιση, πρόκειται για μια νομοτεχνική αναδιατύπωση της ήδη ψηφισμένης ρύθμισης την οποία είχε εισηγηθεί η κα Παπαζώη πριν από δύο χρόνια. 
ΣΤΕΦΑΝΟΣ ΜΑΝΟΣ: Ζητάμε να ακυρωθεί αυτή η ρύθμιση. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όπως ξέρετε το δημόσιο είχε παραχωρήσει στο Ίδρυμα Βασιλείου και Ελίζας Γουλανδρή το ακίνητο της οδού Ρηγίλλης, στο οποίο ανακαλύφθηκε από την αρχαιολογική σκαπάνη το κατάλοιπο του λυκείου του Αριστοτέλους. 'Όταν πήρα την πρωτοβουλία εγώ ως Υπουργός Πολιτισμού να ανακαλέσω την παραχώρηση αυτή προκειμένου να αναδειχθεί το λύκειο του Αριστοτέλους άρχισε μία σκληρή διαπραγμάτευση με το ίδρυμα για το αν είναι δυνατόν να βρεθεί τόπος στο κέντρο της Αθήνας αποδεκτός από το ίδρυμα, προκειμένου να ανεγερθεί το μουσείο. Είχα τότε μία πολύ σκληρή δημοσια αντιπαράθεση με την μακαρίτισσα Ελίζα Γουλανδρή με ανταλλαγή ολοσέλιδων επιστολών που δημοσιεύτηκαν σε όλες τις Κυριακάτικες εφημερίδες. Είχα θέσει ως προϋπόθεση προκειμένου το ελληνικό δημόσιο να παραχωρήσει ένα ακίνητο το οποίο η κυβέρνηση της Νέας Δημοκρατίας το είχε παραχωρήσει χωρίς καμία προϋπόθεση στην οδό Ρηγίλλης, να πληρούνται δύο προϋποθέσεις. Πρώτη προϋπόθεση να είναι διασφαλισμένα από το ίδιο το ίδρυμα τα κονδύλια που είναι αναγκαία για την κατασκευή και τη λειτουργία του μουσείου. Και δεύτερον να τεθεί ως πρόσθετος όρος στην πράξη παραχώρησης ο κατάλογος των έργων που θα είναι περιουσία του μουσείου και θα αποτελούν τη βάση της μόνιμης συλλογής του μουσείου. 
Η κυβέρνηση της Νέας Δημοκρατίας της οποίας ο κ. Μάνος ήταν συναρμόδιος Υπουργός. 
ΣΤΕΦΑΝΟΣ ΜΑΝΟΣ: Όχι όταν έγινε η παραχώρηση. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με συγχωρείτε, εσείς μπήκατε και βγήκατε. Εν πάση περιπτώσει, δεν είστε αλληλέγγυος με την πράξη της Κυβέρνησης αυτής; 
ΣΤΕΦΑΝΟΣ ΜΑΝΟΣ: Όχι. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Καλώς. Αυτό είναι ένα αντικείμενο ενδιαφέροντος διαλόγου με τον κ. Μητσοτάκη και όχι μαζί μου. 
'Όταν, λοιπόν, η Κυβέρνηση της Νέας Δημοκρατίας παραχώρησε το ακίνητο της Οδού Ρηγίλλης με κυβερνητικό εκπρόσωπο την εποχή εκείνη ή Υφυπουργό Παιδείας -γιατί αυτές τις δύο ιδιότητες είχε διαδοχικά- τον κ. Πολύδωρα, τον υψώσαντα στεντωρείαν τη φωνήν προηγουμένως, ο οποίος προφανώς έχει κάνει και τις ανακοινώσεις -αν ψάξω τα αρχεία μου θα τις βρω- ως Υφυπουργός Τύπου, δεν είχαν τεθεί αυτές οι προϋποθέσεις. Είχε παραχωρηθεί ακίνητο αξίας δισεκατομμυρίων προς το 'Ιδρυμα Γουλανδρή, χωρίς να διασφαλιστούν ούτε τα κονδύλια ούτε τα έργα. Και ήλθα εγώ μετά και διασφάλισα τα κονδύλια πλήρως και τα έργα τέχνης. Και έπρεπε να παραχωρήσουμε ίσης σημασίας ακίνητο στο ίδρυμα, προκειμένου να κατασκευαστεί το ήδη και μελετημένο από τον Πέι μουσείο. Το μόνο ακίνητο το οποίο ήταν στην ίδια περιοχή και θα μπορούσε εις αναπλήρωση του ανακαλούμενου να δοθεί στο 'Ιδρυμα είναι αυτό της Ριζάρη. Και το δίνουμε με πολεοδομικούς περιορισμούς, δίνοντας ως αντάλλαγμα τον ελεύθερο χώρο του λυκείου, το ενιαίο αρχαιολογικό πάρκο στο οποίο περιλαμβάνεται το νέο Βυζαντινό Μουσείο, η αυλή του Βυζαντινού Μουσείου, τα υστερορωμαϊκά ευρήματα τα οποία βρίσκονται μεταξύ του Βυζαντινού Μουσείου και του Ωδείου Αθηνών, η Εθνική Πινακοθήκη η οποία ολοκληρώνεται και το Ωδείο Αθηνών το οποίο το είχε σχεδιάσει κάποτε ο μακαρίτης Κωνσταντίνος Καραμανλής και το οποίο είχε εγκαταλειφθεί και είναι εγκαταλελειμμένο, όπου εκεί τώρα στεγάζουμε μονίμως την Κρατική Ορχήστρα Αθηνών με χώρο δοκιμών και με χώρο συναυλιών. Και διαμορφώνεται επιτέλους ο χώρος αυτός που ήταν το όνειρο του Καραμανλή και του Δοξιάδη και του σχεδίου των Αθηνών για το Πολιτιστικό Κέντρο της Αθήνας με ένα μουσείο το οποίο σχεδιάζει ο Πέι και το οποίο θα είναι σημείο αναφοράς διεθνώς μαζί με τα έργα του Καλατράβα για την αρχιτεκτονική μορφή της Αθήνας του 21ου αιώνα. 
Κι έρχεστε εσείς και μου επικαλείστε τις αποφάσεις του δημοτικού συμβουλίου των Αθηναίων. Να αναθέσουμε, λοιπόν, την άσκηση της νομοθετικής εξουσίας στο Δημοτικό Συμβούλιο των Αθηναίων. Και μπορεί ο κ. Μάνος να αναγορεύει τον κ. Λαλιώτη κι εμένα "εχθρούς των Αθηνών", αλλά ευτυχώς που ο φίλος μου κ. Αβραμόπουλος είναι γενναιόδωρος και επιεικής και μάλλον θα μας κάνει επίτιμους δημότες, γιατί εγώ είμαι δημότης Αμπελοκήπων Θεσσαλονίκης για παράδειγμα και να μας δώσει και το κλειδί της πόλεως. Αν μάλιστα ακούσει αυτά που είπε ο κ. Μάνος, είμαι βέβαιος ότι αυτομάτως θα αντιδράσει και θα μας δώσει οπωσδήποτε ένα κλειδί και ένα βραβείο για τη μεγάλη αυτή προσπάθεια. Και πρέπει τώρα η Κυβέρνηση του ΠΑΣΟΚ με αφορμή το ολυμπιακό νομοσχέδιο να απολογείται στη Βουλή γιατί η Κυβέρνηση Μητσοτάκη χωρίς όρους και προϋποθέσεις παρεχώρησε το ακίνητο το 'Ιδρυμα Γουλανδρή. Μήπως είμαστε αντιφατικοί και υπερβολικοί; 
ΣΤΕΦΑΝΟΣ ΜΑΝΟΣ: Κύριε Υπουργέ, μου επιτρέπετε;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ναι, κύριε Μάνο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μάνο.
Σας κρατώ το χρόνο, κύριε Υπουργέ.
ΣΤΕΦΑΝΟΣ ΜΑΝΟΣ: Επειδή ο κύριος Υπουργός επεκαλέσθη παλαιότερη ιδιότητά μου, όταν ήμουν Υπουργός της κυβέρνησης Μητσοτάκη, είναι γεγονός ότι την περίοδο εκείνη παρεχωρήθη μία έκταση σφήνα μεταξύ της Λέσχης των Αξιωματικών και εκείνου του επιμήκους κτιρίου που είναι το Ωδείο. Εκεί προεβλέπετο παλαιότερα από τα σχέδια της Αθήνας η ανέγερση της 'Οπερας. Ήταν οικοδομικός χώρος αυτός. Και έγινε η παραχώρηση. Κακώς έγινε κατά τη γνώμη μου, αλλά έγινε. 
Απεκαλύφθη εκεί ότι υπάρχουν αρχαιότητες -δόξα τω θεώ- και συνεπώς ματαιώθηκε το έργο, όπως θα είχε ματαιωθεί το έργο της ανέγερσης της 'Οπερας αν τελικώς είχε γίνει. 
Από εκεί και πέρα αρχίζουν οι ακροβατικοί συλλογισμοί του κυρίου Υπουργού. Επειδή, λέει, δεν έγινε αυτό, τι έπρεπε να κάνουμε; Έπρεπε να πάμε στο πάρκο μέσα και να το καταστρέψουμε. Είστε, λοιπόν, εχθρός της Αθήνας και εσείς και ο κ. Λαλιώτης. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Μάνο, μια παρέμβαση είπα να κάνετε. Αν θέλετε να κάνετε δευτερολογία, να κάνετε!
ΣΤΕΦΑΝΟΣ ΜΑΝΟΣ: Ένα δευτερόλεπτο, κύριε Υπουργέ. 
Επιπλέον επεκαλέσθη τον αρχιτεκτόνημα του κ. Πέι. Πρώτη φορά ακούω ότι ένα αρχιτεκτόνημα μετακινείται από τη μία θέση στην άλλη και παραμένει αναλλοίωτο. Μόνον ο Υπουργός Πολιτισμού της σημερινής Ελλάδας μπορούσε να το υποστηρίξει αυτό! 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βενιζέλο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Βλέπετε η ευγένεια οδηγεί σε σφάλματα. Είμαι ευγενής. Άφησα τον κ. Μάνο να με διακόψει, ενώ δεν θα δεχόταν ο ίδιος ποτέ τόσο μακρά διακοπή. 
Ο κ. Πέι ξέρει να μεταφέρει και να προσαρμόσει από το ένα γήπεδο στο άλλο το αρχιτεκτόνημά του!
Πυραμίδα έκανε στην εθνική πινακοθήκη της Ουάσιγκτον, πυραμίδα έκανε και στο Λούβρο. Δεν είναι η ίδια πυραμίδα, αλλά είναι η ίδια αισθητική, ίδια σύλληψη, ίδια λειτουργία. Όταν θα γίνει το μουσείο σύγχρονης τέχνης του ιδρύματος Γουλανδρή και θα λειτουργεί και όταν όλοι θα θαυμάζουν το έργο του Πέη, τότε θα δούμε ποιος θα χαρακτηρισθεί εχθρός της Αθήνας ή εχθρός της προόδου και ποιος θα έχει συναντήσει μέσα από ένα αστικό συντηρητισμό άλλες εκδηλώσεις ακραίου συντηρητισμού, που έχουμε πολύ συχνά στην Ελλάδα, διότι περί αυτού πρόκειται. Το Μέγαρο Μουσικής ίσες αντιδράσεις δεν είχε, που μου μιλάτε για υπογείωση του Μουσείου Σύγχρονης Τέχνης του Ιδρύματος Γουλανδρή; Δεν έχει καταγγελθεί το Μέγαρο Μουσικής Αθηνών για την υπογείωση των αιθουσών του;
ΣΤΕΦΑΝΟΣ ΜΑΝΟΣ: Δεν έχει καμία σχέση το ένα με το άλλο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Γιατί δεν έχει καμία σχέση; Στην ίδια περιοχή δεν είναι; Δεν συγκροτείται ένα ευρύ κέντρο; Δεν είναι υπογειωμένες οι νέες πτέρυγες του Βυζαντινού Μουσείου, προκειμένου να διαφυλαχθεί το κτίριο της Δουκίσσης της Πλακεντίας; Δεν είναι υπόγειες οι αίθουσες αυτές; 
Έρχομαι στο άρθρο 15 που αφορά το Ζάππειο Μέγαρο. Προσυπογράφω αυτά που είπε ο κ. Λιάνης. Στο Ζάππειο θα κάνουμε ένα γκαράζ. Η Επιτροπή Ολυμπίων και Κληροδοτημάτων δεν έχει μηχανισμό και δυνατότητα να προωθήσει το τεχνικό έργο. Το αναλαμβάνει ως διευθύνουσα υπηρεσία το Υπουργείο Πολιτισμού. Πώς θα γίνει το γκαράζ; Όπως έγινε το γκαράζ της Βουλής, με την ίδια προσοχή, με την ίδια ανασκαφή, με την ίδια ευαισθησία. Γιατί πρέπει συνεχώς να επαναλαμβάνουμε τα ίδια ως απόδειξη των αυταποδείκτων; 
Θέματα Οργανωτικής Επιτροπής των Ολυμπιακών Αγώνων στο άρθρο 16. Είχα δώσει στην επιτροπή πλήρεις απαντήσεις για όλα τα θέματα. Δεν βλέπω να χρειάζεται να πω τίποτα. Άλλωστε δεν νομίζω ότι επέμειναν και οι συνάδελφοι της Αντιπολίτευσης στα θέματα αυτά.
ΦΑΝΗ ΠΕΤΡΑΛΙΑ-ΠΑΛΛΗ: Εγώ επέμεινα ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Λείπατε στην επιτροπή, κυρία Πετραλιά. Ήταν ο κ. Σαλμάς. Στην επιτροπή συζητήθηκαν τα θέματα αυτά. Έχω προσθέσει στην επιτροπή διατάξεις σε σχέση με τα αυτοκίνητα. Έχω εξηγήσει όλη τη λογική των γραμματοσήμων. Θεωρώ ότι το θέμα έχει ωριμάσει πλήρως και είχαν συμφωνήσει οι συνάδελφοι στην επιτροπή με τις προσθήκες που έκανα ή εν πάση περιπτώσει είχαν διασκεδαστεί οι αντιρρήσεις και οι επιφυλάξεις.
Άρθρο 17. Εγώ αντιλαμβάνομαι ως ορθές τις παρατηρήσεις που έκανε ο κ. Λιάνης σε σχέση με τη διαδικασία πρόσληψης. Αν δεν υπάρχει αντίρρηση ή έστω έντονη αντίρρηση, θεωρώ ότι είναι πράγματι ορθότερο το ΑΣΕΠ να ελέγχει τη διαδικασία εποπτικά, να μη τη διενεργεί το ίδιο, προκειμένου να γίνει η διαδικασία αυτή, αλλά βέβαια η διαδικασία αυτή θα είναι ανοιχτή, διαφανής, αξιοκρατική, όπως ακριβώς έχουμε πει. Στην περίπτωση αυτή πρέπει τα δύο τελευταία εδάφια της παραγράφου 1 να αντικατασταθούν με τη φράση: "Η πρόσληψη πραγματοποιείται με ανοιχτή διαδικασία αξιολόγησης και επιλογής. Με απόφαση του Υπουργού Πολιτισμού καθορίζονται τα ειδικά προσόντα, η διαδικασία συγκρότησης των επιτροπών αξιολόγησης, η στάθμιση των κριτηρίων και κάθε άλλο σχετικό θέμα. Το πρακτικό των επιτροπών αξιολόγησης αποστέλλεται στο ΑΣΕΠ". Και η ίδια φράση ακριβώς πρέπει να τεθεί σε αντικατάσταση του τελευταίου εδαφίου της παραγράφου 4. Αν συμφωνείτε σε αυτό, το ενσωματώνω στις παρατηρήσεις μου στο άρθρο 17.
ΝΙΚΟΛΑΟΣ ΓΚΑΤΖΗΣ: Μήπως θα πρέπει να δούμε το θέμα του ορίου ηλικίας που έχουν στο ΑΣΕΠ; Γιατί εκεί επιτρέπεται μέχρι το 35ο. Όταν δουλεύει ένας στο υπουργείο και έχει δώδεκα-δεκατρία χρόνια ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Επιφυλάσσομαι, κύριε Γκατζή, να το δω.
ΦΑΝΗ ΠΕΤΡΑΛΙΑ-ΠΑΛΛΗ: Μπορώ να κάνω μία παρατήρηση;
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δέχεστε τη διακοπή; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τη δέχομαι, τι να κάνω, προκειμένου να διευκολύνω.
ΦΑΝΗ ΠΕΤΡΑΛΙΑ-ΠΑΛΛΗ: Συμφωνούμε, δεν διαφωνούμε. Η έννοια της ανοιχτής διαδικασίας μπορεί να δημιουργήσει κάποία άλλα προβλήματα. Μήπως θα έπρεπε να βάλουμε αριθμητικό περιορισμό, αφού γνωρίζουμε ....
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ανοιχτή διαδικασία σημαίνει ότι στην πρόσκληση μπορεί να προσέλθουν και άλλοι. Δεν μπορούμε να κάνουμε κλειστή διαδικασία.
ΠΡΟΕΔΡΕΥΩΝ (Παναγιώτης Σγουρίδης): Μπορεί να γίνει και στη διαδικασία. Τότε είναι σαν να πρόκειται μόνο γι' αυτούς. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Η προϋπηρεσία τους και τα προσόντα τους θα ληφθούν υπόψη στην προκήρυξη. Νομίζω ότι είναι μία δίκαιη και καθαρή λύση.
ΦΑΝΗ ΠΕΤΡΑΛΙΑ-ΠΑΛΛΗ: Χωρίς να είναι ιδεώδης, είναι η καλύτερη.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Είναι και το θέμα της ηλικίας. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Επιφυλάσσομαι, κυρία Παπακώστα.
ΠΡΟΕΔΡΕΥΩΝ (Παναγιώτης Σγουρίδης): Για το 19 το δέχεται. Για το 17 επιφυλάσσεται.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Επιτρέψτε μου τώρα να δώσω ορισμένες απαντήσεις σε σχέση με την παράγραφο 5 του άρθρου 17, δηλαδή με την ειδική διαδικασία εκκαθάρισης των Αθλητικών Ανωνύμων Εταιρειών.
Επαναλαμβάνω για άλλη μια φορά ότι, ενώ οι ρυθμίσεις που έχουν γίνει στο παρελθόν ευνοούν συγκεκριμένους μετόχους και συγκεκριμένες διοικήσεις, οι οποίες εξακολουθούν να λειτουργούν και οι μέτοχοι εξακολουθούν να κατέχουν τις μετοχές, εδώ έχουμε κήρυξη σε πτώχευση, έχουμε εγκαταλελειμμένες ομάδες, έχουμε αδιαφορία των μετόχων και άρα πρέπει οι μέτοχοι αυτοί να αποκλειστούν. 
Έχουμε εκκαθάριση, σύσταση νέας ομάδας και το πλειστηρίασμα θα το καθορίσει η κοινή υπουργική απόφαση με διάφορα κριτήρια, προκειμένου και το δημόσιο να ικανοποιηθεί στο μέτρο του δυνατού και βεβαίως να καταστεί εφικτή η σύσταση νέας ανώνυμης εταιρείας. Για πρώτη φορά το ζήτημα ρυθμίζεται, ας το πούμε έτσι, με τρόπο καθαρό και με επιπτώσεις για τους μετόχους. 
ΓΕΩΡΓΙΟΣ ΛΙΑΝΗΣ: Αξιοπρεπώς.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Για να είμαστε ακόμα πιο σαφείς, παρ' ότι έκανα πολλές διευκρινίσεις στην επιτροπή, θέλω στην παράγραφο 5 μετά τις λέξεις "δικαίωμα συμμετοχής στο διαγωνισμό" να προστεθούν οι λέξεις "και στα όργανα διοίκησης της νέας εταιρείας" και να συνεχιστεί το εδάφιο αυτό όπως έχει. Δηλαδή οι παλαιοί μέτοχοι που έχουν άνω του 10%, αποκλείονται και από το διαγωνισμό και από τα όργανα διοίκησης. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πώς διασφαλίζεται μέσα από τις εταιρείες, δεν μας είπατε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σας είπα ότι ο κατάλογος συγκροτείται με κοινή υπουργική απόφαση, με πραγματικά δεδομένα, γιατί εδώ γνωρίζουμε ποιοι είναι οι έχοντες τον έλεγχο. Οι ασκήσαντες πραγματική διοίκηση, γνωρίζουμε ποιοι είναι.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν μπορείτε να το βρείτε στα Μέσα Μαζικής Ενημέρωσης...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν έχει σημασία.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ... θα το βρείτε στις ΠΑΕ και στις ΚΑΕ; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εντάξει, κύριε Κεφαλογιάννη, ας το εφαρμόσουμε.
Πρέπει να προστεθεί ένα ακόμα εδάφιο στο τέλος ως εξής: "Η κίνηση της διαδικασίας αυτής αρκεί ως προϋπόθεση για τη συμμετοχή των αντίστοιχων ομάδων σε αθλητικές διοργανώσεις". Διότι μετά θα τους ζητάνε κανένα πιστοποιητικό ενημερότητας κλπ. και μπορεί να μην το έχουν. Άρα προστίθεται και το εδάφιο το οποίο ανέφερα και παραπάνω.
Άρθρο 18, άτομα με αναπηρίες. Οι ομοσπονδίες που προέβλεπε ο προηγούμενος, ο ισχύων αθλητικός νόμος, ουδέποτε συγκροτήθηκαν και λειτούργησαν. Ο ίδιος προσωπικά έχω μετάσχει και σ' αυτή μου τη θητεία και στην προηγούμενη πολλές φορές σε διαβουλεύσεις με όλους τους εκπροσώπους του αθλητικού κινήματος των ατόμων με αναπηρίες.
Σας διαβεβαιώ, κυρίες και κύριοι συνάδελφοι, ότι είναι μία λύση ικανοποιητική, η καλύτερη, τους συσπειρώνει. Είναι μια λύση διαφανής. Έχουμε μία ομοσπονδία και έχουμε μία Ελληνική Επιτροπή παραολυμπιακών αγώνων, που την έχουμε ήδη κάνει στην Επιτροπή Νομικό Πρόσωπο Ιδιωτικού Δικαίου. Άρα έχουμε θεσμούς εφάμιλλους και συγκρίσιμους με τους θεσμούς των αρτιμελών, ας το πούμε έτσι, αθλητών.
Προκειμένου να διευκολύνουμε τη συζήτηση, θα θέλαμε στο άρθρο 18 ως παράγραφο 5 να αποδεχτούμε και να ενσωματώσουμε μία τροπολογία που έχουν καταθέσει από κοινού η κα Πετραλιά και ο κ. Λιάνης. Η κα Πετραλιά μάλιστα είναι και μέλος της Ελληνικής Ολυμπιακής Επιτροπής. Η τροπολογία αυτή προσδίδει νομική υπόσταση στην Εθνική Ολυμπιακή Ακαδημία. Άρα, λοιπόν, προτείνω να ενσωματωθεί η τροπολογία με γενικό αριθμό 708 και ειδικό 35 ως παράγραφος 5 στο άρθρο 18. 
Είναι και η τροπολογία της κα Ξηροτύρη, την οποία υποστήριξε και του κ. Κουρουμπλή και πολλών άλλων συναδέλφων για τους κωφούς. Ας πάρω ως παράδειγμα την τροπολογία με γενικό αριθμό 697 και ειδικό 24. Αποδεχόμαστε το πρώτο μέρος μόνο, διότι το άλλο πρέπει να το ελέγξουμε, δηλαδή αυτό που αφορά τη μη συμμετοχή τους στην ομοσπονδία. Άρα στο άρθρο 18 προστίθεται παράγραφος 3 ως εξής με αναρίθμηση των επομένων παραγράφων:
"Στο άρθρο 29 παράγραφος 4 του ν. 2527/1999 μετά από τη φράση "από τη δημοσίευση του νόμου αυτού"προστίθεται εδάφιο ως εξής: "Ειδικά για τη κατηγορία ΑΜΕΑ κωφών που καλύπτει η Διεθνής Επιτροπή Αθλητισμού Κωφών "CISS" αναγνωρίζεται μια αθλητική ομοσπονδία κωφών με έδρα την Αθήνα που θα πρέπει υποχρεωτικά να έχει ως μέλη τουλάχιστον πέντε αθλητικά σωματεία κωφών και η οποία εκπροσωπεί τη χώρα μας στη CISS. Αθλητές ΑΜΕΑ κωφοί συμμετέχουν σε διεθνείς διοργανώσεις που αναγνωρίζει η Διεθνής Επιτροπή Αθλητισμού Κωφών (CISS)".
ΓΕΩΡΓΙΟΣ ΛΙΑΝΗΣ: Το δεύτερο, κύριε Υπουργέ να το δούμε μελλοντικά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα το δούμε θα το ελέγξουμε και στο επόμενο νομοσχέδιο που έχει σχέση με το Υπουργείο Αθλητισμού θέλουμε να το κάνουμε δεκτό. Αλλά πρέπει να συνεννοηθούμε με το Υπουργείο Οικονομικών κλπ.
Με την άδεια του Προέδρου τώρα θα επανέλθω στο άρθρο 17 όπου υπάρχουν δύο τροπολογίες συναδέλφων που αναφέρονται στο άρθρο 17 οι οποίες είναι σημειακές και οι οποίες είναι ευρείας αποδοχής.
Ο κ. Βούγιας έχει καταθέσει την τροπολογία με γενικό αριθμό 716 και ειδικό 40 που αντιμετωπίζει ένα θέμα πρωταθλητών που απεβλήθησαν από τα Σώματα Ασφαλείας και οι οποίοι θέλουν να επανεξεταστεί η περίπτωσή τους. Αυτή, λοιπόν, την αποδεχόμαστε και προστίθεται ως παράγραφος στο άρθρο 17. 
ΓΕΩΡΓΙΟΣ ΛΙΑΝΗΣ: Αφορά και ένα σπουδαίο αθλητή.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Και η τροπολογία του κ. Μιλτιάδη Βαρβιτσιώτη με γενικό αριθμό 689 και ειδικό 16 η οποία αφορά την παράταση της συμμόρφωσης των σωματείων στα καταστατικά τους. Προβλέπει η παράταση έξι μηνών η οποία είναι λογική όπως μου είπε και ο κ. Φλωρίδης. Άρα ενσωματώνεται και αυτή ως παράγραφος στο άρθρο 17.
ΦΑΝΗ ΠΕΤΡΑΛΙΑ-ΠΑΛΛΗ: Δεν θα τελειώσει βέβαια ποτέ αυτό, κύριε Υπουργέ. Είναι η τρίτη φορά.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, συντομεύετε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Συντομεύω, αλλά αφού με διακόπτουν οι συνάδελφοι. 
ΠΡΟΕΔΡΕΥΩΝ (Παναγιώτης Σγουρίδης): Σας κρατώ το χρόνο όταν διακόπτουν. Δεν το παρατηρείται εσείς αλλά σας κρατώ το χρόνο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Άρθρο 19 θέματα του Υπουργείου Πολιτισμού. Θα δώσω συνοπτικές απαντήσεις γιατί θα έπρεπε να μιλήσουμε πολύ για τα θέματα αυτά. 
ΓΕΩΡΓΙΟΣ ΛΙΑΝΗΣ: Κύριε Υπουργέ, τι θα γίνει με την τροπολογία του κ. Φασούλα;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Η τροπολογία του κ. Φασούλα επειδή με ρωτάτε είναι μια τροπολογία απολύτως σωστή την οποία το Υπουργείο Πολιτισμού θέλει να προωθήσει αλλά επειδή απαιτείται κατά τη κοινοβουλευτική τάξη συναίνεση του Υπουργού Εθνικής Άμυνας, του Υπουργού Δημόσιας Τάξης και του Υπουργού Οικονομικών...
ΠΑΝΑΓΙΩΤΗΣ ΦΑΣΟΥΛΑΣ: Κύριε Υπουργέ, εκτός από τον Υπουργό Εθνικής Άμυνας που δεν έχει απαντήσει ακόμη όλοι οι άλλοι Υπουργοί συναινούν...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα μας απαντήσει και ο Υπουργός Άμυνας και θα το φέρουμε μαζί με τους κωφούς.
ΠΑΝΑΓΙΩΤΗΣ ΦΑΣΟΥΛΑΣ: Επειδή το Υπουργείο Εθνικής Αμύνης το αφορά μόνο η πρώτη παράγραφος...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Φασούλα, συμφωνώ πλήρως, όλα όσα λέτε τα στηρίζω και με τον κ. Φλωρίδη θα φροντίσουμε να την προωθήσουμε τη ρύθμιση αυτή αλλά θέλουμε και τη συναίνεση των συναρμόδιων Υπουργών.
ΠΡΟΕΔΡΕΥΩΝ (Παναγιώτης Σγουρίδης): Μαζί με το υπόλοιπο της τροπολογίας των κωφών.
ΦΑΝΗ ΠΕΤΡΑΛΙΑ-ΠΑΛΛΗ: Έχετε και τη συναίνεση από τη δική μας πλευρά.
ΠΡΟΕΔΡΕΥΩΝ (Παναγιώτης Σγουρίδης): Καλώς συνεχίστε, κύριε Υπουργέ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ευχαριστούμε πολύ. Θα το φέρουμε το ταχύτερο δυνατό στη Βουλή.
Λοιπόν, θέματα του Υπουργείου Πολιτισμού. Θα ήθελα λίγο την προσοχή σας. Το Υπουργείο Πολιτισμού, κυρίες και κύριοι συνάδελφοι, δεν είναι ένα από τα πολλά τμήματα της Δημόσιας Διοίκησης. Το Υπουργείο Πολιτισμού και ιδίως οι αρχαιολογικές και οι αναστηλωτικές του υπηρεσίες είναι ένας οργανισμός διφυής ασκεί διοίκηση αλλά λειτουργεί και ως επιστημονικός και ερευνητικός φορέας. Οι υπάλληλοι του Υπουργείου Πολιτισμού και βεβαίως ειδικά θέλω να αναφέρω το επιστημονικό προσωπικό, το τεχνικό προσωπικό, του αρχαιοφύλακες δουλεύουν πολύ συχνά πέραν του ωραρίου, επωμίζονται τεράστιες ευθύνες, αναγκάζονται να ενεργήσουν σωστικές ανασκαφές για όλο το πρόγραμμα των τεχνικών έργων της χώρας και για όλες τις βασικές υποδομές. Η Β' Εφορεία Κλασικών Αρχαιοτήτων καλείται με ελάχιστους αρχαιολόγους να λύσει πολλά θέματα ολυμπιακών υποδομών. Άλλες εφορείες καλούνται να λύσουν θέματα για μεγάλα έργα όπως είναι η Εγνατία, η νέα γραμμή του ΟΣΕ, ο ΠΑΘΕ και ούτω καθ' εξής.
Το κλίμα είναι τελείως διαφορετικό και θα μου επιτρέψετε να πω και τα ουσιαστικά προσόντα είναι ίσως τα υψηλότερα που μπορεί να βρει κανείς στη Δημόσια Διοίκηση. Κάτοχοι διδακτορικών διπλωμάτων, κάτοχοι μεταπτυχιακών τίτλων σπουδών έχουν αναδειχθεί πληθώρα καθηγητών ανωτάτων εκπαιδευτικών ιδρυμάτων από τους κόλπους της Αρχαιολογικής Υπηρεσίας και των αναστηλωτικών υπηρεσιών με λαμπρό παράδειγμα τον κ. Χουρμουζιάδη, ο οποίος από Έφορος Αρχαιοτήτων Μαγνησίας εξελέγη Καθηγητής του Πανεπιστημίου Θεσσαλονίκης και είναι πάντα ένα τμήμα οργανικό του Υπουργείου Πολιτισμού, διότι ξέρει τα πράγματα και διότι όλοι οι συνάδελφοί του τον τιμούν.
Και πρέπει να σας πω ότι είμαστε πραγματικά περήφανοι για τους ανθρώπους αυτούς. Δεν έχουμε ικανοποιήσει τα μισθολογικά αιτήματά τους στο βαθμό που έπρεπε και αυτό είναι πάντα ένα ανοικτό κεφάλαιο.
Ο Οργανισμός του Υπουργείου Πολιτισμού για να γίνει με μία σύγχρονη και λειτουργική μορφή προϋποθέτει ορισμένες νομοθετικές τομές. Αυτές προσπαθούμε να κάνουμε στο μέτρο του δυνατού με το νομοσχέδιο αυτό.
Πρώτον, μία όσο γίνεται πιο μεγάλη αύξηση του αριθμού των οργανικών θέσεων. Αυξάνονται οι οργανικές θέσεις κατά 50% περίπου, κατά τρεις χιλιάδες επτακόσιες πενήντα (3.750) θέσεις. Δεν πρόκειται αυτές να πληρωθούν αμέσως. Θα τις πληρώσουμε σε ένα ορίζοντα δύο, τριών ετών, διότι πρέπει να γίνουν διαγωνισμοί από το ΑΣΕΠ και πρέπει σε κάθε διαγωνισμό να επιλέγονται οι καλύτεροι. Αυτό είναι και μία μέθοδος, διότι στις προκηρύξεις μπορούμε να λάβουμε υπόψη διάφορες προϋπηρεσίες και διάφορα άλλα στοιχεία, να ικανοποιήσουμε και ένα μεγάλο αριθμό αρχαιολόγων, μηχανικών, συντηρητών που δουλεύουν ως έκτακτοι, ως ωρομίσθιοι εδώ και χρόνια στο Υπουργείο Πολιτισμού. Αντιλαμβάνεστε ότι αυτή είναι η πιο διαφανής, αξιοκρατική και σίγουρη μέθοδος....
ΠΡΟΕΔΡΕΥΩΝ (Παναγιώτης Σγουρίδης): Το θέμα της ηλικίας;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): ...ιδίως μετά την ψήφιση της αναθεωρημένης μορφής του άρθρου 103 του Συντάγματος.
Επίσης, προκειμένου να οργανωθούν οι περιφερειακές υπηρεσίες του Υπουργείου Πολιτισμού, χρειαζόμαστε επαρκή αριθμό μηχανικών και επαρκή αριθμό αρχαιολόγων, χρειαζόμαστε ειδικό βαθμολόγιο που να απαιτεί αυξημένα προσόντα και βεβαίως χρειαζόμαστε και ορισμένες λύσεις στα θέματα των κλάδων του Υπουργείου Πολιτισμού, όπως για παράδειγμα η διάκριση των αρχαιολόγων στις δύο μεγάλες κατηγορίες, προϊστορικοί κλασικοί, βυζαντινοί. Υπάρχουν πάρα πολλές άλλες ειδικότητες. 
Αυτά που είπε ο κ. Χουρμουζιάδης για τους προϊστορικούς είναι σωστά. Οι νομισματολόγοι, οι επιγραφικοί; Τόσες άλλες ειδικότητες καινούριες, οι μουσειολόγοι, οι ειδικοί στην αρχαιομετρία, αυτοί που εξοικειώνονται με τις νέες τεχνικές μεθόδους αρχαιολογικής έρευνας; Προσπαθούμε να κάνουμε την suma divisio, τη βασική διάκριση και οργανισμός είναι αυτός ο οποίος στη συνέχεια θα εξειδικεύσει τα πράγματα.
Με το νομοσχέδιο λύνουμε μία σειρά από άλλα μερικότερα θέματα που φαίνονται δευτερεύοντα, αλλά τα οποία είναι πάρα πολύ σοβαρά. 
Το καταδυόμενο προσωπικό, οι μηχανικοί οι οποίοι είχαν μεταταχθεί από το ΤΑΠΑ παλαιότερα στο Υπουργείο Πολιτισμού κ.ο.κ. Και για το ΤΑΠΑ έχω εξηγήσει πάρα πολλές φορές ότι θέλουμε να επιτελεί την αποστολή του ως εργαλείο του Υπουργείο Πολιτισμού, να κινείται κυρίως στα πεδία όπου έχουμε πρόβλημα σχέσεων με τους πολίτες, αποζημιώσεις απαλλοτριώσεων, να προωθεί τις εκδόσεις του, να προωθεί τα αντίγραφα και ιδίως τα εκμαγεία προκειμένου να μπορούν και επιλεγμένες επιχειρήσεις μικρές να ενεργοποιούνται στο χώρο αυτό.
Και όλα όσα είπε ο κ. Πολύδωρας για την ανώνυμη εταιρεία Προβολής Πολιτιστικής Κληρονομιάς, φαντάζομαι ότι θα αντιλαμβάνεστε πόσο άνευ αντικειμένου και άδικα είναι όταν ξέρετε τι προσπάθεια κάνει η εταιρεία αυτή με αφορμή την Πολιτιστική Ολυμπιάδα και τις ψηφιακές εφαρμογές στο χώρο της προώθησης της πολιτιστικής μας κληρονομιάς.
Λοιπόν, δεν θέλουμε να έχουμε, αν θέλετε, δευτερογενείς τριβές. Θέλουμε ομοειδείς υπηρεσίες να ενοποιηθούν στο μέτρο του δυνατού. Θέλουμε οι μελέτες ανάδειξης ενός κάστρου, για παράδειγμα, να εναρμονίζονται με τις μελέτες αναστήλωσης. Αυτά όσο και αν φαίνονται τεχνικά, είναι πολύ σοβαρά θέματα και θέλουμε οι άξιοι μηχανικοί του ΤΑΠΑ να μπορούν να αξιοποιηθούν είτε εκεί είτε στο Υπουργείο με τον καλύτερο τρόπο και για την υπηρεσιακή τους εξέλιξη, γιατί ένας μηχανικός του Υπουργείου μπορεί να γίνει διευθυντής, γενικός διευθυντής κλπ., ενώ ένας μηχανισμός του ΤΑΠΑ δεν μπορεί. Εν πάση περιπτώσει, όλα αυτά γίνονται πάντα με διάλογο. Μία κανονιστική ευχέρεια προβλέπει το νομοσχέδιο.
Χαίρομαι δε διότι, όπως έτυχε να συζητήσω εξωδίκως υπάρχει και μια ευρεία συναίνεση να περιληφθεί στο νομοσχέδιο αυτό η έναρξη της διαδικασίας ψήφισης του νέου αρχαιολογικού νόμου τον οποίο θα συζητήσουμε διακομματικά και κοινωνικά με τη διαδικασία του άρθρου 76 του Συντάγματος, με τη διαδικασία των κωδίκων, διότι είναι ένα μεγάλο νομοθέτημα συστηματικό, λεπτομερές με 100 άρθρα και δεν μπορεί να συζητηθεί με άλλη διαδικασία. 
Στο άρθρο 19 βεβαίως δεν μπορέσαμε να λύσουμε όλα τα προβλήματα, που έχει το σύνολο των εργαζομένων του Υπουργείου Πολιτισμού, αλλά κάναμε πολύ σοβαρά βήματα. 
ΝΙΚΟΛΑΟΣ ΓΚΑΤΖΗΣ: Σας θυμίζω πάλι την ηλικία, κύριε Υπουργέ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ναι.
Έρχομαι στις νομοτεχνικές παρατηρήσεις, να δούμε αν καλύπτεται και τα ζήτημα της ηλικίας. 
Πριν πάμε στο άρθρο 19, θα έρθω στο άρθρο 18 να κάνω τις εκφωνήσεις ορισμένων μικρών μεταβολών. 
Στο τέλος του άρθρου 18 προτείνω να προστεθεί μία παράγραφος 5, που την έχει ανάγκη η Γενική Γραμματεία Αθλητισμού με το εξής περιεχόμενο:
"5α΄. Η άδεια τέλεσης αθλητικών συναντήσεων και αγώνων χορηγείται από τον προϊστάμενο του κατά τόπο Γραφείου Φυσικής Αγωγής.
β΄. Το τελευταίο εδάφιο της παραγράφου 1 του άρθρου 111 του ν.2725/99 αντικαθίσταται ως εξής: "Η εκκαθάριση πρέπει να περατώνεται μέσα σε τριάντα μήνες από τον υποβιβασμό της ΠΑΕ. Εάν πριν ολοκληρωθεί η εκκαθάριση η ομάδα ανέλθει κατηγορία, διακόπτεται η διαδικασία της εκκαθάρισης και επαναφέρεται σε λειτουργία η ΠΑΕ". Αυτό αφορά την υποχρεωτική εκκαθάριση των ΠΑΕ, που πέφτουν στην τρίτη κατηγορία. 
Στο άρθρο 19, στην παράγραφο 9, η φράση: "ΔΕ 22 Φύλαξης-Πληροφόρησης: 200 θέσεις" αντικαθίσταται με τη φράση "ΔΕ 22 Φύλαξης-Πληροφόρησης: 290 θέσεις" και η φράση : "ΤΕ Έργων Υποδομής ή Δομικών Έργων: 190 θέσεις" αντικαθίσταται από τη φράση "ΤΕ Έργων Υποδομής ή Δομικών Έργων: 100 θέσεις".
Στην παράγραφο 12, περίπτωση β΄, μετά τη φράση "από τριμελή επιστημονική επιτροπή" προστίθεται η φράση "αποτελούμενη από στελέχη του Υπουργείου Πολιτισμού".
Στην παράγραφο 23, μετά τη φράση "Γιαννούλης Χαλεπάς" προστίθεται η φράση "που φέρει την επωνυμία "Προπαρασκευαστικό και Επαγγελματικό Σχολείο Καλών Τεχνών Πανόρμου Τήνου".
Στο άρθρο 19 έχουμε ορισμένες τροπολογίες συναδέλφων και ιδίως του εισηγητή μας, οι οποίες λύνουν διάφορα θέματα.
Κατ΄ αρχάς αναφέρθηκα στην τροπολογία αυτή, που υπογράφει ο κ. Θωμάς, για τη διαδικασία ψήφισης του αρχαιολογικού νόμου, που είναι η τροπολογία με γενικό αριθμό 717 και ειδικό 41, η οποία πρέπει να ενταχθεί ως αυτοτελής παράγραφος.
Επίσης με μια άλλη τροπολογία ο κ. Θωμάς -την οποία είδα να υποστηρίζουν όλες οι πτέρυγες- προβλέπει να λυθούν θέματα ασφαλιστικά και μισθολογικά, μηχανικών, που είχαν μεταταγεί παλαιότερα από το ΤΑΠΑ στο Υπουργείο Πολιτισμού. Αυτή είναι η τροπολογία με γενικό αριθμό 703 και ειδικό 30, που πρέπει να γίνει αυτοτελής παράγραφος.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, γιατί να μη συζητήσουμε τις τροπολογίες των Βουλευτών κατά τη διάρκεια της συζήτησης των τροπολογιών, για να ενημερωθεί και το Τμήμα σε τι αναφέρονται αυτές οι τροπολογίες;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τελειώνω τώρα.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Γιατί να μην μιλήσουν αυτοί που τις κατέθεσαν;
ΠΡΟΕΔΡΕΥΩΝ (Παναγιώτης Σγουρίδης): Αναφέρει τις τροπολογίες που εντάσσονται στα συγκεκριμένα άρθρα, που είναι συναφείς με τα άρθρα. 
Μόνο συντομεύετε, κύριε Υπουργέ, γιατί διπλασιάσατε το χρόνο σας.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Επίσης θα αναφερθώ στην τροπολογία με γενικό αριθμό 704 και ειδικό 31, που υπογράφει ο κ. Θωμάς, που αναφέρεται σε μια νομοτεχνική διατύπωση του π.δ. 99/1992, που αφορά τα έργα αυτεπιστασίας. Αυτή τη φέρνει από την εμπειρία του ως Γενικός Γραμματέας και Πρόεδρος του ΚΑΣ και νομίζω ότι είναι σωστή και πρέπει να ενταχθεί.
ΠΡΟΕΔΡΕΥΩΝ (Παναγιώτης Σγουρίδης): Αυτοτελής παράγραφος;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αυτοτελής.
Η κα Κούρκουλα έχει υποβάλει, προφανώς λόγω των σχέσεών της με το χώρο αυτόν, την τροπολογία με γενικό αριθμό 707 και ειδικό 34, που αφορά ...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτές είναι εμπρόθεσμες ή εκπρόθεσμες; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τώρα δεν είμαι σε θέση να ξέρω.
ΠΡΟΕΔΡΕΥΩΝ (Παναγιώτης Σγουρίδης): Εκπρόθεσμη είναι.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αφορά το κοίλο του Θεάτρου Γης, του νταμαριού που πρέπει να γίνει καμαρίνια.
Νομίζω ότι όλη η Βουλή θέλει να την κάνουμε δεκτή αυτήν την τροπολογία. Και υπάρχει και η τροπολογία, την οποία εισηγήθηκε ο κ. Θωμάς με ειδικό αριθμό 705 και ειδικό 32 που αφορά το εξής ειδικό θέμα. Στο Υπουργείο Πολιτισμού -δεν ξέρω αν το έχουμε πει αυτό- λειτουργεί με έδρα την Αρχαία Ολυμπία, κύριε Κοντογιαννόπουλε, ένα ΚΕΚ . Το ΚΕΚ αυτό έχει έδρα την Αρχαία Ολυμπία και παραρτήματα σε διάφορες πόλεις.
Σύμφωνα με τους Κανονισμούς της Ευρωπαϊκής 'Ενωσης, αυτό το ΚΕΚ πρέπει να έχει έναν ειδικό λογαριασμό δικό του και η τροπολογία αυτή, την οποία την έχει συμφωνήσει το Υπουργείο Οικονομικών και πήραμε την έγκρισή του, μπορούμε να την ενσωματώσουμε και αυτή. Είναι η με γενικό αριθμό 705 και ειδικό 32. 
ΠΡΟΕΔΡΕΥΩΝ (Παναγιώτης Σγουρίδης): Αυτοτελής παράγραφος στο άρθρο 19. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τώρα, στο άρθρο 20 της διαιτησίας, θα μιλήσει ο κ. Φλωρίδης για την ουσία του θέματος...
ΝΙΚΟΛΑΟΣ ΓΚΑΤΖΗΣ: Κύριε Υπουργέ, υπάρχουν άλλες...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα έλθω, κύριε Γκατζή, θα απαντήσω σε όλα.
ΠΡΟΕΔΡΕΥΩΝ (Παναγιώτης Σγουρίδης):Μισό λεπτό. Όπως καταλαβαίνετε, όσον αφορά τη διαδικασία ενσωμάτωσης, οι τροπολογίες που κάνει δεκτές, από εκεί και πέρα, δεν πρόκειται να συζητηθούν. Τις κάνει δεκτές, εντάσσονται στο νομοσχέδιο. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Υπάρχουν άλλες, λέει ο κ. Γκατζής.
ΠΡΟΕΔΡΕΥΩΝ (Παναγιώτης Σγουρίδης): Όλες οι υπόλοιπες τροπολογίες τις οποίες δεν κάνει δεκτές και από τη στιγμή που είναι εμπρόθεσμες, θα συζητηθούν, αλλά δεν μπορεί να το θέσει σε ψηφοφορία εφόσον δεν έχουν έκθεση του Γενικού Λογιστηρίου του Κράτους. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Στο άρθρο 20, στην παράγραφο 4, η λέξη "Πρωτοδίκη", αντικαθίσταται από τις λέξεις "Πρόεδρος Πρωτοδικών". Ομοίως, στο τελευταίο εδάφιο, η λέξη "Πρωτοδίκης" αντικαθίσταται από τις λέξεις "Πρόεδρος Πρωτοδικών".
Τώρα, ο κ. Γκατζής μου θέτει το θέμα...
ΠΡΟΕΔΡΕΥΩΝ (Παναγιώτης Σγουρίδης): Κοιτάξτε, κύριε Υπουργέ, αν είναι τροπολογίες, οι οποίες...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ας δώσω μια απάντηση, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά σας παρακαλώ, κύριε Υπουργέ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το θέμα του ΣΕΓΑΣ. Η πρόταση αυτή του ΣΕΓΑΣ είναι σωστή. Εμείς, θέλουμε να την κάνουμε δεκτή. 'Όμως, επειδή αφορά ζήτημα μισθολογικό, χρειαζόμαστε τη ρητή συμφωνία του Υπουργείου Οικονομικών. Αναλαμβάνουμε να προωθήσουμε το ζήτημα, να πιέσουμε και το ταχύτερο δυνατό να το ρυθμίσουμε. Πιστεύουμε ότι το καλύπτουμε από τις ρυθμίσεις που κάναμε προηγουμένως στο άρθρο 17. 
Μου είπατε επιμόνως το θέμα της ηλικίας. 
ΠΡΟΕΔΡΕΥΩΝ (Παναγιώτης Σγουρίδης): Για το άρθρο 19, το έθεσα και εγώ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ναι, ναι. 
Η παράγραφος 9 λέει: "Ανώτατο όριο ηλικίας διορισμού για τον κλάδο ΠΕ2 αρχαιολόγων ορίζεται το 45ο έτος". 
ΝΙΚΟΛΑΟΣ ΓΚΑΤΖΗΣ: Δεν είναι μόνο αρχαιολόγοι, είναι και άλλοι επιστήμονες. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ωραία, θα έλεγα το εξής. Αυτή τη φράση στο τέλος της παραγράφου 9 να τη διατυπώσουμε: "Ανώτατο όριο ηλικίας διορισμού για τους κλάδους Π Ε και ΤΕ ορίζεται το 45ο έτος της ηλικίας".
ΠΡΟΕΔΡΕΥΩΝ (Παναγιώτης Σγουρίδης): Τις καλύπτει όλες. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είχα πει προηγουμένως, αλλά δεν το έκανα μετά, λόγω του μεγάλου αριθμού θεμάτων, ότι στο άρθρο 18 η Ελληνική Ολυμπιακή Επιτροπή υπέβαλε ένα έγγραφο όπου προτείνει ορισμένες καθαρά νομοτεχνικές βελτιώσεις των διατυπώσεων αυτών, οι οποίες δεν αλλάζουν καθόλου την ουσία, αλλά εναρμονίζουν τις διατυπώσεις αυτές με τα καταστατικά της Διεθνούς Ολυμπιακής Επιτροπής.
Για να μην κάνω την εκφώνηση, γιατί είναι λέξεις οι οποίες αλλάζουν και είναι με έντονα χρώματα στο σημείωμα αυτό, το δίνω προς διανομή το σημείωμα αυτό, γιατί δεν έχει καμία ουσιαστική διαφορά. 
Θα το καταθέσω και αυτό για να σας μοιραστεί. Είναι το σημείωμα που αφορά την Διεθνή Ολυμπιακή Ακαδημία.
(Στο σημείο αυτό ο Υπουργός Πολιτισμού κ.Ευάγγελος Βενιζέλος, καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
"KΕΦΑΛΑΙΟ Β΄
ΑΡΘΡΟ 11 
Στη παράγραφο 2 προστίθεται νέα παράγραφος 9 ως εξής: 
"9. Στην περίπτωση α της παραγράφου 1 του άρθρου 12 του ν. 2730/1999 μετά τη φράση "ή επιχειρήσεων ή οργανισμών του δημοσίου τομέα" προστίθεται η φράση "ή Ανωνύμων Εταιρειών που ανήκουν στο Ελληνικό Δημόσιο". 
ΑΡΘΡΟ 13
* Στην παράγραφο 2 τα εδάφια "Επιτρέπονται οι επαγγελματικές επιγραφές... ........... εγκρίνονται από το Υπουργείο Πολιτισμού" αριθμείται ως παράγραφος 9.
· Στην αρχή της ως άνω παραγράφου 9 προστίθεται εδάφιο ως εξής: "9. Υπαίθρια διαφήμιση συνιστά, πέραν των γενικώς οριζομένων κατά τις κείμενες διατάξεις, και η προβολή, με κάθε τρόπο και μέσο, μηνυμάτων στις εσωτερικές επιφάνειες των κτιρίων οι οποίες είναι προσιτές στην κοινή θέα".
Οι παράγραφοι 9 και 10 αναριθμούνται σε 10 και 11 αντιστοίχως.
ΑΡΘΡΟ 17
Στην παράγραφο 5 του Αρθρου 17 μετά τις λέξεις "Δικαίωμα συμμετοχής στο διαγωνισμό" προστίθενται οι λέξεις "και στα όργανα διοίκησης της νέας Εταιρείας". 
Στην παράγραφο 5 του Αρθρου 17 προστίθεται εδάφιο ως εξής: "Η κίνηση της διαδικασίας αυτής αρκεί ως προϋπόθεση για την συμμετοχή των αντίστοιχων ομάδων σε αθλητικές διοργανώσεις". 
ΑΡΘΡΟ 18
Στο τέλος του Άρθρου 18 προστίθεται παράγραφος 5 ως εξής:
5 α. Η άδεια τέλεσης αθλητικών συναντήσεων και αγώνων χορηγείται από τον προϊστάμενο του κατά τόπο Γραφείου Φυσικής Αγωγής.
β. Το τελευταίο εδάφιο της παρ. 1 του άρθρου 111 του ν. 2725/99 αντικαθίσταται ως εξής: "Η εκκαθάριση πρέπει να περατώνεται μέσα σε τριάντα μήνες από τον υποβιβασμό της Π.Α.Ε. Εάν πριν ολοκληρωθεί η εκκαθάριση η ομάδα ανέλθει κατηγορία, διακόπτεται η διαδικασία της εκκαθάρισης και επαναφέρεται σε λειτουργία η Π.Α.Ε.".
ΑΡΘΡΟ 19
· Στη παράγραφο 9 η φράση: "ΔΕ 22 Φύλαξης - Πληροφόρησης: 200 θέσεις" αντικαθίσταται από τη φράση "ΔΕ 22 Φύλαξης - Πληροφόρησης: 290 θέσεις" και η φράση "ΤΕ Έργων Υποδομής ή Δομικών Έργων: 190 θέσεις" αντικαθίσταται από τη φράση "ΤΕ Έργων Υποδομής ή Δομικών Έργων: 100 θέσεις"
· Στη παράγραφο 12 περίπτωση β μετά τη φράση "από τριμελή επιστημονική επιτροπή" προστίθεται η φράση "αποτελούμενη από στελέχη του Υπουργείου Πολιτισμού".
· Στην παράγραφο 23 μετά τη φράση "Γιαννούλης Χαλεπάς" προστίθεται η φράση "που φέρει την επωνυμία "Προπαρασκευαστικό και Επαγγελματικό Σχολείο Καλών Τεχνών Πανόρμου Τήνου".
ΑΡΘΡΟ 20
· Στην παράγραφο 4 η λέξη "πρωτοδίκη" αντικαθίσταται από τη λέξη "Πρόεδρο Πρωτοδικών". Ομοίως, στο τελευταίο εδάφιο, η λέξη "Πρωτοδίκης" αντικαθίσταται από τη λέξη "Πρόεδρος Πρωτοδικών". 
ΑΡΘΡΟ 17
Τα δύο τελευταία εδάφια της παραγράφου 1 αντικαθίστανται ως εξής: 
"Η πρόσληψη πραγματοποιείται με ανοικτή διαδικασία αξιολόγησης και επιλογής. Με απόφαση του Υπουργού Πολιτισμού καθορίζονται τα ειδικά προσόντα, η διαδικασία συγκρότησης των Επιτροπών Αξιολόγησης, η στάθμιση των κριτηρίων και κάθε άλλο σχετικό θέμα. Το πρακτικό των Επιτροπών Αξιολόγησης αποστέλλεται στο ΑΣΕΠ."
Το τελευταίο εδάφιο της παραγράφου 4 αντικαθίσταται ως εξής: 
"Η πρόσληψη πραγματοποιείται με ανοικτή διαδικασία αξιολόγησης και επιλογής. Με απόφαση του Υπουργού Πολιτισμού καθορίζονται τα ειδικά προσόντα, η διαδικασία συγκρότησης των Επιτροπών Αξιολόγησης, η στάθμιση των κριτηρίων και κάθε άλλο σχετικό θέμα. Το πρακτικό των Επιτροπών Αξιολόγησης αποστέλλεται στο ΑΣΕΠ".
Άρθρο 18
Τροποποιήσεις του ν. 2725/1999
5. Οι παράγραφοι 2 και 3 του άρθρου 37 του ν. 2725/1999 αναριθμούνται σε 3 και 4 αντίστοιχα, ενώ η παράγραφος 4 του ίδιου άρθρου, που αναριθμείται σε παράγραφο 2, αντικαθίσταται ως εξής:
"2.α.Ιδρύεται νομικό πρόσωπο ιδιωτικού δικαίου με την επωνυμία "Διεθνής Ολυμπιακή Ακαδημία (Δ.Ο.Α.)" με έδρα αυτή της Ελληνικής Ολυμπιακής Επιτροπής (Ε.Ο.Ε.). Η Δ.Ο.Α. εποπτεύεται από την Ε.Ο.Ε., τελεί υπό την αιγίδα της Διεθνούς Ολυμπιακής Επιτροπής και εποπτεύεται από τον Υπουργό Πολιτισμού. Τα όργανα διοίκησης της Δ.Ο.Α. μπορούν να συνέρχονται και στην Αθήνα ή αλλού, με απόφασή τους. 
β. Στους σκοπούς της Δ.Ο.Α. συμπεριλαμβάνονται ιδίως: α) η ίδρυση και λειτουργία στην Αρχαία Ολυμπία Διεθνούς Πνευματικού Κέντρου, που θα μεριμνά για τη διατήρηση και διάδοση του Ολυμπιακού Πνεύματος, β) η μελέτη και εφαρμογή των παιδαγωγικών και κοινωνικών αρχών του Ολυμπιακού κινήματος, γ) η επιστημονική θεμελίωση της Ολυμπιακής ιδέας, σύμφωνα προς τις αρχές που έθεσαν οι αρχαίοι Έλληνες και οι αναβιώσαντες τη σύγχρονη Ολυμπιακή κίνηση, δ) Όργανα διοίκησης της Δ.Ο.Α. είναι το διοικητικό συμβούλιο ή άλλως αποκαλούμενο "Εφορεία" και ο πρόεδρος. 
Το διοικητικό συμβούλιο της Δ.Ο.Α. είναι εννεαμελές, διορίζεται με απόφαση του Υπουργού Πολιτισμού, ύστερα από σύμφωνη γνώμη της Ε.Ο.Ε., που δημοσιεύεται στην Εφημερίδα της Κυβερνήσεως και απαρτίζεται από προσωπικότητες του αθλητισμού και του πολιτισμού, αναγνωρισμένου κύρους. Πέντε (5) τουλάχιστον μέλη του Διοικητικού Συμβουλίου της Δ.Ο.Α. είναι μέλη της Ελληνικής Ολυμπιακής Επιτροπής (Ε.Ο.Ε.), μεταξύ των οποίων ο Πρόεδρος και ο Γενικός Γραμματέας της Ε.Ο.Ε.. Με την ίδια απόφαση ορίζεται ο πρόεδρος και ο αντιπρόεδρος του διοικητικού συμβουλίου. Ο Πρόεδρος του Διοικητικού Συμβουλίου είναι απαραίτητα μέλος της Ε.Ο.Ε.. Χρέη Γραμματέα ασκεί υπάλληλος της Δ.Ο.Α. ή του Υπουργείου Πολιτισμού, οριζόμενος με απόφαση του προέδρου. Η θητεία των μελών του διοικητικού συμβουλίου είναι τετραετής και μπορεί να ανανεώνεται. Μέλος διοριζόμενο σε αντικατάσταση άλλου, διανύει το υπόλοιπο της θητείας του προκατόχου του. Η θητεία των μελών του παρόντος Διοικητικού Συμβουλίου, που εξελέγη ομόφωνα από την ολομέλεια της Ε.Ο.Ε για την τετραετία 2001 - 2005, λήγει στις 31 Δεκεμβρίου του 2004. 
Ο πρόεδρος του δ.σ. εκπροσωπεί τη Δ.Ο.Α. δικαστικά και εξώδικα, συγκαλεί το Δ.Σ., προεδρεύει των συνεδριάσεών του και καταρτίζει την ημερήσια διάταξη.
Ο πρόεδρος με απόφασή του μπορεί να αναθέτει την εκπροσώπηση της Δ.Ο.Α. κατά περίπτωση στον αντιπρόεδρο ή σε μέλος του δ.σ.. Τον πρόεδρο απόντα ή κωλυόμενο αναπληρώνει ο αντιπρόεδρος και σε περίπτωση απουσίας ή κωλύματος του αντιπροέδρου, ένας σύμβουλος που ορίζεται με απόφαση του δ.σ..
Το διοικητικό συμβούλιο μπορεί να αναθέτει σε οποιοδήποτε από τα μέλη του ειδικά καθήκοντα σχετικά με τις αρμοδιότητές του, καθώς και καθήκοντα γραμματέα του συμβουλίου.
Το διοικητικό συμβούλιο είναι αρμόδιο για όλα γενικώς τα ζητήματα που αφορούν τη διοίκηση και διαχείριση της Δ.Ο.Α., με εξαίρεση τα θέματα για τα οποία αποκλειστικά αρμόδια είναι άλλα όργανα που αναφέρονται στον παρόντα νόμο και στον Εσωτερικό Κανονισμό λειτουργίας της Δ.Ο.Α.. Στο διοικητικό συμβούλιο ανήκει ιδίως η αρμοδιότητα για τη χάραξη της εκπαιδευτικής και μορφωτικής πολιτικής της Δ.Ο.Α. στο πλαίσιο της κείμενης νομοθεσίας και του Εσωτερικού Κανονισμού, η συνομολόγηση, υπογραφή και εκτέλεση, με τις εξαιρέσεις που προβλέπονται στον παρόντα νόμο, κάθε σύμβασης απαραίτητης για σύσταση δικαιωμάτων ή υποχρεώσεων της Δ.Ο.Α., η αποδοχή δωρεών, εισφορών ή χορηγιών, η σύναψη δανείων, η πειθαρχική εξουσία δεύτερου βαθμού για το προσωπικό της Δ.Ο.Α. , η κατάρτιση του ετήσιου προϋπολογισμού, η σύνταξη της ετήσιας έκθεσης και του ισολογισμού και η διενέργεια στο τέλος κάθε διαχειριστικής χρήσης ελέγχου νομιμότητας του έργου όλων των οργάνων διοίκησης της Δ.Ο.Α..
δ. Οι πόροι της Δ.Ο.Α. είναι:
Ι. Επιχορήγηση του Υπουργείου Πολιτισμού.
ΙΙ. Ενισχύσεις από την Ευρωπαϊκή Ένωση ή άλλους διεθνείς οργανισμούς.
ΙΙΙ. Επιχορηγήσεις από δημόσιους ή μη φορείς και οργανισμούς.
IV. Έσοδα προερχόμενα από δωρεές, κληρονομιές, κληροδοσίες, καταπιστεύματα.
V. Έσοδα από χορηγίες πάσης φύσεως και κάθε είδους κοινωνικούς πόρους.
VI. Έσοδα από εκμετάλλευση περιουσιακών στοιχείων κινητών και ακινήτων.
VIΙ. Έσοδα από διοργάνωση συνόδων, σεμιναρίων και πολιτιστικών εκδηλώσεων.
VIΙΙ.Έσοδα από οποιαδήποτε άλλη νόμιμη πηγή.
ε. Με απόφαση του Υπουργού Πολιτισμού με την οποία γίνεται ο διορισμός των μελών του διοικητικού συμβουλίου της Δ.Ο.Α., ορίζεται τριμελής Εξελεγκτική Επιτροπή με ισάριθμα αναπληρωματικά μέλη. Ο πρόεδρος της Εξελεγκτικής Επιτροπής είναι ορκωτός ελεγκτής. Ορκωτός ελεγκτής μπορεί να είναι και άλλο ή άλλα μέλη της εξελεγκτικής επιτροπής. Η εξελεγκτική επιτροπή ενεργεί τον έλεγχο της οικονομικής διαχείρισης της Δ.Ο.Α.. Η θητεία των μελών της εξελεγκτικής επιτροπής είναι τριετής και μπορεί να ανανεώνεται. Με κοινή απόφαση των Υπουργών Οικονομικών και Πολιτισμού ορίζεται η αμοιβή των μελών της εξελεγκτικής επιτροπής. Ο Υπουργός Πολιτισμού παραγγέλλει οποτεδήποτε έκτακτο έλεγχο που διενεργεί το Ελεγκτικό Συνέδριο ή το αρμόδιο όργανο του Υπουργείου Οικονομικών. 
στ. Η διαχειριστική χρήση της Δ.Ο.Α. αρχίζει την 1η Ιανουαρίου κάθε έτους και τελειώνει την 31η Δεκεμβρίου του ίδιου έτους.
Στο τέλος κάθε χρήσης το δ.σ. κλείνει τους λογαριασμούς, κάνει απογραφή της περιουσίας.
Η Δ.Ο.Α. απολαμβάνει όλων των διοικητικών και δικαστικών ατελειών, καθώς και όλων των δικονομικών και ουσιαστικών προνομίων του Δημοσίου.
ζ. Με προεδρικό διάταγμα, που εκδίδεται με πρόταση των Υπουργών Εσωτερικών Δημόσιας Διοίκησης και Αποκέντρωσης και Οικονομικών και Πολιτισμού καταρτίζεται ο Εσωτερικός Κανονισμός λειτουργίας της Δ.Ο.Α.. Με τον Εσωτερικό Κανονισμό καθορίζονται κατά ειδικότητα οι θέσεις του αναγκαίου για τη Δ.Ο.Α. προσωπικού, η διαδικασία πρόσληψης και τα προσόντα κατά ειδικότητα και ρυθμίζεται κάθε θέμα που αφορά την εσωτερική οργάνωση και λειτουργία της Δ.Ο.Α., όπως η διάρθρωση των υπηρεσιών, η κατανομή των αρμοδιοτήτων του προσωπικού και η υπηρεσιακή του κατάσταση, οι αποσπάσεις υπαλλήλων, οι πειθαρχικές εξουσίες, τα πειθαρχικά παραπτώματα και οι ποινές, η διαδικασία πραγματοποίησης των εσόδων και οι τρόποι διαχείρισής τους. 
Επιτρέπεται η απόσπαση ή μετάταξη προσωπικού από το Υπουργείο Πολιτισμού ή εποπτευόμενους από αυτό οργανισμούς δημόσιου ή ιδιωτικού δικαίου ή από άλλους φορείς του ευρύτερου δημόσιου τομέα, με κοινές αποφάσεις του Υπουργού Πολιτισμού και του οικείου υπουργού. 
Επιτρέπεται επίσης η πρόσληψη από το διοικητικό συμβούλιο προσωπικού με σύμβαση εργασίας ιδιωτικού δικαίου ορισμένου χρόνου ή αορίστου χρόνου κατά το ν. 2527/1997, όπως αυτός ισχύει, για τις ανάγκες λειτουργίας της Δ.Ο.Α..
η. Μέχρι το τέλος Δεκεμβρίου κάθε ημερολογιακού έτους, η Δ.Ο.Α. υποβάλλει στην Ολομέλεια της Ε.Ο.Ε. προς έγκριση αναλυτικό πρόγραμμα των σχεδιαζομένων εκδηλώσεών της για την περίοδο του επόμενου έτους. Η Ε.Ο.Ε., μετά την έγκριση του προγράμματος της Δ.Ο.Α., παραχωρεί στη Δ.Ο.Α. τη χρήση των εγκαταστάσεων χωρίς αντάλλαγμα. 
Η "Διεθνής Ολυμπιακή Ακαδημία (Δ.Ο.Α.)", όπως αυτή ορίζεται στις παραγράφους 2 και 4 του άρθρου 37 του ν. 2725/1999 συνεχίζει να ασκεί τα καθήκοντά της μέχρι να τεθεί σε λειτουργία το Ν.Π.Ι.Δ. που συνιστάται με τη παράγραφο 5 του παρόντος άρθρου. Οι σκοποί και οι αρμοδιότητες της παραγράφου 5 του άρθρου αυτού ασκούνται σε όλη τους την έκταση από την Δ.Ο.Α., όπως αυτή ορίζεται στις παραγράφους 2 και 4 του άρθρου 37 του ν. 2725/ 1999, μέχρι την έναρξη λειτουργίας της σύμφωνα με τα οριζόμενα στο άρθρο αυτό. 
ΦΑΝΗ ΠΕΤΡΑΛΙΑ-ΠΑΛΛΗ: Όχι, είπατε την Ελληνική Ολυμπιακή Επιτροπή. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Η Ελληνική Ολυμπιακή Επιτροπή ζητά αυτές τις νομοτεχνικές μεταβολές σε σχέση με τη ΔΟΑ.
ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα, κύριε Υπουργέ, όσες διορθώσεις έχετε εκφωνήσει, να τις δώσετε να κατατεθούν στα Πρακτικά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με εξαίρεση αυτή που είπα τώρα για το όριο ηλικίας. Είναι στα σημειώματα αυτά που κατέθεσα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, υπάρχει μεγαλύτερη απόδειξη από την τελευταία παρέμβαση του Υπουργού; Προσθέτει ένα επιπλέον άρθρο χωρίς καν να μπει στο κόπο να μας το διαβάζει.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι απολύτως το ίδιο άρθρο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Για να αποδείξει την προχειρότητα με την οποία νομοθετεί η Κυβέρνηση. Και επίσης την ανοχή του Προεδρείου στη συμπεριφορά της Κυβέρνησης που απευθύνεται στη Βουλή σαν να απευθύνεται σε υπηκόους. Είναι δυνατόν ο κύριος Υπουργός για να είναι συνεπής με αυτά που έλεγε στην επί της αρχής συζήτηση του νομοσχεδίου, ότι θα καταθέσει μια και μόνη τροπολογία η οποία κατετέθει και δεν είναι μια η τροπολογία, αλλά είναι έξι τροπολογίες σε ένα σώμα τριάντα-σαράντα σελίδων με τον αριθμό μιας τροπολογίας. Και επειδή δεν έφθανε αυτό παρακάλεσε και τους παριστάμενους συναδέλφους Βουλευτές της Συμπολίτευσης να καταθέσουν εκπρόθεσμες τροπολογίες για συγκεκριμένα και σοβαρά θέματα, για να τις κάνει δεκτές, να τις ενσωματώσει σε συγκεκριμένα άρθρα του νομοσχεδίου χωρίς να γίνει συζήτηση επί της ουσίας. Δηλαδή τι έχουμε σήμερα εδώ; Έχουμε ένα νομοθέτημα το οποίο ζητά γενικές εξουσιοδοτήσεις, καταστρατηγεί κάθε έννομη τάξη, το Σύνταγμα, τους νόμους, τη δικαιοσύνη κλπ. και δεν έφθανε πως ήθελε μια εξουσιοδότηση για όλα αυτά, ανατρέπει και το νομοσχέδιο για τρίτη φορά. Άλλο έρχεται στη Βουλή, άλλες τροποποιήσεις μοιράζονται στην επιτροπή, άλλες τροποποιήσεις μοιράζονται επί της αρχής και της συζήτησης των άρθρων και άλλες τροποποιήσεις κατατίθενται την τελευταία στιγμή χωρίς να αναγιγνώσκονται. Είναι τρόπος αυτός που νομοθετεί η Βουλή; Και που είναι η προστασία του Προεδρείου, κύριε Πρόεδρε; Επιτρέπει το Προεδρείο να νομοθετεί με αυτόν τον τρόπο η Κυβέρνηση;
ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, θέλετε επί τούτου μια απάντηση;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ρητορική είναι η ερώτηση, κύριε Πρόεδρε, αλλά σ' αυτό το νομοσχέδιο η Κυβέρνηση έχει ξεπεράσει κάθε όριο. Ας ερχόταν η Κυβέρνηση με μια και μόνη διάταξη και να έλεγε ζητώ γενική εξουσιοδότηση λόγω του επείγοντος των Ολυμπιακών Αγώνων και της ολιγωρίας στην προετοιμασία των Ολυμπιακών Αγώνων να ρυθμίσω τα πάντα. Τη γνωστή πολιτική του αποφασίζουμε και διατάσσουμε.
Πραγματικά θα ανησυχούσα, αν η Ελλάδα δεν είχε παγιώσει τους δημοκρατικούς θεσμούς μετά το 1974 για τη νοοτροπία και την αλαζονεία με την οποία νομοθετεί η Κυβέρνηση. Αν βρισκόμαστε σ' ένα διεθνές περιβάλλον του Μεσοπολέμου, πραγματικά θα ανησυχούσα για την ίδια την πορεία της δημοκρατίας.
Άλλη παρατήρηση. Μας είπε ο κύριος Υπουργός ότι μας μοίρασε ένα κείμενο, έναν τόμο ο οποίος λέει ποιες είναι οι ημερομηνίες παράδοσης κλπ. μα γι' αυτό ανησυχούμε. Διότι με αυτά που μας μοιράσατε και σεις, αυτά που μας έδωσε και ο Υπουργός ΠΕΧΩΔΕ, αποδεικνύεται ότι τα έργα θα είναι έτοιμα το Μάϊο του 2004, σας κατέθεσα και πίνακα από τα δικά σας τα έγγραφα και δεν δώσατε απάντηση και το κόστος θα είναι πολλαπλάσιο. Σας ανέφερα συγκεκριμένη λίστα έργων που αφορούν τη Γενική Γραμματεία Αθλητισμού, όπου οι προϋπολογισμοί είναι τέσσερις, πέντε και δέκα φορές παραπάνω. Θέλετε να σας τα ξαναδιαβάσω; Ανατρέξτε στα Πρακτικά να δείτε για τη Νίκαια, για το Γαλάτσι, για το κωπηλατροδρόμιο, για το παραλιακό μέτωπο του Φαλήρου, δείτε τα όλα αυτά. Για το ιππόδρομο το μεγάλο σκάνδαλο του προηγούμενου νομοσχεδίου. Παρίσταται εδώ ο κ. Φλωρίδης, γνωρίζει πολύ καλά τη συζήτηση που είχαμε κάνει, γνωρίζει τις παρεμβάσεις της Νέας Δημοκρατίας και της ευρωπαϊκής επιτροπής, για να την πάρουν πίσω και αυτήν την διάταξη.
Ε, από έξι δισεκατομμύρια (6.000.000.000) αυτό το έργο έχει φθάσει στα πενήντα δισεκατομμύρια (50.000.000.000.) όπως λέει το έγγραφο του κυρίου Υπουργού Πολιτισμού και πολλοί πιστεύουν ότι θα ξεπεράσει τα εβδομήντα πέντε (75.000.000.000) δισεκατομμύρια. Αυτό είναι το πρόβλημα. Γι' αυτό ανησυχούμε. Και ανησυχούμε ακόμα περισσότερο, διότι φαίνεται ότι η Κυβέρνηση κωφεύει στις παρατηρήσεις, στις παραινέσεις, αν θέλετε, στον τρόπο με τον οποίο βγάζει την αγωνία της η Αντιπολίτευση απ' όλες τις πλευρές. Και μάλιστα θα ήθελα να πω, κύριε Πρόεδρε, ότι με ευπρέπεια, με χαμηλούς τόνους, με επιχειρήματα εξέθεσαν τα Κόμματα της Αντιπολίτευσης αυτές τους τις ανησυχίες. 
Ας έλθουμε τώρα στα θέματα του νομοσχεδίου. Θα κάνω ορισμένες παρατηρήσεις στα άρθρα. Θα αναφερθώ ιδιαίτερα στις ρουσφετολογικές ρυθμίσεις του άρθρου 17 και του άρθρου 19. 
Βέβαια είναι προς θετική κατεύθυνση η τροποποίηση που έκανε την τελευταία στιγμή ο Υπουργός και είπε, ότι θα είναι υπό τον έλεγχο του ΑΣΕΠ. Αυτό είναι το στοιχειώδες, διότι το άρθρο 17 παράγραφοι 1 και 4, μας λέγει ότι "γίνονται προσλήψεις νέου προσωπικού ορισμένου" -στην επιτροπή συμπληρώσατε και αορίστου χρόνου ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το ήθελε όλη η επιτροπή. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αορίστου χρόνου, όχι η Νέα Δημοκρατία. Ενδεχομένως απευθυνθείτε στους συναδέλφους της Συμπολίτευσης και των άλλων Κομμάτων. Κανείς όμως από τη Νέα Δημοκρατία δεν είπε "αορίστου χρόνου". 
Συνεχίζω την ανάγνωση: "...που προκηρύσσονται με υπουργικές αποφάσεις" -με αόριστα, γενικόλογα και φαυλοκρατικά κριτήρια, τέτοιες διατάξεις η Νέα Δημοκρατία δεν μπορεί να τις στηρίξει- "από επιτροπή" -χαίρομαι που έγινε η τροποποίηση- "και δημιουργούνται σαράντα ειδικές θέσεις στην Γ.Γ.Α., δέκα θέσεις στη Γενική Γραμματεία Ολυμπιακών Αγώνων, απεριόριστος αριθμός στον "Αθήνα 2004". Άρθρο 17, παράγραφος 4, απεριόριστος αριθμός στο Υπουργείο Πολιτισμού, στη Γενική Γραμματεία Αθλητισμού, στη Γενική Γραμματεία Ολυμπιακών Αγώνων. 
Ακούστε δε τι λέει το άρθρο 17, παράγραφος 4. "Και σε κάθε είδους εποπτευόμενα πρόσωπα ιδιωτικού δικαίου". Δηλαδή, κύριοι συνάδελφοι, με αυτήν τη διάταξη επιτρέπεται πρόσληψη προσωπικού σε όλα τα αθλητικά σωματεία και συνδέσμους. Τι νόημα έχει, κύριε Υπουργέ, αυτό το "εποπτευόμενα πρόσωπα ιδιωτικού δικαίου"; Εάν δεν είναι στην πρόθεση του νομοθέτη, τουλάχιστον περιορίστε το, διαφορετικά ανοίγετε μία πόρτα για προσλήψεις ακόμα και στο τελευταίο σωματείο της εκλογικής μου περιφέρειας. Ο ΕΡΓΟΤΕΛΗΣ π.χ., το πιο αρχαίο σωματείο και με πολύ μεγάλη προσφορά στο Ηράκλειο και το οποίο είναι στη Γ' Εθνική Κατηγορία, θα έχει τη δυνατότητα να προσλαμβάνει προσωπικό. Το κάθε σωματείο. Ακόμη και η Α.Ο. Αρκαλοχωρίου. 
(Στο σημείο αυτό την Προεδρική Έδρα καταλαμβάνει ο Γ. Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Μου επιτρέπετε μία διακοπή; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, επειδή θα τεθούν και άλλα ερωτήματα για σας, πιστεύω ότι θα έχετε το χρόνο να απαντήσετε. Σημειώστε τις παρατηρήσεις μας και θα απαντήσετε στο τέλος. Μακάρι να το περιορίσετε. Εμείς δεν θα είχαμε καμία αντίρρηση. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Καλώς.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Επίσης, με το άρθρο 19 παράγραφος 9 δημιουργούνται αυτές οι περίφημες τρεις χιλιάδες επτακόσιες νέες θέσεις, που αυξάνουν, όπως και ο ίδιος ο Υπουργός είπε, το δυναμικό του Υπουργείου του κατά 50%. Ε, όλες οι πτέρυγες της Βουλής είπαν να μην κτίζουμε την πυραμίδα ανάποδα. Είπατε για τις πυραμίδες, είπατε για τα μουσεία μοντέρνας τέχνης, μη στήσουμε ανάποδα στην Αθήνα την πυραμίδα του Λούβρου, γιατί φοβάμαι πολύ ότι με τον τρόπο που νομοθετούμε αρμενίζουμε στραβά. Και αυτό είναι το πρόβλημα. Κάντε τον οργανισμό και ελάτε να μιλήσουμε γι' αυτά τα θέματα. Μη δημιουργείτε προσωπαγείς θέσεις, μην ψάχνετε να βρείτε τρόπους να καλύψετε κομματικές σας ανάγκες και "ημετέρων". 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Κεφαλογιάννη, αν δεν έχω θέσεις, πώς θα τις κατανείμω με τον οργανισμό; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Φτιάξτε τον Οργανισμό και ελάτε να μας πείτε για τις θέσεις, γιατί εγώ δεν μπορώ να ξέρω αν θα πρέπει να είναι εξήντα της τάδε ειδικότητας και είκοσι της άλλης. Σεις πήρατε ένα χαρτί, γράψατε κάποια νούμερα, βάλατε το λογαριασμό του Υπουργείου στον Προκρούστη και είπατε, τόσο επί τόσο, τόσο. Ε, δεν γίνεται έτσι. 
Έρχομαι τώρα στο άρθρο 15 για το γκαράζ. Μας ανησυχούν οι διαβεβαιώσεις σας. Ο κ. Λιάνης προσπάθησε πολύ να βοηθήσει την Κυβέρνηση, λέγοντας ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Για το Ζάππειο λέτε;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Για το Ζάππειο. Κοιτάξτε να δείτε. Θα γίνει ό,τι έγινε στη Βουλή, θα γίνει ό,τι έγινε στο μετρό είπατε σεις. Ξέρετε τι με φοβίζει; Αυτό ακριβώς. Η διαβεβαίωσή σας ότι θα γίνει ό,τι έγινε στο μετρό. 
Εδώ έχω μία απάντηση της Ευρωπαϊκής Επιτροπής σε Ευρωβουλευτή της Νέας Δημοκρατίας, στον κ. Ξαρχάκο, στην οποία αναφέρεται ότι με δικά σας στοιχεία, ότι δηλαδή οι ελληνικές αρχές πληροφόρησαν την επιτροπή, ότι στο μετρό βρέθηκαν πενήντα χιλιάδες αρχαιολογικά ευρήματα.
Από αυτά τα πεντακόσια φυλάσσονται στο Μουσείο Κυκλαδικής Τέχνης. Τα σαράντα εννέα χιλιάδες πεντακόσια (49.500) που είναι; Διότι αυτό είναι το πρόβλημα. Και δεν είναι δικά μου λόγια αυτά, είναι απάντηση της ΕυρωπαΪκής Επιτροπής. ΄'Εχει δημοσιευθεί και σε ημερήσιες εφημερίδες. Δηλώνετε στη Βουλή ότι έχετε σαράντα εννέα χιλιάδες πεντακόσια (49.500) ακόμα εκθέματα στις αποθήκες; Πείτε το.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κάνουμε ολόκληρο Μουσείο στον Κεραμεικό γι' αυτά. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Υπάρχουν; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Προφανώς.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Λέτε προφανώς ότι υπάρχουν σαράντα εννέα χιλιάδες πεντακόσια (49.500) ευρήματα ακόμα, τα οποία θα μπουν σ' ένα Μουσείο. Αυτό το κρατάμε για μελλοντικές συζητήσεις.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): 'Όταν λέμε ευρήματα, ξέρετε τι εννοούμε; Καθένα που αριθμείται. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τα έχετε καταγεγραμμένα. Θα σας παρακαλέσω εάν τα έχετε καταγεγραμμένα όπως οφείλουν οι υπηρεσίες ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Στο Μουσείο Κυκλαδικής Τέχνης δεν φυλάσσεται τίποτε. Τους δώσαμε την άδεια να εκθέσουν δειγματοληπτικώς για περιορισμένο χρονικό διάστημα ορισμένα ευρήματα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, επειδή σας θεωρώ καλόπιστο άνθρωπο και επειδή πιστεύω ότι αυτά που λέτε τα λέτε με λόγο γνώσεως, θα σας παρακαλέσω, είναι εδώ ο Πρόεδρος της Επιτροπής Μορφωτικών Υποθέσεων, να μας καταθέσετε στην Επιτροπή Μορφωτικών Υποθέσεων αναλυτικό πίνακα των ευρημάτων αυτών. Και αφού μας διαβεβαιώσατε ότι είναι σαράντα εννέα χιλιάδες πεντακόσια (49.500) ακόμα σε αποθήκες, δεν ξέρω τίνος μουσείου, να μας δώσετε και τα πενήντα (50.000) ευρήματα όπως είπατε στην επιτροπή, να τα περιγράψετε. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θέλετε να σας πάω να τα δείτε; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Όχι θέλω να μας τα καταθέσετε, τι είναι αυτά τα ευρήματα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όχι να σας πάω να τα δείτε. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ας έρθω στο άρθρο 18, κύριε Πρόεδρε, για τα άτομα με ειδικές ανάγκες. 
Έχει δίκιο η εισηγήτριά μας και ο εισηγητής του Κ.Κ.Ε. και του Συνασπισμού όταν σας λένε, ότι δημιουργείτε ή θέλετε μόνο μια ομοσπονδία για να μπορεί η Γενική Γραμματεία Αθλητισμού, το Υπουργείο Αθλητισμού, να την ελέγχει. Αλλιώς δεν έχει νόημα αυτή η πολιτική του ράβε-ξήλωνε. Για ποιο λόγο δηλαδή πριν δύο χρόνια ψηφίσαμε ένα νομοθέτημα όλες οι παρατάξεις, ομόφωνα ψηφίστηκε για πέντε ομοσπονδίες. Γιατί μπήκαν στον κόπο αυτοί οι άνθρωποι να καταθέσουν τα χαρτιά τους για να ιδρυθούν αυτές οι ομοσπονδίες και μάλιστα έχουν ιδρυθεί τρεις από αυτές; Και πώς μπορείτε να βάλετε όλα τα άτομα με ειδικές ανάγκες στην ίδια κατηγορία; Αυτό γίνεται διότι έχετε μία διάθεση η οποία φάνηκε από τη συζήτηση πριν δύο χρόνια του νομοσχεδίου, γιατί πέντε Βουλευτές του ΠΑΣΟΚ κατέθεσαν τροπολογία να υπάρχει μία και μετά από τη σθεναρή αντίσταση και αντίθεση της Αντιπολίτευσης αποσύρθηκε αυτή η τροπολογία, δεν έγινε δεκτή. Και έρχεσθε σήμερα μετά από δύο χρόνια για μικροκομματικές σκοπιμότητες, να ιδρύσετε μία και μόνη ομοσπονδία για τα άτομα με ειδικές ανάγκες.
Έρχομαι τώρα και στο επίμαχο θέμα των ρυθμίσεων των χρεών των ΚΑΕ. Και επ' αυτού, κύριε Υπουργέ Αθλητισμού, θα ήθελα να μου δώσετε μια απάντηση.
Με το άρθρο 17 παρ. 5 ορίζεται ότι η εκκαθάριση θα γίνεται από το ιδρυτικό αθλητικό σωματείο, δηλαδή τους ίδιους, αυτούς που σας περιέγραψε πολύ εύστοχα ο κ. Σπηλιόπουλος, ποιοι είναι: Οι άνθρωποι που ήταν θυρωροί στα γραφεία του ΠΑΣΟΚ, οι άνθρωποι που μπήκαν κατά παραγγελία του κομματικού οργανισμού και την κάλυψη τη δική σας για να λειτουργήσουν με τον τρόπο που λειτούργησαν αυτά τα σωματεία και να δημιουργηθούν τα δέκα δισεκατομμύρια των χρεών που ερχόμαστε σήμερα να ρυθμίσουμε.
Εμείς, αυτήν τη διάταξη για τη ρύθμιση θα την ψηφίσουμε. Το είπαμε και στην επιτροπή, γιατί πιστεύουμε ότι αθλητικά σωματεία όπως ο ΑΡΗΣ του Γκάλη, ο ΠΑΟΚ του Φασούλα που είναι και συνάδελφός μας και όλων των παιδιών αυτών που έγραψαν ιστορία στον αθλητισμό -και δεν μπορώ να απαριθμήσω όλα αυτά τα παιδιά που μας έκαναν πραγματικά εθνικά υπερήφανους στα τέλη της δεκαετίας του '80- θέλουμε αυτές οι ομάδες να λάβουν μέρος και στο νέο πρωτάθλημα. Όμως σε καμιά των περιπτώσεων δεν μπορεί αυτό να αποτελέσει άφεση αμαρτιών για απατεώνες. Θα την πω και εγώ αυτήν την έκφραση που είπε ο κ. Σπηλιόπουλος, που εσείς προσπαθείτε να καλύψετε.
Τι σας προτείνουμε λοιπόν; Αν έχετε καλή πίστη και αν πραγματικά θέλετε να γίνει εκκαθάριση υπέρ των ομάδων και όχι υπέρ των παραγόντων. 
Αναφέρεσθε στο άρθρο 46α του ν. 1892/90 για ειδικές εκκαθαρίσεις. Εκεί αναφέρεται το νομοσχέδιο. Αν το διαβάσει, λοιπόν, αυτό κάποιος, θα δει ότι ειδικός εκκαθαριστής μπαίνει τραπεζικό ίδρυμα, αυτό αναφέρει, όχι το αθλητικό σωματείο.
Και το εφετείο ρυθμίζει όλες τις εκκρεμότητες της εκκαθάρισης και μάλιστα με αίτηση του εκκαθαριστή. 
Γιατί, λοιπόν, δεν κάνετε το ίδιο; Ψευδεπίγραφα αναφέρεστε σ' αυτό το άρθρο; Διότι εάν το κάνετε για τις ομάδες και όχι για τους παράγοντες -γιατί εγώ πιστεύω ότι το κάνετε για τους παράγοντες- τότε θα κρατήσετε μόνο το πρώτο εδάφιο του άρθρου και θα παραγράψετε όλα τα υπόλοιπα. Διότι τα παραπέμπετε σε υπουργικές αποφάσεις για να αποτελέσουν αυτές την κολυμπήθρα του Σιλωάμ κατασπατάλησης του δημόσιου χρήματος και ενδεχομένως ποινικών ευθυνών των κομματικών παραγόντων που εσείς βάλατε να διοικήσουν αυτές τις ομάδες. Το δέχεστε αυτό; Και επ' αυτού να μου δώσετε μία απάντηση. 
Κλείνω, κύριε Πρόεδρε, με το άρθρο 20 για τη διαιτησία: Μόνο γι' αυτό το άρθρο, κύριε Υπουργέ του Αθλητισμού, που φέρνει τη δική σας υπογραφή έπρεπε να έλθετε στη Βουλή και να ζητήσετε συγγνώμη που δημιουργήσατε όλη αυτήν την αναστάτωση στο ποδόσφαιρο και είπατε όλες αυτές τις μεγάλες κουβέντες. Αν ανατρέξετε στα Πρακτικά θα δείτε ότι ο κ. Ορφανός, η κα Πετραλιά κι εγώ, που ήμασταν εισηγητές και Κοινοβουλευτικοί Εκπρόσωποι εκείνη την εποχή στο νομοσχέδιο, σας τα είχαμε πει με το νι και με το σίγμα. Μέχρι το τι θα γίνει με τη ΦΙΦΑ, μέχρι ότι θα βγουν οι ελληνικές ομάδες εκτός των πρωταθλημάτων, η εθνική ομάδα εκτός των παγκοσμίων πρωταθλημάτων κλπ. Κι έρχεστε σήμερα και μας λέτε μεγάλα λόγια ή τουλάχιστον στον ελάχιστο χρόνο που πήρατε το λόγο. Συγγνώμη πρέπει να ζητήσετε από τη Βουλή. Να απολογηθείτε εδώ. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Γιατί; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Γιατί ανακρούσατε πρύμνα. Διότι έρχεστε σήμερα και πάτε ένα βήμα πίσω από το νόμο του κ. Φούρα. Της ίδιας Κυβέρνησης Υπουργός ήταν ο κ. Φούρας. Μιλούσε για δικαιοσύνη. Η δικαιοσύνη έκανε τους ελέγχους των πράξεων και των παραλείψεων στο χώρο του ποδοσφαίρου. Εσείς τώρα πηγαίνετε ένα βήμα πίσω και μας λέτε ότι γίνεται και με τις ευλογίες της ΦΙΦΑ. Μα και ο κ. Φούρας με τη ΦΙΦΑ κουβέντιαζε. Με την ΕΠΟ κουβέντιαζε. Απλώς δεν είχε δημιουργηθεί αναστάτωση από μια ανερμάτιστη λάθος πολιτική που ακολούθησε το Υπουργείο το τελευταίο διάστημα και που αναστάτωσε το χώρο του αθλητισμού. 
Σας έκανε μία πρόταση η εισηγήτριά μας η κα Πετραλιά. Σας είπε, δηλαδή, να μην έχουμε τους παράγοντες του ποδοσφαίρου -σας το είπαν και οι εισηγητές των άλλων κομμάτων- οι οποίοι ελέγχονται πάλι από το κόμμα σας. "Άλλαξε ο Μανωλιός και έβαλε τα ρούχα του αλλιώς", για να θυμηθούμε και μία λαϊκή έκφραση. Πάντα όταν κοιτάμε την πτέρυγα του Κομμουνιστικού Κόμματος θυμόμαστε τον επίτιμο Πρόεδρό σας, ο οποίος έλεγε όλες αυτές τις κουβέντες με πολύ νόημα. 
Τι σας λέμε λοιπόν; Σας λέμε να υπάρχει μια επιτροπή που να εκλέγεται από τους διαιτητές. Να μην είναι, δηλαδή, οι ίδιοι οι παράγοντες ελέγχοντες και ελεγχόμενοι. Βεβαίως είναι ανεξάρτητο το ποδόσφαιρο. Βεβαίως η ΕΠΟ έχει σημαντικό ρόλο και λόγο. Βεβαίως η ΦΙΦΑ και η ΟΥΕΦΑ παίζουν κι αυτές το δικό τους ρόλο και θέλουν να καθορίζουν τους κανόνες του παιχνιδιού στο ποδόσφαιρο. Αλλά και η ελληνική πολιτεία τι ρόλο παίζει; Του καλού παιδιού. Του "yes man"; Την πολιτική του "εντάξει, αφού τα κάναμε όπως τα κάναμε, τώρα γυρίζουμε πίσω;". Αυτοί οι λεονταρισμοί της Κυβέρνησης οδηγούν τα θέματα -και όχι μόνο στο χώρο του αθλητισμού- εκεί που τα οδηγούν. 
Και μιας και θα πάρετε το λόγο μετά θα ήθελα επιτέλους να ξεκαθαρίσετε αυτό το θέμα με το στοίχημα. Σας έχουμε καταθέσει πέντε Βουλευτές της Νέας Δημοκρατίας μια ερώτηση και σας ρωτάμε το εξής απλό: Η υπουργική απόφαση που υπογράψατε στις 4 Αυγούστου του 2000, που δεν επιτρέπει τη συμμετοχή των ελληνικών ομάδων στο προκαθορισμένο στοίχημα, ισχύει ή δεν ισχύει; Άλλαξε πολιτική η Κυβέρνηση; Έχετε την ίδια πολιτική στο Υπουργείο Πολιτισμού; Έχετε την ίδια πολιτική εσείς και ο κ. Βενιζέλος; Έχετε την ίδια πολιτική εσείς, ο κ. Βενιζέλος και ο κ. Παπαντωνίου, ο οποίος έκανε κι αυτός τις δικές του συνεννοήσεις για το συγκεκριμένο θέμα; 
Διότι, εάν η Κυβέρνηση διαβεβαιώνει πριν μερικούς μήνες για ένα τόσο σοβαρό θέμα, όπου διακυβεύονται δισεκατομμύρια δραχμές και πολύ μεγάλα συμφέροντα του ποδοσφαίρου, όπου κάποιοι είναι ελέγχοντες και ελεγχόμενοι και που εσείς με πολλές φωτογραφικές διατάξεις προσπαθήσατε σαν Κυβέρνηση να δείξετε το προνόμιό σας προς αυτούς τους ισχυρούς παράγοντες που σας στηρίζουν και εκλογικά, αν την αλλάξατε, τότε αυτό αποτελεί και θέμα παραίτησής σας από το Υπουργείο πριν από το συνέδριό σας και πριν από τον ανασχηματισμό. 
Πιστεύω -γιατί είσαστε άνθρωπος καλής προαίρεσης, άνθρωπος σοβαρός- ότι δεν μπορεί εσείς με τις δηλώσεις που έχετε κάνει να έχετε κάνει έστω και ένα βήμα πίσω γι' αυτό το μεγάλο θέμα του στοιχήματος. 
Σας ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, μία θερμή παράκληση. Να μην υπερβαίνουμε το χρόνο, διότι ίσως επαναλαμβάνουμε πράγματα τα οποία έχουμε πει εις βάρος των άλλων συναδέλφων.
Η κα Φάνη Πάλλη-Πετραλιά έχει το λόγο για να δευτερολογήσει.
ΦΑΝΗ ΠΕΤΡΑΛΙΑ-ΠΑΛΛΗ: Για να ξεκινήσω από εκεί που τελείωσε ο κ. Κεφαλογιάννης, κύριε Υπουργέ, στα όσα πολύ σωστά σας είπε θα ήθελα να προσθέσω ότι υπάρχει -και είναι καταγεγραμμένες στη Πρακτικά- και η δική σας ρητή δέσμευση, όπως και η ρητή δέσμευση του τότε Υπουργού, του κ. Φούρα.
Μόνο δύο λόγια θα ήθελα να πω προς τον κύριο Υπουργό, τον κ. Βενιζέλο, αναφορικά με την τροπολογία την οποία έχουν υπογράψει ο κ. Σκυλλάκος και ο κ. Γκατζής και που αφορά στο θέμα του προσωπικού του ΣΕΓΑΣ. Στην παρατήρηση του κυρίου Υπουργού, θα ήθελα να αναφέρω ότι δεν δημιουργούνται πρόσθετες δαπάνες από τη συγκεκριμένη τροπολογία. Υπάρχει και η ρητή και έγραφη, δέσμευση του κ. Φούρα σύμφωνα με την οποία απλώς εκ παραδρομής δεν είχε περάσει στο ν.2725. Ο κ. Φλωρίδης το γνωρίζει το θέμα. Και ουσιαστικά αφορά μόνο τη συγκεκριμένη Ομοσπονδία η οποία στις 30.3.1998 είχε εσωτερικό κανονισμό του προσωπικού. Ας το δείτε λίγο, κύριε Υπουργέ, μήπως και είναι δυνατόν σήμερα να το ενσωματώσουμε μέσα στο νόμο.
Θα ήθελα πριν μπούμε στις τροπολογίες να κάνω μία πρόταση προς τον κύριο Υπουργό και να πω ότι εν όψει της αφίξεως της Συντονιστικής Επιτροπής και του κ. Ρογκ και επειδή βλέπω ότι μέσα από το νόμο προσθέτουμε καινούρια πρόσωπα στην Εθνική Επιτροπή Ολυμπιακών Αγώνων, τουλάχιστον αυτή η επιτροπή ας αναβαθμιστεί λίγο. Είναι μία τελείως διακοσμητική επιτροπή, ενώ θα έπρεπε να είναι ουσιαστική από την ώρα που σε αυτή μετέχουν οι φορείς. Ουσιαστικά ότι σημαίνει Ελλάδα, μετέχουν εκεί. Είναι ή δεν είναι έτσι, κύριε Λιάνη;
Αυτή, λοιπόν, η επιτροπή ενώ και μέσα από το νόμο πρέπει να συνέρχεται πολύ συχνά, αυτό δεν γίνεται ποτέ. Έχουμε τώρα ούτε ξέρω πόσους μήνες. Έχω χάσει πλέον και τους μήνες.
Θα ήταν, λοιπόν, μία ευκαιρία και απευθύνομαι στον Υπουργό...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σε εμένα;
ΦΑΝΗ ΠΕΤΡΑΛΙΑ-ΠΑΛΛΗ: Σε εσάς, κύριε Υπουργέ. Τόση ώρα σας μιλάω. Αφού το καμαρίνι το ψηφίσαμε. Εντάξει, κυρία Κούρκουλα.
Απευθύνομαι, λοιπόν, σε εσάς τόση ώρα, κύριε Υπουργέ -και στον κ. Φλωρίδη, αλλά κυρίως σε εσάς- λέγοντας ότι σας δίνετε μία χρυσή ευκαιρία να αποδείξετε ότι υπολογίζετε την Εθνική Επιτροπή Ολυμπιακών Αγώνων. Διότι εδώ προσθέτετε νέα μέλη. Εδώ δεν συνέρχονται τα παλιά. Τι να τα κάνουμε τα νέα; Δεν συνέρχεται η επιτροπή. Τα μέλη αρχίζουν βέβαια και φυλλορροούν, αλλά παρ΄ όλα αυτά έρχονται.
Την εβδομάδα, λοιπόν, που μας έρχεται σας κάνω την εξής πρόταση: Να κληθεί η Εθνική Επιτροπή Ολυμπιακών Αγώνων, να ενημερωθεί και να ενημερώσει τον κ. Ρογκ και τον κ. Όσβαλντ. Έχουμε τον Πρόεδρο της ΔΟΕ που έρχεται, έχουμε το συντονιστή και θεωρώ ότι πρέπει να ενημερωθούμε και να ενημερώσουμε. Δώστε μας σημασία, αποδείξτε μας ότι υπολογίζετε αυτήν την επιτροπή.
Αυτή είναι η πρόταση την οποία έχω να κάνω.
Δεν έχω τίποτα άλλο να προσθέσω όσον αφορά τα όσα έχουν ειπωθεί μέχρι τώρα. Επιφυλάσσομαι στη συνέχεια στις τροπολογίες, διότι εδώ έχουμε κάνει και ένα μπέρδεμα, κύριε Πρόεδρε. Έχουμε συζητήσεις να κάνουμε. Έχουμε και τροπολογίες. Δεν τελείωσε το νομοσχέδιο. Και υπάρχει και η μεγάλη τροπολογία των Υπουργών.
ΠΡΟΕΔΡΕΥΩΝ (Κωνσταντίνος Βρεττός): Να μην επικαλεστώ τώρα το άρθρο του Κανονισμού που λέει ότι τροπολογίες σχετικές με τα άρθρα συζητούνται κατά τη συζήτηση των άρθρων.
ΦΑΝΗ ΠΕΤΡΑΛΙΑ- ΠΑΛΛΗ: Εντάξει, το δέχομαι.
ΠΡΟΕΔΡΕΥΩΝ (Κωνσταντίνος Βρεττός): Συνεπώς εντελώς νομοτύπως και σύμφωνα με τον Κανονισμό ο κύριος Υπουργός συζητά τις τροπολογίες.
Κύριοι συνάδελφοι, δέχεσθε να δώσουμε το λόγο στον κ. Νεράντζη για δύο λεπτά γιατί δεν υπολόγισε σωστά ορισμένα πράγματα; 
ΠΟΛΛΟΙ ΒΟΥΛΕΥΤΕΣ : Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Νεράντζη, έχετε το λόγο.
ΝΙΚΟΛΑΟΣ ΓΚΑΤΖΗΣ : Κύριε Πρόεδρε να έχετε υπόψη σας ότι έχω ζητήσει το λόγο ως Κοινοβουλευτικός Εκπρόσωπος.
ΠΡΟΕΔΡΕΥΩΝ (Κωνσταντίνος Βρεττός): Το έχω υπόψη μου, κύριε Γκατζή.
Ορίστε κύριε Νεράντζη.
ΑΝΑΣΤΑΣΙΟΣ ΝΕΡΑΝΤΖΗΣ : Ευχαριστώ κύριε Πρόεδρε. Θα μιλήσω μόνο για το άρθρο 20 και για δύο λεπτά.
Ο κύριος Υπουργός έχει ήδη υπογράψει από 30.7.2001 έναν Κανονισμό Διαιτησίας. Ο Κανονισμός αυτός Διαιτησίας προβλέπει ότι το όργανο αυτό είναι τελικώς δεκατριαμελές. Ερωτάται, λοιπόν, τι νόημα έχει να έρθει η Βουλή τώρα μετά από δύο μήνες να εγκρίνει έναν κανονισμό τον οποίο ο ίδιος έχει υπογράψει; Εάν μεν δεν ήθελε να υπογράψει τον κανονισμό δεν έπρεπε να έβαζε την υπογραφή του. Δημοσιεύθηκε τώρα. Εάν πάλι ήθελε σώνει και καλά να τον έχει υπογράψει, έπρεπε να ταυτιζόταν ο οργανισμός αυτός με το σχέδιο νόμου το οποίο προβλέπει τριμελή διαιτησία. Αυτή είναι η μία παρατήρηση, η μία ανακολουθία. 
Δεύτερον έχει ήδη διορίσει τους τρεις διαιτητές. Γνωρίζουμε από ποιους χώρους "αλιεύθηκαν" αυτοί. Αλλά το ερώτημα είναι ότι το δικαίωμα ορισμού διαιτητών το έχει η ΕΠΟ. Έναντι τίνος ανταλλάγματος εκχώρησε η ΕΠΟ το δικαίωμα ορισμού των διαιτητών στον κύριο Υπουργό; Εν πάση περιπτώσει από το ΄95 μέχρι σήμερα το ΠΑΣΟΚ έφερε τέσσερις νόμους για τη διαιτησία. 
Μπορεί να μας πει ο κύριος Υπουργός εάν συνετάγησαν ποτέ φύλλα ποιότητος των διαιτητών; Πουθενά. Άρα, λοιπόν, αυτή η παρέμβαση του Υπουργού αποτελεί μια ωμή επέμβαση στον τρόπο με τον οποίο διοικείται η ελληνική διαιτησία και η ΕΠΟ. Θα έπρεπε να ορίζονται οι διαιτητές, να εκλέγονται από την ΟΔΠΕ με εκλογές. Να είναι επταμελές το όργανο, να μην παρεμβαίνει κανένας Υπουργός καμίας κυβέρνησης και καμία ΕΠΟ με οποιοδήποτε τρόπο και αν επιλέγεται. Νομίζω ότι πάλι καινούρια θρυαλλίδα βάζετε στα θεμέλια της διαιτησίας. Και πάλι θα μας έρθετε εάν προλάβετε με ένα καινούριο σχέδιο νόμου να διορθώσετε τα αμαρτημένα τα δικά σας. Είναι απαράδεκτος αυτός ο τρόπος με τον οποίο νομοθετούμε. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ : Κατ΄ αρχήν θα ήθελα να πω στον κύριο Υπουργό πως στην απάντησή του είπε ότι η Αντιπολίτευση έκανε γενικές αναφορές χωρίς συγκεκριμένες προτάσεις κ.λπ. 
Κύριε Υπουργέ, κάναμε συγκεκριμένες προτάσεις επί όλων των άρθρων. Άλλο να είστε στην αντίθετη αντίληψη και πολιτική για να εφαρμόσετε αυτές τις προτάσεις και άλλο να μας πείτε ότι δεν είχαμε προτάσεις. Προτάσεις φυσικά μέσα σ' αυτήν την αντίληψη της πολιτικής που ακολουθεί η Κυβέρνηση δεν έχουμε. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν είπα κάτι τέτοιο.
ΝΙΚΟΛΑΟΣ ΓΚΑΤΖΗΣ : Μα έτσι είπατε, κύριε Υπουργέ, ότι δεν κάναμε συγκεκριμένες προτάσεις, αναφερόμενος στην Αντιπολίτευση. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το είπα αναφερόμενος στην Αξιωματική Αντιπολίτευση.
ΝΙΚΟΛΑΟΣ ΓΚΑΤΖΗΣ : Στην Αντιπολίτευση είπατε.
Κύριε Κεφαλογιάννη, εμείς θεωρούμε ότι είναι θετικό ότι δέχτηκε ο Υπουργός να προσλάβει αυτούς τους ενενήντα, όσοι είναι, της Γενικής Γραμματείας Αθλητισμού...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ : Συμφωνούμε και εμείς σε αυτό. 
ΝΙΚΟΛΑΟΣ ΓΚΑΤΖΗΣ : Ναι αλλά είπατε ...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ : Εγώ αναφέρθηκα στη γενική ρύθμιση. Στην ειδική ρύθμιση και στην επιτροπή και εδώ έχουμε συμφωνήσει. 
ΝΙΚΟΛΑΟΣ ΓΚΑΤΖΗΣ : Επειδή συζητήσαμε συγκεκριμένα για τους εργαζόμενους οι οποίοι βρίσκονται στη Γενική Γραμματεία Αθλητισμού εδώ και χρόνια οι οποίοι πληρώνονται από τον ΟΠΑΠ, διότι έχουν προσληφθεί από εκεί,εγώ θεωρώ ότι αυτό που προστέθηκε "επί αορίστου χρόνου" αφορά όπως είπε κατά τη συζήτηση και ο κύριος Υπουργός, τους συγκεκριμένους ανθρώπους.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ : Συμφωνούμε απολύτως.
ΝΙΚΟΛΑΟΣ ΓΚΑΤΖΗΣ : Αυτή η συζήτηση είναι γραμμένη στα Πρακτικά. 
Για τους εργαζόμενους στο ΣΕΓΑΣ είπε ο κύριος Υπουργός ότι θα προχωρήσει. 
Κύριε Υπουργέ, όταν αναφερθήκαμε στους εργαζόμενους στο Αθλητικό Κολυμβητήριο, που είπατε θα τους συμπεριλάβετε αλλά και σήμερα για τους εργαζόμενους στο ΣΕΓΑΣ -στο Εθνικό Κολυμβητήριο πάνε τα εποπτευόμενα- πιστεύω ότι θα ικανοποιήσετε αυτό το αίτημα. 
Για την τροπολογία που καταθέσαμε -επειδή αναφερθήκατε, δεν είχα σκοπό να αναφερθώ σε αυτό, θα το συζητούσα όταν θα μιλούσαμε επί της τροπολογίας, όταν θα ερχόταν η σειρά της- είπατε ότι θα τη δείτε με τον κύριο Υπουργό Οικονομικών. Δεν υπάρχουν οικονομικές διαφορές. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Συμφωνώ μαζί σας. Το ξέρω.
ΝΙΚΟΛΑΟΣ ΓΚΑΤΖΗΣ: Ρυθμίστε το, λοιπόν, γιατί το θέμα που συζητάμε έχει έρθει και παλαιότερα και πάλι με αυτό το αιτιολογικό δεν ξαναμπήκε. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ήμουνα εγώ;
ΝΙΚΟΛΑΟΣ ΓΚΑΤΖΗΣ: Όχι.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα το δω με τον Υπουργό των Οικονομικών και θα το κάνω.
ΝΙΚΟΛΑΟΣ ΓΚΑΤΖΗΣ: Το παίρνω σαν δέσμευση, κύριε Υπουργέ.
Θα έρθω τώρα στα άλλα θέματα, που δεν μπόρεσα δυστυχώς να ολοκληρώσω στην πρωτολογία μου και θα μου πάρει χρόνο από άλλες παρατηρήσεις που ήθελα να κάνω στα προηγούμενα άρθρα.
Σχετικά με την τροπολογία που έχει καταχωρηθεί με το άρθρο 20, θέλουμε να πούμε πάρα πολλά πράγματα. Είπα κατ'αρχήν ότι με αυτό το νομοσχέδιο όλη η διαιτησία ουσιαστικά παραδίδεται στην ΕΠΟ. Εμείς είμαστε αντίθετοι, γιατί είναι αυτή η ΕΠΟ η οποία ελέγχεται σήμερα από τους ΠΑΕάρχες. Δηλαδή παραδίδεται σήμερα η διαιτησία στην ΕΠΟ. Εμείς θεωρούμε ότι μια διαιτησία πρέπει ...
ΓΕΩΡΓΙΟΣ ΛΙΑΝΗΣ: Δεν μπορεί να πάει αλλού.
ΝΙΚΟΛΑΟΣ ΓΚΑΤΖΗΣ: Δεν είναι αν μπορεί ή δεν μπορεί, είναι τι θέλουμε ή τι δεν θέλουμε. 
ΓΕΩΡΓΙΟΣ ΛΙΑΝΗΣ: Τι προτείνετε;
ΝΙΚΟΛΑΟΣ ΓΚΑΤΖΗΣ: Εμείς προτείνουμε και θα κάνουμε τη συγκεκριμένη πρόταση ότι πρέπει να απεμπλακεί η διαιτησία τελικά από τον έλεγχο των μεγαλο-ΠΑΕαρχών, οι οποίοι χρησιμοποιούν και τη διαιτησία για δικά της αποκλειστικά συμφέροντα.
ΓΕΩΡΓΙΟΣ ΛΙΑΝΗΣ: Εάν δεν πάει η διαιτησία στην ΕΠΟ θα τιμωρηθεί η Ελλάδα από τη ΦΙΦΑ.
NIKOΛΑΟΣ ΓΚΑΤΖΗΣ: Τελικά όλη η φιλοσοφία του επαγγελματικού ποδοσφαίρου και γενικά του αθλητισμού, είτε στη ΦΙΦA θα αναφέρεται είτε στις άλλες παγκόσμιες ή ευρωπαϊκές ομοσπονδίες .
Εμείς θεωρούμε ότι είναι απαραίτητο -δεν μας το επιβάλει η ΦΙΦA- να υπάρχει ένας πλήρης εκδημοκρατισμός και εξυγίανση του αθλητισμού σήμερα γενικότερα. Αυτό έχει να κάνει και με τα οικονομικά των σωματείων και ειδικότερα των ερασιτεχνικών που από εκεί αρχίζει τελικά η διάβρωση με τις επιχορηγήσεις που δίνει το Εθνικό Συμβούλιο Αθλητικού Σχεδιασμού, εκτός των επιχορηγήσεων που βγαίνουν από το πρόγραμμα της Γενικής Γραμματείας Αθλητισμού με τις παροχές που δίνουν οι Υπουργοί , εκατόν πενήντα πέντε στη Θεσσαλονίκη και άλλες περιοχές, άλλα δώδεκα στον Πειραιά, άλλα που δεν παίρνουμε είδηση που δίνονται σε σωματεία για να επηρεάσουν -και επηρεάζουν- αυτά τα σωματεία στις εκλογές των τοπικών ομοσπονδιών. Γι' αυτό λέμε ότι χρειάζεται εξυγίανση η οποία πρέπει να ξεκινήσει από κάτω. 
Η διαιτησία δεν είναι όπως πριν από μερικά χρόνια, έχει βελτιωθεί. Εμείς θεωρούμε ότι κύριος αίτιος για το ποδόσφαιρο, για τη διαιτησία και για όλα τα αθλήματα είναι οι μεγαλοπαράγοντες που έχουν εμπορευματοποιήσει τον αθλητισμό και με τα βρώμικα τερτίπια τους καταφέρνουν να επηρεάζουν πάρα πολύ σήμερα τις αποφάσεις της Κυβέρνησης. Θα πω και κάτι άλλο: Χρησιμοποιούν και τους οπαδούς για να πετύχουν οικονομικά και πολιτικά συμφέροντα. Αν δεν ξεκινήσουμε, λοιπόν, από την εξυγίανση δεν πρόκειται να πάμε παρακάτω. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Κύριε Πρόεδρε, έχω δεκαπέντε λεπτά χρόνου ομιλίας.
Θα έρθω τώρα στις προτάσεις μας. Εμείς λέμε ότι τον εκδημοκρατισμό τον ξεκινάμε από τις αρχαιρεσίες. Μας επιβάλλει η ΦΙΦΑ να έχουμε στις αρχαιρεσίες απλή αναλογική; Γιατί δεν το κάνουμε λοιπόν; Δεν μπορούν τα συνδικαλιστικά όργανα των διαιτητών και στα σωματεία και στις τοπικές ομοσπονδίες και στην ΟΤΠΕ να έχουν το σύστημα της απλής αναλογικής;
ΠΡΟΕΔΡΕΥΩΝ (Κωνσταντίνος Βρεττός): Κύριε Γκατζή η πρωτολογία σας είναι δεκαπέντε λεπτά και μιλήσατε είκοσι έξι λεπτά. Η δευτερολογία είναι επτά λεπτά, το μισό της πρωτολογίας.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν λαμβάνετε υπόψη τι είπε ο κύριος Πρόεδρος της Βουλής; Είπε "θα έχετε όσο χρόνο χρειάζεσθε στην εισήγησή σας". Αυτό δεν μετράει; Μετράτε πόσα λεπτά μιλήσαμε; 
ΠΡΟΕΔΡΕΥΩΝ (Κωνσταντίνος Βρεττός): Σας δώσαμε είκοσι έξι λεπτά.
ΝΙΚΟΛΑΟΣ ΓΚΑΤΖΗΣ: Γιατί το επικαλείσθε, λοιπόν, αυτό; 
ΠΡΟΕΔΡΕΥΩΝ (Κωνσταντίνος Βρεττός): Δεν ξέρω πώς βγαίνουν τα δεκαπέντε λεπτά που είπατε.
ΝΙΚΟΛΑΟΣ ΓΚΑΤΖΗΣ: Είμαι Κοινοβουλευτικός Εκπρόσωπος. Κάνουμε και εδώ διάκριση; Ένας μιλάει του Κ.Κ.Ε. εδώ μέσα και άλλος ένας ακόμα. Από τα άλλα κόμματα έχουν τη δυνατότητα να μιλήσουν δεκαπέντε άτομα. Μη μας στερείτε και αυτό το λίγο. Θα τελειώσουμε.
ΠΡΟΕΔΡΕΥΩΝ (Κωνσταντίνος Βρεττός): Ολοκληρώστε παρακαλώ. 
ΝΙΚΟΛΑΟΣ ΓΚΑΤΖΗΣ: Δεν μπορεί να υπάρχει αυτοδιοίκηση σήμερα και αυτοτέλεια των οργάνων της διαιτησίας και σε τοπικό επίπεδο αλλά και σε πανελλαδικό; Τα όργανα της διαιτησίας πρέπει να εκλέγονται από την ΕΠΟ και γιατί; Είναι και αυτό μέσα από τις οδηγίες της ΦΙΦΑ και δεν μπορούμε να προχωρήσουμε εμείς σε ένα εκδημοκρατισμό των σωματείων; Επίσης να πάμε στα κριτήρια αξιολόγησης όλων των διαιτητών. Εμείς λέμε οι διαιτητές να κρίνονται αντικειμενικά και με μετρήσιμα κριτήρια είτε από το νόμο είτε από κανονισμούς που να συντάσσονται είτε από την ΟΔΠΕ είτε από την ΕΠΟ. Σήμερα δεν υπάρχει αυτό. Νομίζουμε ότι πρέπει να έχουν λόγο για την αξιολόγηση και να βρίσκονται σ' αυτά αποκλειστικά και μόνο οι διαιτητές που θα αποφασίζουν. 
Επίσης, η επιλογή των διεθνών διαιτητών, γιατί να μην πηγαίνει διπλάσιος αριθμός και να αποφασίζει η ΕΠΟ. Όχι να ορίζει η ΕΠΟ και να λέει είναι ο Γκατζής, είναι ο Λιάνης, ο Φλωρίδης και ο Χουρμουζιάδης. 
ΓΕΩΡΓΙΟΣ ΛΙΑΝΗΣ: Εάν ήμασταν εμείς, θα ήμασταν πολύ καλύτεροι διαιτητές.
ΝΙΚΟΛΑΟΣ ΓΚΑΤΖΗΣ: Εμείς θεωρούμε ότι αυτό το τριμελές όργανο που δημιουργείται και που θα ελέγχεται πλήρως από την ΕΠΟ, συγκεντρώνει στα χέρια του όλες τις αθλητικές αρμοδιότητες. Δεν υπάρχει τίποτε που να βρίσκεται έξω από την ΕΠΟ και καταλαβαίνουμε ποιοι κρύβονται. Σ' αυτό το όργανο η ΟΔΠΕ δεν έχει λόγο. Στον κανονισμό της ομοσπονδίας δεν έχει λόγο ούτε η ίδια η ομοσπονδία. Τι λέμε ότι μπορούμε να εξυγιάνουμε το ποδόσφαιρο όταν οι ίδιοι δεν έχουν λόγο;
Κύριε Υπουργέ, θεωρούμε ότι αυτά τα μέτρα θα δυσκολέψουν πολύ το πρόβλημα και θα έχουμε άλλες παρεμβάσεις με τους ΠΑΕαρχες να παίζουν τον πρώτο ρόλο. 
Θα κάνουμε και κάποιες προτάσεις για τα άλλα θέματα, όπως την αθλητική δικαιοσύνη που είναι οι παράγραφοι 4 με 6. Για μας δεν λειτουργεί όπως το θεσπίζετε η αθλητική δικαιοσύνη. Πρέπει να βασίζεται σε κάποιες αρχές. Έχουμε δύο βαθμούς κρίσης; Σε μια απόφαση που παίρνει η ΕΠΟ δεν είναι δυνατόν να προσφύγει ένα σωματείο σε ένα δευτεροβάθμιο όργανο; Γιατί το αποκλείετε; Γιατί εν πάση περιπτώσει και στα όργανα αυτά δεν δίνεται η δυνατότητα και σε μας να έχουμε την άποψη ότι αποτελούν εγγυήσεις ανεξαρτησίας. Επίσης, θεωρούμε ότι πρέπει να υπάρχει συγκρότηση δικαιοδοτικών οργάνων και στους δύο βαθμούς που θα ορίζονται όμως από τα όργανα της διοίκησης των δικαστηρίων της χώρας. Ξέρουμε τι είχε γίνει παλιά και ξέρουμε κάποιον νομικό που ήταν σε κάποια διοίκηση και δεν είχε πάει ποτέ στο γήπεδο. 
Εμείς πάντως υποστηρίζουμε πως πρέπει να τηρούνται οι κανόνες και σ' αυτά τα όργανα και η σύνθεσή τους θα πρέπει να είναι είτε από δικαστές αλλά και από κάποιους παράγοντες που θα είναι κοινώς αποδεκτοί. Στην Πάτρα, ο Πατρινός άφησε μία εποχή, κύριε Λιάνη, εσείς που ασχολείστε χρόνια με αυτά ο συγκεκριμένος παράγοντας δεν ήταν ούτε δικαστής ούτε νομικός κύρους.
Να έλθουμε στα άλλα άρθρα της τροπολογίας που συζητάμε. 
Στο χρόνο εκδίκασης των διαφορών και εκτέλεσης των αποφάσεων. Εδώ παραδείγματος χάρη η αναστολή της απόφασης του διοικητικού οργάνου πώς προβλέπεται να γίνεται από το σωματείο εφόσον δεν υπάρχει το όργανο στο οποίο θα απευθυνθεί; 
Εμείς ζητάμε κανόνες διαδικασίας που θα διασφαλίζουν αφ' ενός ικανοποιητική υπεράσπιση των δικαιωμάτων των διαδίκων μερών και θα κατατείνουν κατά το δυνατόν στην αναζήτηση της ουσιαστικής αλήθειας. 
Ανάλογες ρυθμίσεις πρέπει να υπάρχουν για την αθλητική δικαιοσύνη των ερασιτεχνικών και περιφερειακών πρωταθλημάτων.
Να πάμε στην παράγραφο 7 και 9 που αναφέρονται στο μπάσκετ.
Εδώ δίνεται η δυνατότητα να μετατεθεί χρονικά από την περίοδο 2001-2002 -δηλαδή και την τρέχουσα περίοδο, κύριε Υπουργέ- η υποχρέωση των σωματείων της Α2 του μπάσκετ που έχουν σήμερα ΤΑΚ, δεν είναι επαγγελματικές καθαρά, να μετατραπούν σε ΚΑΕ. Γιατί; Δηλαδή μια ερασιτεχνική ομάδα, μία γειτονιά που έχει ένα σωματείο αθλητικό γενικότερα και έχει αναδείξει τον τομέα του μπάσκετ κι έχει φτιάξει ΤΑΚ, πρέπει να γίνει σύλλογος επαγγελματικός, πρέπει να γίνει ΚΑΕ; Αν έχει ένα τμήμα, σας πειράζει; Γιατί το θέλετε επαγγελματικό; Για να έχουμε τα ίδια που έχει σήμερα ο ΑΡΗΣ; Θα πω γι' αυτά παρακάτω.
Πέρα από αυτό, επεκτείνετε τα χρονικά όρια για το πρωτάθλημα της Α2 του μπάσκετ που διοργανώνεται από την ΕΟΚ. Εδώ η άποψή μας είναι ότι η διοργάνωση όλων των πρωταθλημάτων του μπάσκετ δεν θα πρέπει να έχει όλους αυτούς τους χρονικούς περιορισμούς που βάζει η ΕΟΚ. 
Από την άλλη μεριά επεκτείνετε χρονικά την κρατική επιχορήγηση προς τα ΤΑΚ της Α2 και αυξάνετε το ύψος της ετήσιας επιχορήγησης κατά 10.000.000 δραχμές, όπως λέει η παράγραφος 9. 
Να πάμε στην παράγραφο δ΄, στο βόλεϊ. Κι εδώ έχουμε μία παράταση. Το χρονικό περιθώριο παρατείνεται από το 2001 στο πρωτάθλημα της περιόδου 2004-2005, όπου κι εδώ τα ΤΑΠ των σωματείων της πετοσφαίρισης Α1 και Α2 κατηγορίας θα οφείλουν να μετατραπούν σε ΚΑΕ. Γιατί τόσο ενάντια; Δηλαδή βγάλατε κόκκινη κάρτα σε ό,τι σημαίνει ερασιτεχνικός αθλητισμός; Αφήστε και κάτι που να ενδιαφέρονται οι άνθρωποι και να μην το έχουν εντάξει μέσα στις αξίες της αγοράς και της κερδοσκοπίας!
Επεκτείνετε επίσης κατά τρεις αγωνιστικές περιόδους την καταβολή κρατικής επιχορήγησης προς τα ΤΑΠ του σωματείου πετοσφαίρισης και αυτό σαν κριτήριο για να γίνουν ουσιαστικά επαγγελματικές ομάδες.
Διαφωνούμε με την κατάργηση του Οργανισμού Μαζικού Αθλητισμού. Όπως επίσης εκεί θα πρέπει να δείτε ότι αν συνεχίσετε αυτήν την περιφρόνηση στο μαζικό αθλητισμό, τελικά δεν θα την πληρώνουν μόνο τα φτωχά λαϊκά στρώματα, τα οποία πρέπει κάποια στιγμή να τα λάβετε υπόψη σας σαν Κυβέρνηση, γιατί δεν μπορεί το παιδί σήμερα μιας φτωχογειτονιάς του Βόλου να πάει να αθληθεί από το γεγονός ότι έχουν γίνει εκτός από τις μικρές ερασιτεχνικές ομάδες σωματεία, ιδρύματα, φορείς που πηγαίνουν και πληρώνουν. 
Επίσης, επεκτείνεται το κώλυμα συμμετοχής πρώην διαιτητών με οποιαδήποτε ιδιότητα στα διοικητικά των σωματείων ενός εκ των ομοσπονδιών του οικείου αθλήματος, πριν περάσουν τρία χρόνια από τη διαγραφή τους. Γιατί; Να δούμε τι γίνεται με τα μητρώα. Δηλαδή, θα μπορούσαμε να συμφωνήσουμε εμείς, αν αυτό έβγαινε από τα μητρώα ότι πράγματι δεν συμμετέχουν, δεν κάνουν, δε φτιάχνουν κλπ. Αυτό, ναι. 
Κλείνοντας, κύριε Πρόεδρε, θέλω να πω ότι αυτό δεν είναι ένα νομοσχέδιο που μπορεί να προωθήσει τα θέματα. Δεύτερον, επαυξάνει την κυριαρχία των ΠΑΕαρχών μέσω των ΕΠΟ. Τρίτον, η διαιτησία είναι ελεγχόμενη 100% και χωρίς αυτοτέλεια. Και τέταρτον, δεν ισχύει κανένα μέτρο εκδημοκρατισμού, που θα περιμέναμε να επιφέρατε με αυτό το νομοσχέδιο, που θα ξεκινήσει από το μικρό σωματείο με την ΕΠΣ και σε συνέχεια με τις ομοσπονδίες. 
Γι' αυτό δεν μπορούμε να το ψηφίσουμε αυτό το νομοσχέδιο και κάναμε ήδη τις προτάσεις. Εμείς θέλουμε εκλογές στο σωματείο, να εκλέγει τον αντιπρόσωπό του, ο αντιπρόσωπός του να πηγαίνει στην ομοσπονδία και να είναι και διαιτητής μαχόμενος και παρατηρητής. Φυσικά ένας μαχόμενος διαιτητής δεν μπορεί να συμμετέχει στη διοίκηση της ομοσπονδίας. Αυτό το καταλαβαίνουμε. Αλλά αντιπρόσωπος δεν μπορεί να πάει; 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Κωνσταντίνος Βρεττός): Μισό λεπτό, κύριε Κεφαλογιάννη. Έχει ζητήσει το λόγο η κ. Ξηροτύρη.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Για ένα λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Μα, πάτε για τριτολογία και τεταρτολογία.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αν μου επιτρέπετε να σας πω για ποιο λόγο.
ΠΡΟΕΔΡΕΥΩΝ (Κωνσταντίνος Βρεττός): Ορίστε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Επειδή ενδεχομένως δεν θα χρειαστεί να τριτολογήσω σαν Kοινοβουλευτικός Eκπρόσωπος, απλώς θέλω να δώσω μια διευκρίνιση, επειδή αναφέρθηκε ο κ. Γκατζής σε μια αποστροφή της τοποθέτησής μου. 
Όταν αναφέρθηκα στο άρθρο 17 παρ.1 και 4 αναφέρθηκα για τις προσλήψεις γενικά. Μάλιστα το αορίστου χρόνου...
ΝΙΚΟΛΑΟΣ ΓΚΑΤΖΗΣ: Είπατε για τη γενική γραμματεία που θα προσλάβουν εκατό εκεί...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Περιμένετε, μισό λεπτό.
Δεν αναφέρεται μόνο στο άρθρο 17 παρ. 4, αναφέρεται τουλάχιστον σε τρία άρθρα. Όσον αφορά τις ρυθμίσεις των εκτάκτων υπαλλήλων εμείς και στην επιτροπή και εδώ θέλουμε να δηλώσουμε ότι είμαστε απόλυτα σύμφωνοι σε αυτή τη ρύθμιση, απλώς δεν μπορούμε να τη βάλουμε μέσα στο γενικότερο πλαίσιο των προσλήψεων και όλης αυτής της ασάφειας που υπάρχει στη συγκεκριμένη διάταξη που ανοίγει πόρτα για ρουσφετολογικές προσλήψεις σε αριθμό απροσδιόριστο στο Υπουργείο Πολιτισμού και στο "ΑΘΗΝΑ 2004". Αυτό είναι. 
Απλώς για τα πρακτικά το διευκρινίζω, κύριε Πρόεδρε, και σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Η κα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εγώ θα επανέλθω στο άρθρο 14 για το άλσος Ριζαρείου. Πραγματικά εγώ δεν καταλαβαίνω τη συζήτηση που έγινε ή τις απαντήσεις που έδωσε ο κύριος Υπουργός. Δηλαδή, το θέμα της διαδικασίας είναι μόνο; 
Εδώ εμείς θέσαμε δύο ουσιαστικά θέματα. Το πρώτο θέμα είναι γιατί να γίνει αυτή η σκανδαλώδης παραχώρηση. Και δεν μας ενδιαφέρει εμάς αν αυτό έγινε στο παρελθόν, πού έγινε, πώς έγινε και τι σήμερα πάει να αποκαταστήσει. Για μας δεν αποδεικνύεται ότι αυτό το θέμα εξυπηρετεί το δημόσιο συμφέρον. 
Και βέβαια από τον Υφυπουργό ΠΕΧΩΔΕ δεν έχω πάρει καθόλου απαντήσεις σε θέματα που είναι κατ' εξοχήν αρμόδιος. 
Εμείς έχουμε θέσει και σε άλλες μας αναφορές βασικές ενστάσεις για τις συνεχείς χωροθετήσεις και επεκτάσεις σε μια συγκεκριμένη περιοχή όλων αυτών των δραστηριοτήτων, μουσείων, πινακοθηκών κλπ. 
Υπάρχει ένας μοναδικός πνεύμονας αυτήν τη στιγμή το άλσος Ριζαρείου, υπάρχει ένας υπερκορεσμός στην περιοχή από αυτές τις δραστηριότητες και δεν μου απαντάτε εδώ με κάποιο επιχείρημα. Πέστε μας ότι το έχετε εντάξει στο σχεδιασμό σας, είναι απόφαση του ΣΧΟΠ κλπ. 
Βεβαίως δεν μπορεί κανείς να αγνοεί την απόφαση του Δήμου Αθηναίων και να απαντάει ο Υπουργός έτσι, κατ' αυτόν τον τρόπο. Αν είναι δυνατόν! Δηλαδή, ο Δήμος της Αθήνας δεν μπορεί να έχει άποψη ή δεν πρέπει να λαμβάνεται υπόψη και το μόνο που πρέπει να λαμβάνεται υπόψη είναι ότι είχαμε μια υποχρέωση για τη Ρηγίλλης, γιατί εκεί το έδωσε η Νέα Δημοκρατία και τώρα πώς θα ξεχρεώσουμε αυτήν την υποχρέωση;
Αν πάμε έτσι μπορούμε να φθάσουμε και στους πρόποδες του Παρθενώνα. Και να σας πω και κάτι άλλο. Εγώ θα ήθελα ο κύριος Υπουργός να καταθέσει εδώ συγκεκριμένα στοιχεία γι' αυτά τα οποία λέει διότι εμείς δεν ξέρουμε αν έχει δημοσιευτεί ποτέ κατάλογος με τα έργα της Συλλογής Γουλανδρή. Αν αυτός ο κατάλογος υπάρχει να κατατεθεί στα Πρακτικά της Βουλής. Εμείς πιστεύουμε ότι δεν υπάρχει και δεν υπάρχει και η ανάλογη δέσμευση. Επίσης από τις πληροφορίες που έχουμε δεν υπάρχει και δέσμευση για την καταβολή ολόκληρου του ποσού για την κατασκευή του μουσείου που είναι περίπου είκοσι (20.000.000.000) δισεκατομμύρια. Αυτές οι αναφορές οι οποίες γίνονται θα πρέπει να συνοδεύονται και από τα κατάλληλα στοιχεία. Παράλληλα όμως εγώ ήθελα μία απάντηση για το πολύ σημαντικό θέμα της χωροθέτησης αυτού του μουσείου. Ας βρεθεί η λύση κάπου αλλού και να εκπληρώσουμε τις όποιες υποχρεώσεις για τις οποίες εμείς δεν συμφωνήσαμε. Δεν συμφωνήσαμε, δηλαδή, γιατί ανελήφθησαν τέτοιες υποχρεώσεις.
Για το άρθρο 18 συνεχίζουμε να έχουμε τις επιφυλάξεις μας για τη μία ομοσπονδία που δημιουργείται. Θα ήταν καλό στην τροπολογία που κατέθεσα για τα θέματα των κωφών να είχε συμπεριληφθεί και η δεύτερη παράγραφος. Ας ελπίσουμε ότι η παράταση δε θα σημάνει παραπομπή στις καλένδες και ότι θα τακτοποιηθεί το θέμα. 
Στο άρθρο 19 δεν έχω πάρει κάποια απάντηση από τον κύριο Υπουργό όσον αφορά τα θέματα της σταδιακής κατάργησης του Ταμείου Αρχαιολογικών Πόρων. Εμείς πιστεύουμε ότι αυτό θα μπορούσε με μία αναθεώρηση του οργανογράμματος του Υπουργείου να παραμείνει το ταμείο και βέβαια δεν είναι δυνατόν να συμφωνήσουμε με τον τρόπο με τον οποίο σήμερα γίνονται οι μετακινήσεις των υπαλλήλων του ταμείου αυτού. Τώρα βέβαια συνεχώς έχουμε καταστρατήγηση του Δημοσιοϋπαλληλικού Κώδικα από όλες τις πλευρές. Στο προηγούμενο νομοσχέδιο του Υπουργείου Γεωργίας συνεχώς το ίδιο διαβάζαμε. Χωρίς ερώτηση των εργαζομένων, χωρίς υπηρεσιακό συμβούλιο, χωρίς τη γνώμη της υπηρεσίας κλπ. γίνονται όλες αυτές οι μετακινήσεις. 
Όσον αφορά τώρα στο άρθρο 20 για το οποίο υπήρχε σχετική τροπολογία. Επιμένουμε για το θέμα της ρύθμισης του σημαντικού προβλήματος που υπάρχει, επιμένουμε, δηλαδή, στην αποδοχή της τροπολογίας για τα προβλήματα της διαφοροποίησης των αποδοχών των εργαζομένων.
Θα έλθω τώρα σ' ένα σημαντικό θέμα του άρθρου αυτού γιατί δεν πήρα καμία απάντηση γι' αυτό. Περιμένουμε ίσως τον κ. Φλωρίδη να δώσει απάντηση. Δεν υπάρχει ούτε στην αιτιολογική έκθεση της τροπολογίας αυτής αλλά ούτε και άκουσα κάτι που να τεκμηριώνει γιατί καταργείται ο Οργανισμός Μαζικού Αθλητισμού. Τον είχατε συστήσει το 1999. Εμείς θεωρούμε ότι ήταν μια πάρα πολύ καλή ενέργεια και έπρεπε να καταβληθεί κάθε δυνατή προσπάθεια, γιατί θεωρούμε ότι πραγματικά ο μαζικός αθλητισμός και εν τέλει κάποιες αρχές και κάποιο ήθος στη συμμετοχή των νέων παιδιών σ' αυτόν ξεκινάει από τη γειτονιά τους, ξεκινάει από τον αθλητισμό ο οποίος συνδέεται με την Τοπική Αυτοδιοίκηση. Εδώ πρόκειται επομένως για πολιτική του Υπουργείου σας και πρέπει να μας την εξηγήσετε γιατί είναι έτσι. Το θεωρούμε πάρα πολύ σοβαρό.
Όπως πάρα πολύ σοβαρό θεωρούμε το ότι στην εκδίκαση των διαφωνιών προστίθενται οι δικηγόροι ενώ εμείς επιμένουμε ότι θα πρέπει να είναι εν ενεργεία δικαστικοί λειτουργοί. Θα ήθελα απαντήσεις σ' αυτά με αιτιολόγηση γιατί είναι σοβαρά προβλήματα.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Πολιτισμού κ. Φλωρίδης έχει το λόγο για δεκαπέντε λεπτά.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Ευχαριστώ, κύριε Πρόεδρε.
Κυρίες και κύριοι συνάδελφοι, είναι αλήθεια ότι δεν μίλησα πολύ, γιατί νομίζω ότι οι θέσεις της Κυβέρνησης εκφράστηκαν με έναν απόλυτα επαρκή τρόπο από τον κύριο Υπουργό. 
Όμως, έτσι όπως εξελίχθηκε η συζήτηση, δημιουργεί την υποχρέωση σε εμένα να αναφερθώ επ' ολίγον σε μερικά βασικά σημεία της κριτικής που άσκησε η Αντιπολίτευση στην Αίθουσα για τα θέματα της ολυμπιακής προετοιμασίας, αλλά και για τις συγκεκριμένες ρυθμίσεις. 
Αγαπητοί συνάδελφοι, ο χρόνος ο οποίος παρήλθε από το 1997 μέχρι σήμερα, δηλαδή τέσσερα χρόνια -και με τη βασική παραδοχή ότι η υπόθεση της ολυμπιακής προετοιμασίας είναι εθνική υπόθεση- είναι χρόνος που παρήλθε για όλους μας. Κατά συνέπεια πρέπει κάποια στιγμή να γίνει και ένας απολογισμός μέσα σε αυτόν το χρόνο και την υποχρέωση συνευθύνης, να δούμε ποια είναι η συνεισφορά στην εθνική υπόθεση της ολυμπιακής προετοιμασίας -η συγκεκριμένη συνεισφορά όμως- της Αντιπολίτευσης πάνω σε όλο αυτόν τον προγραμματισμό. 
Και θα γίνω πιο συγκεκριμένος. Η Κυβέρνηση δέχεται κριτική από την πρώτη στιγμή που άρχισε να οργανώνει την ολυμπιακή προετοιμασία με τα σχετικά νομοσχέδια για τις χωροθετήσεις, για τις αδειοδοτήσεις, για τα έργα, για τις διαδικασίες ανάθεσης εκτέλεσης των έργων, για τις προμήθειες, για χίλια δύο πράγματα. Το στάδιο των γενικόλογων αναφορών και κριτικών, η Κυβέρνηση το άφησε στην άκρη και προχώρησε στις πολύ συγκεκριμένες ρυθμίσεις, αποφάσεις και την υλοποίηση με πολύ συγκεκριμένο τρόπο της ολυμπιακής προετοιμασίας.
Δεχόμαστε μία κριτική -κι εδώ ακούσαμε φωνές- ότι περίπου μέλη της Κυβέρνησης είναι εχθροί των Αθηνών -τελικώς όλοι μας είμαστε εχθροί του έθνους- επειδή κάναμε συγκεκριμένες επιλογές όσον αφορά τις χωροθετήσεις συγκεκριμένων ολυμπιακών αθλημάτων. 
Έχω την εντύπωση ότι περισσότεροι από σας γνωρίζετε την Αττική πολύ καλύτερα από μας. Και στα τέσσερα αυτά χρόνια νομίζω ότι είχατε όλη την ευχέρεια να προτείνετε τις δικές σας χωροθετήσεις. Εμείς, ξέρετε πολύ καλά ότι έχουμε ονομάσει ολυμπιακούς χώρους το Μαρκόπουλο, το Ελληνικό, το παράκτιο μέτωπο και το Μαρούσι. Και δεχόμαστε μία διαρκή κριτική ότι κακώς στο Ελληνικό, κακώς στο παράκτιο μέτωπο, κακώς στο Μαρούσι. Κακώς παντού. Να συμφωνήσουμε. Καλώς πού; 
Εάν εμείς τα κάνουμε όλα στραβά, εάν εμείς πάμε τη δημιουργία των αθλητικών εγκαταστάσεων σε περιοχές οι οποίες καταστρέφουν την Αθήνα και κάνουμε όλα αυτά τα εγκλήματα, εφόσον έχουμε ονομαστεί και εχθροί της Αθήνας, νομίζω ότι είχατε την υποχρέωση σε όλα αυτά τα τέσσερα χρόνια, γνωρίζοντας πολύ καλά το χάρτη και τις περιοχές της Αττικής, να κάνετε συγκεκριμένες προτάσεις. Να μας πείτε, δηλαδή, "το κωπηλατοδρόμιο όχι στο Σχοινιά". Και υπάρχουν πολλές φωνές που λένε "όχι στο Σχοινιά". Δεν ακούσαμε όμως πού; Οι προτάσεις για το "πού" παίρνουν την έννοια της γραφικότητας ώρες ώρες, γιατί ακούμε "πηγαίνετε στην Καστοριά, στα Γιάννενα". Αν αυτή η πρόταση υποβάλλεται σοβαρά, αυτό σημαίνει ότι αγνοούν, όσοι το προτείνουν, μια βασική αρχή της διεξαγωγής των Ολυμπιακών Αγώνων, η οποία λέει ότι εκτός από το προολυμπιακό τουρνουά του ποδοσφαίρου, απαγορεύεται οποιοδήποτε άθλημα να διεξαχθεί σε άλλη πόλη, εκτός από την ευρύτερη περιοχή αυτής που έχει αναλάβει τη διεξαγωγή των αγώνων. Απαγορεύεται. Και αυτό γίνεται κυρίως για λόγους οργανωτικούς και για λόγους ασφάλειας. Δεν μπορείς να διασκορπίζεις τα αθλήματα, διότι όπου θα τα πας, χρειάζεται να κάνεις ένα συγκεκριμένο σχέδιο ασφάλειας, μεταφορών και επικοινωνιών για κάθε περιοχή ξεχωριστά. Δηλαδή να έχεις ολυμπιακή διοργάνωση παντού. Η Δ.Ο.Ε. το απαγορεύει και καλά κάνει. 
Άρα, όταν λέμε όχι στο Σχοινιά, το λέμε γιατί η απόφαση της Κυβέρνησης να χωροθετήσει το κωπηλατοδρόμιο εκεί σημαίνει στην πράξη ότι ένας διάδρομος από μπετόν και άσφαλτο, όπου προσγειώνονταν και απογειώνονταν αεροπλάνα από τη δεκαετία του '50 μέχρι πριν μερικούς μήνες, ξηλώνεται και στη θέση του μπαίνει νερό. 
Και ξαφνικά, φαίνεται επί δεκαετίες να μην ενοχλεί το μπετόν και η άσφαλτος και φαίνεται να ενοχλεί το νερό σε μια περιοχή η οποία λέγεται ότι πρέπει να αναδειχθεί ως υδροβιότοπος. Εάν κάνετε τον κόπο να πάτε αυτήν τη στιγμή στον Σχοινιά που το έργο είναι μισοτελειωμένο και το κανάλι μισογεμάτο, θα διαπιστώσετε ότι έχουν έλθει του κόσμου τα πουλιά εκεί και έχει μετατραπεί σ' έναν πραγματικό υδροβιότοπο. Αυτή θα είναι η κληρονομιά των Ολυμπιακών Αγώνων σ' αυτήν την περιοχή. 
Βεβαίως ήταν δικαιολογημένη η αντίδραση και η αντίσταση για το σλάλομ. Η Κυβέρνηση πήρε την απόφαση και μετέφερε το σλάλομ στο Ελληνικό. 'Αρα, λοιπόν, πώς προσβάλλεται το τοπίο του Μαραθώνα, όταν ξηλώσαμε ένα διάδρομο από μπετόν και άσφαλτο και στη θέση του κάναμε ένα κανάλι με νερό;
Εν πάση περιπτώσει, όταν γίνεται τέτοια επίθεση για κάθε ολυμπιακό πόλο, για κάθε περιοχή η οποία γίνεται συγκεκριμένη από εμάς και λέμε τι θα γίνει εκεί, είναι πάρα πολύ σωστό και νομίζω θα βοηθούσε την εθνική προετοιμασία να υπάρξουν οι εναλλακτικές λύσεις. Μη μας πείτε ότι δεν είχατε καιρό να τα δείτε, τέσσερα χρόνια πέρασαν για εμάς, τέσσερα χρόνια πέρασαν και για εσάς. Είχατε όλο το χρόνο, λοιπόν, στο κόμμα σας να προετοιμαστείτε σε συνεργασία με όλους και να μας πείτε ότι αυτά τα οποία κάνουμε, από το 1998 που χωροθετούμε δεν είναι σε σωστές τοποθεσίες. 
Για το Ελληνικό ακούμε συνέχεια αυτήν την αγωνία που υπάρχει. 'Εχουμε εξηγήσει χίλιες φορές ότι στο Ελληνικό όλες οι εγκαταστάσεις οι οποίες γίνονται είναι προσωρινές. Δεν υπάρχει μόνιμη εγκατάσταση στο Ελληνικό. Εφόσον, λοιπόν, είναι προσωρινές οι εγκαταστάσεις και υπάρχουν σχετικές προβλέψεις στον ν. 2730 -αυτό μπορείτε να το ελέγξετε ανά πάσα στιγμή- αυτό σημαίνει ότι υπάρχει υποχρέωση απομάκρυνσής τους μέσα σε έξι μήνες και φυσικά θα απομακρυνθούν. 'Αρα, ο χαρακτηρισμός του Ελληνικού ως μητροπολιτικού πάρκου δεν έχει αναιρεθεί. Απλώς πείτε μας ότι αν δεν πάμε προσωρινές εγκαταστάσεις στο Ελληνικό που είναι ένας προσφερόμενος μεγάλος χώρος, πού θα τις πάμε επιτέλους; Μιλάμε για προσωρινές εγκαταστάσεις.
'Ολη η διαδικασία του παράκτιου μετώπου, οδηγεί κατά την άποψή μας πολύ συγκεκριμένα στο να αποκτήσει επιτέλους μέτωπο η Αθήνα στη θάλασσα, γιατί εκεί γίνεται μια ευρύτατη διαδικασία ανάπλασης. Αυτό αποσιωπάται και εμφανίζεται ότι γίνονται επεμβάσεις στο παράκτιο μέτωπο, οι οποίες και αυτές -σχεδόν όλες- είναι προσωρινές. Αποσιωπάται το γεγονός ότι εκεί έχουμε μια καταπληκτική ανάπλαση. 
Πρέπει να σας πω ότι η ΔΟΕ επέμενε πάρα πολύ σε σχέση με τον χαρακτήρα της πόλης, να κληρονομήσει η Αθήνα τη δυνατότητά της να έχει μέτωπο προς τη θάλασσα, γιατί η Αθήνα όλα αυτά τα χρόνια έχει πλάτη προς τη θάλασσα. Οι Ολυμπιακοί Αγώνες είναι μια ευκαιρία, με όλα αυτά τα έργα ανάπλασης στο παράκτιο μέτωπο, να οδηγήσουν την Αθήνα να αποκτήσει βλέμμα και μέτωπο προς τη θάλασσα.
Κυρίες και κύριοι συνάδελφοι, πρέπει να σας πω κάτι για τις γενικές αναφορές τις οποίες κάνατε, σε σχέση με τον τρόπο ανάθεσης των έργων. Ακούσαμε εδώ απίστευτα πράγματα για την υπεράσπιση των μεγάλων συμφερόντων, ότι κάτι μυστήρια πράγματα πάλι κάνουμε εκεί. 
Πρέπει να έχετε υπόψη σας όμως -αυτό που θα πω ελπίζω να το κατανοήσετε- ότι όταν γίνονται τέτοιες γενικές αναφορές σε γκρίζες ζώνες, σε γκρίζες διαδικασίες, αυτά στη συνείδηση του κόσμου εξατομικεύονται, όσον αφορά στα έργα. Στην Κυβέρνηση δεν υπάρχει μόνο μια αφηρημένη ιδέα. Η Κυβέρνηση δεν είναι μια αφηρημένη έννοια. Την αποτελούν συγκεκριμένα πρόσωπα. Η Γενική Γραμματεία Αθλητισμού έχει υπ' ευθύνη της είκοσι πέντε ολυμπιακά έργα συνολικού προϋπολογισμού τριακοσίων πενήντα δισεκατομμυρίων (350.000.000.000) δραχμών. Η διαδικασία υλοποίησης των έργων αυτών, είναι πολύ συγκεκριμένη. 
Εάν αυτές οι υποψίες, όπως είχαμε ακούσει τον κ. Καραμανλή σε μια παλαιότερη συζήτηση εδώ μέσα να λέει, είχαν κάποια βάση, σε μια περίοδο που δεν άρχισαν οι διαδικασίες δημοπράτησης, θα το καταλάβαινα. 'Εχει κάθε λόγο η Αντιπολίτευση να εκφράζει μια ανησυχία μήπως τυχόν παραβούμε τους κανόνες. ΄Ομως τώρα, φτάσαμε στη διαδικασία υλοποίησης των έργων και θα είμαι συγκεκριμένος εδώ.
Η Γενική Γραμματεία, λοιπόν, δημοπράτησε την κατασκευή του ολυμπιακού γυμναστηρίου της Νίκαιας. 'Εγινε η δημοπράτηση, κατατέθηκαν οι προσφορές, αναδείχθηκε ο ανάδοχος, πήγε η σύμβαση στο Ελεγκτικό Συνέδριο, εγκαταστάθηκε ο ανάδοχος. Υπάρχει παρατήρηση γι' αυτό; 'Εκανε την ίδια διαδικασία με τα Λιόσια. Δημοπρατήσαμε, έγινε η αξιολόγηση των προσφορών, πήγαμε στο Ελεγκτικό Συνέδριο, εγκαταστήσαμε ανάδοχο. Υπάρχει ένσταση γι' αυτό; Στο Παγκρήτειο έγιναν ακριβώς τα ίδια. Δημοπράτηση, αξιολόγηση, Ελεγκτικό Συνέδριο, ανάδοχος. Στο Γαλάτσι τελειώνουμε αυτήν την εβδομάδα, ενδεχομένως και αύριο, όπου αναδεικνύουμε ανάδοχο και πάμε στο Ελεγκτικό Συνέδριο. Υπάρχει ένσταση για τη διαδικασία αυτή; Στο ιππικό κέντρο και στον Ιππόδρομο δημοπρατήσαμε το έργο και είμαστε στη διαδικασία αξιολόγησης των προσφορών. Σε λίγες μέρες θα υπάρξει ανάδοχος.
Υπάρχει ένσταση; Στο διεθνές κέντρο ραδιοτηλεόρασης, το γνωστό IPC δημοπρατήθηκε το έργο, έχουμε προσφορές. Στο κέντρο γραπτού τύπου αξιολογούμε προσφορές, δημοπρατήθηκε. Το Πανθεσσαλικό δημοπρατήθηκε. Στο ολυμπιακό κέντρο του τένις αξιολογούμε προσφορές, θα βγάλουμε ανάδοχο. Στο ολυμπιακό κέντρο σκοποβολής στο Μαρκόπουλο κατατέθηκαν προσφορές, αξιολογούνται.
Σας παρακαλώ, λοιπόν, επειδή υπάρχουν φυσικά πρόσωπα, τα οποία κυκλοφορούν μέσα στην κοινωνία -και εν προκειμένω αυτά είμαστε εμείς- να είσθε προσεκτικοί. Όταν αναφέρεσθε σε μια ενδεχόμενη καταστρατήγηση των νόμων, αναφέρεσθε σε πολύ συγκεκριμένα πρόσωπα. Και όσον αφορά τα έργα της Γενικής Γραμματείας, αναφέρεσθε πρωτίστως σε μένα. Εγώ σας μιλάω για τα συγκεκριμένα έργα, που έχουν δημοπρατηθεί και ακολουθούν τη διαδικασία. Αν έχετε κάτι να πείτε, πείτε το. 
Θα σας πω και κάτι άλλο. Ξέρετε ότι στη διοίκηση κάποια στιγμή μπορεί να σου ξεφύγει και κάτι. Αν είναι κάτι που έχετε διαπιστώσει σε όλες αυτές τις δημοπρατήσεις, σε σχέση με τη νομιμότητα και τη διαφάνεια, θα μας ήταν πάρα πολύ χρήσιμο να μας πείτε "πρόσεχε, κύριε Υπουργέ, εκεί κάτι γίνεται, εκεί κάτι πάει στραβό, εκεί κάτι φωτογραφίζεται". Αλλά δεν μπορούμε να έχουμε δεκαπέντε διαγωνισμούς σε εξέλιξη με τριακόσια πενήντα (350.000.000.000) δισεκατομμύρια, με πολύ συγκεκριμένα έργα και να μην έχουμε μία παρατήρηση, αλλά να παραμένει ακόμα το πέπλο ότι εδώ κάτι μυστήριο γίνεται.
Τέθηκαν κάποια συγκεκριμένα ερωτήματα σε σχέση με τη διαιτησία. Είχαμε την ευκαιρία, κύριοι συνάδελφοι, να πούμε στην επιτροπή κάποια πράγματα αναλυτικά. Θα πω τώρα κι εγώ κάποια πράγματα. 
Κύριε Κεφαλογιάννη, είπατε ότι προκάλεσε η Κυβέρνηση μια αναστάτωση στο ποδόσφαιρο. Αυτό που προβληματίζει εμένα είναι το εξής. Ναι, προκαλέσαμε μια μεγάλη αναστάτωση στο ποδόσφαιρο. Και θα σας πω και κάτι άλλο, για να μιλήσω στη λαϊκή γλώσσα, "τους αλλάξαμε τα φώτα". Σε αυτήν τη διαδικασία εσείς απολύτως θετικά -θα σας πω πού- συμμετείχατε. Δηλαδή το γεγονός ότι οπλίστηκε η Κυβέρνηση, το Υπουργείο με ένα νομοθέτημα, το οποίο ψηφίστηκε ομόφωνα εδώ, οφείλεται στο γεγονός ότι κι εσείς, αναγνωρίζοντας αυτήν τη μεγάλη ανάγκη, συμπράξατε θετικά. Εγώ δεν μπορώ να καταλάβω, γιατί μετά από αυτήν τη θετική εξέλιξη, δεν θέλετε να έχετε μερίδιο. 
Θα είμαι πιο συγκεκριμένος. Όντως έγινε μια τρομακτική αντίσταση απ' όλο αυτό το σύστημα και το τελευταίο τους καταφύγιο ήταν η ΦΙΦΑ, όπως το είχατε πει. Εγώ σας είχα πει όμως ότι τη ΦΙΦΑ δεν τη φοβόμαστε, διότι η ΦΙΦΑ μπορεί να εξελιχθεί σε μια θετική διαδικασία, όπως εξελίχθηκε. Τι έγινε τελικά εκεί; Για το μείζον ζήτημα της διαιτησίας πήγαμε σε προσαρμογές, οι οποίες έχουν απόλυτη συμβατότητα με ό,τι γίνεται σήμερα στην Ευρώπη. Η διάταξη την οποία συζητάμε είναι ένα κείμενο προσαρμογής της ελληνικής πραγματικότητας στην πραγματικότητα της Ευρώπης. Καθαιρέθηκε ένα ολόκληρο σύστημα.
Αυτή η διάταξη στην πραγματικότητα τι κάνει; Κυρώνει την υπουργική απόφαση, την οποία εξέδωσα για την έγκριση του κανονισμού. Δεν χρειάζεται, λοιπόν, να μιλήσουμε μελλοντικά ότι κάτι θα συμβεί. Ο κανονισμός έχει εγκριθεί από το Υπουργείο κατά τον έλεγχο νομιμότητας και αν θέλετε καθ' υπέρβαση της νομοθετικής εξουσιοδότησης, γιατί θα φέρναμε τη διάταξη.
Θα μπορούσατε, λοιπόν, να κάνετε μια κριτική, να πείτε ότι ο κανονισμός ο οποίος ισχύει πλέον για την ελληνική διαιτησία, είναι κακός κανονισμός ή ότι η επιλογή που έκανε η ΕΠΟ αυτών των τριών διαιτητών, οι οποίοι θα αναλάβουν τα πάντα στα χέρια τους είναι μια κακή επιλογή. Έχετε δικαίωμα να το πείτε. Η επιλογή αυτή δεν έγινε από την Κυβέρνηση, έγινε από την Ελληνική Ποδοσφαιρική Ομοσπονδία. Αλλά εγώ αυτό που έχω να σας μεταφέρω εδώ είναι ότι όλος ο κόσμος του ποδοσφαίρου, οι ομάδες, οι παράγοντες κλπ., είπαν ότι αυτοί οι τρεις που επελέγησαν από την ΕΠΟ είναι ό,τι καλύτερο διέθετε η ελληνική διαιτησία -έτσι έχουν πει αυτοί, όχι εγώ- και ότι σ' αυτούς, με τις εξουσίες που τους αναθέτονται, που για μας φαντάζουν έκτακτες, αλλά στην Ευρώπη είναι οι τακτικές, ανατίθεται η εκκαθάριση όλου αυτού του πεδίου. 
Βεβαίως μένει να αποδειχθεί μέσα στο πρωτάθλημα που αρχίζει, αν οι άνθρωποι αυτοί τελικά, οπλισμένοι με το νέο κανονισμό θα κάνουν καλά τη δουλειά τους. 
Πρέπει να ξεκαθαρίσουμε και ένα άλλο με την ένσταση που κάνει το Κομμουνιστικό Κόμμα. Σε όλα τα αθλήματα του κόσμου, κύριε Γκατζή, και σε όλες τις ομοσπονδίες του κόσμου, οι διαιτητές, οι κριτές, οι χρονομέτρες υπάγονται στην εσωτερική οργάνωση του αθλήματος, άρα υπάγονται στην αντίστοιχη ομοσπονδία. Αυτό γίνεται παντού, και στις ελληνικές ομοσπονδίες, του ΣΕΓΑΣ, όλες. Η διαδικασία των κριτών, των διαιτητών, των χρονομετρών είναι διαδικασία εσωτερικής οργάνωσης του αθλήματος και η εσωτερική οργάνωση, σύμφωνα με τη Διακήρυξη της Νίκαιας του 2000, της Ευρωπαϊκής Ένωσης υπάγεται στην αρμοδιότητα των ομοσπονδιών.
Αυτό, λοιπόν, γίνεται και εδώ με την ΕΠΑ. Και να σας πω κάτι; Από πού και ως που η πολιτεία ή ο οποιοσδήποτε θα έχει δικαίωμα, να παρέμβει και να ρυθμίζει συνεχώς τα θέματα της διαιτησίας. Λέτε ότι θα πρέπει να φύγει από τους παράγοντες του ποδοσφαίρου και να πάει πού; Να πάει στην οργανωμένη διαιτησία. Τώρα αν κανείς γνωρίζει την πραγματικότητα, πέρα από το σωστά θεσμικό που είναι ότι είναι στην ομοσπονδία η διαιτησία, το απείρως χειρότερο είναι από τους παράγοντες του ποδοσφαίρου να παραμένουν στη διαιτησία ως παράγοντες της διαιτησίας. Αυτοί έχουν γράψει μια διαδρομή είναι γνωστοί.
ΓΕΩΡΓΙΟΣ ΛΙΑΝΗΣ: Αυτό είναι μια μεγάλη αλήθεια, κύριε Γκατζή.
ΝΙΚΟΛΑΟΣ ΓΚΑΤΖΗΣ: Μωρέ, από το κακό στο χειρότερο είναι. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Και θα κλείσω πολύ σύντομα με συγκεκριμένες παρατηρήσεις.
Κύριε Κεφαλογιάννη, ρωτήσατε για την απόφαση περί του στοιχήματος. Κατ' αρχήν στην Ελλάδα δεν ισχύουν τα λεγόμενα μυστικά διατάγματα. Οι αποφάσεις οι υπουργικές, τα προεδρικά διατάγματα, οι νόμοι, δημοσιεύονται στην Εφημερίδα της Κυβερνήσεως. Έχετε διαπιστώσει εσείς ότι δημοσιεύθηκε νεότερη απόφασή μου η οποία τροποποιεί αυτή που απαγορεύει τη συμμετοχή των ελληνικών ομάδων. Σας λέω λοιπόν, ότι θέση της Κυβέρνησης είναι αυτή η οποία περιλαμβάνεται στην ισχύουσα απόφαση την οποία έχω υπογράψει. Και επαναλαμβάνω για μια ακόμη φορά. 
ΦΑΝΗ ΠΕΤΡΑΛΙΑ-ΠΑΛΛΗ: Ο κ. Παπαντωνίου όμως δεν το ήξερε όταν πήγε η ΕΠΑΕ, διότι η Κυβέρνηση είναι Κυβέρνηση.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κυρία Πετραλιά, με ρωτήσατε συγκεκριμένα. Την απόφαση αυτή κατά το νόμο έχει την αρμοδιότητα να διορθώσει ο αρμόδιος Υφυπουργός Αθλητισμού. Την εξέδωσε. Αυτή η απόφαση είναι σε απόλυτη ισχύ. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εντάξει μας φθάνει αυτό.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Για τον Οργανισμό Μαζικού Αθλητισμού που ρώτησε η κα Ξηροτύρη. Εκτιμήσαμε το εξής. Ο οργανισμός αυτός νομοθετήθηκε αλλά δεν οργανώθηκε ποτέ. Εγώ όταν ανέλαβα γιατί ήταν σε διαδικασία εφαρμογής ο ν. 2725 ζήτησα να μου γίνει μια οικονομική μελέτη τι κοστίζει η δημιουργία αυτού του οργανισμού. Σας λέω, λοιπόν, ότι η δημιουργία αυτού του οργανισμού με διοικητικά συμβούλια, με υπηρεσίες, με αυτοκίνητα, με κτίρια και δεν συμμαζεύεται, κοστίζει μερικές εκατοντάδες εκατομμύρια. Είπαμε, λοιπόν, κάτι πολύ απλό, ότι στη Γενική Γραμματεία Αθλητισμού υπάρχει από χρόνια ένα τμήμα το οποίο ασχολείται με την οργάνωση του μαζικού αθλητισμού στην Ελλάδα, ο οποίος υλοποιείται από τους δήμους και αντί να δώσουμε μερικές εκατοντάδες εκατομμύρια στη δημιουργία ενός ακόμη οργανισμού στην Ελλάδα, είπαμε αυτά τα εκατομμύρια να τα διαθέσουμε για την επαύξηση των τμημάτων του μαζικού αθλητισμού. Δώσαμε εντολή στις υπηρεσίες, σε συνεργασία με το πανεπιστήμιο και ανασχεδιάστηκε το πρόγραμμα και έτσι για το 2002 το πρόγραμμα από πεντέμισι χιλιάδες τμήματα που έχει σήμερα τα οποία λειτουργούν στους δήμους θα πάει στα οκτώμισι χιλιάδες τμήματα. Με στόχο σε μια τετραετία να πάμε στα είκοσι χιλιάδες τμήματα γιατί πραγματικά θέλουμε να δώσουμε τη δυνατότητα σε όσους γίνεται περισσότερους συμπολίτες μας, νέους και μεγαλύτερους, να πάρουν μέρος σ' αυτά τα προγράμματα μαζικού αθλητισμού. Μετά από δεκαπέντε χρόνια εμπειρίας εφαρμογής αυτού του προγράμματος, αυτή η εμπειρία της αυτοδιοίκησης αυτήν τη στιγμή αξιολογείται, ο τεχνικός σύμβουλος του Υπουργείου είναι η ΕΤΑ, η Εταιρεία Τοπικής Αυτοδιοίκησης και αυτός ο οργανισμός μας παρουσιάζει νέο πρόγραμμα για τη μαζική άθληση. Έτσι, λοιπόν, πάμε στην κατάργηση ενός οργανισμού που ουδέποτε συνεστήθη, εξοικονομούμε πολλά χρήματα απ' αυτό και τα χρήματα αυτά μαζί με αρκετά άλλα τα διαθέτουμε για την περαιτέρω ανάδειξη του μαζικού αθλητισμού. 
Είπε ο κ. Σπηλιόπουλος ότι η προωθούμενη ρύθμιση για την ειδική εκκαθάριση λειτουργεί ως κολυμβήθρα του Σιλωάμ γι' αυτούς οι οποίοι οδήγησαν τα πράγματα εδώ. Από πού προκύπτει αυτό; Δεν υπάρχει καμία απαλλαγή κανενός για οποιοδήποτε ποινικό αδίκημα έχει συντελεστεί απ' αυτόν ή οποιονδήποτε άλλο, κατά τη διάρκεια που είχε εμπλοκή με τη λειτουργία των σωματείων αυτών. Δεν υπάρχει απαλλαγή από κανενός είδους ευθύνη στην υπόθεση αυτή. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ας πάει σε υπουργική απόφαση. Θα το διαγράψει; Ας πάει στο νόμο περί εκκαθαρίσεων. Το δέχεστε αυτό που σας λέω; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Κεφαλογιάννη, ξέρετε πάρα πολύ καλά για να μιλάμε επί της ουσίας, περιουσιακά στοιχεία αυτών των εταιρειών δεν υφίστανται. Δεν έχουν ούτε μια καρέκλα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τι θα πει αυτό;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Γιατί λέτε να το αναθέσουμε σε τράπεζα και να πάμε στο εφετείο. Να κάνουμε τι; Όλη η διαδικασία γίνεται για να έχουμε το εξής αποτέλεσμα. Πρώτον για να διασωθεί το αθλητικό μέρος της υπόθεσης και δεύτερο για να μπορέσει να πάρει το κράτος μέσω της δημοπράτησης του δικαιώματος, ένα μέρος των οφειλομένων προς αυτό. Αυτή η διαδικασία είναι απολύτως καθαρή και έχει ...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αφού ο νόμος...
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Μα είναι μια διαδικασία η οποία δεν ξέρω και εγώ πόσο θα κρατήσει με το εφετείο για να οδηγήσει τελικά πού; Στην εκποίηση ποιων περιουσιακών στοιχείων; 
Θέλω να κλείσω με ένα θέμα που θέσατε, για τη γενική διατύπωση περί προσλήψεων, για τα εποπτευόμενα νομικά πρόσωπα ιδιωτικού δικαίου. Σας λέω λοιπόν, ότι τα αθλητικά σωματεία της χώρας, δεν είναι εποπτεύομενα από τη Γενική Γραμματεία, δεν υπάγονται σε καμιά απαγόρευση προσλήψεων. Ο ΕΡΓΟΤΕΛΗΣ και οποιοσδήποτε άλλος που είπατε, μπορεί να πάρει όσο κόσμο θέλει αν έχει λεφτά να τους πληρώσει.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, αυτά δεν τελειώνουν. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Απλώς θέλω να πω μην έχετε κανέναν ενδοιασμό για το τι πρόκειται να γίνει εδώ. Τα εποπτευόμενα νομικά πρόσωπα ιδιωτικού δικαίου από τη Γενική Γραμματεία είναι τα μεγάλα αθλητικά κέντρα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ορίστε τα. Ποια είναι αυτά; 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ πολύ μην κάνουμε διαλογική συζήτηση, κύριε Κεφαλογιάννη. 'Εχει τελειώσει και ο χρόνος του κυρίου Υπουργού, να μην το παρακάνουμε. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θα σας πω ότι δεν χρειάζεται να τα ορίσω για τον εξής λόγο. Γιατί στο νόμο 2880, νομίζω, με τον οποίο περιήλθαν τα αθλητικά κέντρα όλης της χώρας στους δήμους, εξαιρέθηκαν κάποια ονομαστικά, τα οποία είναι τα εθνικά. Γι' αυτά, λοιπόν, μιλάμε. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αναφερθήκατε, λοιπόν, σε αυτά. Βάλτε μέσα στη διάταξη.
ΓΕΩΡΓΙΟΣ ΛΙΑΝΗΣ:...(Δεν ακούστηκε).
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ! Τη νομοθετική πρωτοβουλία την έχει ο παριστάμενος Υπουργός κ. Βενιζέλος.
Κύριε Υπουργέ, τελειώσατε;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Μάλιστα κύριε Πρόεδρε, ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, η Διάσκεψη των Προέδρων αποφάσισε να γίνει εμβόλιμη συνεδρίαση την προσεχή Δευτέρα για τις ανάγκες του νομοθετικού έργου. Συμφωνείτε, κύριοι συνάδελφοι;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Βρεττός): Το Τμήμα συνεφώνησε. 
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα τελειώσει το νομοσχέδιο σήμερα;
ΠΡΟΕΔΡΕΥΩΝ (Κωνσταντίνος Βρεττός): Ναι, θα τελειώσει. 
Ο κύριος Υφυπουργός έχει το λόγο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θα ήθελα να κάνω μία προσθήκη μιας λέξης γιατί εδώ έχουμε και τη συγκατάθεση συναδέλφων.
Στην παράγραφο 6 του άρθρου 20 που αναφέρεται στην επιτροπή εφέσεων εκεί ορίζουμε ότι είναι πενταμελής και συγκροτείται από έναν πρόεδρο εφετών. Θα παρακαλούσα να δεχθείτε ότι αυτή είναι πενταμελής και συγκροτείται από ένα δικαστή του Αρείου Πάγου ή πρόεδρο εφετών. Να προσθέσουμε ένα δικαστή του Αρείου Πάγου. Ευχαριστώ, κύριε Πρόεδρε. 
ΦΑΝΗ ΠΕΤΡΑΛΙΑ-ΠΑΛΛΗ: 'Αρα δεν δέχεστε καμιά τροπολογία για την σύνθεση των διατητών.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θέλετε να προσθέσετε κάτι; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ως προς τη διαδικασία έχουμε ολοκληρώσει τη συζήτηση της ενότητας των άρθρων 11 έως και 20. νομίζω ότι πρέπει να κηρυχθεί περαιωμένη η συζήτηση, να ψηφίσουμε τα άρθρα 11 έως και 20 και μετά να πάρω πρώτος εγώ το λόγο στην τροπολογία, να δώσω μερικές διευκριν΄΄ισεις για να εξοικονομήσουμε τη συζήτηση. 
ΠΡΟΕΔΡΕΥΩΝ (Κωνσταντίνος Βρεττός): Ολοκληρώθηκε η συζήτηση επί της ενότητας των άρθρων 11 έως και 20 και εισερχόμαστε στην ψήφισή τους κεχωρισμένως.
Ερωτάται το Τμήμα; Γίνεται δεκτό το άρθρο 11, όπως τροποποιήθηκε από τον κύριο Υπουργό, μαζί με την υπ' αριθμόν 714/38 τροπολογία; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΦΑΝΗ ΠΕΤΡΑΛΙΑ-ΠΑΛΛΗ: ΚΑΤΑ ΠΛΕΙΟΨΗΦΙΑ.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 11 έγινε δεκτό, όπως τροποποιήθηκε από τον κύριο Υπουργό, με την υπ' αριθμόν 714/38 τροπολογία, κατά πλειοψηφία. 
Ερωτάται το Τμήμα; Γίνεται δεκτό το άρθρο 12 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΦΑΝΗ ΠΕΤΡΑΛΙΑ-ΠΑΛΛΗ: ΚΑΤΑ ΠΛΕΙΟΨΗΦΙΑ. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 12 έγινε δεκτό, ως έχει, κατά πλειοψηφία. 
Ερωτάται το Τμήμα; Γίνεται δεκτό το άρθρο 13, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΦΑΝΗ ΠΕΤΡΑΛΙΑ-ΠΑΛΛΗ: ΚΑΤΑ ΠΛΕΙΟΨΗΦΙΑ. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 13 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.

Άρθρο 14. Ερωτάται το Τμήμα αν γίνεται δεκτό το άρθρο 14 ως έχει.
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ : Κατά πλειοψηφία.
ΝΙΚΟΛΑΟΣ ΓΚΑΤΖΗΣ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 14 έγινε δεκτό, ως έχει, κατά πλειοψηφία.
Άρθρο 15. Ερωτάται το Τμήμα αν γίνεται δεκτό το άρθρο 15 ως έχει.
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 15 έγινε δεκτό, ως έχει, κατά πλειοψηφία.
Άρθρο 16. Ερωτάται το Τμήμα αν γίνεται δεκτό το άρθρο 16 ως έχει.
ΠΟΛΛΟΙ ΒΟΥΛΕΥΤΕΣ : Δεκτό, δεκτό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ : Κατά πλειοψηφία.
ΝΙΚΟΛΑΟΣ ΓΚΑΤΖΗΣ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 16 έγινε δεκτό, ως έχει, κατά πλειοψηφία.
Άρθρο 17. Ερωτάται το Τμήμα αν γίνεται δεκτό το άρθρο 17 μαζί με τις υπ΄αριθμ. 716/40 και 689/16 τροπολογίες. 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 17 έγινε δεκτό, κατά πλειοψηφία, μαζί με τις υπ΄αριθμ.. 716/40 και 689/16 τροπολογίες.
Άρθρο 18. Ερωτάται το Τμήμα αν γίνεται δεκτό το άρθρο 18, όπως τροποποιήθηκε από τον κύριο Υπουργό, μαζί με το άλφα μέρος της υπ΄αριθμ. 697/24 τροπολογίας και της υπ΄αριθμ. 708/35 τροπολογίας.
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 18 έγινε δεκτό, κατά πλειοψηφία, όπως τροποποιήθηκε από τον κύριο Υπουργό, μαζί με το άλφα μέρος της υπ΄ αριθμ. 697/24 τροπολογίας και της υπ΄ αριθμ. 708/35 τροπολογίας
Άρθρο 19. Ερωτάται το Τμήμα αν γίνεται δεκτό το άρθρο 19 όπως τροποποιήθηκε από τον κύριο Υπουργό μαζί με τις υπ΄ αριθμ. 717/41, 703/30, 704/31, 707/34 και 705/32 τροπολογίες;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 19 έγινε δεκτό, κατά πλειοψηφία,όπως τροποποιήθηκε από τον κύριο Υπουργό,μαζί με τις υπ΄ αριθμ. 717/41, 703/30, 704/31, 707/34 και 705/32 τροπολογίες.
Άρθρο 20. Ερωτάται το Τμήμα αν γίνεται δεκτό το άρθρο 20 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 20 έγινε δεκτό κατά πλειοψηφία,όπως τροποποιήθηκε από τον κύριο Υπουργό.
Εισερχόμεθα στη συζήτηση των τροπολογιών και συγκεκριμένα στη τροπολογία με γενικό αριθμό 715 και ειδικό 39 του κυρίου Υπουργού.
Ο κύριος Υπουργός Πολιτισμού έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, στην τροπολογία που υπογράφουν οι Υπουργοί Πολιτισμού, Οικονομικών και ΠΕΧΩΔΕ παρ' ότι έχει επέλθει συμφωνία, αν κατάλαβα καλά, στους σταθμούς μετεπιβίβασης και εάν τα όσα είπε ο κ. Μάνος εκφράζουν και τη Νέα Δημοκρατία, εντούτοις για να αποσυμφορήσουμε τώρα τη συζήτηση, λόγω του μεγάλου όγκου της τροπολογίας, αποσύρω την παράγραφο 2 της τροπολογίας, δηλαδή τους σταθμούς μετεπιβίβασης . 
Και για να μην κάνω λάθος στις νομοτεχνικές εκφωνήσεις, προς διευκόλυνση των υπηρεσιών, στην παράγραφο 3 της τροπολογίας στην πρώτη σειρά το ρήμα "επιτρέπεται" αντικαθίσταται από το ρήμα "χωροθετείται". Και στη θέση της αποσυρθείσας παραγράφου 2, εφόσον υπάρχει ευρύτερη συμφωνία, προτείνω να τεθεί ως παράγραφος 2 αντί των σταθμών μετεπιβίβασης η εξής διάταξη που εισηγείται ο Οργανισμός Ρυθμιστικού Θεσσαλονίκης για το Αθλητικό Κέντρο του παλαιοτάτου Γυμναστικού Συλλόγου "ΗΡΑΚΛΗΣ" που έχει ως εξής : "Εγκρίνεται η ολοκληρωμένη παρέμβαση στο χώρο του Αθλητικού Κέντρου του Γυμναστικού Συλλόγου "Ο ΗΡΑΚΛΗΣ" στην περιοχή "Χορτατζήδες" του Δήμου Θεσσαλονίκης, με την προϋπόθεση εκπόνησης συνολικής μελέτης για το χώρο με τους παρακάτω όρους και περιορισμούς δόμησης:
Μέγιστο ποσοστό κάλυψης 40%. Συντελεστής δόμησης 0,4% . Συντελεστή όγκου 3 . Μέγιστο ύψος κτιρίων δώδεκα μέτρα. Επιπλέον ύψος για ειδικά κτίρια ενάμισι μέτρο και τη δημιουργία υπόγειου χώρου στάθμευσης αυτοκινήτων, μετά από εκπόνηση ειδικής μελέτης κυκλοφοριακών προσπελάσεων και περιβαλλοντικών επιπτώσεων, όπως ο συγκεκριμένος χώρος του αθλητικού κέντρου φαίνεται στο συνημμένο διάγραμμα υπό κλίμακα 1:500, που θεωρήθηκε από τον πρόεδρο του Οργανισμού Θεσσαλονίκης και το οποίο αντίτυπο σε φωτοσμίκρυνση δημοσιεύεται με το νόμο αυτό στην εφημερίδα της Κυβέρνησης".
ΦΑΝΗ ΠΕΤΡΑΛΙΑ-ΠΑΛΛΗ: Είναι πρόταση του ρυθμιστικού;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μάλιστα.
Να πως τώρα δυο λόγια για την κάθε παράγραφο. Με την παράγραφο 1 μεταφέρεται στη χρήση του Υπουργείου Πολιτισμού ο Κήπος του Εθνικού Αρχαιολογικού Μουσείου έτσι ώστε να μπορούμε να κάνουμε την εν υπογείω επέκταση του Εθνικού Αρχαιολογικού Μουσείου. 'Εχω μιλήσει με το Δήμαρχο Αθηναίων. Είναι απολύτως ενήμερος. Είμαστε σε στενή επαφή και συνεργασία.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Συμφωνεί ο κύριος Δήμαρχος;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ο κύριος Δήμαρχος μου είπε ότι συμφωνεί. Θα υπάρξει δε και τυπική απόφαση του Δημοτικού Συμβουλίου.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είπατε ότι ο κύριος Δήμαρχος συμφωνεί;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ο δήμαρχος συμφωνεί βέβαια.
Για τον "ΗΡΑΚΛΗ" σας εξήγησα, αντιλαμβάνεσθε περί τίνος πρόκειται.
Το 3 αφορά τον υποσταθμό των Βριλησσίων της ΔΕΗ. Είναι τα αντισταθμιστικά που δίνουμε στο Δήμο Βριλησσίων, για να υποδεχθεί στο χώρο του τον υποσταθμό της ΔΕΗ.
Το 4 είναι οι όροι δόμησης της ΥΠΑΝΕΤ, που όπως ξέρετε ανήκει ιδιοκτησιακά στην Εθνική Τράπεζα αλλά έχει παραχωρηθεί κατά ένα μεγάλο μέρος στο Κρατικό Μουσείο Σύγχρονης Τέχνης για να στεγάσει τη συλλογή Κωστάκη. Είναι μια παμπάλαια ιστορία, συμφωνούν οι πάντες. Η παράγραφος 5 αφορά τη διαδρομή του ποδηλατικού αγώνα. 
Η παράγραφος 6 αφορά τη δυνατότητα επέκτασης υφισταμένων ξενοδοχειακών μονάδων σε διπλανά οικόπεδα. Είναι μια πρόταση που την εισηγούνται οι Υπουργοί Περιβάλλοντος και Ανάπτυξης με ειδική γνωμοδότηση του ΕΟΤ με το εξής απλό σκεπτικό, σας το λέω όσο μπορώ πιο συνοπτικά. Δίνουμε έναν αγώνα να κατασκευάσουμε νέες κλίνες στην Αττική. Ο ΕΟΤ προωθεί όλες τις σχετικές προτάσεις για όσο γίνεται περισσότερες νέες κλίνες. Εδώ είναι λειτουργούντα ξενοδοχεία τα οποία έχουν διπλανά οικόπεδα στα οποία θα κάνουμε πτέρυγες. Είναι σίγουρο ότι θα γίνουν οι πτέρυγες αυτές και ότι θα έχουμε τα δωμάτια αυτά.
Επαναλαμβάνω: Είναι βέβαιο ότι αυτές οι επεκτάσεις θα γίνουν. Νομίζω ότι είναι στοιχειώδης διευκόλυνση να γίνει δίπλα στην υφιστάμενη μονάδα. Υπάρχει οικονομία, ταχύτητα ενώ αλλιώς θα πρέπει να κάνουμε μικρότερη μονάδα αλλού. 'Ετσι θεωρώ ότι όταν υπάρχει ένα ξενοδοχείο και δίπλα ένα οικόπεδο, το να επεκταθεί είναι λογικό. Δηλαδή μεταφέρω την επιχειρηματολογία αυτή του Υπουργείου Ανάπτυξης την οποία βρίσκω λογική. 
Λοιπόν, αυτό είναι το περιεχόμενο των ρυθμίσεων της τροπολογίας αυτής. 
ΠΡΟΕΔΡΕΥΩΝ (Κωνσταντίνος Βρεττός): Η κα Φάνη Πετραλιά Πάλλη έχει το λόγο.
ΦΑΝΗ ΠΕΤΡΑΛΙΑ ΠΑΛΛΗ: Κύριε Πρόεδρε, θα ήθελα για άλλη μια φορά να πω ότι το να έρχονται τροπολογίες που ρυθμίζουν τόσα θέματα, να βάζουμε, να βγάζουμε, να σβήνουμε, να γράφουμε είναι κάτι το οποίο υποτίθεται ότι επανειλημμένως σ' αυτήν εδώ την Αίθουσα και ο ίδιος ο Πρόεδρος της Βουλής έχει καταγγείλει και καλό είναι να πάψουν τέλος πάντων κάποια στιγμή να έρχονται την ύστατη στιγμή τροπολογίες, που είναι γεγονός ότι δεν έχουμε τη δυνατότητα ούτε να γνωρίζουμε σε λεπτομέρειες τι ακριβώς σημαίνει η κάθε λέξη η οποία μπαίνει στην τροπολογία. 'Ακουσα τον κύριο Υπουργό να λέει ότι συμφωνεί ο Δήμαρχος Αθηναίων. Πρέπει να πω, κύριε Υπουργέ, ότι εμείς δεν έχουμε καμία αντίρρηση επ΄ αυτών, αλλά μου λέτε ότι συμφωνεί ο Δήμαρχος Αθηναίων. Εμένα μου έχουν τηλεφωνήσει ήδη δημοτικοί σύμβουλοι της παράταξής του, μου τηλεφώνησε ο Αντιδήμαρχος, τώρα βγήκα έξω. Θέλω να σας πω το εξής: Μου λέτε ότι συμφωνεί ο Δήμαρχος Αθηναίων. Εμείς έχουμε και άλλες πληροφορίες. Τουλάχιστον εγώ έγινα δέκτης τηλεφωνημάτων αρνητικών. Να σας πω ότι από τη στιγμή κατά την οποία συμφωνεί και ο Δήμος της Αθήνας, εμείς δεν θα έχουμε βεβαίως καμία αντίρρηση για τη συγκεκριμένη τροπολογία.
'Ερχομαι στην παράγραφο 6, που αφορά τα ξενοδοχεία. Ουσιαστικά εδώ βλέπω ότι κάνουμε ένα δέκατο, επίσης θα κάνουμε ένα ενδέκατο χωριό Τύπου. Γιατί βλέπω εδώ, φιλοξενίες εκπροσώπων Μέσων Μαζικής Ενημέρωσης και προσωπικού ασφαλείας. Και η επέκτασή του... Σε συγκεκριμένο ξενοδοχείο αναφερόμαστε; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): 'Οπως ξέρετε, θα έλθουν εικοσιμία χιλιάδες εκπρόσωποι ΜΜΕ. Απ' αυτούς όσο γίνεται περισσότεροι θα φιλοξενηθούν σε ξενοδοχεία. 'Οσοι περισσέψουν, θα πάνε στα χωριά Τύπου. 

Άρα τα ξενοδοχεία τα χρειαζόμαστε και για τους εκπροσώπους του Τύπου.
ΦΑΝΗ ΠΕΤΡΑΛΙΑ-ΠΑΛΛΗ: Εγώ κάνω την εξής ερώτηση, γιατί εδώ έτσι λέει κι έτσι θα μπει στο νόμο: "6α'. Το ξενοδοχείο και η επέκτασή του πρόκειται να χρησιμοποιηθούν για τις ανάγκες φιλοξενίας εκπροσώπων Mέσων Mαζικής Eνημέρωσης και προσωπικού ασφαλείας". Εδώ πρέπει να νομοθετήσουμε για συγκεκριμένο ξενοδοχείο, όχι γενικά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εννοεί το κάθε ξενοδοχείο.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ μου, με συγχωρείτε. Εάν γίνει αυτό και εφαρμοστεί, και πάει ένας τουρίστας θα του πούνε δεν είσαι Mέσο Mαζικής Eνημέρωσης και δεν μπορείς να φιλοξενηθείς εδώ;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ναι, προφανώς.
ΦΑΝΗ ΠΕΤΡΑΛΙΑ-ΠΑΛΛΗ: Γιατί; Δεν πρέπει να επεκταθεί σε όλα τα ξενοδοχεία για να μπορέσουν να δημιουργήσουν τους χώρους αυτούς επέκτασης των κλινών; Γιατί το περιορίζουμε; Θα κάνω την αφελή μου ερώτηση διαφορετικά: Γιατί το περιορίζουμε; Να μου εξηγήσετε. Καλόπιστα το ρωτάω. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα σας εξηγήσω. Το περιορίζουμε για να σιγουρέψουμε ότι οι καινούριες κλίνες που θα δημιουργηθούν τον ένα μήνα που τις χρειαζόμαστε θα διατεθούν στην ολυμπιακή φιλοξενία.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αρκεί όμως το "ΑΘΗΝΑ 2004" να υπογράψει τη σύμβαση.
ΦΑΝΗ ΠΕΤΡΑΛΙΑ-ΠΑΛΛΗ: Το έχει υπογράψει.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τα ξενοδοχεία που θα κάνουν χρήση της διάταξης θα δώσουν και τις κλίνες τους στην ολυμπιακή φιλοξενία. Νομίζω ότι είναι καλό αυτό που κάνουμε. 
ΦΑΝΗ ΠΕΤΡΑΛΙΑ-ΠΑΛΛΗ: Εδώ ταιριάζει το ότι γίναμε από εννιά χωριά χωριάτες. Τι γίνεται εδώ πέρα; Δεν θα μείνει δημοσιογράφος της υφηλίου που να μην έλθει εδώ πέρα. Άδεια θα μείνουν όλα. Και να σας πω και κάτι; Υπό ποίαν έννοια, λέω, "άδεια"; Εννοώ τα χωριά και οι δημοσιογράφοι δεν πηγαίνουν στα χωριά. Τα είπαμε τώρα, να μην τα επαναλάβουμε. 
ΠΡΟΕΔΡΕΥΩΝ (Κωνσταντίνος Βρεττός): Το είπατε και χθες, κυρία Πετραλιά. Έχει πάει και τέσσερις η ώρα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το σημείωσα αυτό που είπατε.
ΠΡΟΕΔΡΕΥΩΝ (Κωνσταντίνος Βρεττός): Έχει πάει και τέσσερις η ώρα.
ΦΑΝΗ ΠΕΤΡΑΛΙΑ-ΠΑΛΛΗ: Ένα λεπτό να πω στον κύριο Υπουργό ότι βλέπω εδώ μία τροπολογία του συναδέλφου Βουλευτή κ. Κατσιγιάννη και είναι κάτι το οποίο μπορούμε να το συνδέσουμε μ' αυτό που λέτε: "Το ξενοδοχείο και η επέκτασή του μπορεί να χρησιμοποιηθεί κάτω από ορισμένες συνθήκες". Υπάρχουν προπονητικά κέντρα, τα οποία έχουν όλα αυτά του ζητάτε από τα ξενοδοχεία: Αίθουσες πολλαπλών χρήσεων κλπ. Γιατί, λοιπόν, αυτά τα προπονητικά κέντρα, τα οποία υπάρχουν και λειτουργούν νόμιμα με ειδικές άδειες, με ειδικούς όρους δόμησης κλπ, τα ίδια δεν μπορούν να κάνουν αντιθέτως χρήση της διάταξης αυτής;
Όπως λέτε, λοιπόν, "τα ξενοδοχεία και η επέκτασή τους" μπορεί να πει κανείς "τα προπονητικά κέντρα, οι αθλητικές σχολές μπορούν να κάνουν ξενοδοχεία". Αφού υπάρχει ήδη η έκταση και υπάρχουν και τα προπονητικά κέντρα. Υπάρχουν οι εγκαταστάσεις. Είναι η τροπολογία με γενικό αριθμό 686 και ειδικό 15, κύριε Υπουργέ. 
Εμείς σε γενικές γραμμές δεν είμαστε αντίθετοι μ' αυτήν την τροπολογία, αλλά είμαστε αντίθετοι με τη διαδικασία με την οποίαν κατετέθη και με την οποίαν τελευταία στιγμή ενημερωνόμεθα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Να κάνω μία τροποποίηση σ' αυτό εδώ. Εγώ αντιλαμβάνομαι τη λογική σας. Στην παράγραφο 6 το α' στο οποίο αναφέρεστε πρέπει να διατυπωθεί όντως ευρύτερα για την ολυμπιακή φιλοξενία. Θα μπορούσε, λοιπόν, να γίνει: "α'. Το ξενοδοχείο και η επέκτασή του πρόκειται να χρησιμοποιηθούν για τις ανάγκες της ολυμπιακής φιλοξενίας". Και να βάλουμε όμως ότι έχει συναφθεί σχετικό συμφωνητικό. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν έχει συναφθεί για όλα τα ξενοδοχεία.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): 'Οχι, το "ΑΘΗΝΑ 2004" υπογράφει τα πάντα. Όλα.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σας λέω, όχι όλα. Υπάρχει εκκρεμότητα με τα αστέρια.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Χρειάζεται πάντως να υπάρχει συμφωνητικό. Άρα η προϋπόθεση α' στην παράγραφο 6 πρέπει να γίνει: "Το ξενοδοχείο και η επέκτασή του πρόκειται να χρησιμοποιηθούν για τις ανάγκες της ολυμπιακής φιλοξενίας κι έχει συναφθεί σχετικό συμφωνητικό μεταξύ του κυρίου του ξενοδοχείου και της Οργανωτικής Επιτροπής Ολυμπιακών Αγώνων ΑΘΗΝΑ 2004 ΑΕ". 
ΦΑΝΗ ΠΕΤΡΑΛΙΑ-ΠΑΛΛΗ: Να εξετάσετε όμως και την άλλη περίπτωση. Είναι δίκαιο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα την εξετάσω. Δεν μπορώ, όμως, να σας δώσω μία απάντηση τώρα.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. Θα είμαι όσο μπορώ σύντομος.
Κύριε Υπουργέ, επικαλεστήκατε ότι έχετε τη συγκατάθεση του Δήμου Αθηναίων. Έχω, όμως, στα χέρια μου -μου το έστειλαν σήμερα- ένα φαξ. Συνεδρίασε εκτάκτως η Δημαρχιακή Επιτροπή με το θέμα αυτό και ομόφωνα, λέει, αποφασίζει τα εξής: 
Δεν ακούει ο κύριος Υπουργός.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σας ακούω.
ΝΙΚΟΛΑΟΣ ΓΚΑΤΖΗΣ: Λέω ότι επικαλεσθήκατε -μάλλον σας κορόιδεψαν- ότι ο κ. Αβραμόπουλος συμφωνεί -αναφέρομαι στην παράγραφο 1 της τροπολογίας- για τις δραστηριότητες που θέλετε στο μουσείο κλπ., για να πάρει το Υπουργείο τους χώρους αυτούς, για το Αρχαιολογικό Μουσείο ιδιαίτερα στην Πατησίων, Τοσίτσα κλπ. 
Έχω στα χέρια μου -μου το έφεραν πριν από μισή ώρα περίπου- μία φωτοτυπία από το πρωτότυπο μιας απόφασης που πήρε σε έκτακτη συνεδρίασή της η Δημαρχιακή Επιτροπή, η οποία ομόφωνα αποφασίζει: Εκφράζει την έντονη αντίθεσή της στην πρόθεση του Υπουργείου Πολιτισμού να άρει την παραχώρηση της χρήσης του Άλσους του Θησείου και του Μουσείου δεδομένου ότι ο Δήμος Αθηναίων στη γενικότερη προσπάθειά του να εντάξει τα άλση και τους κήπους στην αρμοδιότητά του ως φυσικός διαχειριστής αυτών, θεωρεί τους δύο κήπους ζωτικής σημασίας για την ψυχαγωγία των δημοτών και των δημοτικών συμφερόντων, ότι έχει υπογράψει μία σύμβαση κλπ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Γκατζή, μου επιτρέπετε;
ΝΙΚΟΛΑΟΣ ΓΚΑΤΖΗΣ: Βεβαίως, κύριε Υπουργέ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι άλλο πράγμα. Ακούστε. Ο Δήμος νόμισε ότι με τη διατύπωση αυτή παίρνουμε το Θησείο, ενώ δεν παίρνουμε το Θησείο. 
ΦΑΝΗ ΠΕΤΡΑΛΙΑ-ΠΑΛΛΗ: Έτσι είναι όπως το λέτε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ακούστε τι λέει. Ο νόμος που τροποποιούμε έλεγε: "Παραχωρούνται στο Δήμο Αθηναίων: α) οι κήποι του Θησείου, του Αρχαιολογικού Μουσείου και της Παλαιάς Βουλής". Αυτήν τη φράση του νόμου του 1986 την κάνουμε: "Οι κήποι του Θησείου και της Παλαιάς Βουλής". Αφαιρούμε μόνο το Αρχαιολογικό Μουσείο. Και λέμε ότι το Αρχαιολογικό Μουσείο έρχεται στο Υπουργείο Πολιτισμού για να μπορέσουμε να κάνουμε την επέκταση. Και έχω συμφωνήσει με τον κύριο Δήμαρχο ότι μετά, όταν φτιαχτεί η επέκταση, πάλι στο δήμο θα δοθεί η περιποίηση των κήπων κλπ.
ΝΙΚΟΛΑΟΣ ΓΚΑΤΖΗΣ: Εμείς, αν έχει τη σύμφωνη γνώμη του δήμου, να είσθε βέβαιος ότι ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μίλησα κατ' επανάληψη με τον κ. Αβραμόπουλο και τα έχουμε αποσαφηνίσει όλα αυτά. Είναι μια καλόπιστη συζήτηση.
ΠΡΟΕΔΡΕΥΩΝ (Κωνσταντίνος Βρεττός): Ασφαλώς. Δεν υπάρχει θέμα αμφισβήτησης. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όντως, όμως, μου είπε ο κ. Αβραμόπουλος ότι υπήρξε συζήτηση μη τυχόν και παίρνουμε το Θησείο. Δεν είναι αυτό. Επρόκειτο περί παρεξηγήσεως από την ανάγνωση του κειμένου.
ΠΡΟΕΔΡΕΥΩΝ (Κωνσταντίνος Βρεττός): Ελύθη η παρεξήγηση και μεταξύ ημών.
Συνεχίστε, κύριε Γκατζή.
ΝΙΚΟΛΑΟΣ ΓΚΑΤΖΗΣ: Για το δεύτερο, το οποίο αποσύρατε και προσθέσατε το γήπεδο του "Ηρακλή", επειδή θέλω ορισμένες διευκρινίσεις, αν μπορείτε, πριν το ψηφίσουμε, να μας εξηγήσετε τα εξής: Τι σημαίνει συντελεστής δόμησης στο γήπεδο, στο στάδιο; Τι σημαίνει επιτρεπόμενο ύψος; Αυτό που θέλετε, τι ακριβώς είναι; Δεν καταλάβαμε. Θα γίνουν εκεί διάφορα κτίρια στον ελεύθερο χώρο του γηπέδου; Μια εξήγηση εν πάση περιπτώσει για το τι ακριβώς σκοπεύετε να κάνετε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Γκατζή, μου επιτρέπετε;
ΝΙΚΟΛΑΟΣ ΓΚΑΤΖΗΣ: Βεβαίως.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Έχουμε χωροθετήσει ήδη έναν υπόγειο σταθμό στάθμευσης εκεί. Δεν είχαμε, όμως, ρυθμίσει τα υπερκείμενα. Αυτά είναι ιδιοκτησία του ερασιτεχνικού γυμναστικού συλλόγου. Και φυσικά θα γίνουν κάποιες αθλητικές εγκαταστάσεις στο χώρο αυτό. Όπως βάλαμε τη ρύθμιση για το Καραϊσκάκη, βάλαμε τη ρύθμιση...
ΝΙΚΟΛΑΟΣ ΓΚΑΤΖΗΣ: Αθλητικές εγκαταστάσεις δώδεκα μέτρα όμως;
ΠΡΟΕΔΡΕΥΩΝ (Κωνσταντίνος Βρεττός): Συνεχίστε, κύριε Γκατζή.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, από το ενάμισι λεπτό με το διάλογο έχω φθάσει τα τέσσερα και εγώ δεν έχω πει τίποτα.
ΠΡΟΕΔΡΕΥΩΝ (Κωνσταντίνος Βρεττός): Πως δεν έχετε πει; Εδώ έχετε προκαλέσει δύο σημαντικά θέματα.
ΝΙΚΟΛΑΟΣ ΓΚΑΤΖΗΣ: Κοιτάξτε, όμως, πού έχει φθάσει το ρολόι. Και εγώ ακούω.
ΠΡΟΕΔΡΕΥΩΝ (Κωνσταντίνος Βρεττός): Γκρινιάζετε σήμερα, κύριε Γκατζή.
ΝΙΚΟΛΑΟΣ ΓΚΑΤΖΗΣ: 'Οχι, να πω τις απόψεις μου θέλω. Δεν γκρινιάζω. Είστε πολύ ασφυκτικός.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Γκατζή, συνεχίστε.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, στα Βριλήσσια, είναι γνωστό σε όλους μας, υπάρχει το οχυρό του ναυτικού, όπως λέγεται στην περιοχή αυτή. Με απόφαση ουσιαστικά και προεδρικό διάταγμα εντάχθηκε η περιοχή αυτή στην οποία βρίσκεται και το στρατόπεδο του οχυρού ναυτικού, στο πολεοδομικό σχέδιο του Δήμου Βριλησσίων. Εντάχθηκαν όλα και τα πενήντα στρέμματα τα οποία ο Δήμος Βριλησσίων τα έχει χωροθετήσει ως χώρο πρασίνου. Σήμερα έρχεται η Κυβέρνηση και παίρνει τα δέκα στρέμματα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τους δώσαμε στρέμματα, τα στρατιωτικά.
ΝΙΚΟΛΑΟΣ ΓΚΑΤΖΗΣ: Ο δήμος ζήτησε να παραχωρηθούν και το έχει εντάξει σαν πράσινο. Εντάχθηκε στην περιοχή των Βριλησσίων με προεδρικό διάταγμα στις 11-8-87. Αυτά δεν τα λέω εγώ μου τα έστειλαν από το δήμο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αφού έχει γίνει συμφωνία με το δήμο. Είχαμε διαπραγματεύσεις επί εβδομάδες. 
ΝΙΚΟΛΑΟΣ ΓΚΑΤΖΗΣ: Εν πάση περιπτώσει, δεν ξέρω αν υπάρχει κάτι τέτοιο. Εμείς έχουμε αυτά που μας έστειλε από εκεί. Αυτοί επιμένουν ότι πρέπει να μείνει ένα άλσος πράσινου ψυχαγωγίας αθλοπαιδιών, περιπάτου και πολιτισμού. 
Έρχομαι τώρα στο θέμα της Θεσσαλονίκης. Δεν έχουμε καμία αντίρρηση, κύριε Υπουργέ, να γίνουν αυτές οι δραστηριότητες που λέτε. Μπαίνει ένα ερώτημα όμως τι θα γίνουν τα σχολεία. Δεν χωράνε και οι δύο δραστηριότητες εκεί;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι.
ΝΙΚΟΛΑΟΣ ΓΚΑΤΖΗΣ: Είναι, αλλά, όπως το δείχνετε στο χάρτη, παίρνετε όλο το χώρο. Θα παραμείνει το σχολείο, ο παιδικός σταθμός και η πλατειούλα του που υπάρχει εκεί;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ναι.
ΝΙΚΟΛΑΟΣ ΓΚΑΤΖΗΣ: Δεν υπάρχει κανένα πρόβλημα. Γιατί δεν τα λέτε;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Υπάρχει στο διάγραμμα.
ΝΙΚΟΛΑΟΣ ΓΚΑΤΖΗΣ: 'Οπως το έχετε στο διάγραμμα, κύριε Υπουργέ, χωρίς να έχετε βάλει το βορρά, δεν μπορούμε να προσανατολιστούμε. Πείτε στους συνεργάτες σας να βάζουν το βορρά να προσανατολιζόμαστε. 
Στην εισηγητική έκθεση πάντως δεν φαίνεται αυτό, κύριε Υπουργέ, ότι θα παραμείνει το σχολείο, ο παιδικός σταθμός και ο χώρος αθλοπαιδιών που υπάρχει εκεί. 
Έρχομαι τώρα στο θέμα των ξενοδοχείων. Κύριε Υπουργέ, η Αθήνα έχει γίνει όπως οι πόλεις της Κύπρου. Είναι η μόνη πόλη, κύριοι συνάδελφοι, η οποία έχει ασφυκτικό συντελεστή πυκνότητας και δόμησης. Πού θα πάει αυτό το βιολί; Και κτίζουμε ακόμη ξενοδοχεία. Έχουμε όλους αυτούς τους χώρους στους οποίους θα κτιστούν ξενοδοχεία. Μέχρι και στο λιμάνι του Πειραιά θα κτιστούν δύο μεγάλα ξενοδοχεία. Εμείς είμαστε αντίθετοι με αυτές τις διατάξεις.
Έρχομαι τώρα στο ποδηλατοδρόμιο. Καλό είναι να συνεχίσει ο κόσμος το ποδήλατο, αλλά, αν προσέξετε, κύριοι Βουλευτές, εδώ όλους αυτούς τους εντάσσει στο άρθρο 7 παράγραφος 6 που σημαίνει τι; Ότι στους δρόμους αυτούς θα επιτρέπεται κατ' εξαίρεση να κτίζεται το α' το β' κλπ. Είμαστε αντίθετοι με αυτά, κύριε Υπουργέ.
ΠΡΟΕΔΡΕΥΩΝ (Κωνσταντίνος Βρεττός): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, υπάρχουν κάποια ερωτήματα για την επέκταση του Αρχαιολογικού Μουσείου.
Κατ' αρχήν υπάρχει το ερώτημα, πόσο απ' αυτήν την επέκταση θα θιχτεί το ίδιο το πράσινο και κυρίως το πράσινο με τα μεγάλα δέντρα. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Οι υπόγειοι χώροι; 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ναι, αυτό ακριβώς. Οι υπόγειοι χώροι δημιουργούν προβλήματα στο υψηλό πράσινο. 
Από την άλλη πλευρά υπάρχει ένα άλλο ερώτημα και αν μπορείτε μου το απαντάτε, εάν θα μειωθούν οι κοινόχρηστοι χώροι της περιοχής του μουσείου λόγω των εγκαταστάσεων εξαερισμού κλπ. που θα χρειαστεί αυτή η επέκταση. 
Η επέκταση του Αρχαιολογικού Μουσείου γίνεται για να προβληθούν και άλλα έργα τα οποία ανήκουν στην περιφέρεια. Εσείς δεν βλέπετε μια αποκεντρωμένη πολιτική σ' αυτό το σύστημα; Αλλά θα μου πείτε, επειδή γίνονται οι αγώνες στην Αθήνα να τα μαζέψουμε όλα στην Αθήνα. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν θα είναι έτοιμο για τους Ολυμπιακούς Αγώνες. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: 'Ένας λόγος παραπάνω, τότε.
Εμείς λέμε κι αυτό προσπαθούμε να κάνουμε ως Έλληνες σε σχέση και με τα αρχαία μας, που έχουν στο Λονδίνο και σε άλλες περιοχές, να μην τα μαζεύουμε όλα στην Αθήνα, αλλά να ενισχύουμε και τα περιφερειακά μουσεία, εκεί που ανήκουν τα εκθέματα.
Υπάρχει ένα ερωτηματικό, μήπως σ' αυτήν την επέκταση κάποιες αίθουσες διατεθούν για εμπορικούς σκοπούς και όχι καθαρά για τους σκοπούς του μουσείου.
Η τροπολογία αυτή ήρθε πολύ βιαστικά, έχει πολύ σοβαρά θέματα και δεν μπόρεσα να ελέγξω επακριβώς το θέμα της περιοχής της ΥΦΑΝΕΤ. Εδώ όμως καταγράφεται ότι καταργείται χώρος νηπιαγωγείου, παιδικής χαράς, δημοτικού σχολείου, πρασίνου κλπ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Χωροθετείται χώρος εκπαίδευσης.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: "Χώρος εκπαίδευσης" δεν μπορεί να ξέρει κανείς τι ακριβώς είναι. Ούτε φαίνεται αυτό. Λέει "οι όροι δόμησης θα εγκριθούν με την υποβολή της αντίστοιχης κτιριακής μελέτης και μετά την οριοθέτηση του ρέματος". Εγώ δεν πρόλαβα να ελέγξω τι λέει ο Δήμος Θεσσαλονίκης και οι φορείς γι' αυτό, εάν πραγματικά η απόφαση του ρυθμιστικού τακτοποιεί όλα αυτά τα θέματα. Δηλαδή στο συγκρότημα αυτό μπορεί να εξυπηρετήσει υπάρχουσες ανάγκες της περιοχής και το Κρατικό Μουσείο Σύγχρονης Τέχνης, που δεν έχουμε αντίρρηση να γίνει σε αυτήν την περιοχή.
Όσον αφορά τα θέματα των ξενοδοχείων, ο μεγάλος αριθμός των δημοσιογράφων φαίνεται να είναι κυλιόμενος, αλλά και ανερχόμενος. Πού θα φτάσουμε; Είναι τρομερό. Αν πάρει κανείς υπόψη του και τα θέματα ασφάλειας, που συνεχώς προστίθενται και δυσκολεύουν, δεν ξέρω, κύριε Υπουργέ, αλλά γιατί αναλάβαμε τόσο μεγάλες ευθύνες. Δηλαδή αυτό θα είναι αντίστοιχο με την προβολή που θα κάνουν στη χώρα μας ή απλώς θα πληρώνουμε εμείς;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, θέλετε να μιλήσετε πριν από τον κύριο Υπουργό;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Καλύφθηκα από την τοποθέτηση της κας Πετραλιά.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα πω δυο λόγια, για να κλείσουμε τη συζήτηση. Η ρύθμιση για το Εθνικό Αρχαιολογικό Μουσείο και την ΥΦΑΝΕΤ εισάγεται για να μπορέσουμε να εντάξουμε στο Γ' Κοινοτικό Πλαίσιο τα έργα αυτά. Φυσικά με τις ρυθμίσεις αυτές δεν λύνουμε τα προβλήματα. Θέλουμε τις μελέτες, για να απαντήσουμε σε όλα αυτά που με ρωτάτε και είναι λογικά. Αλλά και το θέμα του Εθνικού Αρχαιολογικού Μουσείου είναι αδύνατο να παραμένει έτσι. Πρέπει κάτι να κάνουμε, όχι για να φέρουμε ευρήματα από άλλες περιοχές. Εδώ και δεκαετίες το Εθνικό Αρχαιολογικό Μουσείο έχει παύσει να δέχεται ευρήματα από άλλες περιοχές. Πρέπει να αναδείξει τα δικά του ευρήματα και να αποσυμπιέσει τις εκθέσεις του, οι οποίες μεν είναι οργανωμένες, αλλά με μια παλιά και ξεπερασμένη αντίληψη. Πρέπει να γίνει ένα πραγματικά εθνικό και σύγχρονο μουσείο. Μακάρι να γίνει όσο το δυνατόν γρηγορότερα το έργο αυτό. Πρέπει να το ξεκινήσουμε στο Γ΄ Κοινοτικό Πλαίσιο Στήριξης. 
Το ίδιο και η ΥΦΑΝΕΤ που είναι μία πηγή μόλυνσης και δυσαρέσκειας και πρέπει κάτι να κάνουμε. Για να πω και την πραγματικότητα, πρέπει να ασκήσουμε πίεση στην Εθνική Τράπεζα, η οποία παραχωρεί αυτό το σημαντικό περιουσιακό στοιχείο της, που είναι στο κέντρο της Θεσσαλονίκης. Δεν το κάνει με μεγάλη ευκολία. Στα άλλα νομίζω ότι είχα απαντήσει.
ΝΙΚΟΛΑΟΣ ΓΚΑΤΖΗΣ: Για το στάδιο Ηρακλή, ποιοι είναι οι συντελεστές δόμησης;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αν συγκρίνετε τη ρύθμιση αυτή με τη ρύθμιση για το Καραϊσκάκη, θα έχετε ένα μέτρο του πόσο ελάχιστη είναι η παρέμβαση, που γίνεται εκεί.
ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση της τροπολογίας αυτής.
Ερωτάται το Τμήμα: Γίνεται δεκτή η τροπολογία με γενικό αριθμό 715 και ειδικό 39, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΦΑΝΗ ΠΕΤΡΑΛΙΑ-ΠΑΛΛΗ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 715 και ειδικό 39 έγινε δεκτή κατά πλειοψηφία, όπως τροποποιήθηκε από τον κύριο Υπουργό και θα αριθμηθεί ως ίδιο άρθρο στο νομοσχέδιο.
Κύριε Υπουργέ, έχουμε μια σειρά από τροπολογίες από τις οποίες μερικές έχετε ήδη κάνει δεκτές. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, έχω απαντήσει σχεδόν σε όλες τις τροπολογίες. Τις έχουμε αξιολογήσει όλες και για πολλές έχουμε αναλάβει πολιτικές δεσμεύσεις, αλλά δεν νομίζω ότι είμαστε ώριμοι να δεχθούμε κάποια άλλη. Αυτό ισχύει και για τις εμπρόθεσμες και για τις εκπρόθεσμες τροπολογίες.
ΑΘΑΝΑΣΙΟΣ ΝΑΚΟΣ: Κύριε Πρόεδρε, θα ήθελα να αναπτύξω την τροπολογία μου.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, δέχεστε να συζητήσουμε την τροπολογία του κ. Νάκου;
ΑΘΑΝΑΣΙΟΣ ΝΑΚΟΣ: Κύριε Πρόεδρε, το θέμα δεν είναι αν δέχεται να τις συζητήσουμε. Κάνετε λάθος. Δεν θέλω να τον ευχαριστήσω ...
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, έχουμε υποχρέωση να συζητήσουμε την τροπολογία.
ΠΡΟΕΔΡΕΥΩΝ (Κωνσταντίνος Βρεττός): Θα συζητήσουμε την υπ'αριθμόν 695/22/17-9-1-2001 τροπολογία του κ. Νάκου.
Ορίστε, κύριε Νάκο, έχετε το λόγο.
ΑΘΑΝΑΣΙΟΣ ΝΑΚΟΣ: Κύριε Υπουργέ, υπάρχει ένα φαινόμενο -και απευθύνομαι στον κ. Φλωρίδη- ότι οι πειθαρχικές ποινές που επιβάλλονται σε μέλη των διοικητικών συμβουλίων και οι οποίες ακολουθούν μια άλλη διαδικασία, δημιουργούν εκπτώσεις από την ιδιότητα του μέλους διοικητικού συμβουλίου. Εκτός του χρόνου τελέσεως των αγώνων, όπου συνήθως γίνονται πειθαρχικά παραπτώματα -η είσοδος στον αγωνιστικό χώρο, χρησιμοποίηση κάποιων εκφράσεων οι οποίες επισύρουν πειθαρχικές ποινές- μπορεί να καταδικαστεί κανείς σε πειθαρχική ποινή και εκτός του χώρου του γηπέδου και εκτός της ώρας τέλεσης αυτών των αγώνων. Μερικές φορές μηχανογραφείται τέτοια διαδικασία απ΄αυτούς που θέλουν να εκπέσουν κάποιοι από το αξίωμα, δι' απλής καταγγελίας και ο αθλητικός δικαστής μπορεί να επιβάλει πειθαρχικές ποινές. 
Για να αποφευχθεί, λοιπόν, αυτό το φαινόμενο και να υπάρχουν οι απαραίτητες ποινές προκειμένου να αποτραπούν φαινόμενα τα οποία δημιουργούν άσχημες εντυπώσεις και δεν τιμούν το άθλημα, προτείνουμε οι πειθαρχικές ποινές, οι οποίες επιβάλλονται και που σημαίνουν έκπτωση από την ιδιότητα του μέλους του διοικητικού συμβουλίου, να είναι ή κατά τη διάρκεια ή πριν ή μετά την τέλεση των αγώνων στο γήπεδο. Να μην ισχύουν ούτε στο καφενείο ούτε στο κουρείο, ώστε να αποτραπεί μια τέτοια μεθόδευση που γίνεται για ευνόητους λόγους. Μιλάμε για αποκατάσταση δικαιοσύνης. Νομίζω ότι την αθέμιτοι διαδικασία βρήκαν κάποιοι και εφαρμόζουν έτσι το νόμο, δεν αποδίδει το πραγματικό πνεύμα του νόμου, με το οποίο κανένας δεν έχει αντίρρηση. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Φλωρίδης έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θέλω να πω τα εξής, όσον αφορά την παρατήρηση του κ. Νάκου: Μετά από μια συζήτηση η οποία κράτησε περίπου οκτώ μήνες, ολοκληρώσαμε μια νομοθετική επεξεργασία -είναι στο τελευταίο στάδιο- για τη ρύθμιση τριών ακόμη τομέων που αφορούν στη διαφάνεια, στην επιχειρηματικότητα, στην αντιμετώπιση της βίας και όλων των σχετικών καταστάσεων και του ντόπινγκ. 
Οι παρατηρήσεις που περιλαμβάνονται στην τροπολογία είναι προς τη σωστή κατεύθυνση. 'Ολες αυτές οι παρατηρήσεις θα συμπεριληφθούν σ' αυτήν τη νομοθετική ρύθμιση. Γι' αυτό θα παρακαλούσα να τα συζητήσουμε όλα αυτά μέσα σ'αυτό το πλαίσιο, για να μην κάνουμε μια αποσπασματική ρύθμιση.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Η απάντηση πρέπει να ικανοποιεί τον κ. Νάκο.
Εισερχόμαστε στην ψήφιση του ακροτελεύτιου άρθρου.
Ερωτάται το Τμήμα: Γίνεται δεκτό το ακροτελεύτιο άρθρο;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το ακροτελεύτιο άρθρο έγινε δεκτό κατά πλειοψηφία.
Το νομοσχέδιο του Υπουργείου Πολιτισμού "Θέματα Ολυμπιακής Φιλοξενίας, έργων Ολυμπιακής υποδομής και άλλες διατάξεις", έγινε δεκτό κατ' αρχήν και κατ' άρθρον, κατά πλειοψηφία.
Η ψήφισή του στο σύνολο, αναβάλλεται για άλλη συνεδρίαση.
Κύριοι συνάδελφοι, δέχεστε στο σημείο αυτό...
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, για τις τροπολογίες...
ΠΡΟΕΔΡΕΥΩΝ (Κωνσταντίνος Βρεττός): Δεν δέχεται καμία ο κύριος Υπουργός.
ΝΙΚΟΛΑΟΣ ΓΚΑΤΖΗΣ: Περισσότερο θέλω να γραφτεί και στα Πρακτικά, η πολιτική δέσμευση που έχει ο κύριος Υπουργός .
ΠΡΟΕΔΡΕΥΩΝ (Κωνσταντίνος Βρεττός): Το έχει πει.
ΝΙΚΟΛΑΟΣ ΓΚΑΤΖΗΣ: Μιλάμε επομένως για τις δυο αυτές περιπτώσεις και γι αυτούς που εργάζονται στο Εθνικό Αθλητικό Κέντρο και για τους εργαζόμενους του ΣΕΓΑΣ. 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 16.05' λύεται η συνεδρίαση για τη Δευτέρα 24 Σεπτεμβρίου 2001 και ώρα 18.30' με αντικείμενο εργασιών του Τμήματος: Νομοθετική Εργασία, σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 
 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



