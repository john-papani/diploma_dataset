ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΙΑ΄

Τρίτη 17 Απριλίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Σχολείο Δεύτερης Ευκαιρίας Αχαρνών και 51 μέλη της λέσχης ηλικιωμένων Αυλώνας, σελ.
3. Ανακοινώνεται ότι η Βουλευτής κ. Ε. Κούρκουλα υπέβαλε την παραίτησή της από το Βουλευτικό αξίωμα, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων, της τροπολογίας και του συνόλου του σχεδίου νόμου του Υπουργείου Ανάπτυξης: «Τροποποίηση του Προεδρικού Διατάγματος 237/1986 (ΦΕΚ 110Α’) με το οποίο κωδικοποιήθηκε ο ν. 489/1976 «Περί υποχρεωτικής ασφαλίσεως της εξ ατυχημάτων αυτοκινήτων αστικής ευθύνης» και άλλες διατάξεις», σελ.
2. Κατάθεση σχεδίου νόμου:
Οι Υπουργοί Δημόσιας Τάξης, Οικονομίας και Οικονομικών, Εξωτερικών και Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Δημοσίας Τάξεως της Ελληνικής Δημοκρατίας και του Υπουργείου Εσωτερικών της Αλβανικής Δημοκρατίας για τη συνεργασία των Πυροσβεστικών Σωμάτων των δύο χωρών σε θέματα αρμοδιότητάς τους», σελ.

ΟΜΙΛΗΤΕΣ
Επί του σχεδίου νόμου του Υπουργείου Ανάπτυξης:
ΑΝΤΩΝΑΚΟΠΟΥΛΟΣ Π., σελ.
ΑΡΓΥΡΗΣ Ε., σελ.
ΔΑΙΛΑΚΗΣ Σ., σελ.
ΚΑΛΑΝΤΖΑΚΟΥ Σ., σελ.
ΚΑΤΣΙΦΑΡΑΣ Α., σελ.
ΚΟΥΤΣΟΥΚΟΣ Ι., σελ.
ΜΑΓΚΡΙΩΤΗΣ Ι., σελ.
ΜΕΡΕΝΤΙΤΗ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΘΑΝΑΣΙΟΥ Ι., σελ.
ΠΑΝΤΕΛΑΚΗ Ε., σελ.
ΠΙΠΕΡΓΙΑΣ Δ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΤΑΣΟΥΛΑΣ Κ., σελ.
ΦΟΥΣΑΣ Α., σελ.
ΧΑΡΑΚΟΠΟΥΛΟΣ Μ., σελ.
ΧΡΙΣΤΟΔΟΥΛΑΚΗΣ Ν., σελ.

 
      
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΙΑ΄
      Τρίτη, 17 Απριλίου 2007
      Αθήνα, σήμερα στις 17 Απριλίου 2007, ημέρα Τρίτη και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήριος Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Μάξιμο Χαρακόπουλο, Βουλευτή Λαρίσης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στην ανάγκη να προχωρήσουν οι ενέργειες για την ανάπτυξη του αεροδρομίου Δυτικής Πελοποννήσου στην Ανδραβίδα Ηλείας.
2) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η επανασύσταση του Γραφείου Εργασίας Αμαλιάδας Ηλείας.
3) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα στο οποίο ζητείται η χρηματοδότηση των επισκευών του 4ου Δημοτικού Σχολείου Αμαλιάδας Ηλείας.
4) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα στο οποίο ζητείται ο εκσυγχρονισμός και η ανακαίνιση των ιαματικών πηγών Καϊάφα Ηλείας.
5) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα στο οποίο η Ομοσπονδία Εμπορικών Συλλόγων Ηλείας ζητεί να μην επιτραπεί η διοργάνωση Κυριακάτικων αγορών σε δήμους με πληθυσμό άνω των δεκαπέντε χιλιάδων κατοίκων.
6) Οι Βουλευτές Λαρίσης και Α΄ Πειραιώς κ. ΔΗΜΗΤΡΙΟΣ ΤΣΙΟΓΚΑΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Σύλλογος Κτηματιών αναδασωτέας γης πεδιάδας Μόρνου Φωκίδας, καταγγέλλει παράνομες αμμοληψίες από τον ποταμό Μόρνο.
7) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Αθλητικός Οργανισμός Δήμου Τυρνάβου Λάρισας ζητεί την οικονομική ενίσχυση των δραστηριοτήτων του.
8) Ο Ε΄ Αντιπρόεδρος της Βουλής και οι Βουλευτές Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής Λαρίσης κ. ΔΗΜΗΤΡΙΟΣ ΤΣΙΟΓΚΑΣ, κατέθεσαν αναφορά με την οποία το Εργατοϋπαλληλικό Κέντρο Ζακύνθου καταγγέλλει εργατικό ατύχημα στο Σύνδεσμό ύδρευσης Δήμων και Κοινοτήτων Ζακύνθου.
9) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Πανελλήνια Ομοσπονδία Σωματείων Εργοληπτών Ηλεκτρολόγων ζητεί νομοθετική ρύθμιση για να μη μειωθούν οι συντάξεις των μελών της και να μην αυξηθούν οι ασφαλιστικές τους εισφορές.
10) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Ν. Ιωνίας Μαγνησίας ζητεί να επιλυθεί το θέμα της αναγνώρισης των τέκνων των αλλοδαπών οικονομικών μεταναστών που γεννιούνται στην Ελλάδα.
11) Οι Βουλευτές Β΄Αθηνών, Λασιθίου και Β΄Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ  αντίστοιχα κατέθεσαν αναφορά με την οποία το Ίδρυμα Προστασίας απροσάρμοστων παιδιών «Η ΘΕΟΤΟΚΟΣ» ζητεί οικονομική ενίσχυση για τη συνέχιση της λειτουργίας του.
12) Ο Βουλευτής Ημαθίας κ. ΜΙΧΑΛΗΣ ΧΡΥΣΟΧΟΪΔΗΣ κατέθεσε αναφορά με την οποία οι Οικοδόμοι Νάουσας και περιφέρειας ζητούν την κατάργηση του άρθρου 26 του ν. 2520/97.
13) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Κωνσταντίνος Μπέλλης διαμαρτύρεται για το χαρακτηρισμό ακινήτου του ως ακατάλληλου για τη στέγαση δημόσιας υπηρεσίας.
14) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Επιμελητήριο Ρεθύμνης ζητεί τη δημιουργία τμήματος τουριστικών σπουδών στη Σχολή Κοινωνικών Επιστημών του Πανεπιστημίου Κρήτης.
15) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμος Συβριτού Ρεθύμνης ζητεί τη χρηματοδότηση της ολοκλήρωσης των έργων υποδομής του νέου οικισμού Παντάνασσας.
16) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ  κατέθεσε αναφορά με την οποία ο Νομάρχης Εύβοιας ζητεί τη σύνταξη ειδικού χωροταξικού πλαισίου για τις ανανεώσιμες πηγές ενέργειας του Νομού Ευβοίας. 
17) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ανέγερση νέου κτιρίου για τη στέγαση του Δημοτικού Σχολείου Κροκίου του Δήμου Αλμυρού Μαγνησίας.
18) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Πανελλήνιο Σωματείο Εργαζομένων στα Ελληνικά Πετρέλαια διαμαρτύρεται για τις υπάρχουσες ελλείψεις στα συστήματα υγιεινής και ασφάλειας των Βιομηχανικών εγκαταστάσεων της «Α.Ε. ΕΛΛΗΝΙΚΑ ΠΕΤΡΕΛΑΙΑ».
19) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι κύριοι Εμμανουήλ  Σταυρουλάκης και Αθανάσιος Τσιώκος ζητούν τη δημιουργία ενιαίου φορέα οδικής ασφάλειας.
20) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ κατέθεσε αναφορά με την οποία το Τμήμα Μεθοδολογίας, Ιστορίας και Θεωρίας της Επιστήμης του Πανεπιστημίου Αθηνών ζητεί την αναγνώριση των επαγγελματικών δικαιωμάτων των αποφοίτων του Τμήματος.
21) Ο Βουλευτής B΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Μοσχάτου Αττικής ζητεί να του παραχωρηθεί η παραλιακή ζώνη του Μοσχάτου .
22) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Μορφωτικός και Πολιτιστικός Σύλλογος Ροδίτη Κοζάνης ζητεί οικονομική ενίσχυση.
23) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Επιμελητήριο Ηρακλείου Κρήτης ζητεί να λειτουργήσει το Μουσείο του Ηρακλείου από την αρχή της τουριστικής περιόδου.
24) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η καταβολή δεδουλευμένων εφημεριών στους γιατρούς του Νοσοκομείου Πύργου Ηλείας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     Στην με αριθμό πρωτ. 3909/5.2.07 ερώτηση των Βουλευτών κυρίων Εμμανουήλ Σκουλάκη και Νικολάου Χριστοδουλάκη δόθηκε με το υπ’ αριθμ. 16501/2.3.07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 3909/5-2-2007 ερώτηση που κατατέθηκε στη Βουλή από τους Βουλευτές κ.κ. Μ. Σκουλάκη και Ν. Χριστοδουλάκη αναφορικά με πρoβλήματα από τη λειτουργία του Βιολογικού Καθαρισμού Χανίων, σας γνωρίζουμε τα ακόλουθα:
      Προκειμένου να διασφαλισθεί η καλή λειτουργία και απόδοση των εγκαταστάσεων, στην Άδεια Διάθεσης Αστικών Λυμάτων του Βιολογικού Καθαρισμού με την αρ. 3428/27-12-06 απόφαση Νομάρχη Χανίων, αναφέρονται οι παρακάτω όροι:
      Η ΔΕΥΑΧ ως υπεύθυνος φορέας για τη λειτουργία του Βιολογικού Καθαρισμού έχει την υποχρέωση να φροντίζει για την καλή λειτουργία των εγκαταστάσεων και τη συντήρηση του υποθαλάσσιου αγωγού, έτσι ώστε να εξασφαλίζεται η ελεύθερη και ανεμπόδιστη ροή των επεξεργασμένων αστικών λυμάτων και να μην δημιουργούνται υγειονομικά και περιβαλλοντικά πρoβλήματα.
      Επίσης υποχρεούται να λαμβάνει όλα τα μέτρα για την αντιμετώπιση των οσμών που προκύπτουν από τη λειτουργία των εγκαταστάσεων. Σε περίπτωση που εντοπίζονται οσμές παρατεταμένης χρονικής διάρκειας η ΔΕΥΑΧ οφείλει να τις αντιμετωπίζει συνεργαζόμενη με πιστοποιημένους φορείς ή επιχειρήσεις.
      Η Δ/νση Δημόσιας Υγείας σε συνεργασία με τις συναρμόδιες υπηρεσίες μπορεί να επιβάλλει τη λήψη συμπληρωματικών μέτρων σύμφωνα με τις ισχύουσες διατάξεις,
έχοντας υπόψη τους όρους της παρούσας απόφασης και τις ειδικές απαιτήσεις για την ανάπτυξη της περιοχής και την προστασία της Δημόσιας Υγείας και του Περιβάλλοντος.
      Η Δ/νση Υγείας Χανίων κατά τη διάρκεια των ελέγχων που έχει πραγματοποιήσει στο χώρο των εγκαταστάσεων δεν έχει διαπιστώσει την ανάπτυξη έντονων δυσοσμιών και μέχρι σήμερα εκτός από αναφορά των κατοίκων, η οποία έχει διαβιβαστεί στη Δ/νση Υγείας Χανίων, δεν έχουν κατατεθεί ανάλογα προφορικά ή γραπτά παράπονα' για την ύπαρξη δυσοσμιών από τη λειτουργία του Βιολογικού Καθαρισμού του Δήμου Χανίων. 
      Με βάση τα παραπάνω το φαινόμενο των δυσοσμιών αναπτύσσεται περιστασιακά σε συνδυασμό με την ποσότητα των λυμάτων που εισέρχονται στην εγκατάσταση σε περιόδους πλήρους φόρτισης αυτής και τις τοπικές καιρικές συνθήκες που πιθανά επιτρέπουν την διάχυση αυτών στην περιοχή των κατοίκων του οικισμού ΚΟΥΜΠΕΛΗ.
      Ο Υφυπουργός
      Α. ΓΙΑΝΝΟΠΟΥΛΟΣ»
     2.Στην με αριθμό ερώτηση 4764/26.2.07 ερώτηση του Βουλευτή κ. Δημητρίου Λιντζέρη δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε./298/13.3.07 έγγραφο από τον Yπουργό Πολιτισμού η ακόλουθη απάντηση: 
     «Σε απάντηση της με αριθμ. πρωτοκόλλου 4764/26.02.07 ερώτησης του Βουλευτή κ. Δημήτρη Λιντζέρη, σας πληροφορούμε ότι:
      Ο χώρος της ναυμαχίας της Σαλαμίνας έχει χαρακτηρισθεί ως αρχαιολογικός ιστορικός τόπος με την υπ' αριθμ. ΥΠ.ΠΟ./ΑΡΧ/Α1/Φ02/16973/665/26.3.82 ΥΑ, ΦΕΚ 305/Β/26.5.82, ενώ στην περιοχή έχουν θεσμοθετηθεί και Ζώνες Α' και Β' προστασίας (ΦΕΚ 1459/Β/26.10.01).
      Ο Τύμβος των Σαλαμινομάχων βρίσκεται μέσα στη Ζώνη Α', όπου απαγορεύεται παντελώς η δόμηση, ενώ οποιαδήποτε κατασκευή κτισμάτων ή προσθήκη σε υπάρχοντα κτίρια μπορεί να πραγματοποιηθεί μόνο με ειδικά αιτιολογημένη απόφαση του Υπουργού Πολιτισμού, σύμφωνα με το άρθρο 13, παρ. 2 του Ν. 3028/2002.
      Ο χώρος του Τύμβου είναι ιδιοκτησία, από το 1971, της εταιρείας «ΑΡΚΑΔΙΑ Α.Ε.» των Αφών Διαμαντή. Ήδη από το 1993 (ΥΠ.ΠΟ./ΑΠΑΛΛ/Φ161/46084/337/14.9.93 ΥΑ) είχε εγκριθεί από το Κεντρικό Αρχαιολογικό Συμβούλιο η αναγκαστική απαλλοτρίωση του χώρου γι' αρχαιολογικούς σκοπούς, η οποία θα πραγματοποιούνταν από τον ΟΛΠ και η οποία δε συντελέστηκε λόγω του υψηλού κόστους της απαλλοτρίωσης. Με τα υπ' αριθμ. 17805/973/9.7.1998 και 26/7.1.02 έγγραφά του ο ΟΛΠ ενημέρωσε ότι δε μπορούσε να καλύψει τις δαπάνες της απαλλοτρίωσης, καθώς το συνολικό ύψος της ανερχόταν σε 1 δις., σύμφωνα με την οριστική τιμή μονάδος, 50.000 δρχ/τμ, που καθόρισε το Εφετείο Πειραιώς μετά από προσφυγή της εταιρείας «ΑΡΚΑΔΙΑ Α.Ε.» και του ΟΛΠ.
      Στη συνέχεια το ΚΑΣ στην υπ' αριθμ. 18/15.5.01 Συνεδρία του γνωμοδότησε υπέρ της επανακήρυξης αναγκαστικής απαλλοτρίωσης, η οποία, επίσης, δεν προχώρησε για τον ίδιο λόγο.
      Εντούτοις, με την υπ' αριθμ. ΥΠ.ΠΟ./ΔΑΑΜ/420/20798/8.3.04 ΥΑ, εγκρίθηκε πρόταση της Διεύθυνσης Αναστήλωσης Αρχαίων Μνημείων για τη διαμόρφωση του Τύμβου, σύμφωνα με την οποία προτείνεται σε πρώτη φάση η οριοθέτηση και η διαμόρφωση του χώρου με ήπια μέσα. Η πρόταση, όμως, αυτή δεν ήταν δυνατόν να υλοποιηθεί εάν ο χώρος δεν περιήρχετο στο Ελληνικό Δημόσιο.
       Για το λόγο αυτό, το θέμα της απαλλοτρίωσης του χώρου εξετάστηκε στην υπ' αριθμ. 37/24.10.2006 Συνεδρία του Κεντρικού Αρχαιολογικού Συμβουλίου το οποίο ενέκρινε την αναγκαστική απαλλοτρίωση ή απευθείας εξαγορά, σύμφωνα με το άρθρο 18 του Ν. 3028/2002 «Για την προστασία των Αρχαιοτήτων και της Πολιτιστικής Κληρονομιάς», της περιοχής φερομένης ιδιοκτησίας της ναυπηγικής εταιρείας «ΑΡΚΑΔΙΑ Α.Ε.» Α. Διαμαντή, στην Κυνόσουρα Δήμου Αμπελακίων νήσου Σαλαμίνας, συνολικής έκτασης 19.013 τ.μ.
      Στην συνέχεια με το ΥΠ.ΠΟ./ΓΔΑΠΚ/ΑΡΧ/Α1/Φ26/94502/4325/1.11.2006 έγγραφο του Γενικού Γραμματέα του ΥΠ.ΠΟ. ενημερώθηκε το Υπουργείο Εμπορικής Ναυτιλίας και παράλληλα ζητήθηκε η έναρξη διαδικασιών, προκειμένου να αποχαρακτηριστεί η εν λόγω έκταση από τη Χερσαία Ζώνη του Λιμένα Πειραιά που θεσμοθετήθηκε με το 378/1962, ΦΕΚ 93/Α/23.6.62 Β. Διάταγμα και την Γ.12001 ΦΕΚ 194/Β/15.4.68 Υπουργική Απόφαση.
      Κατόπιν αυτού, το Υπουργείο Εμπορικής Ναυτιλίας διαβίβασε το θέμα του αποχαρακτηρισμού στον ΟΛΠ, με το 8116.1/Φ/1/01/06/13.12.2006 έγγραφό του.
      Παράλληλα, διαβιβάστηκε ο φάκελος της υπόθεσης απαλλοτρίωσης του Τύμβου των Σαλαμινομάχων στη Διεύθυνση Απαλλοτριώσεων και Ακίνητης Περιουσίας με το ΥΠ.ΠΟ./ΓΔΑΠΚ/ΑΡΧ/Α1/Φ26/93573/4300/Ι27.10.2006 έγγραφο της Γενικής Διεύθυνσης Αρχαιοτήτων και Πολιτιστικής Κληρονομιάς, προκειμένου να προχωρήσει η διαδικασία απαλλοτρίωσης του ακινήτου.
      Επιπλέον, η ανάδειξη του Τύμβου των Σαλαμινομάχων περιλαμβάνεται στο άμεσο πρόγραμμα του Υπουργείου Πολιτισμού και το ΚΑΣ έχει ήδη γνωμοδοτήσει, στην υπ' αριθμ. 34/4.10.2006 Συνεδρία του, υπέρ της εκπόνησης μελέτης ανάδειξης του αρχαιολογικού χώρου, η υποβολή της οποίας αναμένεται για να κινηθεί η κατά νόμον διαδικασία.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
     3. Στην με αριθμό 4924/28.2.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./306/16.3.07 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 4924/28.02.07 ερώτησης του Βουλευτή κ. Φώτη Κουβέλη, σας πληροφορούμε ότι:
      Το Υπουργείο Πολιτισμού αντιμετωπίζει, εδώ και πολλά χρόνια, το πρόβλημα της διασποράς των Κεντρικών Υπηρεσιών του σε πολυάριθμα κτήρια των Αθηνών. Αυτή η κατανομή των υπηρεσιών σε διαφορετικά κτήρια έχει οδηγήσει στη μη ορθολογική διαχείριση τόσο του ανθρώπινου δυναμικού όσο και του υλικού.
      Η μεταστέγαση σε ένα νέο κτήριο θα αποτελέσει μια σωστή λύση στην προσπάθεια εξοικονόμησης πόρων, αφού τα ετήσια μισθώματα των κτηρίων, που το Υπουργείο Πολιτισμού χρησιμοποιεί, αποτελούν ένα αγκάθι στον προϋπολογισμό του Υπουργείου.
      Στους υπαλλήλους του Υπουργείου Πολιτισμού, σήμερα, αναλογούν ελάχιστα τετραγωνικά μέτρα εργασιακού χώρου. Αυτό μεταφράζεται σε αντίξοες συνθήκες εργασίας (έλλειψη υγιεινής) και έλλειψη παραγωγικότητας, καθώς επίσης και απώλεια εργατοωρών αφού οι υπάλληλοι μετακινούνται από γραφείο σε γραφείο και από κτήριο σε κτήριο, προκειμένου να φέρουν εις πέρας τις υποθέσεις. Όλοι γνωρίζουμε πόσο δύσκολη είναι η μετακίνηση στο κέντρο της πόλης, το οποίο επιβαρύνεται περαιτέρω με την παρουσία όλων των δημοσίων υπηρεσιών σ' αυτό.
      Η σύγχρονη αντίληψη περί της διαμόρφωσης εργασιακού περιβάλλοντος απαιτεί τη μεταφορά του Υπουργείου σ' ένα κτήριο ευάερο, ευήλιο, που θα διαθέτει άνετους χώρους τόσο για τους ίδιους τους υπαλλήλους, όσο και για το κοινό, που καθημερινά έρχεται σ' επαφή με τις υπηρεσίες του Υπουργείου, καθώς επίσης και πολλές θέσεις στάθμευσης, που θα διευκολύνουν τους εργαζόμενους, σε αντίθεση με ό,τι συμβαίνει σήμερα.
      Το επιχείρημα, που θέτουν οι πολέμιοι της μεταστέγασης, περί δυσκολιών, που θα προκύψουν όσον αφορά στην επικοινωνία των κεντρικών υπηρεσιών του ΥΠ.ΠΟ. με τις περιφερειακές υπηρεσίες, αλλά και με τα καλλιτεχνικά δρώμενα, προφανώς και δεν υφίσταται δεδομένου ότι έχει προβλεφθεί ο πλήρης ηλεκτρομηχανολογικός και ηλεκτρονικός εξοπλισμός του χώρου, ώστε οι επικοινωνίες να γίνονται ανεμπόδιστα. Παράλληλα θα καταβληθεί κάθε προσπάθεια, ώστε η πρόσβαση στο νέο κτήριο να γίνεται απρόσκοπτα, με συγκοινωνιακά μέσα.
      Έχουν εκπονηθεί μελέτες τέτοιες που ως αποτέλεσμα θα έχουν την ανακαίνιση και ποιοτική αναβάθμιση του πρώην βιομηχανικού συγκροτήματος. Θα εξασφαλιστούν οι ιδανικές συνθήκες εργασίας σ' ένα ευχάριστο και άνετο περιβάλλον, το οποίο θα πληροί τον κτιριοδομικό κανονισμό και τους κανόνες υγιεινής και ασφαλείας. Το πρώην βιομηχανικό συγκρότημα θα μεταμορφωθεί σ' ένα άνετο και υπερσύγχρονο κτήριο, το οποίο θα μπορεί να υποστηρίζει τις λειτουργίες ενός παραγωγικού Υπουργείου.
      Η μεταφορά του Υπουργείου από το υπερκορεσμένο κέντρο της πόλης των Αθηνών στις πρώην «Καπναποθήκες Κεράνη» θα αποτελέσει ισχυρό κίνητρο ανάπτυξης για μία περιοχή, που θεωρείται υποβαθμισμένη. Άλλωστε, αυτό είναι και το νόημα της ενδοαστικής αποκέντρωσης.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      4. Στην με αριθμό 3079/15-1-2007 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 13429/6-3-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή των Ελλήνων ο Βουλευτής κ. Στέλιος Ε. Mατζαπετάκης, σε ό,τι αφορά στα θέματα αρμοδιότητάς μας, σας γνωρίζουμε τα εξής:
      Η χορήγηση άδειας εγκατάστασης και λειτουργίας κέντρων διασκέδασης, άνω των 200 ατόμων, δίνεται από τον οικείο δήμο ή κοινότητα μετά από γνωμοδότηση του Συμβουλίου ελέγχου Κινηματογράφων - Θεάτρων -Κέντρων Διασκέδασης που προβλέπεται στο άρθρο 2 του Α.Ν. 445/1937, όπως τροποποιήθηκε και ισχύει.
      Προϋπόθεση για την χορήγηση της εν λόγω άδειας στους νομούς Αττικής, πλην των νησιωτικών περιοχών και Θεσσαλονίκης, καθώς και σε πρωτεύουσα νομού ή πόλη με πληθυσμό άνω των 10.000 κατοίκων είναι η εξασφάλιση, από τον ενδιαφερόμενο, ιδιόκτητου ή μισθωμένου χώρου στάθμευσης για την εξυπηρέτηση των πελατών του καταστήματος σε αναλογία μία θέση στάθμευσης για έξι καθίσματα, όπως ορίζεται στα άρθρα 1 και 2 του πδ 257/2001 (ΦΕΚ τ.Α΄184).
      Κέντρα διασκέδασης που εμπίπτουν στο πεδίο εφαρμογής της προαναφερθείσας διάταξης οφείλουν από την 1.1.2007 να έχουν εξασφαλίσει θέσεις στάθμευσης, διαφορετικά η άδεια ανακαλείται.
      Ο έλεγχος στα καταστήματα αυτά ασκείται σήμερα από την Ελληνική Αστυνομία και ο Δήμος υποχρεούται να προβεί στις προβλεπόμενες διοικητικές κυρώσεις (προσωρινή ανάκληση ή αφαίρεση της άδειας κατά περίπτωση) ανάλογα με τη βεβαίωση των παραβάσεων.
      Τα όργανα του Δήμου που είναι αρμόδια να προβούν στις προβλεπόμενες κυρώσεις οφείλουν να ενεργήσουν εντός συγκεκριμένης προθεσμίας και σε περίπτωση που δεν το κάνουν διώκονται τόσο πειθαρχικά όσο και ποινικά (άρθρο 80 ΔΚΚ Ν. 3463/06 ).
      Ο Υφυπουργός
      ΑΘ. ΝΑΚΟΣ»
      5. Στην με αριθμό πρωτ. 4330/14-2-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/6847/9-3-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. ΚΟΥΒΕΛΗΣ, σε ό,τι μας αφορά, σας γνωρίζουμε ότι η λειτουργία των Γραφείων Ιδιωτικών Ερευνών ρυθμίζεται από τις διατάξεις του ν. 2518/1997 «Προϋποθέσεις λειτουργίας ιδιωτικών επιχειρήσεων παροχής υπηρεσιών ασφαλείας. Προσόντα και υποχρεώσεις του προσωπικού αυτών και άλλες διατάξεις», όπως τροποποιήθηκε και συμπληρώθηκε με τις διατάξεις των ν. 2801/2000 και 3206/2003.
      Ειδικότερα, στο άρθρο 11 του ν. 2518/1997, το οποίο προστέθηκε με το άρθρο 2 του ν. 3206/2003 «Γραφεία Ιδιωτικών Ερευνών και άλλες διατάξεις», ορίζεται ότι τα Γραφεία Ιδιωτικών Ερευνών είναι οι ιδιωτικές επιχειρήσεις, οι οποίες παρέχουν, σε τρίτα πρόσωπα, υπηρεσίες συλλογής πληροφοριών για την εξυπηρέτηση νόμιμων ιδιωτικών τους συμφερόντων. Οι υπηρεσίες που παρέχουν τα Γραφεία Ιδιωτικών Ερευνών περιορίζονται, αποκλειστικώς, στα ακόλουθα αντικείμενα:
      α. Αναζήτηση προσώπων που εξαφανίσθηκαν.
      β. Αναζήτηση αντικειμένων ή ζώων που απωλέστηκαν ή εκλάπησαν.
γ. Προστασία δικαιωμάτων ή έννομων συμφερόντων αστικής ή εμπορικής φύσεως.
δ. Συμβολή στην αποκάλυψη εγκλημάτων έως ότου επιληφθεί η αρμόδια διωκτική αρχή.
      Επίσης, από τις ίδιες διατάξεις προβλέπεται ότι τα Γραφεία Ιδιωτικών Ερευνών  υποχρεούνται:
      	α. Να φέρουν στην επωνυμία τους τη φράση «Γραφείο Ιδιωτικών Ερευνών» και στα έγγραφά τους τον αριθμό της άδειας λειτουργίας τους.
      β. Να μη χρησιμοποιούν στην επωνυμία, στα έγγραφα και κατά την άσκηση των δραστηριοτήτων τους τον τίτλο «αστυνομικός» ή «ντετέκτιβ» και γενικά λέξεις ή φράσεις ικανές να παραπλανήσουν το κοινό ότι αντιπροσωπεύουν δημόσια αρχή και ιδιαίτερα αστυνομική.
      γ. Να μην περιλαμβάνουν στη διαφήμιση της επιχείρησής τους στοιχεία ή αναφορές για προηγούμενη υπηρεσία των μελών ή του προσωπικού τους στο δημόσιο τομέα ή σε νομικό πρόσωπο, που εποπτεύεται από το Δημόσιο ή σε φορείς παροχής υπηρεσιών τηλεπικοινωvιών.
      	δ. Να αντλούν τις πληροφορίες από δημόσια συμπεριφορά ή δραστηριότητα προσώπων ή από οποιαδήποτε άλλη νομική πηγή.
      ε. Να μην παραβιάζουν την ιδιωτική ζωή ή άλλα ατομικά ή συλλογικά δικαιώματα τρίτου, καθώς και οποιοδήποτε απόρρητο που προστατεύεται από το νόμο.
      στ. Να τηρούν εχεμύθεια ως προς τα ιδιωτικά απόρρητα που τους εμπιστεύθηκαν ή που πληροφορήθηκαν κατά την άσκηση των δραστηριοτήτων τους.
      ζ. Να μην παρακωλύουν, με οποιονδήποτε τρόπο, το έργο των αρμόδιων διωκτικών αρχών και να αναφέρουν σε αυτές χωρίς χρονοτριβή οτιδήποτε πληροφορούνται για αξιόποινη πράξη που διώκεται αυτεπαγγέλτως.
      η. Να μην αναλαμβάνουν ταυτοχρόνως υποθέσεις προσώπων, τα οποία έχουν αντιτιθέμενα συμφέροντα και να απέχουν από κάθε αθέμιτη συναλλαγή με τα ίδια πρόσωπα.
      θ. Να μην ασκούν δραστηριότητες πέρα από αυτές που προβλέπονται στην παρ. 1, του άρθρου 11 του νόμου αυτού.
      ι. Να γνωστοποιούν, μέσα σε προθεσμία δεκαπέντε ημερών, στο Αρχηγείο της Ελληνικής Αστυνομίας κάθε μεταβολή των προβλεπόμενων προϋποθέσεων για τη χορήγηση της άδειας λειτουργίας.
      Επισημαίνεται δε ότι για τους παραβάτες των σχετικών διατάξεων του εν λόγω νόμου προβλέπονται ποινικές και διοικητικές κυρώσεις.
      Πέραν αυτών, με τις διατάξεις του άρθρου 3 του ν. 3206/2003 προβλέπεται ότι τα Γραφεία Ιδιωτικών Ερευνών που λειτουργούν κατά τη δημοσίευση του νόμου αυτού, καθώς και όσοι εργάζονται ως προσωπικό στις επιχειρήσεις αυτές υποχρεούνται, μέσα σε αποκλειστική προθεσμία έξι μηνών από την έναρξη ισχύος των αποφάσεων που θα εκδοθούν κατ' εξουσιοδότηση των διατάξεων της παρ. 4 του άρθρου 2 και της παρ. 3 του άρθρου 3 του ν. 2518/1997, σε συνδυασμό με τις διατάξεις της παρ. 4 του άρθρου 11 του ίδιου νόμου, να εφοδιασθούν με τις άδειες που προβλέπονται «από τις διατάξεις του άρθρου 11 του ίδιου νόμου.
      Περαιτέρω, με την 5816/8/16-α΄ από 4-10-2004 απόφαση του Υπουργού Δημόσιας Τάξης, καθορίσθηκαν τα δικαιολογητικά που απαιτούνται για την έκδοση αδείας λειτουργίας Γραφείου Ιδιωτικών Ερευνών και αδείας εργασίας του προσωπικού αυτών, καθώς και η διαδικασία έκδοσης και ανάκλησης των αδειών αυτών, θέτοντας παράλληλα, ως ημερομηνία λήξης της ανωτέρω αποκλειστικής προθεσμίας των έξι μηνών, την 15-4-2005. Έως σήμερα στην αρμόδια Διεύθυνση του Αρχηγείου Ελληνικής Αστυνομίας έχουν υποβληθεί 109 αιτήσεις για χορήγηση αδείας λειτουργίας Γραφείου Ιδιωτικών Ερευνών, εκδόθηκαν 89 άδειες, (εκ των οποίων 59 στο νομό Αττικής) και απορρίφθηκαν 10 αιτήσεις, ενώ εξετάζονται σχολαστικά οι υπόλοιπες 10 αιτήσεις.
      Επισημαίνεται ότι η διαδικασία και οι προϋποθέσεις έκδοσης αδείας λειτουργίας των Γραφείων Ιδιωτικών Ερευνών, καθώς και οι υποχρεώσεις λειτουργίας αυτών, όπως προαναφέρθηκε, ρυθμίζονται με το' άρθρο 11 του ν.2518/1997, (το οποίο προστέθηκε με την παρ. 1, του άρθρου 2, του ν. 3206/2003), ενώ προ της προσθήκης αυτής, τα Γραφεία αυτά λειτουργούσαν με μια απλή έναρξη επιτηδεύματος, χωρίς να χρειάζεται να κατέχουν άδεια λειτουργίας.
      Η Ελληνική Αστυνομία έχει τη συνολική ευθύνη για τα θέματα που ανατίθενται στα Γραφεία Ιδιωτικών Ερευνών και στο προσωπικό αυτών και συνεπώς ασκεί σε αυτά την προβλεπόμενη από τις ισχύουσες διατάξεις επίβλεψη και εποπτεία. Στο πλαίσιο αυτό από τις αρμόδιες Υπηρεσίες μας διενεργούνται έλεγχοι στις εν λόγω επιχειρήσεις και σε όσες περιπτώσεις παρατηρείται ή διαπιστώνεται πλημμελής άσκηση καθηκόντων από το προσωπικό τους, επιβάλλονται οι προβλεπόμενες ποινικές και διοικητικές κυρώσεις.
      Ειδικότερα, κατ' εφαρμογή των άρθρων 7 και 11 του ν. 2518/1997, η Διεύθυνση Δημόσιας Ασφάλειας του Αρχηγείου της Ελληνικής Αστυνομίας, έδωσε εντολή προς τις περιφερειακές αστυνομικές Υπηρεσίες για τον έλεγχο όλων των Γραφείων Ιδιωτικών Ερευνών, καθώς και του προσωπικού που απασχολούν. Ενδεικτικά δε σημειώνεται ότι από τους ελέγχους που διενεργήθηκαν σε όλη τη χώρα βεβαιώθηκαν 14 παραβάσεις σε επιχειρήσεις αυτού του είδους.
      Τέλος, στις αρμόδιες Υπηρεσίες μας δόθηκαν πρόσθετες εντολές και οδηγίες για περαιτέρω δραστηριοποίηση του προσωπικού τους και τη διενέργεια συνεχών και έντονων ελέγχων στα ανωτέρω Γραφεία και το προσωπικό τους, για τη διαπίστωση της τήρησης ή μη των προβλεπόμενων και σε συντρέχουσα περίπτωση την εφαρμογή των προβλεπόμενων ποινικών και διοικητικών κυρώσεων σε βάρος των παραβατών.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      6. Στην με αριθμό 3441/24-1-07 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 2826/16-2-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Σύμφωνα με την παρ. 5 του άρθρου 1 του Ν.2503/97, για την Περιφερειακή Διοίκηση καθορίστηκε σαφώς ότι αντιπλημμυρικά έργα Νομαρχιακού επιπέδου δεν εμπίπτουν στην αρμοδιότητα του ΥΠΕΧΩΔΕ λόγω του μεγέθους και της θέσης των. Για αυτό το λόγο ζητήθηκε με το με αρ. πρ. 1655/2/24-8-2004 έγγραφό μας προς το ΥΠΟΙΟ, οι χρηματοδοτήσεις των έργων αυτών να γίνονται απευθείας προς τις Περιφέρειες, χωρίς μεσολάβηση του ΥΠΕΧΩΔΕ. Η ευθύνη του ΥΠΕΧΩΔΕ σε θέματα αντιπλημμυρικών έργων ορίζεται με το Ν.2937/01, άρθρο 24, παρ. 2 και 3 και περιορίζεται στην εκάστοτε περιοχή δραστηριότητας, κυρίως της ΕΥΔΑΠ Α.Ε.
      2. Η Περιφέρεια Κρήτης θα πρέπει να ενεργήσει απ’ ευθείας προς το ΥΠΟΙΟ και να ζητήσει την ενεργοποίηση της οικείας ΣΑΕΠ, με απαιτούμενη χρηματοδότηση από το Πρόγραμμα Δημοσίων Επενδύσεων.
      3. Για τις αναγκαίες μελέτες ή θα ακολουθηθούν οι ήδη εγκεκριμένες για τους αγωγούς ενίσχυσης του Ταμιευτήρα από τα φράγματα Μύρτου και Καλαμαυκιανού που έχει εκπονήσει το ΥΠΕΧΩΔΕ ή η Περιφέρεια θα αναθέσει μελέτη συντήρησης του όλου έργου από δικές της πιστώσεις. Προφανώς απλές επείγουσες εργασίες συντήρησης μπορούν να μελετηθούν και από τις Περιφερειακές Υπηρεσίες.
      Ο Υφυπουργός
      Θ. ΞΑΝΘΟΠΟΥΛΟΣ»
      7. Στην με αριθμό 3548/25-1-07 ερώτηση του Βουλευτή κ. Θεόδωρο Καράογλου δόθηκε με το υπ’ αριθμ. 2861/16-2-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών μας, σας γνωρίζουμε τα εξής:
      1. Επί παρομοίων θεμάτων του Βιολογικού καθαρισμού της ευρύτερης περιοχής της Θεσσαλονίκης σας έχουμε απαντήσει πρόσφατα επί της 3550/25.1.07 ερώτησής σας.
      2. Εξ όσων γνωρίζουμε δεν προκύπτει από καμία επίσημη σχετική μελέτη ότι η λειτουργία του βιολογικού καθαρισμού δεν έχει αποδώσει αποτελέσματα. Το αντίθετο μάλιστα προκύπτει, σύμφωνα με την τελευταία επίσημη έκθεση του ΕΛ.ΚΕ.Θ.Ε. (Δεκέμβριος 2005). Το ΕΛ.ΚΕ.Θ.Ε. ως γνωστόν διενεργεί την παρακολούθηση της ποιότητας του θαλάσσιου περιβάλλοντος του Θερμαϊκού για περισσότερο από μια δεκαετία, και κατά τη γνώμη μας είναι ο αρμοδιότερος φορέας στον Ελλαδικό χώρο που μπορεί να παρουσιάσει έγκυρα αποτελέσματα για το θέμα αυτό.
      3. Όμως υπάρχουν και κατηγορίες ρυπαντικών φορτίων	που συμβάλλουν στην υποβάθμιση της ποιότητας των νερών του Κόλπου Θεσ/νίκης όπως βιομηχανικά απόβλητα, αποστραγγίσεις των αγροτικών εκμεταλλεύσεων, πετρελαιοειδή και τοξικές ουσίες. Θα πρέπει προοδευτικά να αντιμετωπισθούν κατάλληλα και αυτές οι επιβαρύνσεις οπότε ο βιολογικός καθαρισμός της Θεσσαλονίκης θα εξασφαλίσει την πλήρη βελτίωση της κατάστασης των υδάτων και του οικοσυστήματος του κόλπου.
      4. Το ΥΠΕΧΩΔΕ συνεχίζει την κατασκευή και το σχεδιασμό νέων έργων που αφορούν αφ’ ενός την βελτίωση της λειτουργίας της ΕΕΛΘ και συγκεκριμένα τη βελτίωση της επεξεργασίας της ιλύος και αφετέρου την περαιτέρω επεξεργασία και αξιοποίηση της αφυδατωμένης λυματολάσπης, με τα έργα: «3ος Χωνευτής και συναφή έργα -κύρια έργα νερού χρήσης ΕΕΛΘ», προϋπολογισμού 4.000.000 ευρώ και «Ξήρανση της παραγόμενης αφυδατωμένης ιλύος στην ΕΕΛΘ» προϋπολογισμού 11.200.000 ευρώ.
      5. Επισυνάπτουμε στην παρούσα το με αρ.πρ.115142/2.2.07 σχετικό έγγραφο της Κεντρικής Υπηρεσίας Υδάτων του ΥΠΕΧΩΔΕ, για ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό πρωτ. 3602/26-1-07 ερώτηση του Βουλευτή κ. Απόστολου Κωστόπουλου δόθηκε με το υπ’ αριθμ. 2837/16-2-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Με την με αριθμ.πρ. 1025704/2291/1010/19-3-1999 (ΦΕΚ 230/8.4.99 τ.Δ) ΚΥΑ, κηρύχθηκε η αναγκαστική απαλλοτρίωση για την κατασκευή οδού προσπέλασης προς το φράγμα Αχυρών στο Ν. Αιτ/νίας.
      Η παραπάνω αναγκαστική απαλλοτρίωση δεν συντελέσθηκε εμπρόθεσμα, λόγω παρέλευσης του 18μήνου για την κατάθεση της σχετικής αποζημίωσης και έγινε άρση αυτοδικαίως αυτής (σύμφωνα με το άρθρο 11 παρ.3 του Ν.2882/01) που δημοσιεύθηκε στο ΦΕΚ 191/18.2.05 η σχετική 1004954/570/Δ0010/9.2.05 ΚΥΑ των Υπουργών Οικονομίας και Οικονομικών και ΠΕΧΩΔΕ.
      2. Η απαλλοτρίωση για την κατασκευή οδού προσπέλασης προς το φράγμα Αχυρών θα επανακηρυχθεί μετά την αναμενόμενη ανανέωση - παράταση ισχύος των περιβαλλοντικών όρων του φράγματος Αχυρών.
      3. Σε ότι αφορά τη δημοπράτηση του έργου, έχει υπογραφεί η απόφαση έγκρισης του αποτελέσματος της δημοπρασίας και έχει αποσταλεί ο φάκελος για έλεγχο στο Ελεγκτικό Συνέδριο.
      4. Το συνολικό ύψος των πιστώσεων που έχει εγκριθεί ανέρχεται στα 35.000.000€ και το έργο έχει χρονοδιάγραμμα κατασκευής 48 μήνες από την υπογραφή της σύμβασης.
      Ο Υφυπουργός
      Θ. ΞΑΝΘΟΠΟΥΛΟΣ»
      9. Στην με αριθμό 3933/6.2.07 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. Β-453/28.2.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 3933/6-2-2007 που κατέθεσε στη Βουλή ο Βουλευτής κ. Γιαν. Κουτσούκος, σύμφωνα και με το αριθμ. ΥΠΑ/Δ13/Α/6366/353/20-2-2007 έγγραφο της Υπηρεσίας Πολιτικής Αεροπορίας, θέτουμε υπόψη σας τα εξής:
      Την 6/12/2006 πραγματοποιήθηκε σύσκεψη μεταξύ παραγόντων των ΥΠΑ και ΓΕΑ για την εξέταση της δυνατότητας διάθεσης από το ΓΕΑ χώρου του στρατιωτικού αεροδρομίου Ανδραβίδας, όπου θα χωροθετηθούν οι εγκαταστάσεις της Υπηρεσίας Πολιτικής Αεροπορίας. Στη σύσκεψη αποφασίσθηκε ότι το ΓΕΑ θα διαθέσει χώρο επιφανείας 200 στρεμμάτων περίπου για τον σκοπό αυτό.
      Κατόπιν αυτού:
      Η Υ.Π.Α. θα μελετήσει εκ νέου την χωροθέτηση των εγκαταστάσεων στον νέο χώρο.
      Θα πραγματοποιηθεί η παραχώρηση του χώρου από το ΓΕΑ στην ΥΠΑ προς χρήση. Η Υ.Π.Α. θα προβεί σε ανάλογες ενέργειες προς το ΥΠΕΧΩΔΕ για τροποποίηση των περιβαλλοντικών όρων του έργου βάσει της νέας χωροταξικής διάταξη.
      Σημειώνεται ότι, σύμφωνα και με το 387/Φ.75/14-2-2007 έγγραφο της Διαχειριστικής Αρχής ΕΠ ΣΑΑΣ, το ΑιΔ Ανδραβίδας έχει, ως έργο, ικανοποιητική ωριμότητα για δημοπράτηση και έχει προταθεί από την Αρχή στο ΠΕΠ Δυτικής Ελλάδας για να συμπεριληφθεί στις προγραμματιζόμενες δράσεις τους για την Δ' Προγραμματική Περίοδο. Το ΠΕΠ έχει δεσμεύσει 20 εκ. € στον προϋπολογισμό του για την κατασκευή αεροδρομίου.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      10. Στην με αριθμό 4000/7.2.07 ερώτηση των Βουλευτών κυρίων Αντωνίου Σκυλλάκου και Λιάνας Κανέλλη δόθηκε με το υπ’ αριθμ. 2873/2.3.07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής
      1. Ο Ν.2946/2001 (ΦΕΚ 224 Α) αναφέρεται στη διαχείριση των διαφημιστικών πινακίδων κατά μήκος των οδών εντός και εκτός σχεδίου περιοχών, εκτός του ιστορικού κέντρου της Αθήνας.
      2. Το θεσμικό πλαίσιο το οποίο υφίσταται για τη διαχείριση των διαφημιστικών πινακίδων κατά μήκος των οδών εντός του ιστορικού κέντρου της Αθήνας περιλαμβάνεται στο Ν. 2833/2000 (ΦΕΚ 150 Α) και ευθύνη για την εφαρμογή του έχει το ΥΠΕΧΩΔΕ με την αρωγή της Ενοποίησης Αρχαιολογικών Χώρων Αθήνας (ΕΑΧΑ Α.Ε).
      3. Σύμφωνα με το Ν. 2946/2001 (ΦΕΚ 224 Α) για τις εντός σχεδίου περιοχές των πόλεων η αρμοδιότητα ανήκει στους Οργανισμούς Τοπικής Αυτοδιοίκησης (ΟΤΑ) Α'βαθμού και στις αρμόδιες Τεχνικές Υπηρεσίες για κάθε κατηγορία οδών. Για τις εκτός σχεδίου περιοχές, κατά μήκος των Εθνικών και Επαρχιακών οδών καθώς και του σιδηροδρομικού δικτύου η αρμοδιότητα ανήκει στις Περιφέρειες και στις Νομαρχιακές Αυτοδιοικήσεις, πλην της Νέας Εθνικής οδού Πάτρα-Αθήνα-Θεσσαλονίκη και ΚόρινθοςΤρίπολη που ανήκουν στο ΥΠΕΧΩΔΕ.
      Με την υλοποίηση του προγράμματος ελέγχου και καθαίρεσης των αυθαίρετων πινακίδων από το 2004 (προ των Ολυμπιακών Αγώνων) μέχρι σήμερα έχουν καθαιρεθεί περισσότερες από 8.000 διαφημιστικές πινακίδες κυρίως στην ευρύτερη περιοχή της Πρωτεύουσας και συνεχίζονται οι αποξυλώσεις στα πλαίσια των δυνατοτήτων των αρμόδιων Υπηρεσιών.
      5. Τέλος σε επεξεργασία βρίσκεται και προωθείται τροποποίηση του θεσμικού πλαισίου, με στόχο την οριοθέτηση της υπαίθριας διαφήμισης και τον έλεγχο της υπερβολικής χρήσης διαφημιστικών πλαισίων.
      Ο Υφυπουργός
      ΑΘΑΝΑΣΙΟΣ ΞΑΝΘΟΠΟΥΛΟΣ»
    11. Στην με αριθμό πρωτ. 3938/6.2.07 ερώτηση της Βουλευτού κ. Ασημίνας Ξηεροτύρη-Αικατερινάρη δόθηκε με το υπ’ αριθμ. 1006/2.3.06 έγγραφο από τον Υπουργό Μακεδονίας-Θράκης η ακόλουθη απάντηση:
      «Απαντώντας στην με αριθμό 3938/6-2-2007 ερώτηση, που κατέθεσε στη Βουλή η Βουλευτής κ. Ασημίνα Ξηροτύρη - Αικατερινάρη, και αφορά στην επέκταση του δικτύου της Ε.Υ.Α.Θ  Α.Ε. στη Νικόπολη, σας γνωρίζουμε τα εξής:
      Η Ε.Υ.Α.Θ Α.Ε., μετά την 126/30-6-2006 απόφαση του Διοικητικού Συμβουλίου της, προχώρησε στην εκπόνηση μελετών για έργα που αφορούν στην Υδροδότηση των περιοχών Νικόπολης και Ανθοκήπων και στην τροφοδότηση της δεξαμενής της Κοινότητας Ν. Ευκαρπίας. Στη συνέχεια, στις 14-2-2007 η Εταιρεία προέβη, με την 79/14-2-2007 απόφαση του Διοικητικού Συμβουλίου της, στην έγκριση τροποποιημένης μελέτης και τευχών δημοπράτησης του έργου "αι αποστολής της για δημοπράτηση του έργου στην Ε.Υ.Α.Θ Παγίων.
      Τέλος, επισημαίνεται ότι ο προϋπολογισμός του έργου, το οποίο χρηματοδοτείται από την Ε.Υ.Α.Θ Παγίων (ΣΑΕ:2005 ΣΕ 27600006), ανέρχεται στο ποσό των 3.132.080 ευρώ.
      Ο Υπουργός
      ΓΕΩΡΓΙΟΣ ΚΑΛΑΝΤΖΗΣ»
      12. Στις με αριθμό 3791/31.1.2007, 3792/31.1.2007, 3850/12.2.2007, 4097/8.2.2007, 4100/8.2.2007, 4171/9.2.2007, 4217/12.2.2007 και  4226/13-2-07 ερωτήσεις των Βουλευτών κυρίων Βασίλειο Κεγκέρογλου, Εμμανουήλ Στρατάκη, Μάνο Φραγκιαδουλάκη, Ιωάννη Σκουλά, Στυλιανό Ματζαπετάκη, Κωνσταντίνο Βρεττό, Κωνσταντίνο Μπαντουβά και Αναστάσιο Χωρέμη δόθηκε με το υπ’ αριθμ. 14933/28-2-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αρ. 3791/31-1-2007, 3792/31-1-2007, 385012-2-2007, 4097/8-2-2007, 410018-2-2007,4171/9-2-2007 4217/12-2-2007 και 4226/13-2-2007 ερωτήσεις που κατατέθηκαν στη Βουλή από τους Βουλευτές κ.κ. Β. Κεγκέρογλου, Μ. Στρατάκη, Μ. Φραγκιαδουλάκη, Γ. Σκουλά, Σ. Ματζαπετάκη, Ν. Βρεττό, Κ. Μπαντουβά και Αν. Χωρέμη, σχετικά με τα ευαίσθητα θέματα των καρκινοπαθών, σας πληροφορούμε τα εξής:
     Η Ελλάδα είναι μια από τις ελάχιστες χώρες της Ευρωπαϊκής Ένωσης που αποζημιώνουν «παρηγορητικές θεραπείες», δηλαδή τη χρήση φαρμάκων εκτός εγκεκριμένων ενδείξεων.
     Το 2006 ο Εθνικός Οργανισμός Φαρμάκων ενέκρινε περισσότερες από 120 παρηγορητικές θεραπείες ασθενών, κατόπιν αξιολόγησης βιβλιογραφικών στοιχείων τα οποία κρίθηκαν επαρκή. Η πλειονότητα των περιπτώσεων αυτών, αφορά σε καρκινοπαθείς.
     Επίσης, τον Σεπτέμβριο του 2006, ο ΕΟΦ, επικαιροποίησε τις ενδείξεις ογκολογικών φαρμάκων, προκειμένου να αποζημιώνονται από τα ασφαλιστικά ταμεία και να μην ταλαιπωρούνται οι ασθενείς με γραφειοκρατικές διαδικασίες.
     Μόνο το 2006 αντιμετωπίστηκαν περισσότερες από 3.000 ατομικές παραγγελίες φαρμάκων που δεν είχαν άδεια κυκλοφορίας, καθώς και πλήθος αντίστοιχων νοσοκομειακών παραγγελιών.
     Στόχος του Υπουργείου Υγείας και Κοινωνικής Αλληλεγγύης είναι η άμεση πρόσβαση του πολίτη σε κάθε διαθέσιμη φαρμακευτική αγωγή, υπό την προϋπόθεση ότι η αποτελεσματικότητα και η ασφαλής χρήση της θεραπείας είναι επιστημονικά τεκμηριωμένες.
     Διασφαλίζουμε την έγκαιρη χορήγηση υψηλής ποιότητας φαρμακευτικής περίθαλψης για τους πολίτες, μακριά από τυχόν σκοπιμότητες και συμφέροντα, τα οποία θέτουν σε κίνδυνο τη Δημόσια Υγεία.
     Ο Υφυπουργός
     Α. ΓΙΑΝΝΟΠΟΥΛΟΣ»
      13. Στις με αριθμό πρωτ. 3812/1.2.2007, 3926/6.2.2007, 3962/6.2.2007 και 4621/22-2-07 ερωτήσεις των Βουλευτών κυρίων Παρασκευής Χριστοφιλοπούλου, Αθανασίου Λεβέντη, Βασίλειου Οικονόμου, Θεόδωρου Κατσίκη, Θεόδωρου Πάγκαλου και  Κωνσταντίνου Βρεττού δόθηκε με το υπ’ αριθμ. 14898/28-2-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αρ. 3812/1-2-2007, 3926/6-2-2007, 3962/6-2-2007 και 4621/22-2-2007 ερωτήσεις και 1483/6-2-2007, 1595/14-2-07 αναφορές που κατατέθηκαν στη Βουλή από τους Βουλευτές κ.κ. Ε. Χριστοφιλοπούλου, Θ. Λεβέντη, Β. Οικονόμου, Θ. Κατσίκη, Θ. Πάγκαλο και Ν. Βρεττό, αναφορικά με τη λειτουργία του Κέντρου Υγείας Νέας Μάκρης, σας διαβιβάζoυμε πίνακα με το ιατρικό και νοσηλευτικό προσωπικό που υπηρετεί στο Κέντρο Υγείας και σας ενημερώνουμε ότι υπάρχουν δύο προκηρύξεις σε εξέλιξη, για τις οποίες θα ζητηθεί η επιτάχυνση των διαδικασιών από τα Συμβoύλια Επιλογής Επιμελητών, για Επιμελητή Α΄ Παιδιατρικής και για Επιμελητή Α΄ ή Β΄ Γενικής Ιατρικής ή Παθολογίας, καθώς επίσης και αίτημα για πρόσληψη επικουρικού ιατρού με ειδικότητα στην Παθολογία, για τις ανάγκες του Κέντρου Υγείας Ν. Μάκρης.
     Ο Υφυπουργός
     Α. ΓΙΑΝΝΟΠΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

      
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
    ΝΟΜΟΘΕΤΙΚΗΣ ΕΡΓΑΣΙΑΣ
    Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
    Υπουργείου Ανάπτυξης.
    Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Τροποποίηση του π.δ. 237/1986 (ΦΕΚ 110 Α΄) με το οποίο κωδικοποιήθηκε ο ν. 489/1976  «Περί υποχρεωτικής ασφαλίσεως της εξ ατυχημάτων αυτοκινήτων αστικής ευθύνης» (ΦΕΚ 331 Α΄) και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
    Το νομοσχέδιο θα συζητηθεί κατά τη σημερινή  συνεδρίαση.
    Υπουργείου Οικονομίας και Οικονομικών.
    Μόνη συζήτηση επί της αρχής, των άρθρων και του συνόλου του σχεδίου νόμου: «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένη αγορά και άλλες διατάξεις».
    Ερωτάται το Σώμα: Γίνεται δεκτό το νομοσχέδιο;
    ΜΕΡΙΚΟΙ ΒΟΥΛΕΥΤΕΣ: Κρατείται.
    ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
    Υπουργείου Δικαιοσύνης.
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση και εφαρμογή της Σύμβασης ποινικού δικαίου για τη διαφθορά και του Πρόσθετου σ’ αυτήν Πρωτοκόλλου».
    Ερωτάται το Σώμα: Γίνεται δεκτό το νομοσχέδιο;
    ΜΕΡΙΚΟΙ ΒΟΥΛΕΥΤΕΣ: Κρατείται.
    ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
    Υπουργείου Εθνικής Άμυνας.
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
    Ερωτάται το Σώμα: Γίνεται δεκτό το νομοσχέδιο;
    ΜΕΡΙΚΟΙ ΒΟΥΛΕΥΤΕΣ: Κρατείται.
    ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Κυρίες και κύριοι συνάδελφοι, εισερχόμαστε στη συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Τροποποίηση του π.δ.237/1986 (ΦΕΚ 331 Α΄) με το οποίο κωδικοποιήθηκε ο ν. 489/1976 «Περί υποχρεωτικής ασφαλίσεως της εξ ατυχημάτων αυτοκινήτων αστικής ευθύνης» (ΦΕΚ 331 Α΄) και άλλες διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μία συνεδρίαση ενιαία όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους μαζί με την υπ’ αρίθμ.1010/65 υπουργική τροπολογία.
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών: τέσσερις ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες  για τις αγορεύσεις των Υπουργών και των Κοινοβουλευτικών Εκπροσώπων.
      Η εγγραφή των Βουλευτών στο κατάλογο των ομιλητών θα είναι ελεύθερη και θα γίνει σύμφωνα με το άρθρο  96 του Κανονισμού της Βουλής, δηλαδή από την έναρξη της συζήτησης ως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται οι διατάξεις των άρθρων 97 και 64 του Κανονισμού της Βουλής.
      Ο κύριος Υπουργός έχει το λόγο να κάνει κάποιες παρατηρήσεις και μερικές βελτιώσεις.
      Ορίστε, κύριε Υπουργέ.
      ΙΩΑΝΝΗΣ  ΠΑΠΑΘΑΝΑΣΙΟΥ (Υφυπουργός Ανάπτυξης):   Καταθέτω, για συντομία του χρόνου, ορισμένες αλλαγές. 
      ΠΡΟΕΔΡΕΥΩΝ ( Σωτήρης Χατζηγάκης):  Παρακαλώ, κύριε Υπουργέ, να διανεμηθούν στους κυρίους συναδέλφους.
      ΙΩΑΝΝΗΣ  ΠΑΠΑΘΑΝΑΣΙΟΥ (Υφυπουργός Ανάπτυξης):   Ναι, κύριε Πρόεδρε. 
      (Στο σημείο αυτό ο Υφυπουργός  Ανάπτυξης κ. Ιωάννης Παπαθανασίου καταθέτει για τα Πρακτικά της Βουλής τις προαναφερθείσες αλλαγές, οι οποίες έχουν ως εξής:
      (Να φωτογραφηθούν  οι σελίδες8,9,10,11,11α)
      
      ΠΡΟΕΔΡΕΥΩΝ ( Σωτήρης Χατζηγάκης): Κυρίες και κύριοι συνάδελφοι, κατά τη σημερινή συζήτηση του   σχεδίου νόμου  του Υπουργείου Ανάπτυξης Κοινοβουλευτικός Εκπρόσωπος της Νέας  Δημοκρατίας ορίζεται ο Βουλευτής κ. Κωνσταντίνος Τασούλας με απόφαση του Γενικού Γραμματέα της Κοινοβουλευτικής Ομάδας της Νέας  Δημοκρατίας κ. Αποστόλου Σταύρου.
      Επίσης, με απόφαση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου Κοινοβουλευτική Εκπρόσωπος του Συνασπισμού ορίζεται η κ. Ασημίνα Ξηροτύρη-Αικατερινάρη.
      Ο  κ. Μάξιμος Χαρακόπουλος, εισηγητής της πλειοψηφίας, έχει το λόγο.
      ΜΑΞΙΜΟΣ ΧΑΡΑΚΟΠΟΥΛΟΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι,  το  νομοσχέδιο που έχω την τιμή να εισηγούμαι στο Σώμα εκ μέρους της κοινοβουλευτικής πλειοψηφίας επιχειρεί να αντιμετωπίσει χρόνια προβλήματα στον ασφαλιστικό χώρο. Οι ρυθμίσεις  που επιφέρει έχουν καταστεί απαραίτητες, τόσο από την εξέλιξη της σχετικής διεθνούς νομοθεσίας, όσο και από την εμπειρία της εφαρμογής των προηγούμενων νόμων που αφορούν την ασφάλιση των αυτοκινήτων στη χώρα μας. Η νομοθετική αυτή πρωτοβουλία της Κυβέρνησης εντάσσεται στο πλαίσιο μιας σειράς διαρθρωτικών  παρεμβάσεων στο χώρο  της ασφαλιστικής αγοράς με αποκλειστικό γνώμονα την προστασία του καταναλωτή και των συμφερόντων του. Στόχος μας, η διασφάλιση φερεγγυότητας στη λειτουργία της ασφαλιστικής αγοράς, η εμπέδωση συνθηκών υγιούς ανταγωνισμού ανάμεσα στις εταιρείες και βεβαίως η διαφάνεια στις συναλλαγές ασφαλιστών και ασφαλισμένων. Αυτό το στόχο υπηρετούν οι νομοθετικές μας παρεμβάσεις, αλλά και οι εντατικοί έλεγχοι που συστηματικά διενεργούνται τα τρία τελευταία χρόνια.
      Κυρίες και κύριοι συνάδελφοι, το υπό συζήτηση σχέδιο νόμου για την «τροποποίηση του π.δ.237/1986, με το οποίο κωδικοποιήθηκε ο ν. 489/1976  «Περί υποχρεωτικής ασφαλίσεως της εξ ατυχημάτων αυτοκινήτων αστικής ευθύνης» και άλλες διατάξεις» επιφέρει ουσιαστικές αλλαγές στην ισχύουσα εδώ και τρεις δεκαετίες νομοθεσία. 
      Με την ενσωμάτωση στο εθνικό δίκαιο της ενοποιημένης συμφωνίας μεταξύ των γραφείων διεθνούς ασφάλισης ρυθμίζεται η διαδικασία αποζημίωσης για ζημιές που προκαλούνται από αυτοκίνητα με πράσινη κάρτα. Με τον τρόπο αυτό διασφαλίζεται η αποφυγή της διπλής καταβολής αποζημιώσεων, σε περίπτωση ατυχήματος στο εξωτερικό, τόσο από τον ασφαλιστικό φορέα, όσο και από το γραφείο διεθνούς ασφάλισης. 
      Με το σχέδιο νόμου από τούδε και στο εξής το Ελληνικό Γραφείο Διεθνούς Ασφάλισης είναι εκείνο που αποκλειστικά καταβάλλει αποζημιώσεις  σε αλλοδαπά γραφεία ασφάλισης για ατυχήματα που συμβαίνουν εκτός Ελλάδος. 
      Ιδιαίτερα σημαντική προς όφελος του πολίτη καταναλωτή ασφαλισμένου είναι η ρύθμιση που αντιμετωπίζει τον κίνδυνο παραγραφής των απαιτήσεων των θυμάτων από αυτοκινητιστικά ατυχήματα. Η χρονοτριβή στα δικαστήρια σε πολλές περιπτώσεις αγωγών από θύματα ατυχημάτων είχε ως αποτέλεσμα την παραγραφή. Πλέον η περίοδος παραγραφής αυξάνεται από δύο σε πέντε χρόνια. Έτσι διασφαλίζεται η απρόσκοπτη απονομή της δικαιοσύνης χωρίς τη δαμόκλειο σπάθη της διετούς παραγραφής. 
      Ταυτόχρονα δημιουργούμε ένα πλέγμα προστασίας του ασφαλισμένου από φαινόμενα αυθαιρεσίας των ασφαλιστικών εταιρειών. Μέχρι σήμερα οι ασφαλιστικές εταιρείες μπορούσαν να ανατιμήσουν μονομερώς τα ασφάλιστρά τους μόνο και μόνο για συμμετοχή του πελάτη τους σε ατύχημα ακόμη και αν δεν είχε καμία ευθύνη για την πρόκληση του ατυχήματος. Με το νομοσχέδιο καθορίζονται ρητά και κατηγορηματικά οι περιπτώσεις αύξησης του ασφαλίστρου. Επιπλέον ασφάλιστρο μπορεί να επιβληθεί: πρώτον, αν ο ασφαλισμένος με δήλωσή του αποδέχεται την υπαιτιότητά του στην πρόκληση του ατυχήματος και δεύτερον, εάν ο ασφαλιστής έχει καταβάλει αποζημίωση σε τρίτο που υπήρξε θύμα του πελάτη του σε τροχαίο ατύχημα.
      Υπέρ του ασφαλισμένου είναι και η ρύθμιση που ξεκαθαρίζει με σαφήνεια ότι η ασφάλιση του αυτοκινήτου, γίνεται πλέον με βάση την τρέχουσα πραγματική αξία του αυτοκινήτου. Τι γινόταν μέχρι σήμερα κυρίες και κύριοι συνάδελφοι: εως σήμερα αν και το ύψος του ασφαλίστρου υπολογίζονταν με την αρχική αξία αγοράς του αυτοκινήτου, η αποζημίωση σε περίπτωση κλοπής ή φωτιάς καταβάλλονταν με βάση τη πραγματική αξία του οχήματος λόγω της παλαιότητάς του. Σε περίπτωση μη συμμόρφωσης των ασφαλιστικών εταιρειών προς τη ρύθμιση αυτή προβλέπεται η δυνατότητα επιβολής προστίμων αλλά και η υποχρέωση των εταιρειών να επιστρέψουν εντόκως την διαφορά του ασφαλίστρου. 
      Με το παρόν νομοσχέδιο αποσαφηνίζεται το τοπίο της προσωρινής ασφάλισης και αποκλείεται κάθε πιθανότητα το αυτοκίνητο να μείνει ανασφάλιστο μέχρι την έκδοση του ασφαλιστηρίου. Αποτρέπεται έτσι η πρακτική εταιρειών να εκδίδουν προσωρινά ασφάλιστρα, το ένα μετά το άλλο, για να αποφύγουν τη φορολογία γιατί δυστυχώς, υπήρχαν εταιρείες που δεν ενέγραφαν τον ασφαλισμένο στο μητρώο τους, δεν έκοβαν τιμολόγιο, φοροδιέφευγαν και μόνο αν γινόταν ατύχημα έκαναν την ίδια ημέρα οριστικό συμβόλαιο. Με τη ρύθμιση που φέρνουμε, οι εταιρείες υποχρεούνται πριν την έκδοση του ασφαλιστηρίου να χορηγούν στον πελάτη τους το προσωρινό σήμα με διάρκεια ισχύος τριάντα ημέρες ενώ απαγορεύεται η επανέκδοση προσωρινού σήματος. Έτσι δεν μπορεί να διακινηθεί μαύρο χρήμα και η ασφαλιστική εταιρεία ανάλογα με την δραστηριότητα που αναπτύσσει και τα κεφάλαια που ασφαλίζει υποχρεούται να διαθέτει και τα αντίστοιχα αποθεματικά για την κάλυψη των ζημιών.
      Ξεκαθαρίζει επίσης το τοπίο αναφορικά με τα θύματα των τροχαίων από ρυμουλκό μετά ρυμουλκούμενου οχήματος που ήταν ασφαλισμένα σε διαφορετικές ασφαλιστικές εταιρείες. Με το νομοσχέδιο υπεύθυνες για αποζημίωση καθίστανται οι ασφαλιστικές εταιρείες που καλύπτουν τα οχήματα για το σύνολο της ζημιάς η κάθε μία χωριστά. Ο ασφαλισμένος αποζημιώνεται από μία εξ αυτών και οι εταιρείες ρυθμίζουν μεταξύ τους το μερίδιο αποζημίωσης που τους αναλογεί. 
      Κυρίες και κύριοι συνάδελφοι, με το νομοσχέδιο που συζητούμε διευρύνεται το χρονικό περιθώριο της δήλωσης ατυχήματος. Από τον ασφυκτικό χρόνο των τριών ημερών επεκτείνεται στις οκτώ εργάσιμες ημέρες. Με αυτόν τον τρόπο καλύπτονται περιπτώσεις όπως το ενδεχόμενο θύμα τροχαίου να έχει τραυματιστεί και να μην προλάβει μέσα στον περιορισμένο χρόνο των τριών ημερών να υποβάλλει δήλωση ατυχήματος. 
      Μέτρο προστασίας του ασφαλισμένου είναι και η θέσπιση διάταξης, σύμφωνα με την οποία όταν το δικαστήριο επιδικάζει αποζημίωση πάνω από 100 ευρώ, το ποσό που δικαιούται ο ασφαλισμένος θα εκδίδεται σε δίγραμμη επιταγή που μπορεί να εισπραχθεί μόνο από αυτόν, στο όνομα του οποίου έχει εκδοθεί. 
      Κυρίες και κύριοι συνάδελφοι, με το νομοσχέδιο που εισηγούμαι διασφαλίζεται η αποζημίωση όσων εργάζονται σε ασφαλιστικές εταιρείες των οποίων η  άδεια ανακαλείται οριστικά. Οι αποζημιώσεις των εργαζομένων από τα περιουσιακά στοιχεία της αποζημίωσης προηγούνται όλων των διεκδικήσεων πλην των δικαιούχων ασφάλισης ζωής. Με τη ρύθμιση αντιμετωπίζεται αναδρομικά από 1 Ιανουαρίου 2006 το πρόβλημα της αποζημίωσης εκατοντάδων εργαζομένων στις οκτώ εταιρείες που έκλεισαν αυτό το διάστημα. 
      Αποσαφηνίζονται επίσης ζητήματα ισχύος της ασφάλισης κατά τη μεταβίβαση του οχήματος. Οι εταιρείες δεν μπορούν πλέον μονομερώς να διακόψουν το συμβόλαιο όταν αλλάζει ιδιοκτήτη, όπως συνέβαινε μέχρι σήμερα. Το αυτοκίνητο κληρονομείται ή μεταβιβάζεται με το συμβόλαιό του. Σε περίπτωση μεταβολής της κυριότητας ή της κατοχής του οχήματος ισχύει πλέον η ασφαλιστική κάλυψη μέχρι την αναγραφόμενη ημερομηνία λήξης της σύμβασης οπότε και λήγει αυτοδικαίως. Μαζί με την κυριότητα του οχήματος που μεταβιβάζεται λόγω θανάτου, ο κληρονόμος αναλαμβάνει τα δικαιώματα και τις υποχρεώσεις του ασφαλισμένου εκτός αν ο νέος κάτοχος ειδοποιήσει διαφορετικά τον ασφαλιστή του μέσα σε διάστημα τριάντα ημερών από τον θάνατο του προηγούμενου κατόχου. 
      Παράλληλα ρυθμίζονται τα ζητήματα καταγγελίας της σύμβασης ασφάλισης, έτσι ώστε να υπάρχει απόλυτη διαφάνεια στις συναλλαγές, αλλά και να διασφαλίζονται οι ζημιωθέντες από ασφαλιστικά ατυχήματα. 
      Με το σχέδιο νόμου καθορίζονται οι εξαιρέσεις από την ασφαλιστική κάλυψη, οι οποίες προσλαμβάνουν και παιδαγωγική διάσταση για τον οδηγό στην περίπτωση της μέθης ως αιτία ατυχήματος. 
      Διασφαλίζονται απόλυτα και αποφεύγουν την ταλαιπωρία όσοι εμπλέκονται σε ατύχημα με αυτοκίνητο, του οποίου ο οδηγός τελεί υπό την επίδραση αλκοόλ. Οι παθόντες τρίτοι αποζημιώνονται από την ασφαλιστική εταιρεία, η οποία και στρέφεται σε αυτή την περίπτωση κατά του υπαίτιου του ατυχήματος οδηγού. 
      Εξαιρούνται, λοιπόν, από την ασφαλιστική κάλυψη ζημιές που προκαλούνται με αιτιώδη συνάφεια από  οδηγό που προκαλεί ατύχημα οδηγώντας είτε υπό την επήρεια αλκοόλ ή τοξικών ουσιών, αλλά και στην περίπτωση που ο οδηγός δεν διαθέτει τη σύμφωνη με το νόμο άδεια οδήγησης καθώς επίσης και στην περίπτωση που προκαλείται ατύχημα με οχήματα που χρησιμοποιούνται για άλλη χρήση από αυτήν που καθορίζεται στην άδειά τους. 
      Κυρίες και κύριοι συνάδελφοι, σημαντική καινοτομία για την προστασία του καταναλωτή και τη διαφάνεια στο χώρο των ασφαλιστικών συμβάσεων είναι  η καθιέρωση της διαδικασίας κοινοποιήσεων και δημοσιότητας για τις περιπτώσεις καταγγελίας της ασφαλιστικής σύμβασης του αυτοκινήτου. Με στόχο την ενημέρωση κάθε ενδιαφερόμενου η καταγγελία της σύμβασης θα πρέπει να γίνει γνωστή στο κέντρο πληροφοριών που λειτουργεί πρόσκαιρα στο Υπουργείο Ανάπτυξης και θα μεταφερθεί με τη νέα του μορφή στην ανεξάρτητη αρχή, την Επιτροπή Εποπτείας Ιδιωτικής Ασφάλισης. 
      Στο δεύτερο μέρος του νομοσχεδίου ρυθμίζονται μία σειρά ζητημάτων που ανέκυψαν από την εφαρμογή του ν. 3377/2005 μετά και τις επισημάνσεις των εμπλεκόμενων φορέων. Ρυθμίζονται πρακτικά θέματα που έχουν να κάνουν με το υπαίθριο εμπόριο, τις κυριακάτικες και χριστουγεννιάτικες αγορές, ζητήματα αδειών αλλά και ελέγχου των αγορών. 
      Με το σχέδιο νόμου διευρύνεται ο αριθμός εκείνων που μπορούν να συμμετάσχουν στις εμποροπανηγύρεις της περιφέρειας. 
      Δικαίωμα συμμετοχής αποκτούν πλέον και οι επαγγελματίες πωλητές λαϊκών αγορών αλλά και οι κάτοχοι αδειών κυριακάτικων αγορών. Με αυτή τη διάταξη δίνεται ουσιαστικά η δυνατότητα ιδιαίτερα στους επαγγελματίες πωλητές λαϊκών αγορών της περιφέρειας, όπου δεν λειτουργούν όλες τις ημέρες λαϊκές αγορές, να συμπληρώσουν το εισόδημά τους. Είναι μια ρύθμιση που στηρίζει τους επαγγελματίες λαϊκών αγορών. 
      Με το νομοσχέδιο αυτό δίνεται επίσης η δυνατότητα σε τρεις τουλάχιστον όμορους δήμους με πληθυσμό άνω των είκοσι χιλιάδων κατοίκων να δημιουργούν κοινή κυριακάτικη αγορά. Απαραίτητη προϋπόθεση είναι η κοινή πρόταση των όμορων δήμων και η έγκρισή της και από το νομαρχιακό συμβούλιο μετά και από  ακρόαση του οικείου εμπορικού συλλόγου. Η θεσμοθέτηση της απόφασης για την ίδρυση αυτών των κυριακάτικων αγορών από δυο όργανα της αυτοδιοίκησης δημιουργεί ασφαλιστικές δικλείδες σε ένα χώρο όπου αντιπαρατίθενται συγκρουόμενα συμφέροντα. Στο σημείο αυτό θέλω να τονίσω τη διαφωνία μου με την πρόταση της Ο.Κ.Ε., κάθε δήμος να μπορεί μόνος του να δημιουργεί κυριακάτικη αγορά. 
      Κυρίες και κύριοι συνάδελφοι, με το νομοσχέδιο ενισχύεται ο ρόλος της Τοπικής Αυτοδιοίκησης και ιδιαίτερα των δήμων στην διαδικασία ίδρυσης και αδειοδότησης λαϊκών και κυριακάτικων αγορών. Για την προστασία του στεγασμένου εμπορίου, μειώνεται σε δεκαπέντε χιλιάδες από είκοσι χιλιάδες ο ελάχιστος αριθμός κατοίκων για τη λειτουργία μεγάλων καταστημάτων λιανικού εμπορίου. 
      Εισάγεται για πρώτη φορά το δικαίωμα προσφορών με διάρκεια εξήντα ημέρες για τα αυτοκίνητα και τριάντα ημέρες για τα βιβλία. 
      Ρυθμίζεται οριστικά η έναρξη και η λήξη των χειμερινών και των θερινών εκπτώσεων με βάση την διετή εμπειρία της ισχύουσας διάταξης. 
      Το σχέδιο νόμου προβλέπει την έκδοση προεδρικού διατάγματος για την ρύθμιση της οργάνωσης και της λειτουργίας των λαϊκών αγορών βιολογικών προϊόντων που μέχρι σήμερα στερούνταν κανονιστικού πλαισίου. Τούτο έχει ιδιαίτερη σημασία καθώς στην εποχή της νέας Κ.Α.Π. και των κρίσεων στη διατροφική αλυσίδα, τα βιολογικά προϊόντα θα κατακτούν όλο και μεγαλύτερο μερίδιο στην αγορά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό θα ήθελα, κύριε Πρόεδρε. 
      Το δικαίωμα αποζημίωσης που αφορά στους αντιπροσώπους προϊόντων επεκτείνεται και στους αποκλειστικούς διανομείς αλλά και στους  αντιπροσώπους υπηρεσιών όπως επιβάλλει άλλωστε η ευρωπαϊκή νομοθεσία. Ταυτόχρονα, προστατεύονται πληρέστερα οι αντιπρόσωποι και οι διανομείς από ενδεχόμενη αυθαίρετη καταγγελία της σύμβασής τους από τον αντιπροσωπευόμενο προμηθευτή τους καθώς καταργείται ο έγγραφος τύπος στις συμβάσεις αντιπροσωπείας και διανομής και ισχύει πλέον και η προφορική σύμβαση. 
      Κυρίες και κύριοι συνάδελφοι, το νομοσχέδιο που εισηγούμαι φιλοδοξεί να εκσυγχρονίσει το ασαφές και κατ’ επέκταση ανασφαλές περιβάλλον της ασφάλισης των αυτοκινήτων και να εμπεδώσει την ασφαλιστική συνείδηση. Ξεκαθαρίζει το ασφαλιστικό τοπίο καθορίζοντας σαφώς τις υποχρεώσεις του ασφαλιστή και ασφαλισμένου ενώ δημιουργεί τις προϋποθέσεις για άμεση και φιλική στον πολίτη παροχή υπηρεσιών. Γι’ αυτό και ζητώ από όλες τις πτέρυγες της Βουλής να το υπερψηφίσουμε. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Χαρακόπουλε. 
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, μας αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους της Βουλής των Ελλήνων, πενήντα ένα μέλη της Λέσχης Ηλικιωμένων Αυλώνας. 
      Η Βουλή τους καλωσορίζει. 
(Χειροκροτήματα από όλες τις πτέρυγες της Βουλής)
      Επίσης σας γνωρίζω ότι με απόφαση του Κοινοβουλευτικού Εκπροσώπου του Κ.Κ.Ε., κ. Ορέστη Κολοζώφ, Κοινοβουλευτικός Εκπρόσωπος του Κ.Κ.Ε. ορίζεται η Βουλευτής κ. Ελπίδα Παντελάκη.  
      Το λόγο έχει ο κ. Αθανάσιος Παπαγεωργίου εκ μέρους της μείζονος μειοψηφίας. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Κυβέρνηση δυστυχώς και μ’ αυτό το νομοσχέδιο δεν θέλει να αποφύγει τον κακό της εαυτό. Ακολουθεί την προσφιλή της μέθοδο της καταφυγής σε νομοσχέδια πολυθεματικά, σε νομοσχέδια μαμούθ, σε νομοσχέδια τα οποία περιέχουν ή προβλέπουν διατάξεις αλληλοσυγκρουόμενες ή ασύνδετες μεταξύ τους.
      Θα έλεγα δε, εν προκειμένω, ότι έχουμε να κάνουμε με ένα νομοσχέδιο, το οποίο είναι κυριολεκτικά δύο νομοσχέδια σε συσκευασία του ενός. Ενώ αποσκοπεί στο να ρυθμίσει θέματα της ασφαλιστικής αγοράς των αυτοκινήτων, στην πράξη, με τα άρθρα 12, 13 και 14 και με τις δεκάδες μικροδιευθετήσεις, μικρορυθμίσεις, που κάνει σε πάρα πολλούς τομείς και πάρα πολλά αντικείμενα, μετατρέπεται το νομοσχέδιο σε διπλό.
      Οι προβλέψεις σε αυτό το νομοσχέδιο είναι δεκάδες, όπως είπα. Αφορούν από θέματα χρηματοοικονομικών προϊόντων και ασφαλιστικής αγοράς, μέχρι θέματα λαϊκών αγορών, θέματα που αφορούν τα πετρελαιοειδή, θέματα που αφορούν τα επιμελητήρια και ουκ έστιν αριθμός προβλέψεων και διατάξεων. 
      Το τραγικότερο όλων, είναι ότι η Κυβέρνηση έρχεται με τη σημερινή της νομοθετική πρωτοβουλία να θεραπεύσει λάθη νομοθετημάτων που ψήφισε πέρυσι η ίδια.
      Εδώ δε, να σημειώσω και το εξής: Σε εκείνες τις νομοθετικές πρωτοβουλίες, που είχε φέρει και ψήφισε μόνη της η Κυβέρνηση, σε πολλές των περιπτώσεων είχαμε προτείνει διάφορες διατάξεις, είχαμε καταθέσει διάφορες προτάσεις -παραδείγματος χάριν για τα βιολογικά προϊόντα και τη δημιουργία αγορών βιοκαλλιεργητών- τις οποίες τότε η Κυβέρνηση τις είχε απορρίψει μετ’ επαίνων. Έρχεται, λοιπόν, σήμερα, μετά από ένα και δύο χρόνια και τα υιοθετεί.
      Αυτό το νομοσχέδιο, λοιπόν, που δεν έχει αρχή και τέλος, δεν έχει έρμα, καθιστά τη νομοθετική εργασία δυσχερή, καθιστά το αποτέλεσμα επισφαλές, υπό την έννοια, κύριε Υπουργέ, ότι κινδυνεύουμε η τελική απόληξη αυτής της συζήτησης και η ψήφιση όλων αυτών των διατάξεων να μας οδηγήσει πάλι σε εσφαλμένα νομοθετήματα, σε εσφαλμένες διατάξεις και φυσικά στο ενδεχόμενο να έρθουμε πάλι μετά από ένα χρονικό διάστημα για να θεραπεύσουμε ξανά αυτά τα οποία σήμερα δεν προβλέπεται να θεραπεύσουμε. Γιατί; Διότι ακολουθείτε το μονόδρομο του ετσιθελισμού, δεν θέλετε να συζητήσετε εν εκτάσει τα ζητήματα που αφορούν την αγορά, λειτουργείτε εγωϊστικά, δεν θέλετε να σκύψετε με συνέπεια και συστηματικό τρόπο στα προβλήματα που αφορούν τις αγορές.
      Επειδή, όμως, δεν πρέπει να αφιερώσουμε πολύ χρόνο στη γενική προσέγγιση του νομοσχεδίου, θέλω, κυρίες και κύριοι συνάδελφοι, να αναφερθώ στην πρώτη ενότητα, που αφορά την ασφάλιση των αυτοκινήτων.
      Κυρίες και κύριοι συνάδελφοι, είναι αλήθεια ότι η ασφαλιστική αγορά των αυτοκινήτων χρειάζεται ένα νομοθετικό πλαίσιο πολύ πιο ευέλικτο, πολύ πιο αποτελεσματικό. Πάνω απ’ όλα, όμως, χρειάζεται πολιτική βούληση. Πάνω απ’ όλα, χρειάζεται υλοποίηση των παλιών νομοθετημάτων. 
      Τι διαπιστώνουμε; Ότι η αγορά βρίσκεται σε μία παρατεταμένη κρίση. Η έλλειψη ελέγχου και εποπτείας από μεριάς του κράτους, δημιούργησε εντονότατα συμπτώματα και κρίση. Είχαμε το κλείσιμο δύο μεγάλων ασφαλιστικών εταιρειών την τελευταία περίοδο. Στην κατάταξη θεωρούνταν μικρομεσαίες και μεγάλες εταιρείες. Αυτό είναι απότοκο του γεγονότος ότι δεν υπάρχει συστηματικός έλεγχος, δεν υπάρχει συστηματική εποπτεία εκ μέρους του κράτους στην ασφαλιστική αγορά, με αποτέλεσμα να δημιουργούνται εταιρείες «μαϊμούδες», να δημιουργούνται εναρμονισμένες πρακτικές, να διαμορφώνονται μέθοδοι, οι οποίες παραβιάζουν την υγιή αγορά και τον υγιή ανταγωνισμό.
      Εδώ, κυρίες και κύριοι συνάδελφοι, άξιο παρατηρήσεως είναι ότι ενώ την περίοδο διακυβέρνησης του ΠΑ.ΣΟ.Κ. είχε νομοθετηθεί η περίφημη Αρχή Εποπτείας και Ελέγχου, πέρασαν τρία χρόνια –είστε στον τέταρτο χρόνο, κύριοι της Κυβέρνησης- και δεν κατορθώσατε να την υποστασιοποιήσετε, δεν κατορθώσατε να τη στελεχώσετε. Την τελευταία περίοδο τοποθετήσατε ως πρόεδρο τον κ. Σιδηρόπουλο και μετά από λίγο, με τους τελευταίους ανασχηματισμούς, τον πήγατε Γενικό Γραμματέα στο Υπουργείο Οικονομίας. Πριν προλάβει, δηλαδή, ο άνθρωπος να κάνει μία προκήρυξη, για να στελεχώσει την υπηρεσία αυτή, πριν προλάβει να μάθει το αντικείμενο, του αλλάξατε θέση. Τον πήγατε Γενικό Γραμματέα στο Υπουργείο Οικονομίας και Οικονομικών.
      Έτσι, λοιπόν, τρία, τέσσερα χρόνια πορευόμαστε σ’ αυτή την αγορά χωρίς έλεγχο και εποπτεία. Αυτό οδηγεί σε συνθήκες επίτασης της κρίσης, αυτό δημιουργεί ανέλεγκτες καταστάσεις, αυτό δημιουργεί αναστάτωση στην αγορά και φυσικά, η έλλειψη της στελέχωσης αυτής της Ανεξάρτητης Εποπτικής Αρχής δεν δημιουργεί συνθήκες προστασίας των συναλλασσομένων, του υγιή ανταγωνισμού και εξυγίανση γενικότερα της αγοράς. 
      Όμως, κυρίες και κύριοι συνάδελφοι, με το νομοσχέδιο που έφερε σήμερα η Κυβέρνηση δεν θεραπεύεται τίποτε από αυτά που είναι τα λεγόμενα «κακώς κείμενα». 
      Είναι, κύριε Υπουργέ, το νομοσχέδιο, όπως σας είπαμε και στην Επιτροπή Παραγωγής και Εμπορίου, κατώτερο των περιστάσεων και των αναγκών της ασφαλιστικής αγοράς. Δύο είναι τα κύρια σημεία τα οποία θεωρώ ότι κάνουν αυτό το νομοσχέδιο ατελέσφορο. Θέλω να σας πω ότι έχει θετικές διατάξεις, όμως αδικούνται από το γεγονός ότι τις βάλατε μέσα σε ένα καλάθι δεκάδων διατάξεων και φυσικά αφ’ ης στιγμής δεν περιλαμβάνετε δύο κρίσιμα ζητήματα, αυτό το νομοσχέδιο είναι κολοβό, είναι ατελέσφορο και δεν θα δημιουργήσει προϋποθέσεις εξυγίανσης και εκσυγχρονισμού της αγοράς. 
      Το πρώτο αφορά το γεγονός ότι και με αυτήν τη νομοθετική πρωτοβουλία δεν δημιουργούνται προϋποθέσεις εντοπισμού, δεν δημιουργούνται προϋποθέσεις καταγραφής των τετρακοσίων χιλιάδων περίπου ανασφάλιστων αυτοκινήτων στη χώρα μας. Το  καθεστώς αυτό των τετρακοσίων χιλιάδων περίπου ανασφάλιστων αυτοκινήτων δεν δημιουργεί προβλήματα μου στην κοινωνία γενικότερα –είναι οι περιπτώσεις όπου έχουμε ατυχήματα- δημιουργεί βάρος και για τους ασφαλισμένους, επειδή υπάρχει το περίφημο Ταμείο, το οποίο επιβαρύνεται σε περιπτώσεις ατυχημάτων. 
      Το δεύτερο και πολύ σοβαρό είναι αυτό που αφορά την έλλειψη συστήματος αντικειμενικών πληρωμών για περίπτωση ψυχικής οδύνης ή ηθικής βλάβης, για περίπτωση δηλαδή θανάτου –μακράν ημών- και ενός απλού ατυχήματος, ένα απλό τρακάρισμα κατά κάποιο τρόπο. Σε  όλη την Ευρώπη έχουν διαμορφωθεί αντικειμενικά συστήματα πληρωμών για περιπτώσεις ψυχικής οδύνης και για περιπτώσεις ηθικής βλάβης.
       Απ’ ότι ξέρω, η επιτροπή που είχατε συστήσει, κύριε Υπουργέ –σας το είπα και πάλι στην επιτροπή- είχε επεξεργαστεί ένα τέτοιο πλαίσιο. Σας το πρότεινε αυτό το πλαίσιο για να δημιουργηθούν πιο ασφαλείς συνθήκες υγιούς λειτουργίας της αγοράς των ασφαλειών. Ωστόσο, εσείς, δεν ξέρω για ποιο λόγο –φαντάζομαι ότι υπήρχαν πιέσεις, φαντάζομαι ότι υπήρχαν κάποια συμφέροντα από αυτά που δεν κατονομάζονται- οδηγηθήκατε στο να μην περιλάβετε σ’ αυτή την νομοθετική πρωτοβουλία αυτές τις δύο πολύ σοβαρές διατάξεις. 
      Λέω, κύριε Υπουργέ, και πάλι ότι εάν περιλαμβάνονταν σ’ αυτό το νομοσχέδιο και αυτές οι διατάξεις, όντως το νομοσχέδιο θα ήταν πολύ πιο προχωρημένο, θα ήταν πολύ πιο χρήσιμο για τη λειτουργία της αγοράς.
       Όμως, και σε μερικά άλλα επιμέρους ζητήματα δεν δίνονται λύσεις. Για παράδειγμα, πρώτον, στον  καθορισμό των ορίων ασφάλειας για τις συμπληρωματικές καλύψεις υπάρχει πρόβλημα και σας το επισημάναμε και άλλες φορές. Δεύτερον, στον προσδιορισμό της τρέχουσας αξίας των αυτοκινήτων υπάρχει πρόβλημα με τη συγκεκριμένη διάταξη. Τρίτον, στην αναπροσαρμογή των ασφαλίστρων και εκεί υπάρχει πρόβλημα. Τέλος, είπατε ότι η πρόταση μας στην επιτροπή ήταν πάρα πολύ σωστή. Δεν την φέρατε, όμως, και δεν είδα να πάρετε καμία πρωτοβουλία που να αφορά την αιτιώδη συνάφεια για την πρόκληση του ατυχήματος. 
      Κύριε Υπουργέ, πώς είναι δυνατόν η πολιτεία να μειώνει τους συντελεστές αλκοόλης σε περιπτώσεις ατυχημάτων και να ερχόμαστε εμείς και να μην βάζουμε πλαίσιο αντικειμενικών συντελεστών για να  μπορεί να εξακριβωθεί εάν κάποιος είναι υπαίτιος, εάν υπάρχει αιτιώδης συνάφεια; Αυτό δημιουργεί ένα καθεστώς το οποίο δουλεύει για όλο το σύστημα και ξέρετε για ποιο σύστημα, το σύστημα των εμπλεκομένων σε αυτό το χώρο. 
      Νομίζω, λοιπόν, ότι η έλλειψη αυτών των δύο προβλέψεων που σας ανέφερα, αλλά και οι ατελέσφορες προβλέψεις που έχετε σ’ αυτές τις επιμέρους διατάξεις, όπως το τελευταίο που σας είπα, η αιτιώδης συνάφεια, καθιστούν αυτό το νομοσχέδιο, νομοσχέδιο το οποίο δεν θεωρείται μεταρρύθμιση, νομοσχέδιο το οποίο θεωρείται μερικό, νομοσχέδιο το οποίο είναι παρωνυχίδα, νομοσχέδιο που δεν ανταποκρίνεται, όπως είπα, στις συνθήκες και στις ανάγκες της δημιουργίας μιας σύγχρονης αγοράς. 
      Έρχομαι, κύριε Υπουργέ, στη δεύτερη ενότητα, στο «δεύτερο νομοσχέδιο», που αφορά τις λαϊκές αγορές και λοιπές διατάξεις. Οι λοιπές διατάξεις είναι πάρα πολλές, όπως ανέφερα.
      Θέλω εδώ να σας πω ότι μόνο για τις λαϊκές αγορές τροποποιούνται τρεις προηγούμενοι νόμοι και σωρεία προεδρικών διαταγμάτων. Καταφύγατε, δηλαδή, σε μια λογική μερεμετιού, σε μια λογική στρογγυλεμάτων, για να εξισορροπήσετε διάφορα μικροσυμφέροντα.
      Όμως με τέτοιες λογικές διαχείρισης, μερεμετιού και ισορροπίας μεταξύ συμφερόντων –λαϊκές, παζάρια- δεν λύνεται το πρόβλημα της δημιουργίας συνθηκών αγοράς στα προϊόντα μας. Δεν λύνεται – το λέω, έτσι, με αγάπη και με πόνο. Διότι ακολουθείτε τα μεσοσταθμικά του συμβιβασμού, του μερεμετιού.
      Και ακούστε, σας παρακαλώ: υπάρχουν σε αυτή την ενότητα, στα τρία άρθρα, το 12, το 13 και το 14, δεκάδες άλλες τροποποιήσεις. Επαναλαμβάνω: επιμελητήρια, παζάρια, πετρέλαια. Ειδικά όσον αφορά τα πετρέλαια, δεν ξέρω κι αν πέρασαν έξι μήνες που ψηφίσαμε το νομοσχέδιο για τον έλεγχο της αγοράς των πετρελαιοειδών. Φέρνετε τώρα κι εδώ –ακούστε, κύριοι συνάδελφοι- διάταξη, την οποία δεν δεχόσασταν και την προτείναμε εμείς στη Νέα Δημοκρατία και στην Κυβέρνηση πριν από έξι μήνες.
      Ε, λοιπόν, το νομοσχέδιο, με αυτές ιδιαίτερα τις διατάξεις που αφορούν τα τρία άρθρα, δεν είναι αποτέλεσμα ενός συστηματικού διαλόγου. Είδατε, κύριε Υπουργέ –και φυσικά εσείς το διαψεύσατε και καλά κάνατε- πώς διαμαρτύρονταν στην Επιτροπή Παραγωγής και Εμπορίου οι εκπρόσωποι των λαϊκών αγορών και διάφοροι άλλοι ότι δεν ακούστηκε η φωνή τους. Πιθανώς δεν υιοθετήθηκαν από σας διάφορα συμφέροντα.
      Μα, τι να κάνουμε, κύριε Υπουργέ, η κοινωνία μας δεν είναι κοινωνία ιδεών –εσείς το βιώνετε καθημερινά- είναι κοινωνία συμφερόντων, μικρών και μεγάλων συμφερόντων. Και το σημείο που θα βρεις το μέσο όρο της εξυπηρέτησης των συμφερόντων δεν είναι η στάθμιση των επιμέρους συμφερόντων, είναι το καλό της κοινωνίας. Κριτήριο, λοιπόν, είναι το αν το τελικό αποτέλεσμα, η τελική νομοθετική ρύθμιση παράγει ευεργετικές διατάξεις, παράγει νέο περιβάλλον ευεργετικό για την κοινωνία, τους καταναλωτές και φυσικά για τους παραγωγούς. Έγινε, λοιπόν, χωρίς μεγάλη συζήτηση το νομοσχέδιο.
      Και θα σας εξομολογηθώ και κάτι, κύριε Υπουργέ: έκανα πολύ μεγάλες προσπάθειες, για να εκτιμήσω και να σταθμίσω το βάρος όλων αυτών των πρωτοβουλιών. Ε, πολλές φορές ένιωθα άσχημα, γιατί είναι τόσες οι ρυθμίσεις. Ιδιαίτερα στο άρθρο 12 μέτρησα –γελάει ο κ. Χαρακόπουλος- είκοσι δύο τροποποιήσεις. Για να σταθμίσει κανένας το βάρος και το παραγόμενο αποτέλεσμα από κάθε τέτοια μεταβολή, αντιλαμβάνεστε ότι, για να μην ενέχει η τελική του κρίση και η τελική του ψήφος το στοιχείο του λάθους, ταλαιπωρείται. Και δεν ξέρω αν οδηγηθήκαμε στο ασφαλές και στο καλύτερο αποτέλεσμα.
      Και εσείς το ίδιο έχετε πάθει. Γιατί ξέρω και έχω κατά νου ακόμα φωνές έξω από τη Βουλή –ακόμη και σήμερα- φορέων από τα παζάρια, από τις λαϊκές αγορές, από τους βιοκαλλιεργητές, που μέχρι τις 17.55΄, πριν μπούμε στην Αίθουσα, μας έφερναν τροποποιήσεις, οι οποίες φυσικά δεν περιλαμβάνονται. Εμείς θα σας πούμε στο τέλος επιμέρους προτάσεις, μπας και βελτιωθεί κατά τι η κατάσταση.
      Στα επιμέρους σημεία αυτών των άρθρων, του «άλλου νομοσχεδίου», όπως το ονοματίζω, έχουμε παρατηρήσεις. Κάνατε μια βελτίωση στα παζάρια: από δεκαπέντε χιλιάδες το πήγατε είκοσι χιλιάδες. Θα έλεγα, κύριε Υπουργέ, γιατί να μην πάρουμε υπόψιν αυτό που σας ειπώθηκε: αυτές οι αγορές είναι περίπου τέσσερις – πέντε. Αυτές οι αγορές είναι ιστορικές, με την ιστορικότητα των δέκα χρόνων. Ας τις ονοματίζαμε, να τέλειωνε η ιστορία. Είναι πέντε αγορές, απ’ ό,τι ξέρω, μετρημένες στα δάκτυλα. Ας τις ονοματίσουμε, να τις χαρακτηρίσουμε παραδοσιακές αγορές, να λυθεί το πρόβλημα και οι εντάσεις.
      Δεύτερον –επιμένω- δεν μπορεί οι ενστάσεις να γίνονται στο Γενικό Γραμματέα του Υπουργείου Εμπορίου. Πρέπει να γίνονται στον αρμόδιο οργανισμό. Δηλαδή, θέλετε βάρος από πολιτικές πιέσεις; Αυτό θα συμβεί στο τέλος. Θα αρχίσουν οι γενικοί γραμματείς να γίνονται κέντρα διαμεσολάβησης των όποιων συμφερόντων.
      Τρίτον, σας είπαμε να ενοποιήσετε τα δικαιώματα. Δεν μπορεί να υπάρχουν άλλα δικαιώματα για τις αγορές της επαρχίας και άλλα δικαιώματα για της Αθήνας.
      Τέταρτον, σας είπαμε να διευκρινίσετε με διασταλτικό τρόπο κάποιες διατάξεις που αφορούν, για παράδειγμα, το αν μπορούν ή όχι να πωλούν από ψυγεία. Εσείς λέτε όχι. Έχετε μάλιστα την πολιτική που λέτε ότι στο τέλος του χρόνου θα υποβάλουν οι παραγωγοί και αν έχουν πλεονάσματα, θα δούμε. Νομίζω ότι αυτό είναι γραφειοκρατικό και αναποτελεσματικό.
      Επίσης, υπάρχει και το ζήτημα που αφορά έναν πρώτο βαθμό μεταποίησης και το παράδειγμα είναι κλασσικό. Είναι ένας παραγωγός ελιάς και τις βάζει σε άλμη. Εδώ δεν είναι μεταποίηση για να του πούμε ότι δεν μπορεί να πουλήσει στην αγορά την ελιά με άλμη. 
      Ακόμη, πρέπει να λάβουμε σοβαρά υπ' όψιν την πρόταση για τις αγορές των βιοκαλλιεργητών. Στο παρά πέντε μου έφεραν και εμένα την τελική τους πρόταση και θα ήθελα να τη συζητήσουμε στη συνέχεια. 
      Φυσικά, δημιουργούνται προβλήματα, κύριε Υπουργέ, από τα ζητήματα που αφορούν τη φύλαξη, την καθαριότητα, προβλήματα και εντάσεις που δεν ξέρω εάν οι νομοθετικές σας ρυθμίσεις θα βοηθήσουν στην ευρυθμότερη και σωστότερη λειτουργία της αγοράς.
      Κύριε Υπουργέ, νομίζω ότι κάνατε φιλότιμες προσπάθειες, για να βελτιώσετε την κατάσταση και οφείλω να σας το καταγράψω στα θετικά. Όμως, θέλω να σας πω ότι η αντίληψη να νομοθετείτε επί παντός του επιστητού, για αγορές τεράστιες, με έναν πρόχειρο τρόπο, νομίζω ότι δεν φέρουν το αποτέλεσμα το οποίο προσδοκάτε ή προσδοκούμε όλοι. 
      Αυτό το νομοσχέδιο, λοιπόν, δεν ανταποκρίνεται στις ανάγκες της κοινωνίας. Αυτή είναι η πραγματικότητα και γι’ αυτό σας είπαμε ότι δεν το ψηφίζουμε στο σύνολό του, αν και η διαδικασία, όπως πήγε με το άρθρο 72, δημιουργεί άλλου είδους προβλήματα. Έχουμε ψηφίσει πολλά άρθρα, όπως είδατε, και αν μέχρι το τέλος της διαδικασίας βελτιωθούν κάποια ακόμη από τα άρθρα, θα είμαστε στη διάθεσή σας και θα σας μεταφέρουμε τις όποιες απόψεις έχουμε για τα επιμέρους άρθρα.
      Ευχαριστώ, κύριε Πρόεδρε. 
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Ελπίδα Παντελάκη εκ μέρους του Κομμουνιστικού Κόμματος Ελλάδας. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Κυρίες και κύριοι Βουλευτές, έχουμε ένα νομοσχέδιο σήμερα για την υποχρεωτική ασφάλιση της αστικής ευθύνης, ένα θεσμό ο οποίος σχετίζεται με το αυτοκινητιστικό ατύχημα και πρόκειται, βέβαια, για προσαρμογή με βάση τα διεθνή πρότυπα και τις κοινοτικές συμβάσεις. Πρόκειται δηλαδή για το πρότυπο της σύμβασης που θα υπάρχει για τη χώρα μας και θα αφορά τις ασφαλιστικές εταιρείες και τους ασφαλιστές. 
      Θα ξεκινήσω από  μια γενική παρατήρηση, κύριε Υπουργέ. Τώρα, βέβαια, μιλάμε για ασφαλιστικές εταιρείες. Όταν πρόκειται να γίνει προσαρμογή ευρωπαϊκών κοινοτικών οδηγιών στη χώρα μας η οποία να εξυπηρετεί, όπως στη συγκεκριμένη περίπτωση, τις ασφαλιστικές εταιρείες, αυτό έρχεται άμεσα και θα αποδείξω στην πορεία ότι αυτό πρωτίστως εξυπηρετεί τις ασφαλιστικές εταιρείες και είναι σε βάρος των ασφαλισμένων. Όταν, όμως, υπάρχουν οδηγίες οι οποίες είναι κοινοτικές και πρέπει να εφαρμοστούν, όπως για παράδειγμα να γίνει προσαρμογή ασφαλιστικών κινδύνων που αφορά τα κρουαζιερόπλοια, και μάλιστα από το 2003, αυτές δεν έρχονται και δεν έχουν ψηφιστεί στην ελληνική Βουλή, γιατί αυτό δεν συμφέρει τις εταιρείες. 
      Ακόμη περισσότερο, όμως, έχει αποδειχθεί πάνω στο ζήτημα αυτό που αφορά στις ασφαλιστικές εταιρείες –γιατί γενικεύω μόνο σ' αυτό- ότι από τη στιγμή που θέλετε να εξυπηρετήσετε τον ασφαλιστικό κίνδυνο που αφορά τα πλοία της ακτοπλοΐας και τους εφοπλιστές, τότε το φέρατε στη Βουλή με το ν. 3409/2005 στο νομοσχέδιο: «Καταδύσεις Αναψυχής και άλλες διατάξεις». Εκεί στο άρθρο 25  παράγραφος 2Α ρυθμίζονται νέοι ασφαλιστικοί κίνδυνοι, οι οποίοι είναι τα ελάχιστα απαιτούμενα ασφαλιστικά ποσά. Για ποιο λόγο λέτε στην αιτιολογική έκθεση; Γιατί περιορίζεται η δραστική αστική ευθύνη των πλοιοκτητών, επειδή δήθεν –το δήθεν είναι δικό μου- η ασφαλιστική αγορά αδυνατεί να καλύψει όλο το φάσμα των ασφαλιστικών κινδύνων. Η εκτίμηση είναι της Κυβέρνησης. Έτσι, καθίστανται τελείως επισφαλείς οι απαιτήσεις από παροχή θαλάσσιας αρωγής, οι ζημιές που μπορεί να είναι αποτέλεσμα καθυστερήσεων και οι συνέπειες από βυθισμένα, προσαραγμένα, εγκαταλελειμμένα πλοία από τις ρυπάνσεις του θαλάσσιου περιβάλλοντος κ.λπ. και μετακυλίεται το κόστος στο κοινωνικό σύνολο. Αυτό αφορά τον ασφαλιστικό  κίνδυνο στην ακτοπλοΐα. 
      Βγαίνει, λοιπόν, ένα συμπέρασμα. Όταν είναι να εξυπηρετηθούν οι εργαζόμενοι, τότε δεν υπάρχει προσαρμογή. Στη συγκεκριμένη περίπτωση, όμως, φέρνετε αυτό το νομοσχέδιο και αυτή η προσαρμογή πρωτίστως εξυπηρετεί τις ασφαλιστικές εταιρείες. 
      Εμείς τι λέμε; Δεν θα πρέπει να υπάρχουν κανόνες, μέτρα, ώστε να αντιμετωπίζονται –ο μη γένοιτο- σε περίπτωση ζημιών ή ακόμη και πιο σοβαρών θεμάτων σε αυτοκινητιστικό ατύχημα τα προβλήματα; Βεβαίως. 
      Το θέμα, όμως, είναι ότι με το νόμο αυτό ρυθμίζονται, με κανόνες γενικής εφαρμογής, τα θέματα της ασφαλιστικής σύμβασης μεταξύ των ασφαλιστικών εταιρειών και των ασφαλισμένων. Έτσι, προκύπτουν δύο ζητήματα στα οποία θα επικεντρωθώ, για να δείξω ότι αυτό το νομοσχέδιο που φέρνετε εξυπηρετεί πρωτίστως τις ασφαλιστικές εταιρείες και δημιουργεί στην πορεία τεράστιους κινδύνους. 
      Ξεχωρίζω, λοιπόν, δύο ζητήματα: Το πρώτο είναι η τιμολόγηση των  υπηρεσιών του ασφαλιστή. Αναφέρεται ότι αυτό θα γίνεται με αντικειμενικά κριτήρια. Ποιος θα θέτει αυτά τα αντικειμενικά κριτήρια; Η ασφαλιστική εταιρεία. Αυτό είναι σαφές. Οποιοσδήποτε, που δεν έχει εντρυφήσει στα θέματα των ασφαλιστικών καλύψεων και των κινδύνων, καταλαβαίνει ότι δεν μπορεί να υπάρξουν αντικειμενικά κριτήρια και ότι ο καθένας κρίνει το θέμα από την οπτική του γωνία. 
      Όμως, προσέξτε, κύριε Υπουργέ, ότι το θέμα δεν είναι ακριβώς το ζήτημα της τιμολόγησης των υπηρεσιών στο οποίο θέλουμε να εστιάσουμε την προσοχή σας, δηλαδή ότι μόνο οι ασφαλιστικές εταιρείες είναι ανεξέλεγκτες. Εδώ προκύπτει ένα σοβαρό ζήτημα, γιατί δεν υπάρχει ένα κατώτατο όριο. 
      Εμείς, λοιπόν, τώρα σας το προτείνουμε, κύριε Υπουργέ. Πρέπει να υπάρχει ένα κατώτατο όριο.  Κάποιος, δηλαδή, ασφαλίζει το αυτοκίνητό του για ένα εξάμηνο. Μια εταιρεία του το ασφαλίζει για 150 ευρώ. Μπορεί να εμφανιστεί μια άλλη και, λόγω ανταγωνισμού, να του το ασφαλίσει για 80 ή 90 ευρώ. Εδώ δεν είναι μόνο το οικονομικό, αλλά και το ουσιαστικό ζήτημα, ότι δηλαδή πρέπει, όταν θα ασφαλίζεσαι σε μια εταιρεία, να μπορεί, κατ’ αρχήν, να σε καλύψει. Και αυτό το λέμε, διότι έχουμε και αυτήν την ανησυχία. 
      Έχω δει τα στοιχεία της Ένωσης Ασφαλιστικών Εταιρειών Ελλάδος. Υπάρχουν εξήντα μία ασφαλιστικές εταιρείες στη χώρα μας, ενώ στη Γερμανία, για παράδειγμα, είναι οι μισές. Από τις εταιρείες αυτές της χώρας μας οι μισές δείχνουν ότι τα ποσά που έχουν πάρει για τα καθαρά ασφάλιστρα είναι, σε σχέση με τις άλλες εταιρείες, εξαιρετικά λίγα. Και ξέρετε ότι και αυτό το θέμα έχει σημασία. Η Κυβέρνηση από τους ελέγχους που κάνει, μέσω και των αρμοδίων υπηρεσιών, είναι σε θέση να ξέρει ακριβώς τι γίνεται; Γιατί και στην επιτροπή που συζητούσαμε ο Υπουργός είπε: «Τι θέλετε να κάνω; Βρήκα στις ασφαλιστικές εταιρείες μια κατάσταση που ήταν κομφούζιο!» 
      Έχετε δίκιο σε αυτό. Βεβαίως, ευθύνεται το ΠΑ.ΣΟ.Κ. γι’ αυτήν την κατάσταση, αλλά αυτό σήμερα δεν σας δικαιώνει. Δεν μπορείτε, συγκρίνοντας ανάμεσα στην κατάσταση που είχε το ΠΑ.ΣΟ.Κ. και στη σημερινή, να λέτε ότι είμαστε καλύτερα. Το θέμα είναι αν με τους ελέγχους που κάνετε εσείς συνολικά εξασφαλίζεται ο κόσμος, ο οποίος ασφαλίζει το αυτοκίνητό του, για όλα. Δηλαδή, σε καθεστώς ελεύθερης αγοράς όλα είναι ανεξέλεγκτα; Αυτό είναι ένα μεγάλο πρόβλημα. Γι’ αυτό βάζουμε και το θέμα του κατώτατου ορίου της τιμής. Αυτό είναι μία περίπτωση, πέρα, βέβαια, από το γεγονός ότι τα ζητήματα της τιμολογιακής πολιτικής συνολικότερα είναι ανεξέλεγκτα. 
      Βεβαίως, υπήρχαν και μεγάλα προβλήματα τα οποία δεν έχουν λυθεί, προβλήματα που ήταν κρίσιμα τα τελευταία χρόνια. Είχαν σχέση με τη φερεγγυότητα των εταιρειών. Υπήρχε πρόβλημα ενημέρωσης των ασφαλισμένων και ελλιπούς προστασίας τους. Αυτό υπάρχει και σήμερα. Οι όροι των συμβολαίων είναι στα πιο ψιλά γραμματάκια και είναι συνήθως σε βάρος των ασφαλισμένων. Υπάρχει αλόγιστη πρόβλεψη κυρώσεων, ελεγκτικοί μηχανισμοί, πρόληψη, καταστολή. Όλα αυτά είναι ανοικτά. Βεβαίως, έχουμε και το γεγονός ότι οι ασφαλιστικές εταιρείες ιδρύουν νέες ανώνυμες εταιρείες, χωρίς ασφαλιστικό αντικείμενο. Η εκπαίδευση των ασφαλιστικών συμβούλων αποτελεί και σήμερα ένα πρόβλημα και δεν βλέπω να ανοίγετε και να επιλύετε ζητήματα. Επομένως, δεν είναι απλώς το «φαίνεσθαι», δηλαδή αν κάνετε γενικώς ελέγχους, αλλά είναι το τι γίνεται και πώς προστατεύονται οι ασφαλισμένοι. 
      Το πρώτο, λοιπόν, ζήτημα είναι η τιμολογιακή πολιτική. Αυτοί που κάνουν κουμάντο είναι οι ασφαλιστικές εταιρείες. Κανένας άλλος. 
      Δεύτερο ζήτημα, εξαιρετικά σοβαρό, είναι η εξαίρεση από την ασφαλιστική κάλυψη ζημιών, όπως λέτε και στην αιτιολογική έκθεση, με γενεσιουργό λόγο την παραβατική συμπεριφορά του οδηγού του ζημιογόνου οχήματος. Αυτά αναφέρονται στο άρθρο 4. Για να δούμε για ποιον είναι δίκαιο αυτό. Για τον ασφαλιστή ή για τον ασφαλισμένο; 
      Είναι σαφέστατο ότι είναι υπέρ της ασφαλιστικής εταιρείας. Δηλαδή στα πλαίσια της ανάπτυξης της ασφαλιστικής αγοράς, όπως λέτε εσείς, και της ενίσχυσης του υγιούς «ανταγωνισμού», όπως συμπληρώνουμε εμείς, πλειοδοτούν οι εταιρείες σε παροχές και σε καλύψεις. 
      Ποιο είναι το αποτέλεσμα μέσα απ’ αυτό το νομοσχέδιο; Ένα πλέγμα προστασίας των ασφαλιστικών εταιρειών. Δηλαδή σε συνθήκες κλιμάκωσης και ανταγωνισμού μεταξύ των εταιρειών και σε συνθήκες απελευθέρωσης της αγοράς οι ασφαλισμένοι γίνονται περισσότερο απροστάτευτοι. Και αν θέλετε, ένα άρθρο που θα μπορούσαμε να έχουμε ψηφίσει απ’ όλο αυτό το νομοσχέδιο –γιατί το καταψηφίζουμε επί της αρχής- είναι το άρθρο 11, στο οποίο μεριμνάτε για την περίπτωση των εργαζομένων, σε περίπτωση που οι ασφαλιστικές εταιρείες βρεθούν υπό εκκαθάριση, δηλαδή να προστατεύονται προνομιακά οι εργαζόμενοι και να αποζημιώνονται. Αυτό το άρθρο 11 στο δεύτερο σκέλος του θέτει το ζήτημα της εκπαίδευσης, στο οποίο θα αναφερθώ στο τέλος, ότι δηλαδή υπάρχουν ανοικτά ζητήματα για το πώς μπορεί να έχει κάποιος μια άδεια και να θεωρείται ασφαλιστής. 
      Και αυτό δηλαδή από μόνο του δεν μπορεί να ισοφαρίσει το σύνολο του νομοσχεδίου που επακριβώς είναι υπέρ των ασφαλιστικών εταιρειών. ‘Όμως, θα γίνω πιο συγκεκριμένη γιατί το θεωρούμε εξαιρετικά σοβαρό το ζήτημα αυτό. Τι λέτε, λοιπόν, εδώ στο άρθρο 3: Λέει ότι ο ασφαλιστής έχει το δικαίωμα κατά την τιμολόγηση των υπηρεσιών του να επιβάλει επιπλέον ασφάλιστρο στις περιπτώσεις: 
      Πρώτον, εάν ο οδηγός υποβάλει δήλωση με την οποία αποδέχεται την υπαιτιότητά του ως προς την πρόκληση του ατυχήματος. Δηλαδή, αν δηλώσεις ότι φταις θα πληρώσεις επιπλέον ασφάλιστρο έτσι γενικώς και αυτό όχι με κάποια κλιμάκωση. Τώρα, όπως γνωρίζουμε, όταν γίνεται μια ζημιά, δεύτερη ζημιά, τρίτη ζημιά, από έναν οδηγό πληρώνει παραπάνω. Αλλά, εδώ μπαίνει ευθύς εξ αρχής και αυτό θα είναι ανοικτό χωρίς κλιμάκωση, όλα ανοικτά κατά το δοκούν της ασφαλιστικής εταιρείας. Και αναρωτιέται κάποιος, κυρίες και κύριοι Βουλευτές, γιατί ασφαλίζεται. Γιατί ασφαλίζεται; 
      Κατά τον προσδιορισμό –συνεχίζει το ίδιο άρθρο- των ασφαλίστρων για υλικές ζημιές λαμβάνεται υποχρεωτικά υπ’ όψιν η τρέχουσα αξία του ασφαλισμένου οχήματος η οποία υπολογίζεται με βάση τον τύπο και την παλαιότητά του. Σωστά. Αυτό αρχικά φαίνεται θετικό γιατί η ασφαλιστική εταιρεία θα μειώσει το ασφάλιστρο αλλά γιατί κάνει εξαίρεση για την υποχρεωτική ασφάλιση από υλικές ζημιές και η αξία του αυτοκινήτου θα προσδιορίζεται με βάση την αξία της αγοράς; Άρα, αυτή είναι αρνητική εξέλιξη. Και αυτό, γιατί η πλειοψηφία έχει κάλυψη μόνο των υποχρεωτικών καλύψεων. Εδώ ποιος προσδιορίζει την τρέχουσα αξία που αφορά τον τύπο και την παλαιότητα; Γι’ αυτό το θέμα έγινε αρκετή κουβέντα στην Επιτροπή αλλά δεν μπορέσαμε να καταλήξουμε πουθενά βεβαίως. Για παράδειγμα, ένα αυτοκίνητο 1600 κυβικά μετά από τρία χρόνια χάνει μέρος της αξίας του. Αυτό είναι λογικό. Το πόσο χάνει, ποιος το προσδιορίζει; Η αγορά, δηλαδή η ασφαλιστική εταιρεία. Έτσι δεν είναι; Για τη φορολογία όμως των αυτοκινήτων, παραδείγματος χάριν, υπάρχει ένας πίνακας συγκεκριμένος. Εδώ όμως, είναι όλα ανοικτά. Άρα, είναι υπέρ των ασφαλιστικών εταιρειών. Θα γίνουν και ασύδοτες. 
      Στο άρθρο 4, προστίθενται οι εξαιρέσεις. Εμείς το θεωρούμε σοβαρό πολιτικό ζήτημα αυτό και εμείς λέμε, κύριε Υπουργέ, όλο αυτό το κομμάτι να εξαιρεθεί από το νομοσχέδιο. Για ποιο λόγο να εξαιρεθεί: Να διαβάσω τι έλεγε μέχρι τώρα –για να μας καταλάβει και ο κόσμος που ακούει- το προηγούμενο προεδρικό διάταγμα το 237/86 στο άρθρο 6 παράγραφος 1. Διαβάζω ακριβώς αυτό που ίσχυε και εμείς θέλουμε αυτό να μείνει, αλλά εσείς τώρα το αλλάζετε. ‘Έλεγε  λοιπόν: «Η ασφάλιση πρέπει να καλύπτει την αστική ευθύνη του κυρίου του κατόχου και κάθε οδηγού ή προστιθέντος για την οδήγηση ή υπευθύνου του ασφαλισμένου αυτοκινήτου. Εξαιρείται η αστική ευθύνη των προσώπων που επελήφθησαν του αυτοκινήτου με κλοπή ή βία και αυτών που προκάλεσαν το ατύχημα εκ προθέσεως». Γιατί, κύριε Υπουργέ, αυτό το αλλάζετε και δεν το αφήνετε; Εμείς λέμε να το αφήσετε όπως έχει να μην κάνετε καμμία άλλη εξαίρεση. Γιατί γίνονται αυτές οι εξαιρέσεις; Γιατί γίνονται υπέρ των ασφαλιστικών εταιρειών. Τι εξαιρέσεις γίνονται; Σε μια εγώ θα σταθώ και εκεί παίζεται και το χοντρό παιχνίδι. Και επικοινωνιακά εσείς επενδύετε σε αυτό επειδή ο κόσμος έχει μια ευαισθησία. Ποιο είναι αυτό το θέμα: Το ζήτημα της επίδρασης του οινοπνεύματος στην οδήγηση και το τι μπορεί να επακολουθήσει. Αυτό είναι σαφές νομίζω για τον κάθε λογικό άνθρωπο, ότι δεν μπορείς να παίρνεις δηλαδή ούτε ένα γραμμάριο οινοπνεύματος όταν οδηγείς. Αλλά σας ρωτάω: Τι τραγωδίες μπορείτε ν’ ανοίξετε με αυτό εδώ; Αν δηλαδή μια οικογένεια έχει έναν ανεύθυνο, έναν ασυνείδητο, έναν τρελό άνθρωπο και οδηγεί μεθυσμένος, η οικογένειά του μετά τι πρέπει να κάνει; Να πουληθεί ολόκληρη για να αποζημιώσει την ασφαλιστική εταιρεία η οποία θα τους ζητήσει τα χρήματα τα οποία πλήρωσε; Τι θέλετε δηλαδή; Τι πρέπει να γίνει; Να δανειστεί για να πληρώσει είκοσι και τριάντα χρόνια αυτά που  πρέπει να πληρώσει; Εξαρτάται τι ζημιά έχει γίνει. Μέχρι τώρα αυτή η εξαίρεση δεν υπήρχε. Καθαρά πράγματα. Γιατί τώρα υπάρχει; Ποιόν ωφελεί; Είναι η πίεση από τις ασφαλιστικές εταιρείες και γενικότερα το πρόβλημα που υπάρχει παρ’ όλα τα κέρδη που έχουν αν και υπάρχει ένα στρίμωγμα σε σχέση με τον κλάδο του αυτοκινήτου γιατί κλαίγονται συνέχει και λένε ότι υπάρχουν ζημιές. Σου λένε, λοιπόν, θα τα πάρουμε από εκεί, δηλαδή να βγάλουν από τη μύγα ξίγκι. Τι να το κάνω εγώ, λοιπόν, όταν αυτό το ζήτημα δεν μπαίνει μέσα; Γιατί το πρώτο ζήτημα δηλαδή να είναι εξαίρεση όταν ο οδηγός στερείται άδεια οδήγησης και στο προηγούμενο, στο προεδρικό διάταγμα, που δεν εξαιρείται, όταν δεν έχεις δίπλωμα τότε πηγαίνει δικαστικά η ασφαλιστική εταιρεία και πληρώνεις και δεν την γλιτώνεις. Επομένως, γιατί; Εμείς λέμε, λοιπόν, το προεδρικό διάταγμα έτσι όπως είχε να παραμείνει και να μην υπάρχει καμμία εξαίρεση και όχι να προσπαθούμε να το φτιάξουμε επικοινωνιακά και να λέμε, μα είναι δυνατόν αυτός που είναι υπότροπος, αυτός που πίνει, αυτός που γίνεται σκνίπα, αυτός που είναι ασυνείδητος και σκοτώνει κόσμο, αυτόν θέλετε να τον πληρώνει η ασφαλιστική εταιρεία; Και είχε και το θράσος ο Πρόεδρος της Ένωσης Ασφαλιστικών Εταιρειών όταν ήρθε εδώ και είπε, «τι θέλετε, να πληρώνει το κοινωνικό σύνολο;». Αυτά είναι κόλπα και  παιχνίδια και τίποτα περισσότερο. Γιατί εδώ θα παιχθεί κάτι πολύ πιο σοβαρό. Λόγω του ότι έχει αλλάξει ο Κώδικας Οδικής Κυκλοφορίας στα ζητήματα αυτά όπως γνωρίζουμε όλοι, και έχει πέσει στο μισό το όριο, για σκεφθείτε ένα παράδειγμα: Πίνει κάποιος δύο ποτηράκια κρασί και όταν γίνει ένα ατύχημα –ο μη γένοιτο- και γίνει σοβαρή ζημιά αν γίνει εκείνη τη στιγμή αλκοτέστ στον οδηγό, η ασφαλιστική εταιρεία δεν πληρώνει ένα ευρώ. Και εγώ τι λέω; Δικαιολογώ αυτήν τη στιγμή τα δύο ποτηράκια κρασί όταν κάποιος οδηγεί; Βεβαίως όχι, αλλά οι ασφαλιστικές εταιρείες τι προσπαθούν να κάνουν; Γι’ αυτό, λοιπόν, λέμε να μην γίνει καμμία εξαίρεση. Αυτή δηλαδή η επέκταση αυτών των εξαιρέσεων δεν ωφελεί κανέναν μα κανέναν άλλο, παρά μόνον τις ασφαλιστικές εταιρείες. Είστε εκτεθειμένοι σ’ αυτό και πρέπει να το πάρετε πίσω.
      Για το άρθρο 8, παράγραφος 2: Πείτε μου, έχει λογική αυτό που αναφέρεται για λήξη της ασφαλιστικής σύμβασης από την ασφαλιστική εταιρεία αν το ατύχημα συνέβη μετά την πάροδο δεκαέξι ημερών από τη γνωστοποίηση εκ μέρους του ασφαλιστή; Δηλαδή, αν η ασφαλιστική εταιρεία προχωρήσει σε παράνομη καταγγελία της σύμβασης και τη γνωστοποιεί και διαφωνεί ο ασφαλισμένος, γιατί θα πρέπει να απαλλαγεί έναντι τρίτων; Για πείτε μου. Εδώ δεν κάνει διάκριση πως γίνεται η λήξη της σύμβασης. Αν κάνετε διάκριση, να μας το εξηγήσετε. Επομένως, υπάρχει θέμα. Δηλαδή, αν γίνει μια ζημιά, ένα θανατηφόρο ατύχημα, η οικογένεια που θα τρέχει και δεν θα φθάνει για να σώσει τον άνθρωπό της θα ασχολείται με αυτά τα θέματα; Μπορεί να περάσουν και δέκα και είκοσι και τριάντα ημέρες.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      Θα δείξετε κατανόηση, κύριε Πρόεδρε, γιατί το συζητάμε σε μια συνεδρίαση, και είναι πολύ σοβαρό...
      ΠΡΟΕΔΡΕΥΩΝ (Σωτήρης Χατζηγάκης): Ορίστε, συνεχίστε.
      ΕΛΠΙΔΑ ΠΑΝΤΕΛΑΚΗ: Ευχαριστώ. Θα είμαι και εγώ προσεκτική για να ολοκληρώσω σύντομα και να μη δυσκολέψω και εσάς και τους συναδέλφους που θα μιλήσουν μετά.
      Για το άρθρο 11: Η μια πλευρά της παραγράφου 2 βεβαίως είναι θετική ότι οι εργαζόμενοι πρέπει να αποζημιώνονται και έχει μείνει ανοικτό από την προηγούμενη κυβέρνηση. Σήμερα τι έγινε; Έκλεισαν εταιρείες και οι άνθρωποι δεν έχουν πάρει ούτε τα δεδουλευμένα τους. Έτσι εδώ υπάρχει αποκατάσταση αυτών των περιπτώσεων αλλά και για τις νεότερες που μπορεί να προκύψουν στην πορεία. 
      ‘Όμως, στην παράγραφο 3, τι συμβαίνει; Εδώ θέλω την προσοχή, κύριε Υπουργέ. Στο εδάφιο ε’ λέει, «έγγραφα που αποδεικνύουν ότι κατέχει γενικές εμπορικές ή επαγγελματικές γνώσεις» -για να κερδίζω χρόνο αναφέρομαι στο συγκεκριμένο- και είναι αυτός που θα έχει τη δικαιοδοσία ώστε να είναι ασφαλιστής. Εδώ δεν φέρνετε ούτε την κοινοτική οδηγία φραστικά ως έχει, η οποία λέει «επαρκείς γενικές εμπορικές και επαγγελματικές γνώσεις και ικανότητες». Αλλα, αφήστε τους τίτλους και τις ταμπέλες, γιατί η ουσία εμάς μας ενδιαφέρει και η ουσία αυτή θέλουμε να αποτυπωθεί στο νομοσχέδιο. Ποια είναι η ουσία που θέλουμε να αποτυπωθεί με σαφήνεια. Ότι για την άδεια άσκησης επαγγέλματος χρειάζεται πιστοποίηση, γνώση, ειδίκευση και επάρκεια. Νομίζω δεν υπάρχει τέτοιο ζήτημα που να ξεκαθαρίζεται αυτό. Εδώ το «ή» δηλαδή εκεί που λέει «ή επαγγελματικές γνώσεις», είναι ένα πρόβλημα. Δεν ξέρω τι λένε και οι συνεργάτες σ’ αυτό. Μπορεί να σας πουν πως δεν είναι και συμβατό με την κοινοτική οδηγία αλλά εγώ δεν ασχολούμαι με αυτό, ασχολούμαι με την ουσία. Εδώ τι δρόμος ανοίγεται αν το αφήσετε και δεν το διορθώσετε; Ανοίγεται ο δρόμος για τις τράπεζες που είναι βεβαίως μέσα στο ασφαλιστικό παιχνίδι κανονικά. Εκεί που έχει τον υπάλληλο στο γκισέ και κάνει άλλες δουλειές, να κάνει και αυτήν τη δουλειά. Θέλουν να την κάνουν οι τραπεζίτες, να την κάνουν, αλλά ας έχουν ασφαλιστή οποίος θα έχει πιστοποιήσει, θα έχει κάνει εκατό ώρες σεμινάριο –έτσι δεν είναι;- θα έχει ελεγχθεί από την τεχνική επιτροπή εξετάσεων διαμεσολαβητών, διαδικασία και τρόπο λειτουργίας που θα τα ρυθμίσει το Υπουργείο σας. Εμείς αυτό θέλουμε να είναι σαφέστατο στο νόμο.
      Ολοκληρώνοντας, για τα ζητήματα που θέτετε σ’ αυτό το νομοσχέδιο που έρχονται για το υπαίθριο εμπόριο: Κοιτάξτε τι γίνεται τώρα. Ουσιαστικά, είναι ορισμένες ρυθμίσεις από προηγούμενο νόμο που έχετε ψηφίσει και έρχεστε να διευθετήσετε ορισμένα ζητήματα που από την εμπειρία θέλετε να διορθώσετε. Ένα από τα κύρια ζητήματα που βγαίνει από εδώ -και έχουμε μεγάλη διαφωνία σε αυτό- είναι άδειες, τέλη, πρόστιμα, τα οποία έχουν πάρει όλα φωτιά. Ένα το κρατούμενο και είναι το κύριο. Θα αλλάξετε τα φώτα στον κόσμο πέρα από το ότι όλοι αυτοί οι έλεγχοι δεν θα είναι μόνον έλεγχοι για να είναι όλα καλά στις αγορές, αλλά για να βάζουν κλήσεις και πρόστιμα για να πληρώνει ο κόσμος. Αυτές οι αλλαγές επομένως στη διαδικασία, στους όρους αδειοδότησης και στον έλεγχο στιγματίζονται, πιστεύω, από αυτό το ζήτημα περισσότερο απ’ όλα. 
      Το θέμα με τα δάνεια: Εμείς είμαστε πάρα πολύ επιφυλακτικοί και ήμασταν και στην ακρόαση φορέων με τα δάνεια. Μιλάτε για το 50% άρα το άλλο 50% ας είναι και άτοκο αν είναι έτσι αλλά δεν βάλατε και λίγο το χέρι στην τσέπη, δηλαδή για τη βασική υποδομή να βάλετε και ένα κονδύλι από τον κρατικό προϋπολογισμό.
      Γιατί δεν το προβλέπετε αυτό και για τους βιοκαλλιεργητές; Δεν είναι σαφές αυτό στο νόμο. Αυτοί έχουν μεγαλύτερη και περισσότερη ανάγκη, αν και εγώ δεν ξεχωρίζω, όλοι έχουν τις ανάγκες τους. 
      Εδώ θα ήθελα να σας θέσω το εξής ζήτημα. Κύριε Υπουργέ, νομίζω ότι ήσασταν σαφής στην επιτροπή –θέλω να το ομολογήσω- για τους βιοκαλλιεργητές. Είπατε ξεκάθαρα στην επιτροπή ότι το προεδρικό διάταγμα που θα φέρετε θα αποτυπώνει ότι οι βιοκαλλιεργητές θα έχουν τις αποκλειστικά δικές τους αγορές και αυτό θα διορθωθεί. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, σας παρακαλώ.
      ΕΛΠΙΔΑ ΠΑΝΤΕΛΑΚΗ: Τελειώνω, κύριε Πρόεδρε.
      Εδώ, όμως, υπάρχει μία πρόταση -και νομίζω ότι έχει έλθει και στα χέρια σας- που είναι από την Ένωση Αγροτών Βιοκαλλιεργητών βόρειας Ελλάδας, από τους Συλλόγους Βιοκαλλιεργητών Λαϊκών Αγορών Αττικής, Κρήτης και από το Σύνδεσμο Βιοκαλλιεργητών Θεσσαλίας ΔΗΜΗΤΡΑ –την καταθέτω στα Πρακτικά- η οποία εστιάζεται σε δύο πράγματα. Να αποτυπωθεί αυτό που λέτε και το πιστεύετε και στο νόμο, γιατί το προεδρικό διάταγμα μπορεί ν’ αλλάξει, εφεξής να ονομάζονται αγορές βιοκαλλιεργητών και να είναι σε αμιγείς υπαίθριες αγορές βιοκαλλιεργητών. Υπάρχει μόχθος, υπάρχει σοβαρή ανθρώπινη εργασία, μεγάλη κούραση, αυτός ο θεσμός υπάρχει και στην Ευρώπη και νομίζω ότι πρέπει να το κάνετε αποδεκτό.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
      ΕΛΠΙΔΑ ΠΑΝΤΕΛΑΚΗ: Τέλος, επιτρέψτε μου, κύριε Πρόεδρε, για τα ζητήματα που αφορούν τις εκπτώσεις και τις προσφορές, φανήκανε για άλλη μία φορά και από τον προηγούμενο νόμο και τώρα ότι στην κυριολεξία διευκολύνουν μόνο τα μεγάλα μαγαζιά, τα οποία μπορούν να κάνουν τη μεγάλη διαφήμιση και να έχουν προσφορές που να μπορούν να τους φέρουν αποτέλεσμα. 
      Ευχαριστώ, κύριε Πρόεδρε.
     (Στο σημείο αυτό η Βουλευτής κ. Ελπίδα Παντελάκη καταθέτει για τα Πρακτικά την προαναφερθείσα πρόταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Παντελάκη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, τριάντα δύο μαθητές και μαθήτριες από το Σχολείο Δεύτερης Ευκαιρίας Αχαρνών, συνοδευόμενοι από πέντε καθηγητές. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Κυρίες και κύριοι συνάδελφοι, έχω την τιμή να σας ανακοινώσω ότι η συνάδελφος Βουλευτής Β΄ Αθηνών κ. Ελένη Κούρκουλα με επιστολή της προς την Πρόεδρο της Βουλής κ. Άννα Μπενάκη-Ψαρούδα υπέβαλε την παραίτησή της από το βουλευτικό αξίωμα. 
      Η επιστολή θα καταχωρισθεί στα Πρακτικά της σημερινής συνεδρίασης.
      (Η προαναφερθείσα επιστολή καταχωρίζεται στα Πρακτικά και έχει ως εξής:
      (Να φωτογραφηθεί η σελ. 55)
      Επίσης, έχω την τιμή να ανακοινώσω στο Σώμα ότι οι Υπουργοί Δημόσιας Τάξης, Οικονομίας και Οικονομικών, Εξωτερικών και Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Δημοσίας Τάξεως της Ελληνικής Δημοκρατίας και του Υπουργείου Εσωτερικών της Αλβανικής Δημοκρατίας για τη συνεργασία των Πυροσβεστικών Σωμάτων των δύο χωρών σε θέματα αρμοδιότητάς τους».
      Παραπέμπεται στην αρμόδια Διαρκή Επιτροπή.
      Εισερχόμαστε στον κατάλογο των ομιλητών.
      Το λόγο έχει ο κ. Τζίμας Μαργαρίτης.
      ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε.
      Στην ουσία με μία προσεκτική μελέτη του νομοσχεδίου διαπιστώνουμε πως η νομοθεσία που τροποποιείται και αφορά την υποχρεωτική ασφάλιση των αυτοκινήτων, τροποποιεί το προεδρικό διάταγμα 237 του 1986. Είναι λογικό, λοιπόν, μετά από είκοσι χρόνια ισχύος μιας νομοθεσίας για την ασφαλιστική αγορά, να χρειάζεται προσαρμογή στα καινούργια δεδομένα. Γι’ αυτό, λοιπόν, οι καινούργιες διατάξεις, σε συνδυασμό και με τη νέα ισχύ του καινούργιου Κώδικα Οδικής Κυκλοφορίας που θα ισχύσει στη χώρα μας από τις αρχές Ιουνίου, δείχνουν με τον πλέον σαφή και κατηγορηματικό τρόπο πως η Κυβέρνηση δεν θέτει υπό διωγμό το ελληνικό αυτοκίνητο, αλλά προσπαθεί με την πολιτική της και τη σχετική νομοθεσία να το κάνει πιο ασφαλές και να εξασφαλίσει τα συμφέροντα και των οδηγών. Με το νομοσχέδιο αυτό, λοιπόν, μπαίνει μία τάξη σ’ ένα άναρχο τοπίο ασφάλισης των αυτοκινήτων και διαχέεται μία πολιτική πάνω σε ζητήματα της αγοράς της ασφάλειας. 
      Πήρα το λόγο, όμως, κύριε Πρόεδρε, για να μιλήσω ιδιαίτερα για το άρθρο 12 που αναφέρεται στην ίδρυση και λειτουργία των κυριακάτικων αγορών. Αν και εκ πεποιθήσεως, φιλοσοφικά δηλαδή, είμαι τελείως αντίθετος με την πραγματοποίηση εργασίας τις Κυριακές, είμαι όμως υποχρεωμένος, από την ώρα που υπάρχει σχετική νομοθεσία, να σεβαστώ την απόφαση της πολιτείας για τη διεξαγωγή εργασίας και τις Κυριακές. 
      Είναι θετικό πως με το άρθρο 12 του προτεινόμενου νομοσχεδίου μπαίνει μία τάξη για το πότε και πώς, με τι διαδικασίες και με ποιους υπεύθυνους φορείς μπορούν να ιδρύονται οι κυριακάτικες αγορές. Όμως ένα εδάφιο του άρθρου 12, παράγραφος 6, δεν δίνει λύσεις σ’ ένα ζήτημα που απασχολεί ένα συγκεκριμένο δήμο του Νομού Δράμας  και συγκεκριμένα τον ιστορικό δήμο του Δοξάτου.
      Πήρα, λοιπόν, το λόγο για να ενισχύσω την τροπολογία του συναδέλφου Βουλευτή Δράμας και καταγόμενου από το Δοξάτο, του κ. Δαϊλάκη, με την οποία ζητείται λόγω της ιστορικότητας, την οποία κανείς δεν αμφισβητεί στην Αίθουσα αυτή αλλά και σε ολόκληρη την Ελλάδα, κύριε Υπουργέ, και της μαρτυρικότητας του Δοξάτου, να δεχθείτε την τροπολογία αυτή. Φυσικά στην παράγραφο 3 αναφέρεται πως απαραίτητη προϋπόθεση για έκδοση άδειας κυριακάτικης αγοράς από το νομαρχιακό συμβούλιο, είναι να υπάρχει γνώμη των οικείων επιμελητηρίων, εμπορικών συλλόγων, ομοσπονδίας επαγγελματιών βιοτεχνών, κάτι που δεν συμβαίνει στην περίπτωση του Δοξάτου. Όμως, όπως ακριβώς δέχεστε στην παράγραφο 7 τη λειτουργία κυριακάτικης αγοράς δημοτικού διαμερίσματος του Κοπανακίου του Δήμου Αετού στο Νομό Μεσσηνίας, χωρίς υποχρέωση εκδόσεως νέας άδειας, κάτι ανάλογο μπορείτε να κάνετε και για το Δήμο του Δοξάτου.
      Θέλω να θέσω, όμως, και μία άλλη διάσταση όσον αφορά την πιθανότητα να συμφωνήσουν τρεις όμοροι δήμοι, με πληθυσμό πάνω από είκοσι χιλιάδες κατοίκους, για την πραγματοποίηση μίας κυριακάτικης αγοράς. Παίρνω, λοιπόν, το υποθετικό σενάριο πως βρίσκονται τρία δημοτικά συμβούλια όμορων δήμων να αποφασίσουν που θα γίνει η κυριακάτικη αγορά. Δεν υπάρχει περίπτωση, κύριε Υπουργέ –ξέρετε ότι έχω θητεύσει χρόνια στην αυτοδιοίκηση- να έχουμε ομόφωνη απόφαση των τριών δημοτικών συμβουλίων σε ποιο δήμο θα έχουμε τη λειτουργία της κυριακάτικης αγοράς. Εδώ δεν υπάρχουν ομόφωνες αποφάσεις σε ποιο δημοτικό διαμέρισμα του ίδιου δήμου θα αναπτυχθεί μια σαφής πολιτική, πολύ περισσότερο όταν έχουμε τρεις όμορους δήμους και κολοσσιαίους, διότι για να πετύχουμε στην ελληνική περιφέρεια είκοσι χιλιάδες πληθυσμό, μιλάμε στην ουσία για δυόμισι φορές το Δήμο του Δοξάτου. Πρακτικώς θα είναι ανεφάρμοστο. 
      Δεύτερον, πρέπει να λάβετε σοβαρά υπ’ όψιν ότι σε λίγα χρόνια, την άλλη τετραετία –κατά δήλωση του Πρωθυπουργού- στη Ελλάδα θα υπάρχει νέα διοικητική διαίρεση. Δηλαδή δεν θα μιλάμε για δήμους με τη μορφή που έχουν σήμερα, δεν θα μιλάμε ενδεχομένως για νομαρχίες με τη μορφή που έχουν σήμερα. Οι χίλιοι εκατό δήμοι και κοινότητες ενδεχομένως να μείνουν οι μισοί ή και λιγότεροι. Σκεφθείτε, λοιπόν, μήπως πρέπει να αναστείλετε την ισχύ αυτού του άρθρου 12 –να μην ισχύσει- μέχρι την εφαρμογή της νέας διοικητικής διαίρεσης της χώρας, όπως έχουμε κάνει σε πάρα πολλούς νόμους. 
      Φυσικά είναι πάρα πολύ θετικό το γεγονός ότι προβλέπετε επιτέλους τη λειτουργία λαϊκών αγορών που θα πουλάνε βιολογικά προϊόντα. Είναι μία πρωτοβουλία της Κυβέρνησης και του Υπουργείου σας πάρα πολύ σημαντική που έρχεται να συμπληρώσει την πολιτική την οποία ακολουθείτε και για τις ανανεώσιμες πηγές ενέργειας, αλλά δηλώνει ιδιαίτερα και την οικολογική ευαισθησία τη δική σας και του Υπουργού.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Τζίμα.
      Η Κοινοβουλευτική Εκπρόσωπος του Συνασπισμού κ. Ασημίνα Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρίες και κύριοι συνάδελφοι, συζητάμε για μία ακόμη φορά ένα νομοσχέδιο το οποίο έχει σαν κύριο σκοπό να συμπληρώσει και να βελτιώσει τις ισχύουσες διατάξεις που αφορούν τα θέματα υποχρεωτικής ασφάλισης για ζημιές αυτοκινήτων. Σ’ αυτό όμως το νομοσχέδιο καλούμαστε ν’ αντιμετωπίσουμε και μια σειρά άλλων ρυθμίσεων για ζητήματα αρμοδιότητας του Υπουργείου Ανάπτυξης. Έτσι έχουμε ένα νομοσχέδιο που εισαγωγικά τουλάχιστον δυσκολευόμαστε να τοποθετηθούμε επί της αρχής.
     Θα αναφερθώ στο Κεφάλαιο Α΄ που αφορά τα θέματα υποχρεωτικής ασφάλισης. Όπως τονίζεται και στην αιτιολογική έκθεση, οι ρυθμίσεις αυτές προκύπτουν από την ανάγκη εναρμόνισης και προσαρμογής του ν.489/1976 στα μεταγενέστερα δεδομένα των ρυθμίσεων του ν.2496/1997 και κυρίως από την ανάγκη προσαρμογής όλων αυτών με την ενοποιημένη συμφωνία του Συμβουλίου των Γραφείων Διεθνούς Ασφάλισης, η οποία εφαρμόζεται στην Ευρωπαϊκή Ένωση από την 1η Αυγούστου 2003.
     Πράγματι τα θέματα της υποχρεωτικής ασφάλισης από ζημίες και ειδικότερα στα αυτοκίνητα, έχουν βίαιη εξέλιξη και έχει αποκτηθεί μια σημαντική εμπειρία. Παράλληλα έχει δημιουργηθεί όχι μόνο μία ειδική νομοθεσία αλλά και μια νομολογία γύρω απ’ αυτά τα θέματα. Επομένως υπάρχει ανάγκη πέρα από την προσαρμογή, να εκσυγχρονιστεί και να συμπληρωθεί αυτή η νομοθεσία. Δεν αρκεί μόνο η εναρμόνιση. Θα μπορούσε να υπάρξει και ένα αυτοτελές νομοσχέδιο, το οποίο θα κάλυπτε και τα θέματα της εναρμόνισης αλλά και όσα άλλα ζητήματα και ανάγκες έχουν προκύψει μέχρι σήμερα για τα θέματα της υποχρεωτικής ασφάλισης από ζημίες.
     Θα ήθελα να πω ότι οι περισσότερες διατάξεις του Κεφαλαίου Α’ του νομοσχεδίου που αφορούν τα θέματα της υποχρεωτικής ασφάλισης, είναι σε θετική κατεύθυνση. Υπάρχουν όμως κρίσιμα ζητήματα τα οποία πρέπει να αντιμετωπιστούν και μέσα απ’ αυτήν τη συζήτηση.
     Στο άρθρο 1 δίνεται ο ορισμός της Ενοποιημένης Συμφωνίας και η ανάγκη εναρμόνισής της με αυτή.
     Στο άρθρο 2 μπαίνουν τα θέματα επί της ουσίας, δηλαδή το θέμα της πράσινης κάρτας, που ισχύει από παλαιότερα. Όμως, υπάρχει ανάγκη εκσυγχρονισμού των διατάξεων σχετικά με το πιστοποιητικό διεθνούς ασφάλισης, δηλαδή της πράσινης κάρτας, εν’ όψει αυτής της Ενοποιημένης Συμφωνίας του Συμβουλίου των Εθνικών Γραφείων Διεθνούς Ασφάλισης.
     Το άρθρο 3 έχει δύο παραγράφους. Σύμφωνα με την παράγραφο 1 ο ασφαλιστής έχει το δικαίωμα, κατά την τιμολόγηση των υπηρεσιών του, να επιβάλει επιπλέον ασφάλιστρο με βάση τα αναφερόμενα στο ασφαλιστήριο και ισχύοντα γενικώς για τους ασφαλισμένους του, αντικειμενικά κριτήρια, στις περιπτώσεις που ο οδηγός του ασφαλισμένου αυτοκινήτου έχει υποβάλει δήλωση ότι είναι υπαίτιος του ατυχήματος κ.λπ.. Νομίζω ότι η διάταξη αυτή έχει μία ασάφεια και θα δημιουργήσει πολλά προβλήματα. Άλλωστε είναι γνωστός σε όλους μας αυτός ο αθέμιτος θα έλεγα ανταγωνισμός μεταξύ των ασφαλιστικών εταιρειών και πολύ περισσότερο μεταξύ των ασφαλιστών, των διαμεσολαβητών κ.λπ.. Αντικειμενικά κριτήρια στην ουσία δεν υπάρχουν για τον κανονισμό αυτό και ανάλογα με το μέγεθος της ασφαλιστικής εταιρείας θα διαμορφώνονται τα κριτήρια.
     Όσον αφορά την παράγραφο 2 του άρθρου 3, νομίζω ότι η διάταξη είναι θετική. Δηλαδή κατά τον προσδιορισμό των ασφαλίστρων για υλικές ζημιές, με εξαίρεση της υποχρεωτικές ασφαλίσεις του κλάδου αστικής ευθύνης κ.λπ., λαμβάνεται υπ’ όψιν η τρέχουσα αξία του ασφαλισμένου αυτοκινήτου, η οποία υπολογίζεται με βάση τον τύπο και την παλαιότητά του. Αυτό πραγματικά αν εφαρμοστεί, ανά πενταετία, δεκαετία κ.λπ., θα μειώνει το ασφάλιστρο του αυτοκινήτου.
     Στο άρθρο 4 και κατά συνέπεια στο άρθρο 6α του παλιού νόμου, επαναλαμβάνονται οι διατάξεις για την παροχή προσωρινής ασφαλιστικής κάλυψης, η οποία ισχύει για τριάντα μέρες. Εδώ θα έπρεπε να προσδιοριστεί το εξής: Αναφέρει το άρθρο ότι η προσωρινή βεβαίωση ισχύει μέχρι την έκδοση του ασφαλιστηρίου και σε κάθε περίπτωση, μέχρι τριάντα μέρες. Δεν φαίνεται σίγουρο αν στις τριάντα μέρες δεν εκδοθεί αυτό το ασφαλιστήριο τι θα γίνει με την ασφαλιστική κάλυψη.
     Όσον αφορά τα θέματα του άρθρου 6β, για το ποιοι δηλαδή εξαιρούνται από την ασφάλιση για ζημιές που προκαλούν, όπως ο οδηγός που στερείται της άδειας οδήγησης, ο οδηγός που κατά το χρόνο του ατυχήματος τελούσε υπό την επίδραση οινοπνεύματος κ.λπ., επί της αρχής είναι μια λογική ρύθμιση. Για τους οδηγούς που τελούν υπό μέθη και προκαλούν ατύχημα, το θέμα δεν είναι μόνο τι θα κάνει η ασφαλιστική εταιρεία, είναι και το θέμα ότι η πρόκληση αυτών των ατυχημάτων τις περισσότερες φορές έχει θύματα ανθρώπινες ζωές κ.λπ. Όμως συμμερίζομαι την ανησυχία της συναδέλφου από το Κομμουνιστικό Κόμμα ότι μπορεί να δημιουργηθούν αβάσταχτες συνθήκες σε οικογένεια που το θύμα είναι αυτός που παρανόμησε, δηλαδή τελούσε υπό μέθη κ.λπ. και αφήσει πολλές υποχρεώσεις στις οποίες δεν μπορεί η οικογένεια να ανταπεξέλθει. 
     Κύριε Υπουργέ, είχα διατυπώσει και έναν προβληματισμό, όπως και εσείς και είχατε πει να απαλείψετε την περίπτωση γ΄ αυτής της διατάξεως, η οποία αναφέρεται στην περίπτωση αυτοκινήτων, των οποίων γίνεται διαφορετική χρήση απ’ αυτή η οποία αναγράφεται στο ασφάλιστρο. Ας πάνε στα δικαστήρια και ας δουν τι θα γίνει με αυτό το θέμα. Είναι καλύτερα να μην υπάρχει ως διάταξη στο νόμο.
     Όσον αφορά τα θέματα του άρθρου 8 για τη μεταβίβαση της κυριότητας, είναι πιο αναλυτική η διάταξη.
     Στο άρθρο 10 τονίζονται τα ζητήματα του κέντρου πληροφοριών. Εφόσον λειτουργήσει σωστά, εφόσον έχει αρκετούς υπαλλήλους, εφόσον έχει στηρίξει της πολιτείας για τη λειτουργία του νομίζω ότι θα μπορέσει να αποτελέσει ένα σημαντικό κέντρο πληροφοριών. Θα μπορεί όχι μόνο να τακτοποιεί θέματα ασφάλισης, αλλά και να τροφοδοτεί την πολιτεία, να παίρνει και να εισηγείται πρόσθετα μέτρα, που θα αφορούν και τον περιορισμό των ατυχημάτων και πολλά άλλα θέματα που αφορούν την ασφάλεια στην οδήγηση.
     Το άρθρο 11 είναι πολύ σημαντικό. Θεσπίζονται ειδικά προνόμια για τα πρόσωπα που έχουν απαίτηση έναντι της ασφαλιστικής εταιρείας από σχέση εξαρτημένης εργασίας, σύμφωνα με το οποίο οι απαιτήσεις αυτές προηγούνται των απαιτήσεων των δικαιούχων ασφαλίσεων αστικής ευθύνης από την κυκλοφορία των αυτοκινήτων, καθώς και απαιτήσεων και λοιπών ασφαλίσεων από ζημίες. Είναι μια ιδιαίτερα θετική ρύθμιση κυρίως μετά τα τελευταία συμβάντα κλεισίματος ασφαλιστικών εταιρειών, που από το κλείσιμό τους βρέθηκαν στο δρόμο πολύ εργαζόμενοι. 
     Η Ομοσπονδία συμφώνησε με αυτήν τη ρύθμιση. Αλλά από το άγχος για να δημιουργηθεί ένας συμψηφισμός με τις ασφαλιστικές εταιρείες που ήταν επιφυλακτικές, δεν διεκδίκησε και άλλα πράγματα. Και εμείς θα θέλαμε να σκεφθείτε ότι θα πρέπει αυτά τα προνόμια να υπάρχουν και για τις περιπτώσεις ασφάλειας ζωής και για άλλες ασφάλειες ούτως ώστε οι εργαζόμενοι να μην βρίσκονται από το κλείσιμο αυτών των εταιρειών στο δρόμο.
     Το Κεφάλαιο Β΄ αφορά τα θέματα του λιανικού εμπορίου. Γίνονται κάποιες διορθώσεις σε θετική κατεύθυνση. Οι περισσότερες είναι διορθώσεις σε νόμο που ψηφίστηκε πριν από ενάμιση χρόνο. Τότε είχαμε συζητήσει ξανά αυτά τα θέματα. Το να αναγνωρίζει κάποιος ότι έγινε κάποιο λάθος και ότι υπάρχει ανάγκη συμπλήρωσης, ενδεχομένως δεν είναι κακό από το να αφήνει να διαιωνίζεται ένα πρόβλημα. 
     Είχαμε τονίσει τότε ότι ο χώρος των λαϊκών αγορών είναι ένας ευαίσθητος χώρος. Έλειπε το νομοθετικό πλαίσιο που θα αντιμετώπιζε  όλα τα ζητήματα και κυρίως τα κρούσματα κερδοσκοπίας του παραεμπορίου, τα κυκλώματα των μεσαζόντων και εν τέλει όλα αυτά που δημιουργούν την ακρίβεια. Γιατί αυτήν τη στιγμή πιέζεται ο Έλληνας καταναλωτής ακόμη περισσότερο και αυτός ο μικροπωλητής που στις λαϊκές αγορές προσπαθεί να πουλήσει προϊόντα.
    Χρειάζεται, λοιπόν, και με αυτές τις διατάξεις τώρα που προτείνονται να υπάρξει πολιτική βούληση, να εφαρμοστούν οι διατάξεις και του νόμου του 2005 και οι σημερινές. Και θα λέγαμε ότι το Υπουργείο δεν έκανε ακόμη ένα βήμα να δώσει όλες τις αρμοδιότητες που μερικές απ’ αυτές έδωσε με το νόμο του 2005 τον 3190 στην Τοπική Αυτοδιοίκηση για τις λαϊκές αγορές και παραμένουν βέβαια οι λαϊκές αγορές Αθήνας, Πειραιά και Θεσσαλονίκης να ανήκουν στην κεντρική διοίκηση και να μην έχουν μεταφερθεί στους αντίστοιχους οργανισμούς της Τοπικής Αυτοδιοίκησης. 
    Όσον αφορά στα θέματα για τις κυριακάτικες αργίες νομίζω ότι διευκρινίσατε ότι αφορά μόνο την κεντρική αγορά. 
    Τώρα, το θέμα των βιολογικών αγορών. Έγινε μία μικρή διόρθωση, αλλά τελικά οι βιοκαλλιεργητές δεν συμφωνούν και θα ήθελαν μια πλήρη αναδιατύπωση της παραγράφου 12 του άρθρου 12 ούτως ώστε να αποσαφηνιστεί ότι οι άδειες χορηγούνται μόνο στους παραγωγούς των προϊόντων αυτών και δεν εξαρτάται από την οποιαδήποτε αλλαγή μελλοντικά του προεδρικού διατάγματος. Και θα το καταθέσω αυτό, κύριε Υπουργέ, ίσως να σας το έχουν δώσει κιόλας. Θέλουν δηλαδή σε περισσότερα σημεία αυτού του άρθρου να τονίζονται ορισμένα πράγματα γιατί φοβούνται μήπως το προεδρικό διάταγμα αλλάξει. Για να μην το διαβάσω, επειδή δεν με παίρνει ο χρόνος, θα το καταθέσω στα Πρακτικά. 
      (Στο σημείο αυτό η Βουλευτής κ. Ασημίνα Ξηροτύρη-Αικατερινάρη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όσον αφορά τα θέματα της παράτασης των εκπτώσεων, υπάρχουν πολλά προβλήματα στην αγορά, το ξέρουμε όλοι ιδιαίτερα στις μικρές επιχειρήσεις, στις μικρομεσαίες, στα μικρά και μεσαία καταστήματα. Τα θέματα των εκπτώσεων τις περισσότερες φορές ευνοούν. Έτσι και οι παρατάσεις στις μεγάλες επιχειρήσεις, τα μεγάλα καταστήματα, που πραγματικά έχουν αυτήν τη δυνατότητα για τις πολύ μεγάλες εισαγωγές κυρίως ξένων προϊόντων και μετά να ρίχνουν τις τιμές και να δημιουργούν αυτές τις συνθήκες τις καλύτερες της αγοράς με τις μεγάλες εκπτώσεις. Και σιγά-σιγά τα μικρά καταστήματα και αυτά τα οποία προτιμούν τα ελληνικά προϊόντα, νομίζω ότι τα προβλήματά τους ολοένα και μεγαλώνουν και τελικά οδηγούνται στο κλείσιμο. 
      Ως προς τα θέματα των κλιμακίων των νομαρχιακών αυτοδιοικήσεων της δυνατότητας του Υπουργείου να έχει δικά του κλιμάκια των νομαρχιακών διοικήσεων για τους ελέγχους που κάνουν στις λαϊκές αγορές και τη δυνατότητα του Υπουργείου να έχει δικά του κλιμάκια, δεν ξέρω από πού προκύπτει η ανάγκη αυτή. Αν είναι μία ευγενής άμιλλα εγώ θα το δεχτώ. Χρειάζεται ο έλεγχος, αλλά χρειάζονται και ουσιαστικά εργαλεία για τον έλεγχο. Και ξέρετε πάρα πολύ καλά ότι στις νομαρχιακές αυτοδιοικήσεις λείπουν και τα μέσα και τα μεταφορικά και το προσωπικό για να μπορέσουν να καλύψουν σωστά και αντικειμενικά και με σωστά κριτήρια όλους αυτούς τους ελέγχους που έχει ανάγκη η αγορά. 
      Σε γενικές γραμμές θα ψηφίσουμε τις περισσότερες διατάξεις του νομοσχεδίου. Νομίζω ότι έμειναν μόνο δύο-τρία θέματα που θα μπορούσαν να διορθωθούν. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Ξηροτύρη. 
      Ο κ. Μαγκριώτης έχει το λόγο. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Θα είμαι πολύ σύντομος. Άλλωστε ο εισηγητής μας με καλύπτει απόλυτα στις γενικές διατάξεις του νομοσχεδίου και επί της αρχής και επί των άρθρων. 
      Εγώ θα ήθελα να κάνω δύο ειδικές αναφορές γιατί στο συζητούμενο νομοσχέδιο επιχειρείται η τροποποίηση του π.δ. 190/2006 για την ασφαλιστική διαμεσολάβηση και αντικαθίστανται ορισμένα άρθρα με κάποια άλλα, με στόχο να προσαρμοστεί στην ανάλογη κοινοτική οδηγία. Εκτιμώ όμως ότι γίνεται λανθασμένα η μεταφορά της κοινοτικής οδηγίας και θα ήθελα ο κύριος Υπουργός να προσέξει λίγο, γιατί θαρρώ πως δεν πρέπει να υπάρχει σκοπιμότητα. Ίσως από παράβλεψη έχει γίνει. Θα ήθελα να ακούσω την ερμηνεία του κυρίου Υπουργού στη συνέχεια. 
      Με το άρθρο 11 παράγραφος 3α΄  επιχειρείται η τροποποίηση του 190/2006 για την ασφαλιστική διαμεσολάβηση με αντικατάσταση της περίπτωσης ε΄ της παραγράφου 1α΄ του άρθρου 4, η οποία σήμερα έχει ως εξής: «Έγγραφα που αποδεικνύουν ότι κατέχει γενικές ή εμπορικές ή επαγγελματικές γνώσεις. Η προϋπόθεση αυτή πληρούται εάν διαθέτει αποδεδειγμένα διετή τουλάχιστον εμπειρία σε υπηρεσίες που περιγράφονται στην περίπτωση α΄ ή εμπειρία ενός έτους στις υπηρεσίες αυτές και πτυχίο Α.Ε.Ι. της ημεδαπής ή ισοτίμου της αλλοδαπής». Βλέπουμε δηλαδή ότι βάζει πάρα πολύ υψηλά προσόντα όσον αφορά τον ασφαλιστή διαμεσολαβητή. 
      Τώρα, η αντίστοιχη διάταξη του προεδρικού διατάγματος του 2006 η προτεινόμενη στο σχέδιο νόμου διατύπωση είναι απλούστερη, αλλά νομίζω ότι μέσα στην απλότητά της κάνει ένα λάθος  και έχει ως εξής: «Έγγραφα που αποδεικνύουν ότι κατέχει γενικές εμπορικές ή επαγγελματικές γνώσεις». Όπως γνωρίζετε καλά όταν υπάρχει το διαζευκτικό «ή» είναι είτε εμπορικές γενικές, είτε επαγγελματικές, ενώ μέχρι τώρα το προεδρικό διάταγμα τα είχε και τα δύο αθροιστικά, σωρευτικά έπρεπε να κατέχει. 
      Επιπλέον αναφέρει στο προεδρικό διάταγμα, αλλά και στον αντίστοιχο νόμο του 2002 πως οι ασφαλιστικοί και οι αντασφαλιστικοί διαμεσολαβητές κατέχουν επαρκείς γενικές εμπορικές και επαγγελματικές γνώσεις και ικανότητες. Έχει πολύ μεγάλη διαφορά και η συντακτική διατύπωση, αλλά και η προσθήκη λέξεων όπως «ικανότητες», όπως «επαρκείς». Γιατί το «επαρκείς» και το «ικανότητες» και χωρίς το διαζευκτικό, το «γενικές εμπορικές γνώσεις ή επαγγελματικές γνώσεις» έχει πολύ μεγάλη σημασία κατά τη διαδικασία πιστοποίησης. 
      Στο επόμενο εδάφιο του ιδίου άρθρου, κύριε Υπουργέ, εισάγεται μία νέα επαγγελματική δραστηριότητα ή ένας νέος τίτλος διαμεσολαβητή  ο συνδεδεμένος αντασφαλιστικός διαμεσολαβητής που στην κοινοτική οδηγία τουλάχιστον από ό,τι μας λένε οι ασφαλιστικοί πράκτορες –και εδώ έχω το έγγραφο του συνδέσμου ασφαλιστικών πρακτόρων βορείου Ελλάδος και θα σας το καταθέσω- δεν υπάρχει στη κοινοτική οδηγία και γι’ αυτό σας ζητούν να κρατήσετε τον απλό όρο όπως υπάρχει μέχρι σήμερα χωρίς να υπάρχει αυτή η αναλυτική απαρίθμηση στο 3β΄. Με την αναλυτική απαρίθμηση δημιουργείται σύγχυση ενώ ο γενικός όρος που υπάρχει σήμερα λειτουργεί πιο απλά. 
      Τέλος, ο σύνδεσμος ασφαλιστικών πρακτόρων βορείου Ελλάδος και φαντάζομαι και η πανελλαδική τους ομοσπονδία από τις πληροφορίες που έχω, σας έχουν ήδη δώσει τις ανάλογες σημειώσεις και προτάσεις τους. Θεωρούν πως πρέπει να είναι πολύ πιο ασφαλής ο τρόπος αξιολόγησης της επάρκειάς τους. 
      Ζούμε σε μια εποχή, κύριε Υπουργέ, όπως λέμε της αξιολόγησης και του ελέγχου, της πιστοποίησης. Με τη διάταξη όπως διαμορφώνεται εδώ στο 3β΄ περιορίζεται η διαδικασία της πιστοποίησης, δηλαδή υποβαθμίζεται. Αντί να αναβαθμίζεται, να γίνεται ακόμη πιο αυστηρή γιατί ο ασφαλιστικός πράκτορας, ο αντασφαλιστής, ο διαμεσολαβητής έχει ένα πολύ σημαντικό ρόλο πέρα από το ότι έχει ένα ιστορικό ρόλο στη χώρα μας είναι μεγάλος ο αριθμός των ανθρώπων που δραστηριοποιούνται, αλλά είναι ουσιαστικά ο σύμβουλος, ο άνθρωπος του καταναλωτή, του πελάτη. Γιατί αν δεν υπάρξει και αυτός, τότε ο καταναλωτής και ο πελάτης θα βρεθεί απέναντι στις ισχυρές τράπεζες, απέναντι στις ισχυρές ασφαλιστικές εταιρείες και στα μικρά τους γράμματα. Και καταλαβαίνετε όταν όλοι προσπαθούμε αυτά τα μικρά να τα εξασφαλίσουμε, να τα περιορίσουμε πρόσφατα από την Τράπεζα της Ελλάδος μέχρι τον Άρειο Πάγο, καταναλωτικές οργανώσεις. Εσείς ο ίδιος το έχετε πει πολλές φορές, όλοι μας απαιτούμε να περιοριστεί η ασυδοσία των τραπεζών, να εφαρμόζουν τους νόμους  και των ισχυρών ασφαλιστικών εταιρειών, νομίζω ότι περιορίζοντας τη διαδικασία, αλλά και τα κριτήρια, τα στοιχεία που πρέπει να έχει κάποιος για να είναι αξιόπιστος κατά τη διαδικασία της πιστοποίησής του, λειτουργούμε, δουλεύουμε σε λάθος κατεύθυνση. 
      Αυτές τις δύο, λοιπόν, προτάσεις θέλω να κάνω, κύριε  Υπουργέ. Θα σας τις καταθέσω και γραπτές και θα ήθελα να τις δείτε και περιμένω την απάντησή σας. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Μαγκριώτη. 
      Η κ. Σοφία Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κύριε Υπουργέ, θα ήθελα εκ μέρους όλων των συναδέλφων του Nομού Μεσσηνίας να ευχαριστήσω πάρα πολύ την Κυβέρνηση γιατί ενσωμάτωσε την τροπολογία που καταθέσαμε όλοι μαζί για τη λειτουργία του παζαρίου στο Κοπανάκι, μια παραδοσιακή, ιστορική κυριακάτικη αγορά που λειτουργεί από το 1890 χωρίς ούτε μία διακοπή, ώστε να μπορεί να λειτουργεί χωρίς την έκδοση νέας άδειας σύμφωνα με το νόμο που είχαμε πρόσφατα περάσει. Ήταν ένα αίτημα των κατοίκων του Δήμου Αετού, ένα αίτημα στο οποίο όλοι συνηγορούσαμε. Αυτή η ιστορική αγορά πραγματικά έχει εξυπηρετήσει όλους τους όμορους δήμους και νομίζω πως βρέθηκε τελικά μια δίκαιη λύση σ’ αυτό το πρόβλημα. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Καλαντζάκου.
      Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ:  Θα έρθω στο Βήμα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Και εγώ είπα ότι θα συνεχίσουμε να λειτουργούμε με νεύρο σήμερα, με λίγα, λακωνίζειν και σωστά, αλλά εσείς, κύριε Κουτσούκο, θέλετε να ανέβετε στο Βήμα. Έχετε δικαίωμα εξάλλου. 
      Ορίστε, έχετε το λόγο.
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, ο λόγος που ανέβηκα στο Βήμα έχει να κάνει, πρώτον, με το ενδιαφέρον που έχουμε -και πιστεύω πρέπει να έχει κάθε Βουλευτής- για τη λειτουργία των λαϊκών αγορών. 
      Οι λαϊκές αγορές είναι ένας θεσμός που φέρνει κοντά τους παραγωγούς με τους καταναλωτές, συνδέεται με την παράδοση του τόπου μας και αποτελεί, αν θέλετε, ένα αντίδοτο, ένα μέσο καταπολέμησης των μεγάλων πολυεθνικών και των καρτέλ που επικρατούν στην αγορά και της ακρίβειας, στο βαθμό βεβαίως που οι λαϊκές αγορές λειτουργούν σωστά και αυτό είναι η ευθύνη της πολιτείας.
      Ιδιαίτερο ενδιαφέρον για μας έχουν οι λαϊκές αγορές που αφορούν τα αγροτικά προϊόντα, στο βαθμό που διασφαλίζεται ότι στις λαϊκές αγορές πωλούνται τα προϊόντα των αγροτών μας και όχι προϊόντα που είναι βαφτισμένα με το συνήθη τρόπο. Ξέρετε, τα «βαφτίσια», πέρα από την παραδοσιακή ορολογία των «κουμπάρων» που είναι στην επικαιρότητα αυτήν την περίοδο, έχουν και ένα άλλο χαρακτήρα σε σχέση με τα αγροτικά προϊόντα, όπου εκεί αναπτύσσονται άλλου είδους κουμπαριές και άλλα συμφέροντα και όπου αποδείχθηκε ότι σε πάρα πολλές περιπτώσεις οι υπηρεσίες του Υπουργείου Αγροτικής Ανάπτυξης -δεν λέω από πρόθεση- ήταν αδύναμες να ελέγξουν τα βαφτίσια σε πάρα πολλά αγροτικά προϊόντα και αποκαλύφθηκε μάλιστα ότι είχαν οι μεσάζοντες, αυτοί που εκμεταλλεύονται και τους αγρότες και τους καταναλωτές, κερδοσκοπήσει σε βάρος αυτών των δύο κατηγοριών. 
      Επίσης μας ενδιαφέρει, γιατί οι λαϊκές αγορές, ιδιαίτερα στις αγροτικές περιοχές, μπορεί να συνδέσουν την τοπική παραγωγή με την κουλτούρα, την παράδοση, τον τρόπο ζωής και ιδίως τον τουρισμό. Θα πρέπει να έχετε υπ’ όψιν σας ότι ιδιαίτερα τους θερινούς μήνες που αυξάνεται η τουριστική κίνηση στην ύπαιθρο και στις αγροτικές περιοχές, οι λαϊκές αγορές έχουν και μια μεγάλη επισκεψιμότητα και κατά συνέπεια μπορεί να γίνουν και ένας χώρος προβολής και διαφήμισης των ποιοτικών και των γνήσιων προϊόντων της αγροτικής μας παραγωγής. 
      Αυτός είναι ο ένας λόγος για τον οποίο ήθελα να μιλήσω και να επισημάνω ότι αυτό το κεντρικό και μεγάλο ζήτημα δεν μπορεί να ρυθμίζεται περιστασιακά χωρίς διάλογο και συναινέσεις. Στη συγκεκριμένη περίπτωση έχουμε ρυθμίσεις οι οποίες έρχονται να τροποποιήσουν προηγούμενες ρυθμίσεις πριν από λίγο καιρό και απ’ ό,τι διαπιστώσαμε στην επιτροπή ο διάλογος που είχε προηγηθεί δεν είχε εξαντλήσει όλα τα θέματα.
      Ο δεύτερος λόγος που ζήτησα να μιλήσω είναι το γεγονός ότι ενώ η Κυβέρνηση δημιουργεί προβλήματα με την πολιτική της, στην προσπάθεια και στις υποσχέσεις που δίνει για να τα λύσει, δημιουργεί πολύ περισσότερα. Και είναι χαρακτηριστικό το παράδειγμα της προσπάθειας που κάνει η Κυβέρνηση –έτσι λέει ότι κάνει, αλλά στην ουσία δεν κάνει- να ρυθμίσει το ζήτημα των παραδοσιακών κυριακάτικων αγορών. Έχω την αίσθηση, δε, ότι χρησιμοποιεί ως όχημα τις δεσμεύσεις και τις πιέσεις των τοπικών κοινωνιών για να λειτουργήσουν αυτές οι παραδοσιακές αγορές, για να δημιουργήσει μείζονα ζητήματα και να φέρει σε αντιπαράθεση τις τοπικές κοινωνίες. Τι συμβαίνει; Συμβαίνει να λειτουργούν στη χώρα μας τρεις, τέσσερις, πέντε λαϊκές αγορές. Είχα παρακαλέσει τον Υπουργό στην επιτροπή να μας πει ποιες είναι. Εγώ μιλάω για τη λαϊκή αγορά της Μανωλάδας. Άκουσα το συνάδελφο κ. Τζίμα που μίλησε νωρίτερα για το Δοξάτο. Ξέρω για το Κοπανάκι. Να μα πει ποιες είναι. 
      Είχαμε πει, λοιπόν, η Κυβέρνηση, αφού τις κατήργησε και αφού θεωρητικά λέει ότι συμφωνεί να λειτουργήσουν, δεν είχε παρά να φέρει μία απλή, μία λιτή ρύθμιση που να λέει ότι «οι παραδοσιακές αγορές και οι λαϊκές αγορές που λειτουργούσαν μέχρι την ψήφιση του ισχύοντος νόμου, εξακολουθούν να λειτουργούν». Τελεία και παύλα. Τι πάει να κάνει τώρα η Κυβέρνηση; Πάει να μπλέξει ένα ολόκληρο σύστημα αντικρουόμενων συμφερόντων και μία γραφειοκρατική διαδικασία σε μια προσπάθεια, δήθεν, ώστε να λειτουργήσουν αυτές οι αγορές οι οποίες τώρα είναι έωλες και από όσο γνωρίζω στη Μανωλάδα οι άνθρωποι συλλαμβάνονται, πάνε στα αυτόφωρα και εν πάση περιπτώσει προσδοκούν ότι δεν θα δικαστούν με δεδομένο ότι θα ψηφιστεί η συγκεκριμένη ρύθμιση.
      Στην αρχή, λοιπόν, ο κύριος Υπουργός μας έφερε μία διάταξη που έλεγε σε πόλεις με δεκαπέντε χιλιάδες κατοίκους ή σε όμορους δήμους με δεκαπέντε χιλιάδες κατοίκους μπορεί, μέσα από μία γραφειοκρατική διαδικασία, να λειτουργούν. Σήμερα μας έφερε τροποποίηση  που τις δεκαπέντε χιλιάδες τις κάνει είκοσι χιλιάδες και τους δήμους τους κάνει τρεις. Δυσκολεύει, δηλαδή, τη διαδικασία. Και το κάνει, λέει, διότι αντιδρούν οι τοπικοί εμπορικοί σύλλογοι. Πολύ μεγάλη ευαισθησία έχετε, κύριε Υπουργέ, στις απόψεις των εμπορικών συλλόγων! Όταν καταργούσατε το ωράριο και σας έλεγε σύσσωμη η Ελλάδα, όλες οι ενώσεις, ότι «δεν μπορούμε να αντέξουμε σ’ αυτό τον αθέμιτο ανταγωνισμό των πολυεθνικών και των υπερκαταστημάτων», εσείς κωφεύατε. Τώρα, έχετε ευήκοον ους σε κάποιους εμπορικούς συλλόγους ορισμένων περιοχών; Καλά κάνετε και το έχετε. Και εγώ θέλω να το έχετε πάντα  και συμφωνώ με τις ανησυχίες τους, όταν βλέπουν ότι με μια ρύθμιση που φέρνετε ανοίγετε το παιχνίδι, γιατί δεν ξέρουν αύριο τι θα τους ξημερώσει. Εξάλλου εσείς, το Υπουργείο σας, ο κύριος Υπουργός δεν είναι που έχει πει για τη λειτουργία των καταστημάτων τις Κυριακές, μετά βέβαια τον εκκλησιασμό, γιατί είναι και ο Αρχιεπίσκοπος! Δεν μπορείτε να τα βάλετε με τον Αρχιεπίσκοπο. Την πολιτική τους την υπηρετήσατε και σας εξυπηρέτησε. Είναι γνωστά αυτά στο πανελλήνιο. Άρα, λοιπόν, τα ξέρει αυτά ο εμπορικός κόσμος και δικαιολογημένα φοβάται ότι μέσα από εκεί πάτε να περάσετε το άνοιγμα των κυριακάτικων αγορών. 
      Εγώ λέω πάρα πολύ καθαρά  ότι η ρύθμιση που φέρατε είναι εντελώς γραφειοκρατική, θα δυσκολέψει τη λειτουργία αυτών των αγορών για την οποία υπήρχε κοινωνική συναίνεση. Διότι αν λειτουργούν δέκα χρόνια, είχαν συμφωνήσει οι δήμαρχοι, είχαν συμφωνήσει οι παράγοντες της περιοχής, είχαν καταξιωθεί στην κοινή γνώμη και τώρα πάτε να βάλετε μία τόσο πολύ δύσκολη και γραφειοκρατική διαδικασία που είναι δύσκολο αν θα επιτευχθεί η λειτουργία τους.  
      Και κάτι άλλο. Με τη νομοτεχνική ρύθμιση που κάνετε, είναι βέβαιο ότι δημιουργείτε πολλών ταχυτήτων άδειες λαϊκών, υπαίθριων αγορών. Σας είχα προτείνει στην επιτροπή ότι τουλάχιστον βελτιώστε τη συγκεκριμένη νομοτεχνική ρύθμιση που έχετε ιδιαίτερα την παράγραφο 5, του άρθρου 12 ώστε να καλύπτει και τους παραγωγούς και όχι μόνο τους πωλητές λαϊκών αγορών και βελτιώστε και την παράγραφο 6 που να λέει ότι δεν χρειάζεται καινούργια άδεια διότι θα υποχρεώσετε τώρα τους ανθρώπους να έχουν δύο κατηγοριών άδειες: μία που θα πουλάνε στις λαϊκές κάθε μέρα και μία για την καινούργια αγορά που θα οργανωθεί με βάση τις διατάξεις που φέρνετε. 
      Σας παρακαλώ πολύ να μη μας ξαναρωτήσετε μ’ αυτόν τον τρόπο που ξέρετε να ρωτάτε αν ψηφίζουμε ή δεν ψηφίζουμε τη διάταξη, διότι η διάταξή σας είναι όχημα –και το καταγγέλλω- να μην λειτουργήσουν οι αγορές και όχημα για μελλοντικές ρυθμίσεις σε βάρος των συμφερόντων της μικρομεσαίας επιχείρησης, ιδιαίτερα στις περιοχές όπου τα υπερκαταστήματα έχουν βλέψεις. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, τον κ. Κουτσούκο.
      Ο κ. Δαϊλάκης έχει το λόγο.
      ΣΤΑΥΡΟΣ ΔΑΪΛΑΚΗΣ:  Ευχαριστώ, κύριε Πρόεδρε. 
      Χρόνια πολλά σε όλους!
      Είναι από τις σπάνιες περιπτώσεις που παίρνω σημειώματα μπροστά μου και με αναγκάζει ο Υπουργός μου. 
      Πρώτα, πρώτα να απαντήσω στον αγαπητό προλαλήσαντα συνάδελφό μου, ο οποίος θα ήταν τέλειος αν δεν χρησιμοποιούσε τις ορολογίες «κουμπάροι», «βαφτίσια» αλλά το «λάδωμα» το μάθατε εσείς πρώτοι. Είναι εξπέρ στο είδος αυτό το ΠΑ.ΣΟ.Κ..
      ΓΙΑΝΝΗΣ ΚΟΥΤΣΟΥΚΟΣ: Αυτό είναι το άλλοθί σας; 
      ΣΤΑΥΡΟΣ ΔΑΪΛΑΚΗΣ: Το άλλοθι…Αν θέλετε κόντρα…
      ΠΡΟΕΔΡΕΥΩΝ (Σωτήρης Χατζηγάκης):  Προχωρήστε, κύριε Δαϊλάκη στο νομοσχέδιο. 
      ΓΙΑΝΝΗΣ ΚΟΥΤΣΟΥΚΟΣ: Εγώ δεν έχω κουμπάρους. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, όλοι έχουμε κουμπάρους. 
      ΣΤΑΥΡΟΣ ΔΑΪΛΑΚΗΣ: Απλά, κύριε Κουτσούκο, προσέξτε τους «κουμπάρους», γιατί θα σας βγουν εντός των ημερών μπούμερανγκ. Θυμηθείτε τα λόγια μου. Αν είχε πολύ  κόσμο, θα έβγαινε σήμερα. Θυμηθείτε το αυτό.
      Κύριε Υπουργέ, δεν μπορώ να είμαι σαν την κ. Καλαντζάκου και να πω «ευχαριστώ». Αρχίζω με ένα «λυπάμαι». Και λυπάμαι γιατί; Γιατί καλός νόμος είναι αυτός που είναι απλός, κατανοητός από το λαό και δίκαιος. Εδώ έχουμε μια αδικία καραμπινάτη. Το Δοξάτο είχε την κυριακάτικη αγορά αλλά είχε την ατυχία να έχει πολλούς νεκρούς, χίλιους. Όταν έχεις πάνω από χίλιους, θεωρείσαι ότι τελείωσες εσύ. Όποιος έχει έναν, δυο νεκρούς, είναι ιστορικό μέρος. Εμείς πλέον δεν είμαστε ιστορικό μέρος και ούτε θέλουμε να είμαστε. Η αντιμετώπιση στο Δοξάτο δεν είναι σωστή. Ιστορικότητα σημαίνει ότι έδωσα και δεν πήρα. Ο νόμος πρέπει να είναι δίκαιος. Δεν μπορεί οι αετοί του Νότου να είναι στο πέταγμα καλύτεροι από τους αετούς του Βορρά. Εδώ έχει ένα σημείο που λέει ότι ο Δήμος Αετού καλά το πήρε και συμφωνώ και με το συνάδελφό μου να πάρει, εφόσον προϋπήρχε και το άλλο δημοτικό διαμέρισμα, αλλά και εμείς του Βορρά ξέρουμε να πετάμε. Και σας το λέω αντρίκια. Εκεί λειτουργούσε μια κυριακάτικη αγορά. Γυρίστε όλη την Ελλάδα και αν θα βρείτε κυριακάτικη αγορά με τέτοια κινητικότητα, τότε να κλείσει.
      Έρχεστε και φέρνετε ένα νόμο. Και σας το είχα πει τότε, ότι ό,τι αφορά την αγορά δεν είναι εύκολο θέμα. Θα ψηφίσετε εδώ ότι θα είναι ανοικτή η αγορά μέχρι τις 9.00 το βράδυ αλλά οι εμπορικοί σύλλογοι θα σας γράψουν, όπως και το έκαναν, οι οποίοι μάλιστα με πενήντα άτομα παίρνουν αποφάσεις για όλη την αγορά. Και θέλει να ψωνίσει ο καταναλωτής και δεν μπορεί τις πιο πολλές μέρες της εβδομάδας, ιδίως το καλοκαίρι, να βρει την αγορά ανοικτή. Μιλώ για τη δική μας αγορά. Είμαι υπέρ του στεγασμένου εμπορίου. 
      Κατ’ αρχάς, επειδή με τα ομόλογα γίνεται σύγχυση –δεν ξέρετε οι πιο πολλοί τι είναι ομόλογα, όπως και εμείς και όλοι μας- θα αρχίσουμε εδώ πέρα να λέμε τι εστί εμπόριο. Κατά τον Μπαμπινιώτη εμπόριο είναι: «Αγορά ή πώληση ή ανταλλαγή προϊόντων με σκοπό το κέρδος». Φυσικά, στις λαϊκές μπαίνει και το υπόλοιπο θέμα, η λαϊκή κουλτούρα, η ανταλλαγή και άλλων πραγμάτων μαζί με την αγορά φτηνών προϊόντων.
      Στη χώρα μας υπάρχει ένας οικονομικός δυαδισμός και πρέπει να καταλάβουμε ότι είναι απαραίτητες οι λαϊκές αγορές. Έχουμε πλούσιο κέντρο και φτωχή περιφέρεια. Αυτό το οικονομικό σύστημα λέγεται οικονομικός δυαδισμός. Έχοντας αυτό το φαινόμενο που μας αφήσατε, προσπαθούμε -αλλά ο ρυθμός είναι κάπως αργός και θέλω να είμαστε κάπως πιο γρήγοροι- να δώσουμε στον κόσμο χαμόγελο και τη δυνατότητα να είναι και καλός πελάτης στο στεγασμένο εμπόριο. 
      Εμείς στη Δράμα ανοίξαμε τελευταία το «Τελωνείο Εξοχής» και υπάρχει μια φοβερή κινητικότητα. Ειδικά την Κυριακή χιλιάδες κόσμου κατεβαίνει από τη γειτονική φιλική Βουλγαρία στο Νομό της Δράμας και συνεχίζει για να δει τα παράλια όπου κάνουν μεγάλες αγορές. Μεγάλος αριθμός Βουλγάρων έχει αγοράσει ακίνητα στη Θάσο, στην Καβάλα και στη Χαλκιδική. Εμείς στη Δράμα τους κοιτάζουμε που περνούν. Μέσα στην τροπολογία που θα συζητήσουμε λέω ότι η κυριακάτικη αγορά μετά το Τελωνείο είναι πλέον απαραίτητη. Και η κυριακάτικη αγορά είναι καλός κράχτης και για τις υπόλοιπες ημέρες για το στεγασμένο εμπόριο της Δράμας. Πρέπει να το καταλάβουμε αυτό ότι κατά την κυριακάτικη αγορά θα δώσουμε τη δυνατότητα της φιλικής πλέον συμπεριφοράς των ανθρώπων της λαϊκής, που θα διαμορφώσουν μια εικόνα για το Νομό της Δράμας και τις υπόλοιπες ημέρες μπορούμε να επισκεπτόμαστε την πόλη, το νομό και να γίνουμε καλοί πελάτες. 
      Πρέπει να πω όσον αφορά στο νομοσχέδιο ότι λίγο στεναχώρησα τον Υπουργό για τα θετικά του στοιχεία. 
      Για την ασφάλιση τα θετικά είναι ότι από τρεις γίνονται οκτώ ημέρες για τη δήλωση, από δυο χρόνια σε πέντε χρόνια η παραγραφή των αδικημάτων και τρίτον ότι το ασφάλιστρο υπολογίζεται πλέον σύμφωνα με την αντικειμενική αξία.
      Όσον αφορά στο εμπόριο ότι οι επαγγελματίες πωλητές των λαϊκών αγορών μπορούν να συμμετέχουν στις ετήσιες λαϊκές πανηγύρεις.
      Για τα βιολογικά προϊόντα είναι μια καλή ευκαιρία, κύριε Υπουργέ -και καλά το φέρνετε αυτό- να δούμε πώς μπορούμε να γίνουμε ο «μπαξές» της Ευρώπης. Κι επειδή θα έχουμε τις δυο νεοεισελθούσες χώρες, τη Βουλγαρία και τη Ρουμανία, θα έχουμε καλούς αντιπάλους στα προϊόντα. 
      Το Υπουργείο Αγροτικής Ανάπτυξης μαζί με το Υπουργείο Ανάπτυξης θα πρέπει να καθίσουν και να συναποφασίσουν πώς θα δούμε το θέμα των βιολογικών προϊόντων που θα είναι ένα καλό κομμάτι για τις λαϊκές αγορές.
      Κύριε Υπουργέ, θα πρέπει να ξέρετε ότι δεν πρέπει να δίνουμε τη δυνατότητα ειδικά όταν μιλούμε για λαϊκές αγορές, ο λαϊκισμός στα κανάλια να αφορά τις λαϊκές, να τρομάζουμε δηλαδή τον κόσμο για το πόσο πήγε παραδείγματος χάριν ο μαϊντανός. Ο μαϊντανός είναι για την κάθε νοικοκυρά μια γλάστρα στο μπαλκόνι της. Να μην τρομάζουμε τον κόσμο για το πόσο πήγε ο μαϊντανός. Υπάρχουν συστήματα «ζω από τον κήπο μου». Λίγο νεράκι και αυτά τα προϊόντα νομίζω ότι είναι εύκολα.
      Είναι ένα νομοσχέδιο που είναι καλό. Ευχαριστώ τον εισηγητή του ΠΑ.ΣΟ.Κ. για την τοποθέτησή του για το θέμα του Δοξάτου, όπως και τον συνάδελφό μου από το νομό μου, κ. Μαργαρίτη Τζίμα. 
      Από εδώ και πέρα, κύριε Υπουργέ, όταν βάζετε πολλούς να συναποφασίζουν είναι δύσκολο να υπάρχει ομοφωνία. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αν δεν συμφωνούν οι ίδιοι στην τοπική κοινωνία; 
      ΣΤΑΥΡΟΣ ΔΑΪΛΑΚΗΣ: Είπα, όταν βάζετε πολλούς. Συμφωνεί το τοπικό συμβούλιο εκ των πραγμάτων. Ο Πρόεδρος της Ομοσπονδίας συμφωνεί. Αν τώρα το Επιμελητήριο είναι αντίθετο για κάποια θέματα, από εκεί και πέρα είναι θέμα πολιτικής βούλησης. Εδώ στη Βουλή αποφασίζονται. Και μη δίνετε πολλά «γήπεδα»! 
      ΕΥΑΓΓΕΛΟΣ ΑΡΓΥΡΗΣ: Έχει δίκιο ο κύριος συνάδελφος, κύριε Υπουργέ. 
      ΣΤΑΥΡΟΣ ΔΑΪΛΑΚΗΣ: Εσείς τι κάνετε; Κάνετε ένα νόμο που τους βάζετε μέσα όλους, ένας θα διαφωνήσει και άρα δεν περνάει. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κυρίες και κύριοι συνάδελφοι, μέτρα για την εξυγίανση της ασφαλιστικής αγοράς είχαν εξαγγελθεί από  το Υπουργείο Ανάπτυξης αμέσως μετά την ανάληψη της διακυβέρνησης της χώρας από τη Νέα Δημοκρατία. Αυτό είχε συμβεί σε όλα τα Υπουργεία και το είχαμε ακούσει για όλους τους χώρους από όλους τους Υπουργούς. Δεν φανταζόταν κανείς βέβαια πώς θα ηχούσε μετά από τόσο μικρό χρονικό διάστημα αυτή η λέξη στα αφτιά όλων μας. Δεν μπορούσατε και εσείς και εμείς –είναι αλήθεια- να φανταστείτε πώς η εικόνα των σωτήρων θα αποδομούνταν τόσο εύκολα και τόσο γρήγορα.
      Πώς θα φτάναμε στο σκάνδαλο της διαχείρισης των αποθεματικών και ασφαλιστικών ταμείων. Και θα αναγκαζόσασταν εσείς, οι αρχάγγελοι της κάθαρσης, όχι μόνο να βάλετε τις ρομφαίες σας στα θηκάρια σας αλλά να φτάσετε και στο σημείο να μην ξέρετε πώς και τι να πείτε προκειμένου να δικαιολογήσετε τα αδικαιολόγητα. 
      Επειδή, λοιπόν, σήμερα και μετά από όλα αυτά μπορείτε ακόμα να επικαλείστε την εξυγίανση και να ισχυρίζεστε ότι σκοπός σας είναι η εμπέδωση της διαφάνειας και η διασφάλιση της φερεγγυότητας, θέλω να σας πω το εξής. Έχετε κατά νου ότι το απόλυτο πολιτικό όπλο της νέας διακυβέρνησης έχει εξελιχθεί σε μπούμερανγκ. Έχει γίνει φύλλο και φτερό…
      ΜΑΞΙΜΟΣ ΧΑΡΑΚΟΠΟΥΛΟΣ: Σε ποιο άρθρο αναφέρεστε;
      ΑΘΑΝΑΣΙΑ ΜΕΡΕΝΤΙΤΗ: Θα σας πω αμέσως. Μη βιάζεστε, αγαπητέ συνάδελφε. Γενικά για τη φιλοσοφία των νομοσχεδίων σας είναι. Και θα το δείτε παρακάτω. Ως προς τη σεμνή και ταπεινή ιδεολογία σας. Και δεν πρέπει να το ξεχνάμε. Και αν θέλετε κάποια στιγμή ίσως είναι καιρός να αρχίσουμε να θυμόμαστε τα απλά, ένα – ένα, που συνεχώς τα ξεχνάτε, τα ξεπερνάτε, τα αμφισβητείτε, τα αφήνετε στην άκρη. Όμως κανένας δεν ξεχνάει, αγαπητέ συνάδελφε. 
      ΜΑΞΙΜΟΣ ΧΑΡΑΚΟΠΟΥΛΟΣ: Μπορούμε αν θέλετε να κάνουμε μαθήματα ιστορίας. 
      ΑΘΑΝΑΣΙΑ ΜΕΡΕΝΤΙΤΗ: Βεβαίως. Όποτε θέλετε και να μετρήσουμε ό,τι θέλετε. Και βλέπετε ότι καθημερινά προδίδεστε όλο και περισσότερο. 
      Γι’ αυτό θα έλεγα να μη χρησιμοποιείτε πια τη σεμνή και ταπεινή ιδεολογία σας, γιατί και σας ξεπέρασε αλλά και η κοινωνία έχει όρια. Και επειδή με προκαλέσατε, κύριε συνάδελφε, θέλω να σας πω ότι οι Έλληνες μπορεί να ανέχονται τους κουμπάρους, τους όποιους κουμπάρους. Μπορεί να ανέχονται τις απαγωγές, τις υποκλοπές. Είναι σίγουρο όμως ότι δεν ανέχονται να πειράζετε την τσέπη τους. Και αυτό νομίζω το ζούμε όλοι μας. 
      Όσο αφορά, λοιπόν, στο σημερινό νομοσχέδιο, ακούσαμε ακόμη μια φορά μεγάλα λόγια. Ότι θα άλλαζε ριζικά το τοπίο της ασφάλισης των αυτοκινήτων, θα αποσαφηνίζατε το θολό τοπίο, θα δημιουργήσετε ένα πλέγμα προστασίας γύρω από τον πολίτη. Και αυτό δεν το διαπιστώνουμε. Δεν είναι δυνατόν να γίνει μ’ αυτό το νομοθέτημα που χαρακτηρίστηκε από όλους ως κατώτερο των αναγκών και των απαιτήσεων της αγοράς. 
      Πρώτον, ουσιαστικά πρόκειται για δύο νομοθετήματα άσχετα, μεταξύ τους, γι’ αυτό έχουμε μια νομοθετική Βαβέλ. Θίγονται τόσα πολλά και ποικίλα θέματα που και να θέλαμε να το αναλύσουμε δεν δόθηκε ούτε ο χρόνος σε κανέναν, ούτε σε μας ούτε στους φορείς αλλά και ούτε η ευκαιρία να μελετήσουμε, να γίνουν προτάσεις. Και γι’ αυτό σας κατήγγειλαν και οι εμπλεκόμενοι φορείς. Σας κατήγγειλαν και για την πολυνομία αλλά και για διάφορα θέματα δυσνόητα που αναφέρονται. Αφορούν πολλούς αλλά δεν υπήρξε δυνατότητα ουσιαστικού διαλόγου, ώστε να μπορέσουν να εκφραστούν αιτήματα και προτάσεις. 
      Χαρακτηριστικό είναι ότι μέσα σε τρία άρθρα για το υπαίθριο εμπόριο επιχειρούνται τροποποιήσεις δεκάδων νομοθετικών ρυθμίσεων και προεδρικών διαταγμάτων, επιχειρείται η τροποποίηση ενός ολόκληρου νομοθετικού πλαισίου που έχει κτιστεί σε διάφορες περιόδους και αφορά σωρεία θεμάτων. Αυτό είναι προχειρότητα. Αυτό όμως δεν είναι το μόνο. 
      Θα σας έλεγα ότι είναι και χειρότερο το ότι σήμερα προσπαθείτε να τροποποιήσετε ρυθμίσεις που ψηφίσατε πριν από ένα χρόνο. Και μάλιστα τότε σας κάναμε προτάσεις αλλά με την υπεροπτική και εγωιστική νοοτροπία σας απέναντι στην Αντιπολίτευση δεν τις αποδεχθήκατε. Και αυτό είναι ακόμη χειρότερο και από την προχειρότητα. 
      Όσον αφορά στο υπαίθριο εμπόριο, το δεύτερο μέρος του νομοσχεδίου, υπήρξαν έντονες αντιδράσεις. Κατ’ αρχήν θα πρέπει όλοι να αναγνωρίσουμε τη σημασία του θεσμού των λαϊκών αγορών. Οι λαϊκές αγορές δίνουν τη δυνατότητα στο μικρό παραγωγό να προσφέρει καλά ποιοτικά προϊόντα για τον ίδιο, αλλά και στον καταναλωτή να μπορεί να αγοράζει σε καλύτερες τιμές. Πιστεύουμε, λοιπόν, κατ’ αρχήν στην ενίσχυση του θεσμού. 
      Γνωρίζουμε επίσης ότι ο μεγάλος εχθρός είναι οι ψευτοπαραγωγοί, οι διακινητές προϊόντων, οι μεσάζοντες, οι οποίοι θολώνουν το τοπίο, όσον αφορά στην ποιότητα και τις τιμές και διαφεύγουν της φορολογίας. Ο θεσμός της λαϊκής αγοράς μπορεί να υποστηριχθεί μόνο με σύγχρονα κριτήρια, με επαγγελματισμό, με εξειδίκευση, με αξιοκρατία, με ενίσχυση των ελέγχων, με ενίσχυση του υγιούς ανταγωνισμού προς όφελος τόσο των παραγωγών όσο και των καταναλωτών. 
      Η Ομοσπονδία Συλλόγων Λαϊκών Αγορών δεν δηλώνει ικανοποιημένη από τις ρυθμίσεις. Η Εθνική Συνομοσπονδία Ελληνικού Εμπορίου εκφράζει φόβο ότι οι ρυθμίσεις αυτές ευνοούν περισσότερο το παραεμπόριο. Η αίσθηση του εμπορικού κόσμου, όχι μόνο λόγω του συγκεκριμένου νομοσχεδίου αλλά γενικότερα, είναι ότι καθημερινά αποδυναμώνεται τόσο η θέση του μικρού εμπορίου όσο και η ποιοτική και οικονομική κατοχύρωση του καταναλωτή. 
      Από το 2005 με όσες ρυθμίσεις και νομοσχέδια φέρατε για το ωράριο λειτουργίας, για το υπαίθριο εμπόριο, έχετε δημιουργήσει τεράστια αναστάτωση. Αντί λοιπόν να διορθώσετε, φέρνετε, κύριε Υπουργέ, σήμερα την μείωση του πληθυσμιακού ορίου για την ίδρυση πολυκαταστημάτων από είκοσι χιλιάδες σε δεκαπέντε χιλιάδες. Την τελευταία τριετία, λοιπόν, με ένταση τον τελευταίο χρόνο η ισορροπία της αγοράς έχει διαταραχθεί σοβαρά από το φαινόμενο της επέκτασης των πολυκαταστημάτων και του αθέμιτου ανταγωνισμού εις βάρος πολλών μικρών αυτόνομων επιχειρήσεων. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με τι μείωση; Δεν κατάλαβα. Με συγχωρείτε. 
      ΑΘΑΝΑΣΙΑ ΜΕΡΕΝΤΙΤΗ: Από είκοσι χιλιάδες σε δεκαπέντε χιλιάδες. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Είστε αντίθετοι με αυτό;
      ΑΘΑΝΑΣΙΑ ΜΕΡΕΝΤΙΤΗ: Ναι. Θα σας εξηγήσω και γιατί. 
      Οι μεγάλες αλυσίδες, με το ισχυρό όπλο των ανταγωνιστικών τιμών και τις πόλεις της ελληνικής περιφέρειας, θίγουν αλλά κυρίως θα σας έλεγα ότι πρέπει να κοιτάξουμε και τα εγχώρια προϊόντα, διότι αυτές οι μεγάλες επιχειρήσεις δεν επιλέγουν τα τοπικά προϊόντα. Εμείς τουλάχιστον τελευταία σαν Νομός Τρικάλων σάς είχαμε στείλει και υπόμνημα, γιατί παρατηρείται όλο και περισσότερο να μην επιλέγουν, να λείπουν, τα τοπικά προϊόντα και δη τα γαλακτομικά -που έχουμε αρκετά- σ’ αυτές τις μεγάλες επιχειρήσεις, με αποτέλεσμα να συρρικνώνονται οι τοπικές βιομηχανίες και να έχουμε αύξηση της ανεργίας. 
      Γι’ αυτό και θα έλεγα, κύριε Υπουργέ -γιατί δεν με βοηθάει ο χρόνος- ότι θα μπορούσατε να συζητούσαμε και τώρα ένα νόμο που να διευκολύνει και όχι ένα νόμο που δημιουργεί ακόμα μεγαλύτερο πρόβλημα με την ασάφειά του και την πολυνομία του, που έρχεται να συμπληρωθεί στην πολυνομία. 
      Εμείς είχαμε ξεκινήσει μια προσπάθεια -και εδώ μπορούμε να το αναφέρουμε- σαν κυβέρνηση, όσον αφορά στην τάξη νόμου αλλά δεν προλάβαμε να το τελειώσουμε. Ελπίζω εσείς να έχετε διάθεση. 
      Το θετικό βεβαίως είναι ότι εμείς πολύ γρήγορα θεωρώ ότι θα κληθούμε πάλι από τον ελληνικό λαό να συνεχίσουμε το έργο μας βάζοντας όποια αταξία φέρατε εσείς σε τάξη, αλλά και τις δικές σας παραλείψεις σε εγρήγορση και σε εξέλιξη. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μερεντίτη.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων, είκοσι μαθητές και μαθήτριες και τέσσερις συνοδοί-καθηγητές από το Σχολείο Δεύτερης Ευκαιρίας Αχαρνών, δεύτερου τμήματος. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Χριστοδουλάκης. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ευχαριστώ πολύ.
      Κυρίες και κύριοι συνάδελφοι, το νομοσχέδιο που έχουμε μπροστά μας αποδεικνύει για άλλη  μια φορά την πάγια τακτική της Νέας Δημοκρατίας να χρησιμοποιεί ως προσχήματα κοινοτικές οδηγίες και γενικότερες διατάξεις της ευρωπαϊκής εσωτερικής έννομης τάξης, προκειμένου να τους φορτώνει πλειάδα ασχέτων και συνήθως λανθασμένης σκοπιμότητας και σχεδιασμού τροπολογίες. Να μετατρέπει έτσι τις τροπολογίες σε κείμενα τα οποία πρέπει εν τω συνόλω τους να απορριφθούν. 
      Αν κρατούσε ορισμένες διατάξεις και τις έφερνε η Κυβέρνηση για να ρυθμίσει ορισμένα προβλήματα, έστω και αν δεν μπορεί να αντιμετωπίσει τα μεγάλα ζητήματα της ασφαλιστικής αγοράς, θα μπορούσε κάπως κανείς να δει το νομοσχέδιο με καλό μάτι. Όμως και σε αυτό το ζήτημα της ασφαλιστικής αγοράς, πολύ δε περισσότερο στις ρυθμίσεις που κάνει για τις λαϊκές αγορές, πιστεύω ότι ξεφεύγει εντελώς από κάθε έννοια ορθολογισμού, σοβαρότητας και ευνοϊκών συνεπειών για την ελληνική οικονομία και τους εργαζόμενους. 
      Συγκεκριμένα, σήμερα η ασφαλιστική αγορά στην Ελλάδα είναι γνωστό ότι έχει πολλά και σημαντικά προβλήματα, τόσο οικονομικής φύσεως όσο και εποπτικής φύσεως αλλά κυρίως επίσης λόγω της ιδιαίτερα κακής εξυπηρέτησης την οποία δέχονται χιλιάδες ασφαλισμένοι πολίτες όταν βρεθούνε στη δίνη και στις διαδικασίες αποζημιώσεων μετά από ένα ατύχημα.
      Εμείς το 2003, έπειτα από παρατεταμένες συνεννοήσεις με τους αρμόδιους ασφαλιστικούς φορείς και τις επιχειρήσεις, όπως επίσης και με την Τράπεζα της Ελλάδος, είχαμε κάνει μία εποπτική αρχή ασφαλειών, τη λεγόμενη Ανεξάρτητη Ασφαλιστική Αρχή, η οποία αποτελούσε ένα θεσμικό πυλώνα, που φιλοδοξούσε να γίνει ισοδύναμος με αυτόν της τραπεζικής εποπτείας, την οποία ασκεί η Τράπεζα της Ελλάδος. Έτσι θα μπορούσε επιτέλους να μπει τάξη και διαχειριστική και χρηματοοικονομική αλλά και στις σχέσεις του πολίτη με τις ασφαλιστικές εταιρείες, ώστε να μπορέσουμε κι εμείς αφ’ ενός μεν να διευρύνουμε την ασφαλιστική αγορά, όπως κάνουν όλες οι ανεπτυγμένες οικονομίες και αφ’ ετέρου να εφοδιάσουμε με αξιοπιστία και σιγουριά εξυπηρέτησης τον πολίτη όταν έρχεται σε επαφή και συναλλαγή με τις ασφαλιστικές εταιρείες.
      Όταν ανέλαβε την Κυβέρνηση η Νέα Δημοκρατία, εγκατέλειψε πλήρως την Ανεξάρτητη Αρχή Εποπτείας Ασφαλιστικών Εταιρειών. Έκανε μερικές τοποθετήσεις, πιθανώς για να εξυπηρετήσει ορισμένα πρόσωπα, τα οποία ήθελε και την άφησε κυριολεκτικά στην τύχη της. 
      Το ίδιο συμβαίνει και σήμερα. Τρία χρόνια μετά η ανεξάρτητη αρχή δεν έχει καταφέρει να παίξει το ρόλο για τον οποίο προοριζόταν. Και αυτό γίνεται με αποκλειστική ευθύνη -για την εγκατάλειψη αυτή- της Νέας Δημοκρατίας. 
      Έτσι, η ασφαλιστική αγορά παραπαίει. Αντιμετωπίζει πολύ σημαντικά προβλήματα, τα οποία βεβαίως δεν δημιουργήθηκαν μόνο τα τρία τελευταία χρόνια. Υπήρχαν και παλαιότερα. Τουλάχιστον, όμως, τότε υπήρχε μία λογική αντιμετώπισής τους. Γι’ αυτό, άλλωστε, είχε γίνει και αυτή η ανεξάρτητη εποπτική αρχή.
      Τα τελευταία τρία χρόνια αυτά τα προβλήματα επιδεινώθηκαν, με αποτέλεσμα όλες οι χρηματοοικονομικές δυσκολίες και η δυσκολία επιβίωσης, που έχουν πολλές ασφαλιστικές, επειδή δεν τα βγάζουν πέρα για διάφορους λόγους, να στρέφονται σε βάρος του ασφαλισμένου. Γι’ αυτό, άλλωστε, η Κυβέρνηση με το νομοσχέδιο αυτό αποφεύγει να καλύψει το κενό αυτό. 
      Εάν η Κυβέρνηση ήθελε να είναι σύμφωνη με τη γνώμη της ευρωπαϊκής οδηγίας για την αναβάθμιση της ασφαλιστικής αγοράς, θα μπορούσε όχι μόνο να κάνει αυτές τις τετριμμένες ρυθμίσεις, τις οποίες μας φέρνει σήμερα να συζητήσουμε, αλλά να επιβάλει τη λεγόμενη αντικειμενική καταβολή αποζημιώσεων σε περιπτώσεις ατυχημάτων, είτε για λόγους ψυχικής βλάβης είτε για λόγους σοβαρής σωματικής βλάβης, έτσι ώστε να μην αναγκάζονται οι ασφαλισμένοι ή οι συγγενείς τους να εμπλέκονται σε ατέρμονες διενέξεις και δικαστικές διαμάχες, οι οποίες πολλές φορές παίρνουν πολλά χρόνια για να ικανοποιηθούν κι αν τελεσφορήσουν κι αυτές.
      Έτσι, λοιπόν, η προσπάθεια, την οποία κάνει η Κυβέρνηση, δήθεν να εκσυγχρονίσει και να φέρει σε μία πλησιέστερη κατάσταση το σύστημα των ασφαλιστικών εταιρειών της χώρας μας με την Ευρωπαϊκή Ένωση, αποδεικνύεται άτολμη, χωρίς κανένα ουσιαστικό βάθος και περιεχόμενο, αποδεικνύεται αδιέξοδη και ανίκανη να απαντήσει στις προσδοκίες των πολιτών.
      Έρχομαι τώρα στο δεύτερο μέρος του νομοσχεδίου, το οποίο αποτελεί ένα παράδειγμα προχειρότητας και βαρύτατων αρνητικών συνεπειών, που θα υπάρξουν σε ένα εκτεταμένο πλέγμα εμπορικών δραστηριοτήτων στη χώρα μας. Μιλώ για τη φαεινή ιδέα, την οποία έχει το Υπουργείο Ανάπτυξης, να εισάγει μέσω των λαϊκών αγορών το κυριακάτικο εμπόριο. 
      Δεν σας προβλημάτισε, κύριε Υπουργέ, η εμπειρία την οποία είχατε από την απόπειρα μεταρρύθμισης, που κάνατε –ίσως είναι και η μόνη που έχει κάνει η Κυβέρνηση, εδώ που τα λέμε- να επεκτείνετε κατά μία, δύο ώρες τη σαββατιάτικη λειτουργία των καταστημάτων; Δεν αντιληφθήκατε ότι αυτό το μέτρο, το οποίο προκάλεσε τόσο μεγάλη εχθρότητα –γιατί ελήφθη χωρίς κανένα διάλογο- δεν απέφερε ούτε οφέλη απασχόλησης ούτε σημαντικά οφέλη εξυπηρέτησης του καταναλωτή ούτε συνετέλεσε στο να τονωθεί κάπως η ανάπτυξη στην ύπαιθρο ή κάτι άλλο; Δεν είδαμε κανένα θετικό δείκτη να ξεπηδά μέσα από αυτές τις ρυθμίσεις.
      Αντί, λοιπόν, να προβληματιστείτε και να φρονιματιστείτε από αυτήν την πολύ ισχνή συγκομιδή, την οποία είχατε λόγω της σαββατιάτικης επέκτασης του ωραρίου, έρχεστε τώρα και με έναν τρόπο καθόλου ευθύ, καθόλου σχεδιασμένο, πλήρως αδιαφανή, θέλετε να επιβάλετε το εμπόριο τις Κυριακές. 
      Πώς το κάνετε αυτό; Μηχανεύεστε έναν τρόπο να βάλετε τις λαϊκές αγορές να λειτουργούν Κυριακές και στην Αθήνα και στη Θεσσαλονίκη και σε άλλες πόλεις, αλλά ακόμα και σε δήμους δεκαπέντε χιλιάδων.
      Πότε προέκυψε αυτή η ανάγκη; Είδατε κανέναν κοινωνικό φορέα να θέτει θέμα κυριακάτικης λειτουργίας των λαϊκών αγορών; Είδατε την κοινή γνώμη ή καμμία δημοσκόπηση, που τόσο πολύ σας αρέσουν, να λέει ότι εδώ και τώρα πρέπει να λειτουργήσουν μετά τη Θεία Λειτουργία οι λαϊκές αγορές; Είδατε κάποιο σύλλογο, κάποιο φορέα να το ζητάει αυτό; Πώς σας ήρθε αυτό το πράγμα; 
      Το κάνετε για δύο λόγους. Πρώτα απ’ όλα διότι έχετε στα χέρια σας μία καυτή πατάτα, που λέγεται «νέες άδειες λαϊκών αγορών», τις οποίες εκδώσατε αδιαφανώς εν μία νυκτί, περίπου χίλιες αν δεν κάνω λάθος.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ούτε μία!
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Εντάξει. Τα είπε και ο εισηγητής του ΠΑ.ΣΟ.Κ…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ούτε μία! Αυτά στις μέρες σας, κύριε Χριστοδουλάκη. Ούτε μία άδεια λαϊκής αγοράς!
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Πρέπει κάπως να βολευτούν αυτοί…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Φαίνεται θυμάστε τα παλιά...
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ταυτόχρονα θέλετε να πειραματιστείτε για να ανοίξετε το δρόμο σε μία ευρύτερη εμπορική λειτουργία την Κυριακή, πράγμα το οποίο μπορεί σε ορισμένες τουριστικές περιοχές να έχει κάποιο νόημα. Σε βασική, όμως, κλίμακα δεν πιάνει ούτε στη χώρα μας ούτε σε άλλες ευρωπαϊκές χώρες, διότι είναι άλλα τα ήθη και άλλες οι συνήθειες. Τι να κάνουμε τώρα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Έτσι, αυτό το οποίο καταφέρνετε είναι να θέτετε σε αμφίπλευρη πίεση τα μικρά εμπορικά καταστήματα, τα οποία από τη μία μεριά συμπιέζονται από το μεγαλεμπόριο και από την άλλη θα συμπιέζονται από το παραεμπόριο των Κυριακών, που θα γίνεται εκτεταμένα σε πολλές λαϊκές αγορές. 
      Δεν λέω ότι όλες οι λαϊκές αγορές ισοδυναμούν με παραεμπόριο. Ένα τμήμα τους είναι συμμορφωμένο με τις διατάξεις του νόμου. Ξέρετε, όμως, πολύ καλά ότι και ένα εξίσου σημαντικό τμήμα του παραβιάζει συστηματικά κάθε διάταξη φορολογικής νομοθεσίας, πολύ περισσότερο τώρα την Κυριακή, όπου πού θα τρέχετε να βρίσκετε τους εφοριακούς ή τα άλλα ελεγκτικά όργανα για να εποπτεύουν τη λειτουργία τους, αφού καλά-καλά δεν μπορούν να εποπτεύσουν την καθημερινή λειτουργία της αγοράς, με αποτέλεσμα να χάνονται τόσα δισεκατομμύρια ευρώ κάθε χρόνο από Φ.Π.Α..
      Έτσι, λοιπόν, πιστεύω ότι το νομοσχέδιο εξυπηρετεί άλλες σκοπιμότητες και όχι τον καταναλωτή, τον οποίο μάλιστα θα πλήξει, επειδή θα πλήξει τη μεγάλη αλυσίδα, το δίκτυο, τη σπονδυλική στήλη του ελληνικού εμπορίου, που είναι το μικρό εμπορικό κατάστημα. Και αντί να το βοηθήσετε, εσείς το οδηγείτε σε ακόμα μεγαλύτερο μαρασμό.
      Γι’ αυτό, το νομοσχέδιο αυτό πρέπει να καταψηφιστεί εν τω συνόλω του, παρά το πρόσχημα και την επίφαση, την οποία έχει, ότι δήθεν αποτελεί συμμόρφωση προς τις κοινοτικές οδηγίες.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Χριστοδουλάκη.
      Ο κ. Σγουρίδης έχει το λόγο.
      
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο χώρος στον οποίο κινούνται οι ασφαλιστικές εταιρείες, είναι χώρος θολός. Η κατάσταση στην ασφαλιστική αγορά δεν είναι καλή. Θα μπορούσα να πω ότι είναι τραγική. 
      Θέλει, λοιπόν, εξυγίανση. Θέλει ολοκληρωμένη νομοθετική παρέμβαση κι όχι απλώς, επ’ ευκαιρία της ενσωμάτωσης της ενοποιημένης συμφωνίας των γραφείων διεθνούς ασφάλισης, με κάποιες προσθήκες να προχωράμε στη σύνταξη αυτού του νομοσχεδίου. Και θέλω να εξηγήσω γιατί.
      Από τη στιγμή που το προϊόν της ασφάλισης των αυτοκινήτων επιβάλλεται υποχρεωτικώς για όλους τους πολίτες με νόμο, υποχρεώνεται το κράτος και συνεπώς το Υπουργείο Ανάπτυξης και να παρεμβαίνει και να ρυθμίζει και να ελέγχει. Διότι εδώ, αν αφήσεις τελείως ελεύθερη τη συγκεκριμένη αγορά, δεν αυτορυθμίζεται. Είναι μία αγορά που δεν μπορεί να αυτορυθμιστεί, γιατί παρεμβαίνουν πολλοί παράγοντες. Παράλληλα, κάθε πολίτης είναι υποχρεωμένος να ασφαλίσει το αυτοκίνητό του. Δεν είναι, αν θέλεις ασφαλίζεις το σπίτι σου από φωτιά ή δεν το ασφαλίζεις, αν θέλεις κάνεις ασφάλεια ζωής ή δεν κάνεις.
Άρα εν προκειμένω εδώ υποχρεούται το κράτος να παρέμβει.
      Έτσι, λοιπόν, η έλλειψη παρέμβασης του κράτους οδηγεί κατά κάποιον τρόπο σε δημιουργία καρτέλ. Από τη στιγμή που χωρίζονται μεγάλες και μικρές ασφαλιστικές εταιρείες, οι μικρές ασφαλιστικές εταιρείες όταν δεν μπορούν να προστατευθούν, όταν δεν υπάρχει ο έλεγχος για να μπορέσουν να προστατευθούν, είναι πολύ λογικό να κλείνουν. Έχουμε το πρόσφατο παράδειγμα της «ASTRA», της «ΑΡΓΟΝΑΥΤΙΚΗΣ», του «ΓΑΛΑΞΙΑ», της «ΟΙΚΟΝΟΜΙΚΗΣ» που έκλεισαν, άφησαν εργαζόμενους στο δρόμο, άφησαν φέσια στους ασφαλισμένους τους και αναγκάστηκε το Ταμείο, για να μπορέσει να επιφέρει μια ομαλοποίηση στα ήδη ατυχήματα, που είχαν στα χέρια τους οι ασφαλιστικές αυτές εταιρείες, να πληρώσει. 
      Τι θα συμβεί, όμως, κύριοι συνάδελφοι; Όταν θα μείνουν μόνο οι μεγάλες εταιρείες, τότε αυτομάτως το ασφάλιστρο από 250 ευρώ που είναι για κάθε αυτοκίνητο, θα πάει στα 500 ευρώ, θα πάει στα 600 ευρώ και τότε δεν θα μπορεί να πει κανένας τίποτε. Θα λένε «Τόσο πάει η αγορά». 
      Έτσι, λοιπόν, μετά από αυτήν τη μικρή ανάλυση, κύριοι συνάδελφοι, θέλω να πω τι περιμένει ο πολίτης από το Υπουργείο Ανάπτυξης. Ο πολίτης από το Υπουργείο Ανάπτυξης περιμένει να εγγυάται για το σωστό προϊόν που του προσφέρουν οι ασφαλιστικές εταιρείες. 
      Άρα η ασφαλιστική φερεγγυότητα, κύριε Υπουργέ, των εταιρειών ασφάλισης αυτοκινήτων ή άλλων θα πρέπει να εκδίδεται στον πρώτο μήνα μετά τη λήξη του χρόνου και να δημοσιοποιείται ότι η συγκεκριμένη ασφαλιστική εταιρεία έχει το πιστοποιητικό φερεγγυότητας, το οποίο, όμως, εκδίδεται για το 2006, τον Ιανουάριο του 2007.
      Ακούστε, τι συμβαίνει τώρα. Θα κάνουν τα χαρτιά τους στις 3 Ιουνίου του 2007 για το πιστοποιητικό φερεγγυότητας του 2006. Θα τα ελέγξετε τον Οκτώβριο, Νοέμβριο και τον Ιανουάριο του 2008 θα μιλήσετε για το πιστοποιητικό φερεγγυότητας του 2006. Αυτό δημιουργεί πρόβλημα. Στρεβλώνει την ίδια την αγορά. 
      Παράλληλα, για μένα τον πολίτη θα πρέπει τα ασφαλιστήρια όλα να αρχίζουν την 1η Ιανουαρίου και να τελειώνουν στις 31 Δεκεμβρίου, όχι όποτε μπαίνει ανάμεσα. Τότε μόνο...
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Και αν αγοράσω αυτοκίνητο τον Ιούνιο;
      ΠΑΝΑΓΙΩΤΗΣ ΣΓΟΥΡΙΔΗΣ: Θα σου κάνω το ασφαλιστήριο μέχρι τις 31 Δεκεμβρίου και θα συνεχίσω τον επόμενο χρόνο. Έτσι ακριβώς πρέπει να γίνεται, διότι εάν δεν γίνεται έτσι, δεν προστατεύεται ο πολίτης, ώστε εγώ να πω «κύριε, εγώ θα πάω στην τάδε εταιρεία, η άλλη εταιρεία που είχα, δεν έχει ασφαλιστική φερεγγυότητα». 
      Τι άλλο περιμένει ο πολίτης; Γρήγορη αποζημίωση σε περίπτωση ατυχήματος. Πώς παρεμβαίνει το κράτος σ' αυτό; Ανάλογα στην εταιρεία που θα πέσει, ανάλογα με τις σχέσεις που έχει. 
      Ας δούμε, όμως, τι περιμένουν οι ασφαλιστικές εταιρείες από το Υπουργείο Ανάπτυξης. Δεν περιμένουν τον έλεγχο του Φ.Π.Α. όπως γίνεται. Δεν περιμένουν τον έλεγχο του Ι.Κ.Α.. Δεν περιμένουν τον έλεγχο των αποθεματικών, εάν έχουν αποθεματικά ή όχι, διότι είναι άλλων Υπουργείων αρμοδιότητα αυτός ο έλεγχος. Το Φ.Π.Α. και τα αποθεματικά ελέγχονται από το Υπουργείο Οικονομικών. Το θέμα του Ι.Κ.Α. ελέγχεται από το Υπουργείο Κοινωνικών Ασφαλίσεων. Εκείνο το οποίο θέλουν οι εταιρείες είναι να υπάρχει πιστότητα στο προσφερόμενο προϊόν τους, να υπάρχει πιστοποίηση για το προσφερόμενο προϊόν τους, γιατί τότε θα υπάρχει υγιής ανταγωνισμός ανάμεσα στις ασφαλιστικές εταιρείες. Πολλές φορές σήμερα οι ασφαλιστικές εταιρείες προσφέρουν προϊόντα «μαϊμού» και μπαίνει στα ψιλά γράμματα ο καταναλωτής για να ψάξει και να βρει εάν είναι έτσι ή αλλιώς. Αυτή την πιστότητα, όμως, μόνο το κράτος μπορεί να την προσφέρει.
      Τι άλλο περιμένουν οι ασφαλιστικές εταιρείες από το Υπουργείο Ανάπτυξης, κύριοι συνάδελφοι; Στην εποχή των ηλεκτρονικών υπολογιστών είναι δυνατόν να υπάρχουν ανασφάλιστα αυτοκίνητα; Είναι δυνατόν; Σας λέω, λοιπόν, ας πάρουμε τις ασφαλιστικές εταιρείες, όσες λειτουργούν και έχουν το πιστοποιητικό φερεγγυότητας, και ας φέρουν τους αριθμούς αυτοκινήτων, τους οποίους έχουν μέσω των ηλεκτρονικών υπολογιστών. Έχουν καρτέλες. 
      Καρτέλες, όμως, έχει και το Υπουργείο Συγκοινωνιών για τα αυτοκίνητα τα οποία κυκλοφορούν. Αυτομάτως η σύγκριση βγάζει τους αριθμούς των αυτοκινήτων που δεν είναι ασφαλισμένα και παράλληλα κάνει παρέμβαση για να μπορέσουν να βρεθούν. Αυτό το απλό πράγμα στην εποχή των ηλεκτρονικών υπολογιστών είναι δυνατόν να μην προβλέπεται; Άρα χάνονται και ασφάλιστρα και παράλληλα συμβαίνουν όλα τα υπόλοιπα συμπαρομαρτούντα, τα οποία γνωρίζουμε όλοι μας σε περίπτωση που τρακάρεις με κάποιον, ο οποίος είναι ανασφάλιστος.
      Έρχομαι τώρα σε κάποιες επί μέρους διατάξεις. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Η εποχή των ηλεκτρονικών υπολογιστών ξεκινά το 2004; 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, σας έχω πει χίλιες φορές ότι στο συμψηφισμό δεν θα πρέπει να μπαίνετε. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν είναι συμψηφισμός. Ερώτημα είναι. Η εποχή των ηλεκτρονικών υπολογιστών άρχεται το 2004;
      ΠΑΝΑΓΙΩΤΗΣ ΣΓΟΥΡΙΔΗΣ: Το θέμα είναι ότι σ’ αυτήν τη Βουλή παλεύουμε για να δημιουργήσουμε ένα καλύτερο περιβάλλον και αυτά τα οποία εμείς ως κόμμα δεν κάναμε, αλλά κάναμε άλλα, θα πρέπει να τα κάνετε εσείς, γιατί με αυτή την υπόσχεση βγήκατε στον ελληνικό λαό. Δεν δέχεστε την υπόδειξη;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Βεβαίως!
      ΠΑΝΑΓΙΩΤΗΣ ΣΓΟΥΡΙΔΗΣ: Αλλά εμείς κάναμε τους Ολυμπιακούς Αγώνες, κύριε Υπουργέ. Εμείς κατασκευάσαμε τα μεγάλα έργα, κύριε Υπουργέ. 
      Έτσι, λοιπόν, κάποια πράγματα θα πρέπει να γίνουν με βάση τις προτεραιότητες που βάζει η κάθε κυβέρνηση. Ποιες είναι οι δικές σας προτεραιότητες; Δεν είναι στις προτεραιότητές σας η καλυτέρευση των συνθηκών των πολιτών; Τι κάνατε για τη γραφειοκρατία; Πείτε μου. 
      Τέλος πάντων, κύριε Υπουργέ...
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Πάντως, αν εγώ ήμουν στη θέση των Βουλευτών του κόμματός σας, δε θα μιλούσα για την ασφαλιστική αγορά.
      ΠΑΝΑΓΙΩΤΗΣ ΣΓΟΥΡΙΔΗΣ: Εγώ, όμως, μιλάω, γιατί «καθαρός ουρανός, αστραπές δεν φοβάται».
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν έχει προσωπική αιχμή. 
      ΠΑΝΑΓΙΩΤΗΣ ΣΓΟΥΡΙΔΗΣ: Εν προκειμένω, εάν θεωρείτε ότι οι προτάσεις, τις οποίες κάνω δεν είναι σωστές, απορρίψτε τις. 
      Έρχομαι τώρα σε κάποια επί μέρους θέματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Αφήσατε να κάνουμε διάλογο, κύριε Πρόεδρε. Έπρεπε να διακόψετε τον κύριο Υπουργό. 
      ΠΡΟΕΔΡΕΥΩΝ (Σωτήρης Χατζηγάκης): Εσείς ξέρετε καλύτερα τον Κανονισμό. Ολοκληρώστε. 
      ΠΑΝΑΓΙΩΤΗΣ ΣΓΟΥΡΙΔΗΣ:  Ο κ. Φούσας, ο οποίος είναι και δικηγόρος, ξέρει πολύ καλά ότι το δίκαιο κράτος στις διατάξεις του, πρέπει να κρύβει και επιείκεια. Συμφωνείτε, κύριε Φούσα; Ειδάλλως, πάμε στο Ρωμαϊκό Δίκαιο, dura lex sed lex. 
      Ερχόμαστε, λοιπόν, σ’ αυτούς οι οποίοι εμπλέκονται σε ένα ατύχημα και δεν ευθύνονται, αλλά έχουν κάνει χρήση αλκοόλ. Στην προκειμένη περίπτωση δεν θα πρέπει να υπάρχει αιτιώδης συνάφεια; Έρχεται ο άλλος, πέφτει πάνω σου, σε καταστρέφει, σε σκοτώνει. Ξέρετε πολλές φορές ότι τα ανταλλακτικά των παλαιών αυτοκινήτων είναι ακριβότερα από τα καινούργια; 
      Τέλος, σε μια τροπολογία την οποία φέρατε, κύριε Υπουργέ, λέτε ότι θα πρέπει να πληρώνουν ένα παράβολο για τα φάρμακα 50 ευρώ και 25 ευρώ, αν είναι να ζητήσουν την αλλαγή της τιμής. Και βλέπω εδώ ότι το Γενικό Λογιστήριο του Κράτους θεωρεί ότι αυτή η διάταξη θα αποφέρει έσοδα 125.000 ευρώ στο ελληνικό δημόσιο. Διαίρεσα με το σαράντα κατά μέσο όρο και βλέπω ότι τρεις χιλιάδες εκατό φάρμακα πρόκειται να αλλάξουν τιμή. Αν είναι δυνατόν! 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Σγουρίδη. 
      ΠΑΝΑΓΙΩΤΗΣ ΣΓΟΥΡΙΔΗΣ: Γι’ αυτόν το λόγο εμείς καταψηφίζουμε την αρχή και το σύνολο του νομοσχεδίου και πιστεύουμε ότι κάποιες διατάξεις θα μπορέσετε να τις αλλάξετε κατά τη διάρκεια της συζήτησης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ.
      Το λόγο έχει ο κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Αγαπητέ κύριε Πρόεδρε, τονίσαμε και στην επιτροπή πριν από δεκαπέντε ημέρες, όταν συζητιόταν το συγκεκριμένο νομοσχέδιο, ότι αντικειμενικά το σύνολο των διατάξεων που έχει, θα μπορούσε να είναι δύο ολοκληρωμένα νομοθετήματα, ακριβώς γιατί τα ζητήματα που αντιμετωπίζει, είναι και τα δύο πάρα πολύ μεγάλα. Χρειάζεται ιδιαίτερη προσοχή, μεγαλύτερη ευαισθησία, τόλμη, άρθρα και προτάσεις που να ανταποκρίνονται στις πραγματικές ανάγκες.
      Ταυτόχρονα, τονίσαμε, κύριε Υπουργέ, και φάνηκε και μέχρι σήμερα στην πορεία όλων των διαδικασιών που κάναμε, από την επιτροπή μέχρι την Ολομέλεια της Βουλής, ότι δεν έχει γίνει σε επίπεδο διαβούλευσης, συνεννόησης, συζήτησης, το ελάχιστο με τους φορείς.
Είναι ένα νομοσχέδιο που δεν έχει προετοιμαστεί και δεν έχει την ευρύτερη δυνατή συναίνεση, όταν πραγματικά θα μπορούσε να την έχει. Γι' αυτό ακριβώς, κύριε Υπουργέ, βλέπετε ότι και τα κόμματα, τόσο το ΠΑ.ΣΟ.Κ. όσο και τα δύο κόμματα της παραδοσιακής Αριστεράς, το καταψηφίζουν. Μαζί με εμάς, όμως, δεν το δέχεται η πλειοψηφία των παραγωγικών φορέων.
      Κύριε Πρόεδρε, στο πρώτο μέρος αντικειμενικά δεν καλύπτονται οι σημερινές ανάγκες της ασφαλιστικής αγοράς. Μιλάμε για μια αγορά πολύπλοκη, δύσκολη, μεγάλη, με νέα προϊόντα που κάθε μέρα μπαίνουν στην αγορά, όπου υπάρχει μεγάλη επισφάλεια και που πραγματικά εσείς, με το συγκεκριμένο νομοσχέδιο, θα μπορούσατε να δημιουργήσετε προϋποθέσεις τέτοιες που να υπάρξει και εκσυγχρονισμός στην ασφαλιστική αγορά, αλλά και πλήρης κάλυψη όλων των αδυναμιών που έχει, προκειμένου ο χρήστης-καταναλωτής, αλλά και η ελληνική κοινωνία και οικονομία να μπορούν να απολαμβάνουν την ισότητα και τελικά αυτό που δικαιούνται. 
      Επίσης, πρέπει να πούμε ότι, πέρα από κάποιες ρυθμίσεις που κάνατε, που είναι αναγκαίες και χρειάζεται να γίνουν σε ό,τι αφορά την εναρμόνιση με το Κοινοτικό Δίκαιο και στις οποίες εμείς λέμε «ναι, είναι σωστές», ουσιαστικά δεν έχετε καμμία πρόβλεψη στον τομέα του ελέγχου και της εποπτείας. Κύριε Υπουργέ, πέρα από το ότι με την πρακτική σας στο Υπουργείο έχετε καταργήσει την ανεξάρτητη εποπτική αρχή, ουσιαστικά μέσα από το νομοσχέδιο αυτή τη μεγάλη, δύσκολη και πολύπλοκη αγορά δεν την ελέγχετε, δεν την εποπτεύετε σωστά, μια και δεν ενισχύετε τους εποπτικούς και ελεγκτικούς μηχανισμούς. 
      Η αγορά, κύριε Πρόεδρε, χρειάζεται αξιοπιστία. Και για να υπάρχει αυτή, χρειάζεται σύγχρονο νομοθετικό πλαίσιο και ικανούς και αποτελεσματικούς ελεγκτικούς μηχανισμούς. Διαφορετικά, το κράτος και οι δομές θα είναι πίσω από τις πραγματικές ανάγκες, από αυτό που εντέλλονται να κάνουν. 
      Σε ό,τι αφορά το δεύτερο μεγάλο κομμάτι και κυρίως αυτό που αφορά το εμπόριο, τα είπαμε και στην επιτροπή. Θεώρησα, μάλιστα, ότι μέσα από εκεί θα είχαν βγει σωστότερα συμπεράσματα, γιατί σε κάποιο βαθμό αυτό αφήσατε να εννοηθεί. Δυστυχώς, όμως, ό,τι μας προτείνατε γενικώς στην επιτροπή αυτό φέρνετε και σήμερα στο συγκεκριμένο νομοσχέδιο στην Ολομέλεια της Βουλής.
      Εγώ θέλω να σας ρωτήσω, κύριε Υπουργέ: Πόσο αναγκαίο είναι σήμερα να ανοίξετε την αγορά τις Κυριακές; Γιατί ανοίγετε ένα παραθυράκι μέσω των παζαριών, για να πάτε σε ανοιχτές αγορές τις Κυριακές και τις αργίες, όταν συγκεκριμένα λέτε τα εξής απλά: Σε κάθε πόλη με πάνω από εκατόν είκοσι χιλιάδες κατοίκους θα υπάρχει ένα παζάρι, εάν το αποφασίσουν τα τοπικά όργανα. Όμως, εσείς ανοίγετε διάπλατα το δρόμο σε κάθε πόλη με πάνω από εκατόν είκοσι χιλιάδες κατοίκους να ανοίξει και ένα παζάρι. Ταυτόχρονα, σε κάθε καποδιστριακό δήμο τρεις όμοροι δήμοι με είκοσι χιλιάδες κατοίκους –μόνο αυτήν τη διόρθωση κάνατε, από δεκαπέντε χιλιάδες σε είκοσι χιλιάδες- μπορούν να ανοίγουν και εκεί τις Κυριακές ένα παζάρι. Εάν αυτό το αφήσετε να περάσει, κύριε Υπουργέ, εγώ από το Νομό Αχαΐας που κατάγομαι και έχω την τιμή να εκπροσωπώ, επειδή είμαστε είκοσι ένας καποδιστριακοί δήμοι και είναι μεγάλος και πολυπληθής ο νομός, θα ανοίξουν τέσσερα με πέντε παζάρια τις Κυριακές. Αντιλαμβάνεστε ότι έχετε βάλει από την πίσω πόρτα την κατάργηση του εμπορικού και παραγωγικού ιστού της τοπικής οικονομίας εκεί; 
      Έχετε ένα μεγάλο θέμα να αντιμετωπίσετε για τα παζάρια, αυτά τα οποία λειτουργούν και δεν είναι παραπάνω από πέντε με έξι σε όλη την Ελλάδα, εθιμικώ δικαίω, αφού υπάρχει μία παράδοση. Βεβαίως εκεί υπάρχει η εναρμόνιση της τοπικής οικονομίας, γιατί είναι μέρος της τοπικής οικονομίας. Εμείς σας είπαμε να σεβαστείτε αυτά που έχετε ως παράδοση και να μη λειτουργείτε επιλεκτικά, κάνω τον Αετό στην Καλαμάτα, αλλά δεν κάνω τη Μανωλάδα στην Ηλεία ή το Δοξάτο. Δεχθείτε αυτά τα πέντε ή επτά που υπάρχουν, είναι μέρος των τοπικών κοινωνιών και οικονομιών. Πάρτε μία απόφαση και πείτε ότι αυτά θα λειτουργήσουν αλλά σταματήστε όλα τα υπόλοιπα.
      Γιατί για τα υπόλοιπα, κύριε Υπουργέ, ανοίγετε, όπως είπαμε, το παράθυρο και θα διαλύσετε τους εμπορικούς και παραγωγικούς ιστούς των περιφερειακών κυρίως πόλεων. Γιατί θα το κάνετε αυτό; Είναι ο προάγγελος για τα πολυκαταστήματα. Αντιλαμβάνεστε, λοιπόν, ότι το παράθυρο για το παζάρι τις Κυριακές θα είναι άνοιγμα των πολυκαταστημάτων τις Κυριακές και τις αργίες αμέσως, μετά γιατί πες-πες η τοπική κοινωνία ωριμάζει, χαλαρώνουν οι αντιδράσεις σας και έτσι πραγματικά, κύριε Υπουργέ, είναι το μόνο που κάνετε μέσα από αυτήν τη ρύθμιση, η οποία δεν είναι αγνή ρύθμιση, αλλά κρύβει σκοπιμότητα και νομίζω ότι εδώ είστε εκτεθειμένος και σε κάτι παραπάνω. 
      Αλήθεια, ποιος φορέας σάς το ζήτησε; Το ζήτησαν οι νομαρχιακές αυτοδιοικήσεις; Οι δήμοι; Τα επιμελητήρια; Οι εμπορικοί σύλλογοι είπαν ότι χρειάζεται σε κάθε νομό ή σε όμορους δήμους με πάνω από είκοσι χιλιάδες κατοίκους και ένα παζάρι τις Κυριακές και τις αργίες; Ποιος το ζήτησε; Μόνοι σας, κύριε Υπουργέ, το φέρνετε, ενώ κλείνετε τα αυτιά σας σ' αυτό που σας ζητούν σήμερα. Μην ανοίγετε παραθυράκι, λένε οι εμπορικοί σύλλογοι, για τις Κυριακές και τις αργίες. Αυτό σας ζητάνε. Και εσείς πώς συνδιαλέγεστε με τις τοπικές ανησυχίες και τους τοπικούς θεσμούς; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω αμέσως.
      Είπατε ότι το θέμα με τις λαϊκές αγορές των βιοκαλλιεργητών έχει λήξει. Μάλιστα, κάνατε και μια μικρή μομφή προς εμένα την προηγούμενη φορά, αλλά το παραβλέπω. Όμως, ακόμη και σήμερα που μιλάμε, ήρθαν και μας βρήκαν οι εκπρόσωποι των παραγωγών των βιολογικών προϊόντων. Ή λοιπόν δεν ξέρουν οι ίδιοι οι φορείς τι ακριβώς έχει γίνει ή δεν καλύπτονται από τις ρυθμίσεις σας. 
      Εμείς νομίζουμε, κύριε Υπουργέ, ότι είναι ειλικρινές, γενναίο και αναγκαίο να πείτε το εξής απλό: Εάν θέλουμε να ενισχύσουμε την εναλλακτική γεωργική παραγωγή, εάν θέλουμε να ανοίξουμε δρόμο σε δίκτυα πρόσβασης από τον βιοκαλλιεργητή προς τις οικονομίες και τις αγορές, ένας ευθύς και απλός τρόπος είναι οι βιολογικές αγορές, αλλά γι’ αυτούς που παράγουν, όχι γι’ αυτούς που εμπορεύονται. Αυτοί που εμπορεύονται μπορούν σε οποιαδήποτε αγορά να το κάνουν.
      Κλείνω, κύριε Πρόεδρε, με το εξής: Οι λαϊκές αγορές είναι παράδοση στη χώρα μας, είναι μέρος της οικονομίας μας, είναι αναγκαίες. Έχουμε συσσωρευμένη εμπειρία και νομίζω ότι το συγκεκριμένο νομοσχέδιο θα έπρεπε να κάνει μικρές και επί μέρους διευθετήσεις, να έρθει με ένα νέο τρόπο να προσδιορίσει τη λαϊκή αγορά μέσα σε μια σύγχρονη πόλη, το πώς θα την κάνει φιλική στον πολίτη-καταναλωτή, φιλική στον κάτοικο που τη φιλοξενεί και κάθε μέρα δυσανασχετεί και, βεβαίως, το πώς θα της δώσει αυτό το εικαστικό μέρος, ώστε να είναι μια ολοκληρωμένη και αποτελεσματική περιφερειακή αγορά. Δυστυχώς αυτά δεν τα κάνετε, κύριε Υπουργέ. Το νομοσχέδιό σας είναι κατώτερο των αναγκών και, βεβαίως, υποκρύπτει σκοπιμότητες. Εμείς δεν θέλουμε να συναινέσουμε στις σκοπιμότητες κυρίως του ανοίγματος και στο σπάσιμο της αργίας και της Κυριακής. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, εκτιμώ ότι είναι δικαιολογημένη η καχυποψία μας απέναντι και στην αποψινή νομοθετική πρωτοβουλία της Κυβέρνησης που έρχεται να ρυθμίσει την αγορά ασφάλισης εξ ατυχημάτων και στο δεύτερο μέρος τα περί λαϊκών αγορών. Γιατί με όσα συμβαίνουν σήμερα στο χώρο της ναυτιλίας, στο χώρο της διαχείρισης των αποθεματικών των ταμείων και με τα όσα συνέβησαν πιο πριν στο χώρο της Επιτροπής Ανταγωνισμού αποδεικνύεται ότι πίσω από κάθε νομοθετική πρωτοβουλία αυτής της Κυβέρνησης υπάρχουν ρυθμίσεις μεγάλων συμφερόντων. 
Αποδεικνύεται ότι είναι μια Κυβέρνηση που διέπεται από τη λογική του πελατειακού καπιταλισμού. 
      Το Υπουργείο Εμπορικής Ναυτιλίας, βεβαίως, νομοθέτησε υπέρ των συμφερόντων του κ. Λοΐζου και είδατε τα αποτελέσματα. Η Επιτροπή Ανταγωνισμού άλλαξε όσον αφορά τον αριθμό των μελών της, αλλά και τα διορισμένα μέλη έγιναν πλειοψηφία στην επιτροπή αυτή, για να πάνε οι «κουμπάροι» να ρυθμίσουν την αγορά γάλακτος και την αγορά καυσίμων. 
      Το Υπουργείο Απασχόλησης, βεβαίως, κατήργησε τον Υφυπουργό Κοινωνικών Ασφαλίσεων και θεσμοθέτησε Ειδική Γραμματεία που εποπτεύει τα ταμεία, για να κατευθύνει στην αγορά δομημένων ομολόγων. Σίγουρα θα φανεί σε λίγο καιρό γιατί παρεμβαίνετε στην αγορά ασφάλισης ατυχημάτων αυτοκινήτων. Θα φανεί πολύ σύντομα. Πάντως ποτέ δεν είχατε καθαρή πρόθεση. Άλλα λέτε, άλλα εννοείτε και άλλα γίνονται από πίσω. Αυτή είναι η πραγματικότητα, η οποία, δυστυχώς, καθημερινά αποδεικνύεται. 
      Βεβαίως, ιδιαίτερα στην Ηλεία μάς αφορά το θέμα των λαϊκών αγορών. Υπάρχει το θέμα της Μανωλάδας. Εδώ φαίνεται ότι με τον τρόπο που διαχειριστήκατε το ζήτημα, κύριε Υπουργέ, πέραν από το χαρακτηρισμό του πελατειακού καπιταλισμού που δίνουμε στην πολιτική σας, πήγατε και σε έναν πελατειακό λαϊκισμό, γιατί το ίδιο θέμα αλλιώς ρυθμίζεται σε μια περιοχή και αλλιώς σε μια άλλη. 
      Προφανώς αυτό γίνεται με μικροπολιτικές σκοπιμότητες και πιθανόν να κάνετε και εσείς κάποιο λεγόμενο «πολιτικό» ταμείο από τις περιοχές αυτές. Θα το κάνει το Υπουργείο ή όποιος εντολέας υπάρχει πάνω από εσάς και σας είπε «ρυθμίστε το ένα και μη ρυθμίζετε το άλλο». 
      Πάντως, εμείς βλέπουμε ότι η παρέμβασή σας στο χώρο των λαϊκών αγορών έχει αφετηρία την εξυπηρέτηση των μεγάλων συμφερόντων των αλυσίδων των πολυκαταστημάτων. Δεύτερον, να κρατήσετε –πιθανόν- χαμηλά κάποιες πληθωριστικές τάσεις που δεν αναχαιτίζονται με τίποτα. Τρίτον, να πουλήσετε εκδούλευση στην Τοπική Αυτοδιοίκηση για έσοδα μέσω μιας έμμεσης φορολογίας, που θα είναι οι εισφορές και η φορολόγηση όλων αυτών που συμμετέχουν στις λαϊκές. Διότι είναι αντιφατικό το σκεπτικό σας: από τη μια μεριά η προστασία του στεγασμένου εμπορίου, αλλά από την άλλη ανοίγεται μεγάλη κερκόπορτα για τις κυριακάτικες λαϊκές αγορές. 
      Παράλληλα, έρχεστε εδώ και προς δόξαν του Δοξάτου κόβετε τη λαϊκή της Μανωλάδας. Ουσιαστικά τι κάνατε; «Στρίβειν διά του Κοπανακίου»! Εσείς την κοπανήσατε διά του Κοπανακίου από τις δύο λαϊκές, του Δοξάτου και της Μανωλάδας. Αυτός ήταν ο στόχος σας και τον καταφέρατε. 
      Παράλληλα, όλο αυτό το χρονικό διάστημα δεχόσασταν επιτροπές στο γραφείο σας. Συνάδελφοι Βουλευτές έγραψαν –χύθηκε πολύ μελάνι στον τοπικό Τύπο- ότι λύθηκε το  θέμα, αλλά εσείς τους εμπαίζατε. Και γιατί τους εμπαίζατε αποδεδειγμένα; Γιατί, κύριε Υπουργέ, στις 29.3.2007 στην επιτροπή είχατε πει ότι θέλετε τα εξής: «Οι τοπικές κοινωνίες είναι αρμόδιες κ.λπ.. Όμως πρέπει να υπάρξουν ασφαλιστικές δικλίδες. Πρώτον, το πληθυσμιακό όριο. Αν δεν υπάρχει, εφόσον συμφωνούν τρεις όμοροι δήμοι του ίδιου νομού.» 
      Αυτά λέγατε στις 29.3.2007, όταν στο σχέδιο νόμου έχετε γράψει άλλα και με άλλα μας το φέρατε σήμερα εδώ το σχέδιο νόμου. Εσείς, ως Υπουργός, αγνοούσατε ότι η παράγραφος στο σχέδιο νόμου ομιλούσε για μια κοινή κυριακάτικη αγορά σε όμορους δήμων των λοιπών νομαρχιακών αυτοδιοικήσεων της χώρας με συνολικό πληθυσμό άνω των δεκαπέντε χιλιάδων. Εσείς μιλούσατε για τρεις δήμους στις 29.3.2007, όταν στις 15 του μηνός που έχει εκδοθεί το σχέδιο και φέρετε το ίδιο πάλι σήμερα, αφήνει ανοικτό το ενδεχόμενο και για δύο δήμους. Άρα τους εμπαίζατε. 
      Τους «δουλεύατε» στην κυριολεξία, κύριε Υπουργέ! Τους δεχόσασταν στο γραφείο –Βουλευτές, ομοσπονδίες, φορείς- πανηγυρίζατε μαζί και άνθρακες ο θησαυρός! Γιατί αυτό που κάνατε με τους τρεις δήμους και τις είκοσι χιλιάδες δεν εφαρμόζεται στην περιοχή αυτή. Το γνωρίζετε αυτό από παράπλευρη πληροφόρηση. Και δεν είναι παράπλευρη απώλεια αλλά είναι μετωπική απώλεια. Γνωρίζετε, λοιπόν, ότι από το Νομό Αχαΐας αποκλείεται το Νομαρχιακό Συμβούλιο να δώσει τέτοια έγκριση. Γνωρίζετε, επίσης, εκ της συστάσεως των δήμων της περιοχής ότι αποκλείεται να υπάρξουν τρεις όμοροι δήμοι και με πληθυσμό είκοσι χιλιάδων κατοίκων. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εσείς στενοχωριέστε που δεν θα γίνουν τα κυριακάτικα παζάρια; 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Ακούστε, εσείς θα πρέπει να στενοχωριέστε που δεν σέβεστε την κοινοβουλευτική τάξη! Διότι, κύριε Υπουργέ, άλλα λέτε εδώ και άλλα στην επιτροπή! Έχετε καταθέσει αυτό το σχέδιο νόμου που φέρατε σήμερα. Άλλα λέγατε στην επιτροπή. Πράγματι αυτά που λέγατε στην επιτροπή τα φέρατε εδώ στο παρά πέντε με μια νομοτεχνική διόρθωση. Άρα δεν είστε ειλικρινής! Δεν είστε ειλικρινής και το αποδεικνύουν και τα γραπτά σας. Αυτή είναι η ουσία. 
      Σε πέντε μέρες, λοιπόν, έχετε αλλάξει τρεις απόψεις. Πότε λέγατε αλήθεια; Πότε λέγατε ψέματα; Και γιατί δεχόσασταν αυτούς τους ανθρώπους του μεροκάματου, που έκαναν τη μια λαϊκή, να έρχονται στο γραφείο σας, να φωτογραφίζεστε και να πανηγυρίζετε για τις λύσεις; Και αφού άλλα τους υποσχεθήκατε, σήμερα φέρνετε άλλα. Και βεβαίως, σκόπιμα, για να μην μπορεί να δοθεί λύση στο αίτημά τους. Αυτή είναι η ουσία, κύριε Υπουργέ, και μην κάνετε ότι δεν καταλαβαίνετε!
      Καταλαβαίνετε πολύ καλά, γιατί είχατε αυτήν την υπαναχώρηση. Διότι πράγματι έχετε βάλει περιοριστικούς όρους, αποφάσεις νομαρχιακών συμβουλίων, σύμφωνες γνώμες ή μάλλον τις γνώμες –γιατί δεν λέτε «σύμφωνες»- των εμπορικών συλλόγων, των επιμελητηρίων και όλων αυτών. Γνωρίζετε πολύ καλά ποια είναι τα επιμελητήρια στην Ηλεία, ποιοι άνθρωποι μιλάνε, με ποιους μιλάτε, ποιοι σας επικαλούνται στις δημόσιες τοποθετήσεις. Άρα ήταν σκόπιμη αυτή η παραπλανητική και παρελκυστική χρονικά τακτική σας να το φέρετε εδώ, για να αιφνιδιάσετε απόψε με αυτήν –δήθεν- τη νομοθετική διόρθωση. Δηλαδή ασχοληθήκατε και ανακαλύψατε το μεγάλο λάθος, που το διορθώσατε απόψε στο παρά πέντε, ενώ έχετε πει αυτήν την άποψή σας πολλές μέρες πριν. 
      Εγώ, προσωπικά, κύριε Υπουργέ, θα καταγγείλω αυτήν την παλινωδία και την ασυνέπεια του Υπουργείου. Να ξέρετε, επειδή γνωρίζουμε πολύ καλύτερα πρόσωπα και πράγματα στην περιοχή, ότι αυτή η υπαναχώρησή σας ουσιαστικά δεν  δίνει προοπτική στη λαϊκή της Μανωλάδας. Όμως, δίνετε προοπτική σε εκατοντάδες λαϊκές που θα ανοίξουν στα μεγάλα αστικά κέντρα να υπονομεύσουν το στεγασμένο εμπόριο. Γιατί, όπως σας είπα, το κάνετε για δύο λόγους. Διότι καμμία αγαθή πρόθεση δεν έχετε στις νομοθετικές σας πρωτοβουλίες. Τακτοποιείτε συμφέροντα ημετέρων. Αυτό κάνετε! Ουσιαστικά εμπαίξατε μια μικρή ομάδα φτωχών ανθρώπων που είναι στη λαϊκή της Μανωλάδας και δεν ξέρω, αλλά προφανώς κάποιοι ισχυρότεροι σας πίεσαν να μην το κάνετε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Αντωνακόπουλε. 
      Κυρίες και κύριοι συνάδελφοι, κατά παρέκκλιση του Κανονισμού, δηλαδή μετά το χρόνο που είχαν δικαίωμα εγγραφής, έχουν ζητήσει να μιλήσουν οι συνάδελφοι κύριοι Αργύρης και Φούσας. Νομίζω ότι με την άδεια της Βουλής μπορούμε να τους δώσουμε τέσσερα λεπτά. 
      Συμφωνεί το Σώμα; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΓΙΑΝΝΗΣ ΚΟΥΤΣΟΥΚΟΣ: Παραπάνω, κύριε Πρόεδρε! Τσιγκουνιές θα κάνουμε; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Αργύρη, ζητήσατε δύο λεπτά και εγώ σας έδωσα τέσσερα. Ορίστε, έχετε το λόγο. 
      ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε, και ευχαριστούμε και το Σώμα για την ανοχή του. 
      Κύριε Υπουργέ, έγινε μια μεγάλη προσπάθεια από όλες τις πτέρυγες της Βουλής να βοηθήσουν για την καλύτερη δουλειά που θα μπορούσε να γίνει στο νομοθετικό έργο. Θέλω να κάνω μερικές παρατηρήσεις. 
      Η πρώτη παρατήρηση έχει να κάνει με τον τίτλο «Περί υποχρεωτικής ασφαλίσεως της εξ ατυχημάτων αυτοκινήτων αστικής ευθύνης». Όμως, θα έλεγα ότι, ενώ υπήρχε μια επιτροπή ελέγχου και εποπτείας της ασφαλιστικής αγοράς, είναι αδρανής. Δεν ενεργοποιείται. Δεν θα μπορούσε να υπάρξει στελέχωση, για να είναι καλύτερος ο έλεγχος και η εποπτεία της ασφαλιστικής αγοράς. 
      Ένα άλλο θέμα, επίσης, είναι ότι υπάρχουν ανασφάλιστα αυτοκίνητα. Καμμία πρόνοια για τα ανασφάλιστα αυτοκίνητα και μάλιστα ο αριθμός είναι και πολύ μεγάλος. Ξεπερνάει τις τετρακόσιες χιλιάδες. Αν θέλουμε πράγματι να ρυθμίσουμε μια ασφαλιστική αγορά με τους καλύτερους δυνατούς τρόπους, θα έπρεπε να υπάρχει ένα σύστημα αντικειμενικών πληρωμών. Αυτές οι αντικειμενικές πληρωμές θα έπρεπε να είναι και για την ψυχική οδύνη και για τα δυστυχήματα, δηλαδή τους θανάτους. Το ίδιο, όμως, θα έπρεπε να υπάρχει και για την ηθική βλάβη στους τραυματισμούς. 
      Όταν δεν έχεις έναν αντικειμενικό σύστημα –θα μιλήσει μετά ο συνάδελφος Αντώνης Φούσας- θα έλεγα ότι «θα τρίβουν τα χέρια τους» οι δικηγόροι, μια και τα δικηγορικά γραφεία δουλεύουν πολύ καλύτερα. Έχουν μεγαλύτερη άνεση, για να ρυθμίσουν ή να μη ρυθμίσουν, ανάλογα με το πόσο καλός είναι ο δικηγόρος. Άρα πηγαίνεις σε καλύτερο δικηγόρο και πληρώνεις μεγαλύτερη αμοιβή. Φαντάζεστε κάποιον να έχει υποστεί αυτήν τη μεγάλη αναστάτωση; Δηλαδή να έχει χάσει ένα μέλος της οικογένειάς του και να τρέχει να βρει ποιος είναι ο καλός ο δικηγόρος, για να αποζημιωθεί σωστά, ενώ πράγματι θα μπορούσε να υπάρχει αντικειμενικότητα σε αυτό το σύστημα; 
      Η δεύτερη παρατήρηση αφορά τη δεύτερη ενότητα. Εδώ θα έλεγα ότι με αυτό το νομοσχέδιο δημιουργείται ένα πελατολόγιο. Άρα να πάμε στη δεύτερη ενότητα, για τις λαϊκές αγορές. 
      Κύριε Υπουργέ, θα σας πω τι λέει ο κόσμος.  Κάπως μπερδεύονται και λένε «Mα, ο κ. Παπαθανασίου είναι άνθρωπος της αγοράς, προέρχεται από το εμπόριο. Πως είναι δυνατόν να ανοίγει λαϊκές την Κυριακή; Πάει κόντρα στους εμπόρους;». Μήπως τελικά, κύριε Υπουργέ, δεν συμβαίνει αυτό και ρίχνετε γέφυρα για να ανοίξουν τα πολυκαταστήματα την Κυριακή; Μήπως τελικά θέλετε να δημιουργήσετε αυτόν τον αυριανό ανταγωνισμό λέγοντας ότι και οι λαϊκές λειτουργούν την Κυριακή κόντρα στα μικρά καταστήματα, γιατί αυτοί είναι οι ανταγωνιστές των λαϊκών; Άρα θα έχετε ρίξει τη γέφυρα για να ανοίξουν αυτές οι λεγόμενες αγορές και τα πολυκαταστήματα την Κυριακή. Γιατί αλλιώς δεν εξηγείται, κύριε Υπουργέ, και μη ρωτάτε το διπλανό σας. Ακούστε με λίγο. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σας ακούω. Εξηγώ πώς κλείσαμε τις αγορές του Νέου Κόσμου, Καματερού, Αργυρούπολης …
      ΕΥΑΓΓΕΛΟΣ ΑΡΓΥΡΗΣ:  Μα, δεν καταλαβαίνετε όταν ακούτε. Άμα δεν ακούτε τι θα καταλάβετε; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):  Εσείς είχατε…
      ΕΥΑΓΓΕΛΟΣ ΑΡΓΥΡΗΣ: Δεν καταλαβαίνετε, ή δεν θέλετε να καταλάβετε όταν σας μιλάμε και ακούτε. Αν δεν ακούτε, τι να καταλάβετε; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ακούω και εξηγώ…
      ΕΥΑΓΓΕΛΟΣ ΑΡΓΥΡΗΣ: Θέλω λοιπόν, να σας πω το εξής: Μιλάμε για παραδοσιακές αγορές, για τα λεγόμενα παζάρια, τα οποία είναι…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Του Καματερού; 
      ΕΥΑΓΓΕΛΟΣ ΑΡΓΥΡΗΣ: Αφήστε τις ονομασίες. 
      ΠΡΟΕΔΡΕΥΩΝ (Σωτήρης Χατζηγάκης): Κύριε  Υπουργέ, θα πάρετε το λόγο μετά. Σας παρακαλώ. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δε θυμάμαι και δε με βοηθάτε. Αναφέρεστε στην αγορά του Καματερού; 
      ΕΥΑΓΓΕΛΟΣ ΑΡΓΥΡΗΣ:  Εδώ ακούσατε όλους τους συναδέλφους. Δεν έχει κανένας αντίρρηση για εκείνες τις αγορές που λειτουργούν την Κυριακή, γιατί έχουν εναρμονιστεί με την τοπική αγορά, με τις συνήθειες, με τις παραδόσεις. Εσείς τις καταργείτε. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Του Καματερού και του Ταύρου; 
      ΕΥΑΓΓΕΛΟΣ ΑΡΓΥΡΗΣ:  Δεν τις καταργείτε; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):  Εσείς θέλετε να παραμείνουν ανοικτές; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, αφήστε τον να ολοκληρώσει, θα μιλήσετε μετά. 
      ΕΥΑΓΓΕΛΟΣ ΑΡΓΥΡΗΣ: Εγώ θέλω να μπω στη φιλοσοφία σας, για ένα  νομοσχέδιο το οποίο είναι συρραφή και πελατολόγιο. Προσπαθώ να μπω στη νοοτροπία σας, πώς σκέπτεστε δηλαδή και νομοθετείτε, με ποια μέτρα και ποια σταθμά.
      ΠΡΟΕΔΡΕΥΩΝ (Σωτήρης Χατζηγάκης): Κύριε Αργύρη, ολοκληρώστε σας παρακαλώ. 
      ΕΥΑΓΓΕΛΟΣ ΑΡΓΥΡΗΣ:  Επίσης, δεύτερη παρατήρηση που σας κάναμε είναι το θέμα των ενστάσεων. Κάποιος έχει μεγάλο πρόστιμο και κάνει μία ένσταση. Γιατί να μην είναι στον οργανισμό λαϊκών αγορών και έρχεται σε εσάς στο Υπουργείο; Ποιον θέλετε να εξυπηρετήσετε; Γιατί δεν αντικειμενικοποιείτε το σύστημα να πάει στον Οργανισμό Λαϊκών Αγορών και εκεί να υπάρχουν και οι ενστάσεις; Γιατί πρέπει να έλθει στο Υπουργείο; Γιατί πρέπει να πάει στο Γενικό Γραμματέα;
      Προϊόντα που πουλάνε και πιθανόν να προέρχονται από ψυγείο. Θα πρέπει να σας πω και μία πρώτη μεταποίηση. Αν  κάποιος παραγωγός έχει ελιές με άλμη, που θεωρούνται πρώτης μεταποίησης, δεν μπορεί να πάει να τις πουλήσει στην λαϊκή αγορά; 
      ΠΡΟΕΔΡΕΥΩΝ (Σωτήρης Χατζηγάκης): Κλείστε κύριε συνάδελφε, σας παρακαλώ. 
      ΕΥΑΓΓΕΛΟΣ ΑΡΓΥΡΗΣ: Δύο παρατηρήσεις ακόμα. Υπάρχουν επίσης περισσότερες αμοιβές στην επαρχία. 
      Μία λέξη για τις αγορές βιολογικών προϊόντων, είναι η τελευταία κουβέντα και ίσως η πιο σημαντική. Θέλω να σας πω το εξής: Εδώ θέλουμε να δημιουργήσουμε μία καινούργια συνήθεια, τη συνήθεια δηλαδή ο παραγωγός να έλθει κοντά με τον καταναλωτή, να σταματήσουμε το ενδιάμεσο κόστος και όλους  όσους μπαίνουν ανάμεσα. Όταν λέτε αγορές βιολογικών προϊόντων, εγώ που δεν είμαι παραγωγός, θα πηγαίνω σε αυτήν την αγορά και θα πουλάω βιολογικά προϊόντα. Εμείς  θέλουμε, κύριε Υπουργέ, τον παραγωγό…
      (Στο σημείο αυτό την Προεδρική Έδρα  καταλαμβάνει ο  Β’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):  Το λέει.
      ΕΥΑΓΓΕΛΟΣ ΑΡΓΥΡΗΣ: Αν θέλετε να το πείτε, θα πείτε «βιοπαραγωγών», δεν θα πείτε βιολογικών αγορών. Λέτε «βιολογικών αγορών».
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το λέει. Το προσθέσαμε. 
      ΕΥΑΓΓΕΛΟΣ ΑΡΓΥΡΗΣ: Το αλλάξατε; Λέτε για βιοκαλλιεργητές; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το προσθέσαμε. «Χορηγούνται στους παραγωγούς των προϊόντων». Στους παραγωγούς μόνο. Το είπαμε ότι θα το βάλουμε και το βάλαμε. 
      ΕΥΑΓΓΕΛΟΣ ΑΡΓΥΡΗΣ: Αφού το βάλατε, μπράβο σας, κύριε Υπουργέ. Συγχαρητήρια, ακούσατε και κάτι. Μπράβο, έστω και μετά από τόσο καιρό…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αφού δεν το διαβάζετε, εγώ φταίω; 
      ΕΥΑΓΓΕΛΟΣ ΑΡΓΥΡΗΣ: Μα, κύριε Υπουργέ, τι να προλάβουμε; Κάθε λεπτό αλλάζετε και κάτι. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Είχατε είκοσι μέρες καιρό να το διαβάσετε. 
      ΕΥΑΓΓΕΛΟΣ ΑΡΓΥΡΗΣ: Δεν έχουμε το πελατολόγιο εμείς, κύριε Υπουργέ, για να μπορούμε να τα παρακολουθούμε όλα. Το πελατολόγιο το έχετε εσείς.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αφού πήρατε συγχαρητήρια από τον κύριο Αργύρη, είστε ευτυχής. 
       Ο κύριος Υπουργός έχει το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, έχουμε το εξής παράλογο: Όταν δεχόμεθα από τους συναδέλφους, είτε της Πλειοψηφίας είτε των κομμάτων της Αντιπολίτευσης, λογικές παρατηρήσεις που βελτιώνουν τις διατάξεις του νομοσχεδίου, τότε κάνουμε συχνές αλλαγές και τροποποιήσεις. Αν δεν δεχόμασταν, θα μας έλεγαν ότι φέρνουμε τα νομοσχέδια για τα οποία δεν κάνουμε διάλογο, δεν ακούμε τις απόψεις, δεν κουβεντιάζουμε στη Διαρκή Επιτροπή, δεν κουβεντιάζουμε στην Ολομέλεια. Διαλέξτε τι από τα δύο θέλετε. Το θέμα των λαϊκών αγορών με βιολογικά προϊόντα που θα τα πουλούν οι παραγωγοί ετέθη από όλες τις πλευρές. Σας είπαμε ότι ετοιμάζεται προεδρικό διάταγμα που θα ρυθμίζει αυτό το θέμα και υπήρξε πρόταση να ρυθμιστεί ευθέως με νομοθετική ρύθμιση που να αποτελέσει και τον οδηγό για το προεδρικό διάταγμα που πρόκειται να καταρτιστεί. 
      Προφανώς, μεταξύ της Διαρκούς Επιτροπής και του κειμένου που ήδη έχει μοιραστεί από την αρμόδια Διεύθυνση Νομοθετικού Έργου της Βουλής δεν το είχατε προσέξει και επιχειρήσατε να μας καταγγείλετε, αλλά αυτή η  καταγγελία έπεσε στο κενό, γιατί ο δημιουργικός διάλογος και η συζήτηση είχε αποτέλεσμα. 
      Ο κ. Παπαθανασίου που θα σας απαντήσει λεπτομερειακά, θα σας διαβάσει και τη ρύθμιση, την οποία πιστεύω ότι θα την επικροτήσετε και θα την ψηφίσετε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Ο κ. Φούσας έχει το λόγο. 
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε, που μου δίνετε το λόγο. Το θέμα  είναι αλλού. Το θέμα είναι ότι οι εκλεκτοί συνάδελφοι του ΠΑ.ΣΟ.Κ., εδώ και καιρό έχουν αποφασίσει να καταψηφίζουν όλα τα νομοσχέδια, έχουν αποφασίσει να κάνουν μετωπική αντιπολίτευση κατά της Κυβέρνησης και λόγω αυτής της τακτικής, φαίνεται ότι οδηγούνται σε σφάλματα και λάθη, όπως προέκυψε πριν από λίγο. Δηλαδή, ενώ το νομοσχέδιο πράγματι είναι εκείνο, που ανταποκρίνεται σε ό,τι θέλει η κοινωνία ή ό,τι ζητήσατε και εσείς και βελτιώθηκε, όπως ακούσατε, αλλά επιμένετε σε μία γραμμή, να το καταψηφίσετε, χωρίς να έχετε επιχειρήματα. 
      Θέλω να σας πω ότι αυτό το νομοσχέδιο –και μιλώ και ως νομικός και ως Βουλευτής και ως πολιτικός- είναι ιδιαίτερα χρήσιμο για την ασφαλιστική αγορά. Επαναλαμβάνω είναι ιδιαίτερα χρήσιμο και ωφέλιμο για την ασφαλιστική αγορά, διότι,  όπως ξέρετε, τα ζητήματα αυτά ρυθμίζονται με διάταγμα πριν από είκοσι χρόνια, επίσης τα ατυχήματα είναι καθημερινά και τα αυτοκίνητα τα οποία κυκλοφορούν στους δρόμους είναι πάρα πολλά. Επίσης ξέρετε ότι υπάρχουν οδηγίες από την Ευρωπαϊκή Ένωση και επίσης ξέρετε ότι έχουμε ένα καινούργιο Κώδικα Οδικής Κυκλοφορίας. Επομένως, ήταν αναγκαίο να έλθει μία ρύθμιση, η οποία θα αφορά τις αστικές ευθύνες από τροχαία ατυχήματα και το οποίο ζήτημα να ρυθμίζεται νομοθετικά, σύμφωνα με τις ανάγκες που σας προανέφερα. 
      Αφού σημειώσω ότι αυτό το  νομοσχέδιο είναι ιδιαίτερα χρήσιμο και ωφέλιμο -το ανέπτυξε ο εισηγητής μας ιδιαίτερα επαρκώς και με  πληρότητα, όπως και οι άλλοι αγορητές και θα ακολουθήσει και ο Υπουργός- θα ήθελα να σημειώσω τα εξής ειδικότερα: 
      Αναφέρομαι στο άρθρο 7, όπου σημειώνεται ότι η αξίωση των δικαιούχων κατά των ασφαλιστικών εταιρειών παραγράφεται πλέον μετά πάροδο πέντε ετών. Αυτό σημαίνει ότι είναι μια πολύ ενδιαφέρουσα ρύθμιση, διότι μέχρι τώρα είχαμε προθεσμία μόνο δύο ετών και είχαμε οικογένειες, οι οποίες είχαν θύματα και ήταν δικαιούχοι αποζημιώσεων και επειδή παρήρχετο ο χρόνος των δύο ετών δεν εδικαιούντο να γίνουν αγωγές κατά των ασφαλιστικών εταιρειών. Αυτή είναι πολύ σπουδαία ρύθμιση, άριστη θα έλεγα και ήταν αυτή και μόνο αρκετή για να ζητήσω το λόγο και να συγχαρώ το Υπουργείο Ανάπτυξης, που κάνει αυτήν τη ρύθμιση. 
      Ξέρετε είναι άλλο πράγμα τα θύματα ενός νεκρού ή ενός πολυτραυματία, που έχει το τεράστιο πρόβλημα εκ του γεγονότος αυτού, που δεν έχει το μυαλό να ζητήσει και αποζημιώσεις, παρερχόταν η διετία και κατόπιν αυτού δεν είχαν δικαίωμα να στραφούν κατά της ασφαλιστικής εταιρείας. Αυτό αποτελεί  απάντηση και για τις κατηγορίες που ακούμε ότι τάχα αυτό το νομοσχέδιο θέλει να ευνοήσει τις ασφαλιστικές εταιρείες. Αντίθετα, αυτή η ρύθμιση, όπως και πολλές άλλες, είναι ρυθμίσεις, οι οποίες ευνοούν τις οικογένειες των θυμάτων των τροχαίων ατυχημάτων ή και τα ίδια τα θύματα από τέτοια γεγονότα. 
      Μία δεύτερη παρατήρηση. Είναι πολύ ενδιαφέρουσα η ρύθμιση του άρθρου 4, όπου πράγματι εξαιρούνται τρεις περιπτώσεις από ασφάλιση, ήτοι ζημιές που προκαλούνται όταν είναι οδηγός χωρίς άδεια οδήγησης, όταν οδηγεί και είναι επηρεασμένος από οινόπνευμα ή όταν το αυτοκίνητο έχει άλλη χρήση από εκείνη που έχει ασφαλιστεί και αν πράγματι αυτή η χρήση βρίσκεται σε σχέση αιτιώδη με το επελθόν αποτέλεσμα. 
      Δείτε όμως. Κάνει αυτήν τη ρύθμιση, αλλά δεν φορτώνει την ευθύνη στο θύμα και στο δικαιούχο της αποζημίωσης. Υποχρεώνεται σε κάθε περίπτωση να αποζημιώνει ή να ενάγεται στο δικαστήριο η ασφαλιστική εταιρεία. Και άλλο θέμα είναι αν εκείνη αναγωγικά στραφεί κατά του υπαιτίου, ο οποίος ήταν μεθυσμένος ή δεν είχε άδεια ή έκανε άλλη χρήση του αυτοκινήτου του. Είναι ρυθμίσεις πολύ ενδιαφέρουσες και έχω υποχρέωση να τις επισημάνω και να συγχαρώ το Υπουργείο Ανάπτυξης γι’ αυτές τις ρυθμίσεις. 
      Εσείς, κυρίες και κύριοι συνάδελφοι, αντί να σταθείτε στα πολύ σοβαρά αυτά θέματα, αναφέρεστε σε άλλα θέματα τελείως άσχετα και καταψηφίζετε αυτό το νομοσχέδιο, το οποίο σας επαναλαμβάνω είναι ιδιαίτερα χρήσιμο, αντιμετωπίζει σοβαρά θέματα, θέματα τα οποία είναι υπέρ των οικογενειών των θυμάτων των τροχαίων ατυχημάτων. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Ευχαριστώ, κύριε Πρόεδρε.
      Θέλω να υποστηρίξω μια τροπολογία που έχω καταθέσει και στην επιτροπή και επανέρχομαι εδώ στην Ολομέλεια. 
      Αφορά ένα ειδικό ζήτημα το οποίο σχετίζεται με το Υπουργείο Ανάπτυξης, γι’ αυτό κατέθεσα μαζί με το συνάδελφο Βασίλη Κεγκέρογλου την τροπολογία στο νομοσχέδιο αυτό. Αφορά στην ουσία τροποποίηση των διατάξεων του ν.1892/90. Ο ν.1892/90 είχε έλθει στο Κοινοβούλιο την περίοδο της διακυβέρνησης της χώρας από την κυβέρνηση Μητσοτάκη, για να ρυθμίσει τα ζητήματα εξυγίανσης σειράς επιχειρήσεων, που είχαν προβλήματα. 
      Έτσι, λοιπόν, με βάση αυτόν το νόμο προβλέπεται στο άρθρο 44 και συγκεκριμένα στην παράγραφο 3 ότι αν υπάρχει ρύθμιση χρεών μεταξύ της εταιρείας, που ήταν χρεωμένη και των πιστωτριών τραπεζών, τότε το προϊόν που προκύπτει από αυτό το συμβιβασμό, δεν αποτελεί εισόδημα και δεν υπάγεται σε καμία φορολογία. 
      Περιέργως, όμως, αυτή η διάταξη, που λογικά θα έπρεπε να ισχύει και στις περιπτώσεις νεκρανάστασης μίας εταιρείας, που έχει ξεπεράσει και το κατώφλι της διαδικασίας του διακανονισμού των χρεών και έχει πτωχεύσει. Περιέργως, όμως, όπως διαπιστώθηκε από μία περίπτωση στο Μαντούδι της Εύβοιας, σε περίπτωση κατά την οποία επέρχεται πτωχευτικός συμβιβασμός, δηλαδή ρύθμιση χρεών προκειμένου να αναβιώσει μια εταιρεία που έχει πεθάνει και έχει αναλάβει διαχειριστής για να την εκκαθαρίσει η ρύθμιση δεν ισχύει. Σε αυτήν την περίπτωση το προϊόν του πτωχευτικού συμβιβασμού, η άφεση χρέους, θεωρείται εισόδημα για τη νεκρή εταιρεία και καλείται αυτή η πεθαμένη και πτωχή εταιρεία, αυτή η νεκραναστημένη εταιρεία, να καταβάλει φόρο, φόρο επί των ρυθμίσεων, φόρο επί της άφεσης χρεών. 
      Αυτό είναι απαράδεκτο. Και είναι απαράδεκτο, κύριε Πρόεδρε, για τον εξής λόγο. Το Νοέμβριο του 2006 ανακοινώθηκε στη Χαλκίδα ότι επήλθε πτωχευτικός συμβιβασμός μεταξύ της εταιρείας «ΒΙΟΜΑΓΝ» και των πιστωτριών τραπεζών. Ανακοινώθηκε μάλιστα από το νέο πρόεδρο της εταιρείας ότι θα πληρωθούν πρώτα από όλα οι εργαζόμενοι που είχαν ανακοινώσει στη διαδικασία της πτώχευσης τις απαιτήσεις που είχαν για δεδουλευμένα ημερομίσθια και θα πληρωθούν και οι επαγγελματίες της περιοχής, όπως επίσης ότι θα πληρωθεί το Ι.Κ.Α., θα πληρωθεί το δημόσιο και θα πληρωθεί το 1/3 των χρεών προς τις τράπεζες. 
      Έρχεται στη συνέχεια το Υπουργείο Οικονομίας και Οικονομικών και λέει, για τα υπόλοιπα 2/3 τα οποία χάρισαν οι τράπεζες, ζητάω φορολογία. Δηλαδή να πληρώσει αυτός που έβαζε τα χρήματα για να αναβιώσει η «ΒΙΟΜΑΓΝ» άλλο 1/3 των χρεών. Το αποτέλεσμα είναι, ο επενδυτής που είχε εμφανιστεί, να οπισθοχωρήσει, να μείνουν απλήρωτοι οι εργαζόμενοι. Αυτήν τη στιγμή ο φερόμενος ως επενδυτής έχει κάνει τη δουλειά του με άλλο τρόπο και οι εργαζόμενοι περιμένουν εναγωνίως το πότε θα πάρουν τα χρήματά τους. 
      Πώς διευθετήθηκε το πρόβλημα; Ο επενδυτής, που είναι η «ΤΕΡΝΑ», κύριε Υπουργέ, ενοικίασε, πριν πτωχεύσει πάλι η εταιρεία, τα οικόπεδα της εταιρείας «ΒΙΟΜΑΓΝ». Διαθέτει πλέον τη χρήση τους με ισχυρό συμβόλαιο. Έχει υποβάλει μάλιστα και αίτημα στη Ρυθμιστική Αρχή Ενέργειας, για να δημιουργηθεί εκεί μονάδα ηλεκτροπαραγωγής με καύσιμο το λιθάνθρακα. 
      Καταλαβαίνετε, λοιπόν, ότι τα πράγματα είναι τραγελαφικά και ότι το Υπουργείο Οικονομίας και Οικονομικών επιμένει σε μια ρύθμιση που στην ουσία κτυπάει κατά μέτωπο τους απολυμένους φτωχούς εργαζόμενους του Μαντουδίου. Επιτέλους θα πρέπει η Κυβέρνηση να βρει το ανάστημα να λύσει αυτό το ζήτημα και να πει ότι πράγματι σε αυτές τις περιπτώσεις, η άφεση χρέους δεν λογίζεται εισόδημα και ότι ισχύουν αναλογικά οι ίδιες διατάξεις, που ισχύουν με την περίπτωση του άρθρου 44 του ν.1890. Όταν έφερα στην επιτροπή την τροπολογία, κύριε Υπουργέ, είπατε ότι είναι αρμοδιότητος άλλου Υπουργείου. Δεν είναι άλλου Υπουργείου. Του δικού σας Υπουργείου είναι, γιατί πρόκειται για βιομηχανική επιχείρηση, πρόκειται για αναβίωση βιομηχανικής επιχείρησης, πρόκειται για τη βιομηχανία, σε τελευταία ανάλυση πρόκειται για επενδύσεις ενέργειας, οι οποίες επέρχονται. 
      Είναι, λοιπόν, ζήτημα δικό σας. Είχα ζητήσει τότε από τον παριστάμενο Υφυπουργό να συνεννοηθείτε στην Κυβέρνηση, να δοθεί λύση επιτέλους σε αυτό το ζήτημα και θα παρακαλούσα να κάνετε δεκτή αυτήν την τροπολογία. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και σήμερα σας παρακολούθησα με προσοχή και στη Διαρκή Επιτροπή για την τροπολογία, που αφορά ρύθμιση φορολογικής υφής. Επιμένετε να καταθέτετε στο Υπουργείο Ανάπτυξης θέμα αρμοδιότητας του Υπουργείου Οικονομίας και Οικονομικών. Και σας υπέδειξα μάλιστα, αφού έχετε κάνει και αφού έχετε πάρει αυτήν την πρωτοβουλία, γιατί η λογική του επιχειρήματος είναι σωστή. Αλλά δεν μπορώ ως Υπουργός Ανάπτυξης να συζητήσω και να δεχθώ φορολογικής μορφής θέμα, χωρίς αυτό το πράγμα. Ούτε η τροπολογία να έχει πάει και να έχει εκφράσει –διότι δεν προλάβαινε ούτως ή άλλως να διαβιβαστεί στο Γενικό Λογιστήριο του Κράτους για να εκφράσει άποψη ο Υπουργός Οικονομίας και Οικονομικών. Εδώ και δεκαπέντε ημέρες σας έχω επαναλάβει και σας έχω πει αυτήν τη λογική και την επιχειρηματολογία, είτε με μορφή τροπολογίας είτε με παράσταση στον Υπουργό Οικονομίας και Οικονομικών, να ρυθμιστεί το θέμα. 
      ΔΗΜΗΤΡΙΟΣ ΠΙΠΕΡΓΙΑΣ: Την έχω καταθέσει και στο Υπουργείο Οικονομίας και Οικονομικών.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας παρακαλώ πολύ!
      Είναι σαφές και νομίζω ότι περιττεύει να πω οτιδήποτε άλλο. Και βεβαίως το Υπουργείο Ανάπτυξης έχει ευθύνη για την επιχειρηματικότητα. Είναι πράγματι η αντιμετώπιση αυτού του ζητήματος μετά το δικαστικό συμβιβασμό που έγινε, που πραγματικά αναβιώνει αυτήν την επιχείρηση και τα σχέδια τα οποία έχει. Και ελπίζω ότι ο Υπουργός Οικονομίας και Οικονομικών, που γνωρίζει το θέμα, να το δει με την επιβαλλόμενη κατανόηση. Αλλά δεν μπορώ να υπεισέλθω στις αρμοδιότητες άλλου Υπουργείου και να πω, ναι, κάνω δεκτή αυτήν την τροπολογία. Τελεία και παύλα. 
      ΔΗΜΗΤΡΙΟΣ ΠΙΠΕΡΓΙΑΣ: Έχετε δυνατότητα ενδοεπικοινωνίας στην Κυβέρνηση. Έχετε κόκκινα τηλέφωνα. 
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, σας παρακαλώ!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πιπεργιά, σας παρακαλώ κρατήστε τη συζήτηση στο επιβαλλόμενο επίπεδο. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Ανάπτυξης κ. Παπαθανασίου έχει το λόγο. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, όπως είπα και στην επιτροπή, έτσι είμαι υποχρεωμένος να επαναλάβω και τώρα, αντιλαμβάνομαι τη δυσκολία των Βουλευτών της Αξιωματικής Αντιπολίτευσης κυρίως, να βρουν σημεία προκειμένου να καταψηφίσουν ένα νομοσχέδιο, το οποίο ξέρουν πολύ καλά ότι ρυθμίζει θέματα και τα ρυθμίζει σωστά. Αυτό άλλωστε αποδεικνύεται από το γεγονός ότι και στην επιτροπή, ενώ επί της αρχής καταψήφισαν, ενώ κατά τις ομιλίες τους ήταν εξαιρετικά επιθετικοί, όπως και σήμερα με χαρακτηρισμούς απαξιωτικούς για το νομοσχέδιο, τελικά ψήφισαν τα περισσότερα από τα άρθρα τα οποία έχει το νομοσχέδιο. 
      Ετέθη το θέμα ότι το νομοσχέδιο δεν είναι μεταρρυθμιστικό. Γιατί ποιος είπε ότι το νομοσχέδιο είναι μεταρρυθμιστικό; Υποστηρίξαμε εμείς ότι το νομοσχέδιο αποτελεί κάποια μεταρρύθμιση; Ήμασταν απολύτως σαφείς. Είπαμε ότι το νομοσχέδιο στο πρώτο του κομμάτι ρυθμίζει θέματα της ασφαλιστικής αγοράς του αυτοκινήτου. Δεν επιφέρει καμιά μεταρρύθμιση. Προσαρμόζει σε ευρωπαϊκές οδηγίες και ρυθμίζει και θέματα υπέρ του καταναλωτή, θέματα για τα οποία μέχρι τώρα ο καταναλωτής, ο πολίτης, ήταν υποχρεωμένος να πηγαίνει στο δικαστήριο, να ξοδεύεται, να χάνει χρόνο, να μην αποζημιώνεται. Ήταν ασαφείς οι διάφορες ρυθμίσεις. 
      Στο δεύτερο κομμάτι ρυθμίζει θέματα από πρόσφατα ψηφισθέντες νόμους –το είπαμε αυτό- σύμφωνα με ό,τι διαπιστώσαμε στην πράξη και όπου διαπιστώσαμε ότι υπάρχει πρόβλημα. 
      Θα πιάσω κατ’ αρχάς το πρώτο, το ασφαλιστικό κομμάτι. Εγώ ξαναλέω ότι για τα θέματα των ασφαλιστικών εταιρειών αν ήμουν στη θέση των Βουλευτών της Αντιπολίτευσης δεν θα μιλούσα καθόλου. Διότι, άκουσα ορισμένα περίεργα και θα έλεγα έτσι προκλητικά, αλλά δεν έχει σημασία. Είπε ο κ. Χριστουδουλάκης, παραδείγματος χάριν, εμείς, λέει, το 2003 είχαμε κάνει την Επιτροπή Ιδιωτικής Ασφάλισης. Πράγματι, αλλά μέχρι το 2004 είχατε κάνει και τα στραβά μάτια σε όλα αυτά τα όργια, που συνέβαιναν στην ασφαλιστική αγορά. Πώς να το κάνουμε; 
      Είπε μάλιστα ο εισηγητής της Αξιωματικής Αντιπολίτευσης τρία χρόνια, λέει, μείναμε χωρίς έλεγχο και αναστατώθηκε η αγορά. Μα, καλά σοβαρολογείτε; Σε άλλη χώρα ζούμε; Δεν ξέρουμε πολύ καλά ότι οι ασφαλιστικές εταιρείες δεν είχαν τα απαραίτητα κεφάλαια, δεν είχαν τα απαραίτητα χρήματα, δεν αποζημίωναν; Δεν ήταν οι δικοί σας Υπουργοί που έλεγαν γενικώς και αορίστως ότι τόσες ασφαλιστικές εταιρείες βρίσκονται στο κόκκινο, αλλά δεν έκαναν τίποτα στην πράξη; Εμείς δεν ήμασταν αυτοί που όχι με την Επιτροπή Ιδιωτικής Ασφάλισης, που τώρα στελεχώθηκε, αλλά πάντως με το Υπουργείο Ανάπτυξης, που είχε την ευθύνη...
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Λέτε για στελέχωση. Εδώ δεν έχει Πρόεδρο!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Έχει και Πρόεδρε. Αυτός σας ενδιαφέρει ή ο έλεγχος της ασφαλιστικής αγοράς, κύριε Παπαγεωργίου; Εγώ, λοιπόν, σας μιλάω με αποτελέσματα και απορώ πώς επιμένετε. 
      Εμείς, λοιπόν, στο Υπουργείο Ανάπτυξης, που έχουμε την ευθύνη καταφέραμε πρώτον και υποχρεώσαμε τις ασφαλιστικές εταιρείες να βάλουν σε μετρητά πάνω από 650.000.000 ευρώ αυτά που τους έλειπαν, αυτά που χρειάζονταν για να πάρουν τα πιστοποιητικά φερεγγυότητας, τα οποία εσείς δίνατε κακώς, τα δίνατε χωρίς έλεγχο, τα δίνατε κάνοντας τα στραβά μάτια. Εμείς κάνουμε τους σωστούς ελέγχους, τους αναγκάσαμε και προσαρμόστηκαν και αύξησαν τα κεφάλαιά τους. Αναγκαστήκαμε να κλείσουμε και οκτώ εταιρείες. Δεν θέλουμε να κλείνουμε οκτώ εταιρείες, αλλά αναγκαστήκαμε να τις κλείσουμε, γιατί δεν μπόρεσαν να προσαρμοστούν. Εσείς, όμως, σε αυτές δίνατε πιστοποιητικά φερεγγυότητας. Τι μου λέει ο κ. Σγουρίδης και σωστά, ότι πρέπει να δίνουμε το πιστοποιητικό φερεγγυότητας; Βεβαίως πρέπει, αλλά αυτό να ανταποκρίνεται στην πραγματικότητα και όχι να το δίνουμε είτε πρέπει είτε δεν πρέπει και όχι να κάνουμε τα στραβά μάτια. 
      Εμείς, λοιπόν, επιβάλαμε τάξη στην ασφαλιστική αγορά και αυτό το αναγνωρίζουν οι πάντες. Δεν είναι κακό να το αναγνωρίσετε και εσείς. Μην ερχόσαστε, λοιπόν, να μας κάνετε κριτική ειδικά για την ασφαλιστική αγορά και να λέγονται αυτά τα εξωπραγματικά ότι τρία χρόνια χωρίς έλεγχο έχει δημιουργηθεί αναστάτωση στην αγορά και ότι εσείς είχατε τη λογική της αντιμετώπισης. Με συγχωρείτε, αλλά τη λογική της συγκάλυψης είχατε στην ασφαλιστική αγορά! Δεν θέλω να αναφέρομαι στο παρελθόν, αλλά άμα προκαλούμαι δεν μπορώ να παραμένω και σιωπηλός! 
      Τι κάνουμε, λοιπόν, τώρα; Η περιβόητη κοινωνική σας ευαισθησία και η ευαισθησία σας για τους εργαζομένους ήταν αυτή, που σε περίπτωση που κλείνει μια ασφαλιστική εταιρεία δεν είχαν προτεραιότητα οι εργαζόμενοι στην εκκαθάριση; Εσείς, η σοσιαλιστική παράταξη, που κόπτεται υπέρ των εργαζομένων! Πού είναι η ευαισθησία σας; Εμείς, λοιπόν, τώρα τους βάζουμε και έχουν προτεραιότητα. Διαφωνείτε μ' αυτό; Διαφωνείτε μήπως ότι πρέπει να επεκταθεί η παραγραφή από τα δύο στα πέντε χρόνια και ότι είναι υπέρ των ασφαλισμένων, υπέρ των πολιτών; Διαφωνείτε μήπως ότι όταν η ασφαλιστική εταιρεία την ώρα που έρχεται να αποζημιώσει σωστά υπολογίζει την αξία του αυτοκινήτου μειωμένη κατά την παλαιότητα, αλλά αυτό δεν το κάνει την ώρα που εισπράττει τα ασφάλιστρα; Και εμείς ερχόμαστε τώρα και την υποχρεώνουμε αναλόγως να μειώνει και την ασφαλιζόμενη αξία του αυτοκινήτου, άρα να πληρώνει μειωμένο ασφάλιστρο ο ασφαλισμένος; 
      Ρυθμίζουμε το θέμα των μεθυσμένων οδηγών, αυτών που οδηγούν υπό την επήρεια αλκοόλ, διότι είναι επικίνδυνοι. Διότι αυτός που οδηγεί –το λέω και για εσάς, αγαπητοί συνάδελφοι του Κ.Κ.Ε.- υπό την επήρεια...
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Θα αποδειχθεί στα δικαστήρια. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εγώ σας άκουσα όλους επί δύο ώρες, χωρίς καμμία διακοπή. 
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, συστηματικά είστε διακοψίας. Θα παρακαλέσω πάρα πολύ και εσάς και όλους να μην το επαναλάβετε. Σας παρακαλώ πάρα πολύ! Έχουν εξαντληθεί τα όρια της ανοχής του Προεδρείου! Δεν θα διακόψετε τον κύριο Υπουργό. Δεν έχετε δικαίωμα!
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν διέκοψα κανέναν. Μην αναφέρεστε ονομαστικά. 
      ΠΡΟΕΔΡΕΥΩΝ (Γεώργιος Σούρλας): Κάθε μία φράση που λέει, πετιέστε. Και αναφέρομαι ονομαστικά, διότι ονομαστικά διακόπτετε. Επικαλούμαι τη μαρτυρία των συναδέλφων. 
      Παρακαλώ συνεχίστε, κύριε Υπουργέ. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εκείνος ο τρίτος ο οποίος υφίσταται τις ζημίες από τον οδηγό είτε αυτός είναι μεθυσμένος είτε έχει άδεια είτε δεν έχει άδεια ασφαλώς και αποζημιώνεται, αλλά στη συνέχεια αυτός ο οποίος οδηγεί υπό την επήρεια αλκοόλ ή υπό αυτές τις προϋποθέσεις δεν μπορεί να καλύπτεται ασφαλιστικά εφόσον, επαναλαμβάνω, υπάρχει αιτιώδης συνάφεια με το ατύχημα. 
      Τακτοποιούμε το θέμα της αποκαταστάσεως της πληρωμής των ασφαλισμένων με δίγραμμη επιταγή στο όνομά τους, και συμπληρώνουμε σήμερα και την τακτοποίηση της πληρωμής της δικηγορικής αμοιβής και στην περίπτωση της δικαστικής και του εξωσυμβατικού συμβιβασμού. Και βεβαίως για την είσπραξη των δίγραμμων επιταγών ισχύουν οι γενικές διατάξεις περί πληρεξουσιότητας που ισχύουν γενικώς. 
      Κατηγορηθήκαμε από τον εισηγητή της Αξιωματικής Αντιπολίτευσης ότι δεν κάναμε δύο κρίσιμες αλλαγές. Η μία, λέτε για τα τετρακόσιες χιλιάδες αυτοκίνητα. Και σας είπα και στην επιτροπή ότι από τη στιγμή κατά την οποία επίκειται η ίδρυση της Επιτροπής Ιδιωτικής Ασφάλισης, έστω και με καθυστέρηση που λέτε εσείς, το μητρώο δεν μπορεί να το τηρήσει το Υπουργείο και μετά να μεταφερθεί εκεί. Θα δημιουργηθεί από την καινούργια εποπτική αρχή. Υπάρχει μια καθυστέρηση, λοιπόν, σ' αυτό. Αυτή σας μάρανε; Τόσα χρόνια που δεν υπήρχε τίποτα; Μας είπε εδώ ο κ. Σγουρίδης ότι την «εποχή της ηλεκτρονικής», πότε ξεκίνησε αυτή; Το 2004; 
      Και το άλλο που μας είπατε και το επανέλαβε και κάποιος άλλος συνάδελφος ότι δεν αντικειμενοποιήσαμε την ψυχική οδύνη και την ηθική βλάβη σε περίπτωση θανάτου ή τραυματισμού και το επαναλάβατε και σήμερα. Εγώ το είπα ευθέως, δεν μπορώ να αντικειμενοποιήσω το πόσο κάνει και πόσο πρέπει να δώσω πόσο κάνει το χέρι, πόσο κάνει το πόδι και πόσο κάνει ο θάνατος κάποιου με βαθμό Α΄ συγγενείας και Β΄ και το ομολογώ. Εσείς που μας κατηγορείτε έχετε καμία πρόταση επ’ αυτού; Δηλαδή μπορείτε εσείς να τιμολογήσετε την αξία κάποιας τέτοιας ψυχικής οδύνης; Από πού το είδατε γραμμένο ότι είναι εύκολο; Καμία νομοπαρασκευαστική επιτροπή δεν είχε κάνει τέτοια εισήγηση. Είναι θέμα του δικαστηρίου, το οποίο εξαρτάται από χίλιους δύο παράγοντες, εκτός αν έχετε κάποια πρόταση, που εσείς μπορείτε να τιμολογήσετε πόσο στοιχίζει αυτού του είδους η απώλεια της ανθρώπινης ζωής και να μας την πείτε. Εγώ, πάντως, ευθέως δηλώνω ότι τέτοιου είδους τιμολόγηση δεν μπορώ να κάνω και γι’ αυτό και δεν την κάναμε.
      Πάμε τώρα στο δεύτερο κομμάτι του νομοσχεδίου, το οποίο ρυθμίζει διάφορα θέματα, τα οποία, επαναλαμβάνω, καλύπτουν προβλήματα, τα οποία εμφανίστηκαν στην πράξη. 
      Ξεκινάω από ένα θέμα, το οποίο ετέθη από πολλούς: λαϊκές αγορές βιολογικών προϊόντων. Πέραν του ότι είχα πει κατά τον πιο ρητό τρόπο στην επιτροπή ότι υπάρχει το προεδρικό διάταγμα, που θα ρυθμίζει τα θέματα των βιολογικών προϊόντων, επειδή υπήρχε μια ανησυχία μήπως το προεδρικό διάταγμα κάποιος το αλλάξει και δεν ξαναέρθει από τη Βουλή, δεσμεύθηκα ότι και μέσα στο νόμο θα βάλουμε ότι στις λαϊκές αγορές βιολογικών προϊόντων θα είναι μόνο παραγωγοί, πράγμα το οποίο και κάναμε. Είναι στο άρθρο 12 παράγραφος 12 που λέει «άδειες, οι οποίες χορηγούνται μόνο στους παραγωγούς των προϊόντων αυτών». Άρα, φεύγει και η ανησυχία μήπως παρακαμφθεί ο νόμος και με το προεδρικό διάταγμα κάποιος άλλος δεν τηρήσει αυτήν τη δέσμευση. 
      Ξαναλέμε, λοιπόν, ότι τα των βιολογικών προϊόντων θα ρυθμιστούν με προεδρικό διάταγμα. Εδώ παίρνουμε την εξουσιοδότηση για να βγει το προεδρικό διάταγμα. Το προεδρικό διάταγμα το έχουμε συζητήσει με τους διάφορους φορείς. Είναι σχεδόν έτοιμο και πολύ σύντομα θα ολοκληρωθεί προκειμένου να μπει τάξη στις βιολογικές αγορές. Να θυμίσω σε όσους κόπτονται για τις αγορές βιολογικών προϊόντων ότι μέχρι σήμερα στην ουσία αυτές λειτουργούν παράνομα και το ξέρετε. Είναι στον αέρα τελείως. Το ξέρουν και οι ίδιοι. Και τώρα που ερχόμαστε να βάλουμε τάξη, βρίσκουμε σημεία τριβής που επί της ουσίας δεν υπάρχουν. 
      Ρυθμίσεις για τις λαϊκές αγορές. Υπήρξαν διαμαρτυρίες και γενικώς γι’ αυτό το θέμα άκουσα κριτική ότι είναι πρόχειρος ο τρόπος, ότι δεν υπήρξε διάλογος και ότι όλοι είναι αντίθετοι. Μα, καλά, δεν ήσασταν στην επιτροπή; Εσείς δεν ζητήσατε τους φορείς που θα έρθουν; Θέλετε να διαβάσετε τα Πρακτικά; Με ελάχιστες εξαιρέσεις για επιμέρους σημεία, όλοι έδωσαν συγχαρητήρια. Δεν καταλαβαίνω. Δεν με πειράζει εάν εσείς θέλετε να πιστεύετε ότι είναι αντίθετες οι κοινωνικές τάξεις. Είναι δικαίωμά σας. Επαναλαμβάνω, όμως, τα θέματα που ρυθμίζονται. Σημείωσα μερικά χαρακτηριστικά. 
      ‘Ακουσα πριν από λίγο γιατί γίνονται οι ενστάσεις στο γενικό γραμματέα. Γίνονται διότι η ένσταση εάν γίνει στον οργανισμό σημαίνει ότι εκείνος ο ίδιος που επέβαλε πρωτοδίκως το πρόστιμο θα εκδικάσει και την ένσταση. Το θεωρείτε αυτό σωστό; Το θεωρείτε διασφάλιση εκείνος που βάζει το πρόστιμο να εκδικάζει και την ένσταση; Δεν πρέπει η ένσταση να εξετάζεται σε ένα βαθμό παραπάνω; Γι’ αυτό, λοιπόν, πάμε στο γενικό γραμματέα. Διότι εάν αφήσουμε αυτούς τους ίδιους που έβαλαν το πρόστιμο να εκδικάσουν και την ένσταση δεν νομίζω ότι διασφαλίζεται η αντικειμενικότης.
      Γιατί δώσαμε τη δυνατότητα σε κλιμάκια και του Υπουργείου Ανάπτυξης και των νομαρχιών να κάνουν ελέγχους; Για να έχουμε τη δυνατότητα περισσότερων ελέγχων. Και η Ε.Ν.Α.Ε. με την οποία είχαμε συνάντηση χθες ήταν θετική. Δεν λέμε ότι θα κάνουν όλοι μαζί στον ίδιο χώρο. Αλλά την ίδια ώρα που ζητάμε περισσότερους ελέγχους, μου κάνει εντύπωση η τοποθέτηση του Κομμουνιστικού Κόμματος ότι παρακάνουμε ελέγχους και βάζουμε πολλά πρόστιμα. Πρώτη φορά το ακούω αυτό από το Κ.Κ.Ε. Εγώ ήξερα ότι το Κ.Κ.Ε. ήταν υπέρ των προστίμων. 
      Εμείς είμαστε υπέρ των ελέγχων και είμαστε πολύ ευχαριστημένοι, που έχουμε αυξήσει αυτούς τους ελέγχους. Μακάρι να κάναμε περισσότερους. Βλέπουμε τα παράπονα, που έχουν οι νομαρχίες, γιατί δεν έχουν κόσμο να κάνουν περισσότερους ελέγχους. Γι’ αυτό δίνουμε τη δυνατότητα εκτός από τα ΚΕΛΑΙΕ και στις νομαρχίες και στο Υπουργείο Ανάπτυξης παράλληλα και όποτε εκείνοι κρίνουν να μπορούν να αυξήσουν τον ελεγκτικό μηχανισμό. 
      Ετέθη θέμα για τη φύλαξη και την καθαριότητα. Ξαναλέω ότι ο Οργανισμός Λαϊκών Αγορών είναι υπεύθυνος για την εύρυθμη λειτουργία της λαϊκής αγοράς. ‘Ηταν απαράδεκτο αυτό που συνέβαινε να έχει μεταφέρει ο Οργανισμός Λαϊκών Αγορών το κόστος της φύλαξης και των τουαλετών στα σωματεία των εμπόρων πωλητών λαϊκών αγορών. Αυτή είναι η δουλειά του οργανισμού. Εμείς, λοιπόν, αφού εξυγιάναμε τον οργανισμό που όταν τον παραλάβαμε είχε 3.000.000 ευρώ ζημιά και τώρα έχει 150.000 ευρώ περίσσευμα τώρα αναλαμβάνει και το κόστος που του ανήκει. Δεν μπορεί να μεταφέρει στις πλάτες των πωλητών αυτά τα οποία έπρεπε ο ίδιος να κάνει.
      Και επειδή κάτι άκουσα από κάποιον Βουλευτή του ΠΑ.ΣΟ.Κ., τι δουλειά έχει ο Οργανισμός Λαϊκών Αγορών, και γιατί να υπάρχει στην Αθήνα, να σας θυμίσω ότι πριν από λίγο καιρό που έγινε η γενική συνέλευση της Ομοσπονδίας Λαϊκών Αγορών ο αρμόδιος συντονιστής του ΠΑ.ΣΟ.Κ. κ. Παπουτσής ήταν υπέρ της δημιουργίας και άλλων οργανισμών λαϊκών αγορών, όπως  και εμείς. Άλλωστε τον Οργανισμό Λαϊκών Αγορών Θεσσαλονίκης η προηγούμενη κυβέρνηση τον είχε κάνει. Τον είχε ψηφίσει και εμείς τον προχωρήσαμε. Ήταν στόχος να γίνουν σε κάθε περιφέρεια. Συνεννοηθείτε, λοιπόν, μεταξύ σας εάν θέλετε περισσότερους οργανισμούς. Εάν δεν θέλετε, να έχετε μια ενιαία γραμμή για να μπορέσω να σας αντιμετωπίσω και ενιαία. Εμείς, ξεκινήσαμε τον Οργανισμό Λαϊκών Αγορών που εσείς είχατε ψηφίσει, και σωστά, και εφόσον υπάρχουν οι δυνατότητες είμαστε θετικοί στο να δημιουργηθούν οργανισμοί λαϊκών αγορών στις περιφέρειες. Μέχρι τότε τις αρμοδιότητες θα τις έχουν οι νομάρχες. 
      Μίλησε κάποιος για ενοποίηση δικαιωμάτων, για δικαίωμα συμμετοχής στην Αθήνα και στην περιφέρεια. Σας βεβαιώνω ότι αυτό έλεγε η αρχική μας πρόταση. Είχαμε σκεφθεί να αποφασίζουμε εμείς εδώ για όλη την Ελλάδα. Το είπα ευθέως στην επιτροπή και το λέω και εδώ. Όταν είδαμε ποια ήταν τα ημερήσια δικαιώματα που πλήρωναν οι διάφοροι πωλητές λαϊκών αγορών στον ίδιο νομό σε μικρές και μεγάλες πόλεις, είδαμε ότι δεν υπήρχε καμμία λογική ούτε πληθυσμιακή ώστε να βάλεις κάποιο όριο. Ο κάθε δήμος έκανε ό,τι ήθελε.
      Είπαμε, λοιπόν, ότι δεν μπορεί η «πλατεία Κάνιγγος» –φαντάζομαι ότι σ’ αυτό είστε και εσείς υπέρ- να αποφασίζει για όλη την Ελλάδα. Δίνουμε, λοιπόν, την αρμοδιότητα στον περιφερειάρχη, ο οποίος σε συνεννόηση με το νομάρχη και με τους δήμους θα κανονίζει το ύψος του δικαιώματος και θα κανονίζει και τον τρόπο κατανομής. Τόσα θα πάρουν οι νομαρχίες, τόσα θα πάρουν οι δήμοι, τόσα θα πάρουν οι σύλλογοι, εκπρόσωποι των πωλητών λαϊκών αγορών. 
      Έρχομαι τώρα στα κυριακάτικα παζάρια. Άλλη υποκρισία. Είπε ο κ. Κατσιφάρας ότι ανοίγουμε παράθυρο στα κυριακάτικα παζάρια. Ποιο παράθυρο; Εδώ ήταν όλα ανοικτά, πόρτες, μπαλκονόπορτες και «μπάτε σκύλοι αλέστε και αλεστικά μη δίνετε». Υπήρχε κάποιο καθεστώς για τις κυριακάτικες αγορές; Γι’ αυτό ρώτησα για ποια κυριακάτικα παραδοσιακά παζάρια μιλάμε; Για του Καματερού, για του Ταύρου, για της Αργυρούπολης, για του Νέου Κόσμου, γι’ αυτά που κλείσαμε; Και κατηγορείτε εσείς εμάς ότι ανοίγουμε τα κυριακάτικα παζάρια, εμάς που τα κλείσαμε; Μάλιστα λέτε ότι πίσω από αυτό κρύβεται το σατανικό σχέδιο εξυπηρέτησης των υπερκαταστημάτων. Και το λέτε αυτό εσείς που είχατε αφήσει τελείως ανεξέλεγκτα τα παζάρια. Και όχι μόνον αυτό, αλλά επιτρεπόταν και κάποιος πολίτης να παίρνει από ένα δήμο  κάποιο οικόπεδο, να το νοικιάζει από το δήμο 1.000 ευρώ να το υπενοικιάζει μετά και εγώ δεν ξέρω πόσο. Δεν τα πιάσαμε αυτά; Δεν τους κλείσαμε; Σε εμάς, λοιπόν, λέτε ότι επιτρέπουμε τα κυριακάτικα παζάρια; Μην τρελαθούμε τελείως! 
      Αυτό που κάναμε είναι να βάλουμε μια τάξη στη διαδικασία. Βάλαμε πληθυσμιακά όρια. Υπήρχε τίποτα τέτοιο; Υπήρχε το όριο των 100.000 ή των 20.000; Ό,τι ήθελε ο καθένας δεν έκανε; Δεν γινόταν αυτό στην πράξη; ‘Ετσι προστατεύατε εσείς τους μικρούς επιχειρηματίες για τους οποίους τώρα κόπτεστε; Έτσι προστατεύατε εσείς την ιερή κυριακάτικη αργία, την οποία εμείς υποτίθεται ότι ανοίγουμε από το παράθυρο; Δεν βλάπτει λίγη σοβαρότης και λίγη αυτοκριτική. Εμείς ερχόμαστε τώρα και λέμε ότι βάζουμε συγκεκριμένους όρους. 
      Και επειδή υπήρξε αντίδραση για το θέμα των όμορων δήμων αυξήσαμε τα όρια. Και ακούσαμε το εξής οξύμωρο. Από τη μια μεριά να μας κατηγορούν ορισμένοι Βουλευτές ότι ανοίξαμε τα παράθυρα για τις κυριακάτικες αγορές και από την άλλη μεριά ο Βουλευτής Ηλείας του ΠΑ.ΣΟ.Κ. να μας λέει το πού θα βρεθούν τρεις δήμοι όμοροι με τόσο μεγάλο πληθυσμό και να συμφωνήσουν κιόλας, αφού εδώ δεν συμφωνούν στο κάθε κοινοτικό διαμέρισμα. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: (Δεν ακούστηκε).
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν σας διέκοψα. Εσείς είπατε ότι εδώ δεν συμφωνούν σ’ ένα κοινοτικό διαμέρισμα. Πώς θα συμφωνήσουν τρεις δήμοι και μάλιστα και ο νομάρχης; Άρα, πώς ανοίγουμε εμείς διάπλατα τις πόρτες σε κάτι που εσείς βρίσκετε ανεφάρμοστο;
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Παρακαλώ, αφήστε τον Υπουργό να μιλήσει.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Να μην τους κοροϊδεύετε ότι τους λύσατε τα θέματα.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εκτός του ότι σας συμβουλεύω να συγκρατείστε όταν διαπιστώνετε ότι σας έχει ξεφύγει κάτι που δεν έπρεπε, δεν σας επιτρέπω να μου λέτε τη λέξη «κοροϊδία». Διότι εγώ δεν έχω καμμία σχέση με την πελατειακή νοοτροπία. Πελατειακά λειτουργούν εκείνοι που θέλουν ειδική ρύθμιση στο νομό τους και στην πόλη τους.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: (Δεν ακούστηκε).
      ΠΡΟΕΔΡΕΥΩΝ (Γεώργιος Σούρλας): Παρακαλώ να μη γράφονται οι διακοπές. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Πελατειακή νοοτροπία έχουν εκείνοι, οι οποίοι επιθυμούν για τη δική τους περιοχή διαφορετική ρύθμιση απ’ αυτήν που ισχύει για όλη την Ελλάδα. Το λέω για όποιον καταλαβαίνει! 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σταματήστε. 
      Κύριε Αντωνακόπουλε, σας παρακαλώ θερμά να μην επιχειρήσετε άλλη διακοπή. Εκτρέπεστε συνεχώς. Μπορείτε να πάρετε το λόγο και να μιλήσετε στην ώρα σας. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εγώ νομίζω ότι τα πράγματα είναι προφανή. Και επειδή είπατε κάτι για τους εμπορικούς συλλόγους, πρέπει να πω ότι δεν ενημερώνεστε. Διότι μετά τη ρύθμιση που κάναμε, η Ένωση Εμπορικών Συλλόγων, που ήταν αντίθετη, έστειλε επιστολή με την οποία συμφωνεί και ευχαριστεί. Και μάλιστα βάζει και άλλα δύο θέματα τα οποία ρυθμίζουμε σήμερα. Άρα μη βιάζεστε και να είστε πλήρως ενημερωμένοι για το τι συμβαίνει.
      Τώρα, λέτε, διαφορετική αντιμετώπιση. Άλλος, λέει, αετός είναι ο ένας. Κάτι τέτοια περίεργα χρησιμοποίησε κάποιος συνάδελφος για τη μη ρύθμιση. Εσείς, νομίζω, κύριε Κουτσούκο. 
      ΓΙΑΝΝΗΣ ΚΟΥΤΣΟΥΚΟΣ: Όχι.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα ήταν κάποιος άλλος.
      Εμείς είπαμε ότι στο Κοπανάκι, επειδή υπάρχει πλήρης συμφωνία των πάντων –συμφωνούν νομάρχης, δήμαρχοι- μπήκε ονομαστικά. Στην περιοχή σας υπάρχουν αντιρρήσεις και το ξέρετε. 
      ΓΙΑΝΝΗΣ ΚΟΥΤΣΟΥΚΟΣ: Καμμία.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε. Άμα μου λέτε καμμία, θα σας διαψεύσω εγώ με επιστολές. Θα σας τις στείλω. Μη μου λέτε καμμία. Είναι το επιμελητήριο, ο εμπορικός σύλλογος, η ομοσπονδία εμπορικών συλλόγων.
     Εν πάση περιπτώσει δεν καταλαβαίνω γιατί ο συνάδελφός σας λέει ότι εμείς κάναμε αδύνατη τη λειτουργία της αγοράς της Μανωλάδας από τη στιγμή κατά την οποία η Μανωλάδα ανήκει στο Δήμο Βουπρασίας. Ο Δήμος Βουπρασίας μαζί με τους όμορους Δήμους Λεχαινών και Πηνείας συμπληρώνουν είκοσι δύο χιλιάδες κατοίκους; Άρα είστε πάνω από το όριο και εφόσον συμφωνούν και οι τοπικοί παράγοντες, να τη η αγορά σας. 
     Εμείς αυτό που λέμε ότι η τοπική κοινωνία πρέπει να αποφασίζει, το εφαρμόζουμε και στην πράξη. Δεν έχετε λόγο να αντιδράτε,όταν μάλιστα ταχτοποιείται το θέμα σας. Και το θέμα σας, το έχει πει και ο κ. Κουτσούκος και προς τιμή του, ήταν να δώσουμε την άδεια της κυριακάτικης αγοράς της Μανωλάδας. Παίρνετε την άδεια. Αν συμφωνούν τρεις δήμοι και συμφωνούν, αν έχετε το πληθυσμιακό όριο και το έχετε, ποιο είναι το πρόβλημα;
     Ετέθη το θέμα του μαρτυρικού Δοξάτου, το οποίο είχε συζητηθεί και από το συνάδελφο και την προηγούμενη φορά. Επειδή και οι δύο συνάδελφοι από το Νομό Δράμας επανέρχονται και είναι ιστορικό το Δοξάτο, συμφωνήσαμε με τον Υπουργό και θα προσθέσουμε το εξής: Στο τέλος της παραγράφου 2 του άρθρου 2 του ν.2323, όπως ισχύει και αντικαθίσταται με την παράγραφο 6 του άρθρου 12 του σχεδίου νόμου -δηλαδή εκεί που λέει που επιτρέπεται να δημιουργούνται οι κυριακάτικες αγορές- προστίθεται περίπτωση ε΄  ως εξής: «Μια κυριακάτικη αγορά στο δημοτικό διαμέρισμα Δοξάτου του Δήμου Δοξάτου της Νομαρχιακής Αυτοδιοίκησης Δράμας». Με τις διαδικασίες που ισχύουν για όλους, όμως, και για εσάς και για τη Μανωλάδα.
     ΓΙΑΝΝΗΣ ΚΟΥΤΣΟΥΚΟΣ: Αυτό δεν είναι μικροπολιτική;
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εσείς τόση ώρα δεν μου λέγατε να κάνω δεκτό το αίτημα του συναδέλφου; Θα με τρελάνετε τώρα;
     ΓΙΑΝΝΗΣ ΚΟΥΤΣΟΥΚΟΣ: Σας είπα για τις παραδοσιακές, που υπήρχαν πριν την ψήφιση του νόμου.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όχι, με συγχωρείτε. Υπήρχαν πάρα πολλές κυριακάτικες αγορές πριν την ψήφιση του νόμου. Αν αυτήν την κουβέντα την είχαμε κάνει, όταν ψηφίζαμε το νόμο και δεν ασχολούμασταν μόνο με το ωράριο, τότε θα μπορούσε να γίνει. Δεν έχει το Δοξάτο το απαραίτητο πληθυσμιακό όριο ούτε με τους όμορους δήμους. Όλοι τώρα μου ζητάτε να κάνω δεκτό το αίτημα του Δοξάτου και μόλις το κάνω δεκτό, βρίσκετε λόγο διαμαρτυρίας.
     Παρακαλώ να γίνει αυτή η προσθήκη, η οποία σας λύνει το πρόβλημα.
     (Στο σημείο αυτό ο Υφυπουργός Ανάπτυξης κ. Παπαθανασίου καταθέτει για τα Πρακτικά την προαναφερθείσα προσθήκη, η οποία έχει ως εξής:
     
     «ΠΡΟΣΘΗΚΗ»
     Στο τέλος της παραγράφου 2 του άρθρου 2 του ν. 2323/1995, όπως ισχύει και αντικαθίσταται με την παράγραφο 6 του άρθρου 12 του σχεδίου νόμου, προστίθεται περίπτωση ε΄, ως εξής:
     «ε) μία κυριακάτικη αγορά στο δημοτικό διαμέρισμα Δοξάτου του δήμου Δοξάτου της Ν.Α. Δράμας.».
     
     ΙΩΑΝΝΗΣ ΠΑΠΑΝΑΘΑΣΙΟΥ: (Υπουργός Ανάπτυξης): Μη μου ζητήσετε, όμως, να λυθεί το θέμα χωρίς καμία άδεια και χωρίς καμία διαδικασία. Αυτό δεν γίνεται γιατί θα ήταν σε θέση διάφορη απ’ αυτήν της Μανωλάδας.
      Θα ακολουθηθεί η ίδια διαδικασία, εφόσον συμφωνούν, εφόσον μπορούν…
     ΣΤΑΥΡΟΣ ΔΑΪΛΑΚΗΣ: Κι αν δεν συμφωνούν;
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε, αν η τοπική κοινωνία δεν συμφωνεί, εγώ από την Πλατεία Κάνιγγος θα αποφασίσω τι θα γίνει; Ωραία αποκέντρωση θέλετε και ωραία φωνάζουν οι Βουλευτές της περιφέρειας ότι το κέντρο αποφασίζει. Μην τα θέλουμε όλα δικά μας.
     Έθεσε ένα θέμα η κ. Μερεντίτη. Η κ. Μερεντίτη προφανώς εκ λάθους είπε ότι είναι αντίθετη με τη ρύθμιση να κατέβει το όριο για τα μεγάλα καταστήματα από τις είκοσι χιλιάδες στις δεκαπέντε χιλιάδες κατοίκους. Μα, αυτό είναι υπέρ των μικρών, διότι όταν κατεβαίνει αυτό το όριο σημαίνει ότι για να δημιουργηθεί μεγάλο κατάστημα πάνω από τα τόσα τετραγωνικά και σε πόλεις πάνω από δεκαπέντε χιλιάδες κατοίκους αντί από είκοσι χιλιάδες κατοίκους απαιτείται άδεια. Άρα κατεβάζοντας αυτό το όριο στην ουσία διευρύνουμε τις πόλεις και μπαίνουν και περισσότερες μικρές πόλεις για τις οποίες απαιτείται ειδική άδεια, που μέχρι τώρα δεν υπήρχε. Προφανώς δεν είναι ούτε θέμα χρόνου. 
     Απλώς αντί να βρίσκουμε σημεία για να αντιπολιτευθούμε, να καθόμαστε να διαβάζουμε και τι λένε οι ρυθμίσεις. Γιατί όταν διαβάσετε τι λένε οι ρυθμίσεις, θα δείτε ότι οι ρυθμίσεις είναι θετικές. Άλλωστε γι’ αυτό και στην επιτροπή ψηφίστηκαν τελικώς τα περισσότερα από τα άρθρα.
      Είπε ο κ. Χριστοδουλάκης «που είδατε έστω και ένα θετικό από τη ρύθμιση που κάνατε για το ωράριο». Εγώ απλώς σταματώ και λέω ότι και ο όγκος των λιανικών πωλήσεων αυξάνεται κάθε χρόνο, ήταν 5,9% η τελευταία αύξηση και η απασχόληση στο λιανικό εμπόριο αυξήθηκε σε όλους τους κλάδους. Και επιπλέον υπάρχει ένα στοιχείο ότι έχουμε επενδύσεις στο λιανικό εμπόριο. Αυτό είναι θετικό για τον καταναλωτή, για τον ανταγωνισμό. 
     Όλα αυτά τα φοβερά και τραγικά που είχατε προβλέψει, «θα κλείσουν, θα καταργηθούν», δεν συνέβησαν. Εγώ έχω και το άλλο στοιχείο, ότι για κάθε μία επιχείρηση η οποία κλείνει, τρεις ανοίγουν. Αυτή η αναλογία είναι η καλύτερη που υπήρχε ποτέ.
     Έθεσε ο κ. Μαγκριώτης ένα θέμα για το προεδρικό διάταγμα 190. Απλώς λέω ότι υπάρχει σήμερα στην ασφαλιστική αγορά ένας μεγάλος αριθμός εργαζομένων, ασφαλιστών, αντασφαλιστών, μεσαζόντων, διαμεσολαβητών, οι οποίοι αν δεν βρεθεί –και γι’ αυτό έχουμε εξουσιοδότηση για υπουργική απόφαση- ένας τρόπος να καλυφθούν, θα βρεθούν ξαφνικά –και πολλοί είναι άνθρωποι και μεγάλης ηλικίας- εκτός αγοράς εργασίας.
      Δεν νομίζω να συμφωνεί κάποιος ότι δεν πρέπει να βρεθεί ένας τρόπος. Το αν λειτουργούσαν μέχρι σήμερα με τα ευρωπαϊκά δεδομένα ή όχι, είναι ένα άλλο ζήτημα. Σημασία έχει ότι υπάρχει ένα υπαρκτό πρόβλημα, στο οποίο δεν μπορούμε να κλείσουμε τα μάτια. 
      Σε όσα τέθηκαν εδώ, νομίζω ότι δώσαμε πειστικές απαντήσεις. Και ξαναλέω ότι εγώ δεν έχω εντοπίσει ακόμη τα σημεία  με ελάχιστες εξαιρέσεις- στα οποία υπάρχει πραγματική διαφωνία. Άρνηση για την άρνηση, αντιπολίτευση για την αντιπολίτευση υπάρχει. Πράγματι ακούσαμε πολλά. ΄Ο,τι συγκεκριμένα είχε λεχθεί στην Επιτροπή, λήφθηκε σοβαρά υπόψιν και γι’ αυτό κάναμε και σημαντικές βελτιώσεις. 
      Το νομοσχέδιο καλύπτει πραγματικές ανάγκες, ρυθμίζει πραγματικά εκκρεμή θέματα, ρυθμίζει πραγματικά προβλήματα της αγοράς, που εμφανίστηκαν στην πράξη και γι’ αυτό άλλωστε όλοι αναμένουν στην αγορά τη ρύθμιση αυτή, προκειμένου να αρθούν τα προβλήματα τα οποία υπήρχαν.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Εισερχόμαστε στις δευτερολογίες.
      Κύριε Παπαγεωργίου, αν και καλύψατε το χρόνο σας με τις διακοπές, θα πάρετε τον πλήρη χρόνο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, θα παρακαλούσα να μην κάνετε αυτές τις παρατηρήσεις. Προσωπικά δεν  διέκοψα καθόλου … είμαι από τις έξι η ώρα εδώ και παρακολουθώ ανελλιπώς τη συζήτηση του νομοσχεδίου. 
      ΠΡΟΕΔΡΕΥΩΝ (Γεώργιος Σούρλας): Ζητάτε και τα ρέστα; 
      ΑΘΑΝΑΣΙΟΣ ΠΑΠΑΓΕΩΡΓΙΟΥ:. Δεν ζητάω από κανέναν τα ρέστα. Θα παρακαλούσα, όμως, να μην αναφέρεσθε και να μην κάνετε τέτοιες παρατηρήσεις. 
      ΠΡΟΕΔΡΕΥΩΝ (Γεώργιος Σούρλας): Αν δεν δέχεστε παρατηρήσεις, να είστε συνεπής στον Κανονισμό και να μη διακόπτετε τον Υπουργό. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Είμαι συνεπέστατος. 
      ΠΡΟΕΔΡΕΥΩΝ (Γεώργιος Σούρλας): Νομίζετε. Εν πάση περιπτώσει, συνεχίστε. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, νομίζω ότι μέσα από την πολύωρη συζήτηση απεδείχθη το γεγονός ότι αυτό το νομοσχέδιο είναι ένα νομοσχέδιο χωρίς έρμα, χωρίς αρχή και τέλος, είναι στην ουσία ένα τερατούργημα, όταν οι προβλέψεις του είναι δεκάδες, όταν τροποποιούνται δεκάδες νόμοι, ιδιαίτερα όταν τροποποιούνται νόμοι τους οποίους ψήφισε πέρυσι. Η Κυβέρνηση και -το χειρότερο όλων;- τώρα υιοθετεί απόψεις τις οποίες προτείναμε πέρυσι και δεν τις δεχόταν πέρυσι. Είναι, λοιπόν, ένα νομοσχέδιο άτολμο, ένα νομοσχέδιο που δεν προσφέρει παρά μόνο λίγα έως ελάχιστα πράγματα στην ασφαλιστική αγορά, αλλά και γενικότερα στις αγορές. Φαντάζει ότι είναι ένα νομοσχέδιο,το οποίο προσφέρει στους ασφαλισμένους και στους καταναλωτές, στην πράξη, όμως –και θα το αποδείξω στη συνέχεια με τις αναφορές- που δεν έχει αυτό το αποτέλεσμα το οποίο προπαγανδίζει, προβάλλει η Κυβέρνηση. 
      Κύριε Υπουργέ, μόνο την περίοδο της Νέας Δημοκρατίας έκλεισαν ασφαλιστικές εταιρείες; Ασφαλιστικές εταιρείες έκλειναν όλα τα προηγούμενα χρόνια. Μάλιστα υπήρξε περίοδος όταν κυβερνούσε το ΠΑ.ΣΟ.Κ. που έκλειναν έξι-έξι. Γιατί λέτε, λοιπόν, ότι δεν έκλεισαν ασφαλιστικές εταιρείες; Ξέρετε τι έγινε; Εμείς διαπιστώσαμε κάποιο χρονικό διάστημα ότι χρειάζεται εποπτική αρχή και αρχή ελέγχου. Φτιάξαμε αυτήν την αρχή και νομοθετήσαμε παρόμοιο νομοθέτημα. Τέσσερα χρόνια, όμως, τώρα -στον τέταρτο είστε, αρέσκεσθε να λέτε ότι εμείς κυβερνούσαμε είκοσι χρόνια, όταν κυβερνούσαμε δεκαοκτώ, όταν σας λέμε ότι  είμαστε στα τέσσερα χρόνια – και δεν τη στελεχώσατε. Τώρα είχατε βάλει Πρόεδρο τον κ. Σιδηρόπουλο και τον αλλάξατε αμέσως και τον κάνατε γενικό γραμματέα. Η αρχή δεν λειτούργησε και δεν βοήθησε στον καλύτερο έλεγχο και στην καλύτερη εποπτεία. Αυτή είναι η πραγματικότητα όσο και αν ωρύεστε, όσο και αν κτυπιέστε, όσο και αν λέτε ότι τα πράγματα είναι καλύτερα. Τα πράγματα δεν είναι καλά. Έγιναν φυσικά βελτιώσεις όλα αυτά τα χρόνια, αλλά δεν είναι αυτά που απαιτούν οι συνθήκες, η αγορά, οι καταναλωτές και οι ασφαλισμένοι. 
      Δεύτερον, κύριε Υπουργέ, παραπέμπετε, ναι ή όχι, το ζήτημα των ανασφάλιστων αυτοκινήτων στο μέλλον; Είναι τετρακόσιες χιλιάδες, ναι ή όχι, τα ανασφάλιστα αυτοκίνητα στην Ελλάδα;
      Το παραπέμπετε σε επιτροπές για να τα καταγράφουν. Μπορείτε να κάνετε το απλό πράγμα, να συνδέσετε τη βάση δεδομένων του Υπουργείου Συγκοινωνιών με τη βάση δεδομένων των ασφαλιστικών οργανισμών και θα βρείτε αυτόματα πόσα είναι να ανασφάλιστα αυτοκίνητα. Δεν σας ενδιαφέρει, όμως, να το κάνετε. Αυτό το σύστημα των ανασφάλιστων στην ουσία λειτουργεί σε βάρος των ασφαλισμένων -και ξέρετε γιατί- κι εσείς μας παραπέμπετε στο μέλλον με τον κλασικό τρόπο, αυτόν που ζουν οι νεοέλληνες, ότι όταν δεν θέλουμε να λύσουμε ένα πρόβλημα, το μεταθέτουμε σε μία επιτροπή. Αυτό κάνετε κι εσείς.
      Τρίτον, γιατί εξακολουθείτε και λαϊκίζετε, κύριε Παπαθανασίου; Λαϊκίζετε στο ζήτημα του καθορισμού συστήματος…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Παπαγεωργίου…. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ακούστε με, κύριε Υπουργέ, επειδή το κάνατε και δεν το κάνατε με ηθικό τρόπο, λαϊκίζετε στο ζήτημα του προσδιορισμού συστήματος αντικειμενικών πληρωμών για ψυχική οδύνη σε περίπτωση θανάτου από ατύχημα ή ηθικής βλάβης από τρακάρισμα. ‘Ολες οι ευρωπαϊκές χώρες, οι πολιτισμένες χώρες, έχουν καθορίσει παρόμοια συστήματα.
      Εδώ λέτε για λόγους δήθεν ηθικούς και λαϊκίζοντας λέγοντας ότι «εγώ δεν μπορώ να προσδιορίσω το θάνατο». Μπορείτε, όμως, αυτόν που υπέστη αυτό το μαρτύριο, αυτό το δράμα του θανάτου συγγενικού προσώπου να τον στέλνετε στους δικηγόρους, στα δικαστήρια και να βασανίζεται ο άνθρωπος έχοντας το μεγάλο πόνο να αποδείξει πόσα χρήματα θα πάρει. Αυτή είναι η πραγματικότητα, λοιπόν! 
      Σας το πρότεινε η επιτροπή. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τι προτείνετε εσείς; 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Να κάνετε το σύστημα που σας πρότεινε η επιτροπή, του αντικειμενικού προσδιορισμού των πληρωμών για ηθική βλάβη και για ψυχική οδύνη. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν πρόκειται για κανένα σύστημα. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τέταρτον, κύριε Υπουργέ, μιλάτε για την αιτιώδη συνάφεια. Ξέρετε τι κάνετε; Φτιάξατε ένα νομοθέτημα, το οποίο είναι σε βάρος πάλι των ασφαλισμένων. Γιατί θα πρέπει να αποδείξει με τα δικαστήρια και τους δικηγόρους και τους δικαστές την αιτιώδη συνάφεια; Και σας είπα, γιατί δεν πάτε στο απλό, να πείτε ότι όποιος παραβιάζει τον Κ.Ο.Κ. και αυτό που προσδιορίζει ως αιτία ο Κ.Ο.Κ., για τη μέθη, αυτό είναι αιτιώδη συνάφεια, για να πάρει τα λεφτά ο ασφαλισμένος.
       Ξέρετε τι κάνετε; Ενώ ο Κ.Ο.Κ. και το Υπουργείο Συγκοινωνιών μειώνει συνέχεια τους συντελεστές μέθης για ατύχημα, έρχεστε εσείς και λέτε ότι τώρα θα πρέπει να αποδείξει ο ασφαλισμένος ότι είναι μεθυσμένος ο υπαίτιος για να μπορεί να πάρει αποζημίωση. Και σας λέει, λοιπόν, αν θέλετε να είστε έντιμοι και καθαροί, θα πρέπει να πείτε ότι αιτιώδη συνάφεια υπάρχει όταν αποδεικνύεται με βάση αυτά τα οποία λένε οι τοξικολογικές μελέτες ότι παραβίασε τα στοιχεία του Κ.Ο.Κ. Τι ποιο απλό; Σας τα είπα και στην επιτροπή και το υιοθετήσατε και τώρα κάνετε ότι δεν το καταλαβαίνετε. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Για ξαναπείτε το αυτό.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Επαναλαμβάνω, η πολιτεία μειώνει τους συντελεστές στις τοξικολογικές εξετάσεις κι εσείς κάνετε ότι δεν καταλαβαίνετε και λέτε ότι θα πρέπει να αποδείξει κάποιος ότι το ατύχημα προκλήθηκε απο μεθυσμένο οδηγό. Πώς να το αποδείξει; Θα πάει στα δικαστήρια; Πάλι, λοιπόν, θα τραβολογιέται στα δικαστήρια.
      Μήπως, κύριε Υπουργέ, δεν κάνετε το ίδιο και με τον προσδιορισμό της τρέχουσας αξίας για καλύψεις των αυτοκινήτων; Ξέρετε τι κάνετε; Αφήνετε την κάθε εταιρεία στην κρίση να κάνει ένα τιμοκατάλογο και αφήνετε πάλι στα δικαστήρια και στους δικηγόρους να αποδείξουν την τρέχουσα αξία στις συμπληρωματικές καλύψεις. Πάλι, λοιπόν, το σύστημα να λειτουργεί σε βάρος των ασφαλισμένων.
      Κύριε Υπουργέ, και στην επιβολή αναπροσαρμογής των ασφαλίστρων μόνο όταν δέχεται την ευθύνη ο οδηγός δεν ενισχύετε όλο αυτό το σύστημα και αποφεύγετε να υιοθετήσετε αντικειμενικά συστήματα, όπως γίνεται σε όλη την Ευρώπη; 
       Σας είπαμε και κάτι άλλο, για τη δίγραμμη επιταγή που είπατε, να βελτιώσετε το σύστημα. Γιατί δεν βγάζετε, κύριε Υπουργέ, τον εξουσιοδοτημένο; Τη δίγραμμη επιταγή  να την παίρνει ο ασφαλισμένος και όχι ο εξουσιοδοτημένος, γιατί ο εξουσιοδοτημένος κάθε φορά είναι ο δικηγόρος. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μα, δεν υπάρχει εξουσιοδοτημένος. Τι λέτε τώρα; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε μετά. Σας παρακαλώ, μη διακόπτετε τον κ. Παπαγεωργίου. 
      ΓΕΩΡΓΙΟΣ ΓΑΡΟΥΦΑΛΙΑΣ:  Είναι ανακρίβειες, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Μη διακόπτετε τον κ. Παπαγεωργίου, κύριε Γαρουφαλιά.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Για ξαναδιαβάστε το, σας παρακαλώ.
      Κύριε Υπουργέ, εσείς καταργήσατε  τα κυριακάτικα παζάρια. Ξέρετε, όμως, τι κάνατε και το αρνείστε; Στους χίλιους ανθρώπους που λειτουργούσαν με τον προηγούμενο νόμο, πριν από έξι μήνες και στους χίλιους που λειτουργούσαν στα παζάρια δώσατε άδειες λαϊκών αγορών. 
Γι’ αυτό αυξήθηκαν κατά χίλιοι οι άνθρωποι που πουλάνε στις λαϊκές αγορές και δεν το δέχεστε.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν συμφωνείτε μ’ αυτό;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε μετά.
      Ολοκληρώστε, κύριε Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Για να δείτε την αντίφασή σας, έρχεστε τώρα, αφού καταργήσατε τα παζάρια, να τα αναβιώσετε με κάποιους όρους και προϋποθέσεις. Το τραγικότερο όλων είναι ότι κάποιοι στοιχειοθετούν λόγους παραδοσιακούς, όπως το Κοπανάκι και το Δοξάτο, αλλά αφήνουμε έξω την Μανωλάδα και κάποιους άλλους. 
      Εμείς τι σας είπαμε; Εμείς σας είπαμε να υιοθετήσετε την άποψη ότι σ’ αυτούς τους πέντε – δέκα δήμους, όσοι είναι, που λειτουργούν τα παζάρια, εδώ και δέκα χρόνια, να τους διατηρήσετε, γιατί προσαρμόστηκαν στις τοπικές αγορές. Δεν χρειάζονται κυριακάτικα παζάρια. Είμαστε αντίθετοι και αυτό ψηφίσαμε και στην επιτροπή. Ψηφίσαμε κατά του άρθρου αυτού για τα λαϊκά παζάρια.
      Υπάρχουν και διάφορες άλλες παρατηρήσεις, τις οποίες δεν λάβατε υπ’ όψιν σας, ενώ δώσατε την αίσθηση και την εντύπωση στην επιτροπή ότι θα τις λάβετε υπ’ όψιν σας. Δεν τις λάβατε υπ’ όψιν, όπως για παράδειγμα την ερμηνευτική για τα ψυγεία, το πού υποβάλλονται οι ενστάσεις και τα δικαιώματα. Πληρώνει δικαιώματα στη λαϊκή αγορά η επαρχία περισσότερα από την Αθήνα και δεν τα ενοποιείτε.
      Τέλος, κύριε Υπουργέ, δεν κάνατε αντικειμενικά συστήματα. Κάνατε φωτογραφικές διατάξεις. Φτιάξατε ένα μενού ενός νομοσχεδίου χωρίς αρχή και τέλος και φωτογραφίζετε συμφέροντα. Αυτή είναι η πραγματικότητα.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
      Το λόγο έχει ο εισηγητής της Νέας Δημοκρατίας κ. Χαρακόπουλος.
      ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, σε μία δομημένη συζήτηση για ένα συγκεκριμένο νομοσχέδιο, που δεν προσφέρεται για κριτική, το ΠΑ.ΣΟ.Κ. κατέφυγε στα δομημένα ομόλογα για να μας μιλήσει για διαφθορά. Βεβαίως πρέπει να θυμίσω ότι «στο σπίτι του κρεμασμένου δεν μιλούν για σκοινί». Και δεν θα ήθελα να γίνω οδυνηρός υπενθυμίζοντας στην Αξιωματική Αντιπολίτευση το έγκλημα του Χρηματιστηρίου, που ήταν η μεγαλύτερη αναδιανομή πλούτου, που συντελέστηκε ποτέ στη χώρα ούτε να υπενθυμίσω που πήγε το 1.000.000.000 ευρώ της Δ.Ε.Κ.Α. για να στηρίξει το δείκτη του Χρηματιστηρίου παραμονές εκλογών. 
      Ξέρετε ποια είναι η διαφορά μας, κυρίες και κύριοι συνάδελφοι του ΠΑ.ΣΟ.Κ.; Παντού και πάντοτε θα υπάρχουν ενδεχομένως άνθρωποι με μειωμένες ηθικές αντιστάσεις, που θα θελήσουν να βουτήξουν το δάχτυλο στο μέλι. Το ζήτημα δεν είναι να κόβεις μόνο το δάχτυλο που βουτά στο μέλι. Δεν αρκεί αυτό. Το ζήτημα είναι να έχεις το θεσμικό εκείνο πλαίσιο, που θωρακίζει τη χώρα από τέτοια φαινόμενα. Το ζητούμενο είναι να μην εξαρτώνται τα αποθεματικά των ταμείων από το φιλότιμο των εκάστοτε διοικήσεων.
      Κυρίες και κύριοι συνάδελφοι, η νομοθετική πρωτοβουλία της Κυβέρνησης, όπως έγινε αντιληπτό από τη μακρά συζήτηση και στην αρμόδια Διαρκή Επιτροπή Παραγωγής και Εμπορίου, αλλά και απόψε στην Ολομέλεια, είναι μία σημαντική παρέμβαση τόσο για τον ασφαλιστικό χώρο όσο και για τα ζητήματα εμπορίου, που στο δεύτερο μέρος του νομοσχεδίου θίγονται. Επειδή επί της ουσίας δεν υπάρχουν ιδιαίτερες ενστάσεις και διαφωνίες, η Αντιπολίτευση εστίασε την κριτική της στην Κυβέρνηση, διατυπώνοντας το ερώτημα, γιατί σε τόσο σύντομο χρονικό διάστημα ήρθε ένας δεύτερος νόμος για το εμπόριο. 
      Δεν χωρεί αμφιβολία, κυρίες και κύριοι συνάδελφοι, ότι είναι προτιμότερο να λειτουργούμε πάντα ως προμηθείς, να λειτουργούμε έτσι. Όπως είπα, όμως, και στην επιτροπή, δεν είναι ένδειξη αδυναμίας, αλλά αντίθετα δείγμα πολιτικού θάρρους να διορθώνει κάποιος προβλήματα και δυσλειτουργίες, που ανακύπτουν από την εφαρμογή στην πράξη ενός νόμου.
      Στο ερώτημα, λοιπόν, της Αξιωματικής Αντιπολίτευσης θα απαντούσα, υπενθυμίζοντας πρώτον, ότι στη συζήτηση του προηγούμενου νόμου για το εμπόριο η προσοχή επικεντρώθηκε στο ζήτημα της αλλαγής του ωραρίου λειτουργίας των καταστημάτων και είναι αλήθεια πως όλα τα άλλα πέρασαν σε δεύτερη μοίρα. Όπως αλήθεια είναι ότι δεν υπήρξε και καμμία πρόταση από πλευράς των κομμάτων της Αντιπολίτευσης, αλλά και των φορέων, που να υποβλήθηκε στην Κυβέρνηση και να μην έγινε δεκτή.
      Δεύτερον, από την εφαρμογή του νόμου και την εμπειρία της ισχύος του ανέκυψαν ζητήματα, που χρήζουν ρύθμισης, που χρήζουν παρέμβασης από την πολιτεία. Η αγορά δεν είναι στατική. Είναι ένας ζωντανός οργανισμός που εξελίσσεται. Απαντώντας, λοιπόν, στην Αντιπολίτευση θα έλεγα ότι η κριτική αυτή κρύβει υπεκφυγές. Το ερώτημα είναι επί της ουσίας. Ποιες είναι οι ενστάσεις, οι διαφωνίες της Αντιπολίτευσης με το νομοσχέδιο;
      Κυρίες και κύριοι συνάδελφοι, το νομοσχέδιο κινείται προς τη σωστή κατεύθυνση. Όπως και οι εκπρόσωποι των φορέων επεσήμαναν στην επιτροπή, μας δίνει λύσεις, αντιμετωπίζει χρόνια προβλήματα και δημιουργεί προϋποθέσεις υγιούς ανταγωνισμού. 
      Δύο είναι οι κατευθυντήριες γραμμές που διατρέχουν το πρώτο μέρος του νομοσχεδίου. Πρώτον, η δημιουργία ενός πλέγματος ασφάλειας και προστασίας για τον καταναλωτή, με πρόνοιες και μέτρα που λειτουργούν ως ασπίδα σε κάθε προσπάθεια αυθαιρεσίας των ασφαλιστικών εταιρειών. 
      Το δεύτερο που κάνει, είναι να ρυθμίζει με ρεαλιστικό και λειτουργικό τρόπο την ασφαλιστική αγορά, επιβάλλοντας συνθήκες υγιούς ανταγωνισμού προς όφελος όλων. Προς αυτήν την κατεύθυνση, άλλωστε, κινούνται και οι συστηματικοί έλεγχοι στην ασφαλιστική αγορά. 
      Η πολιτική μας στόχο έχει την παροχή καλύτερων ασφαλιστικών προϊόντων, σε καλύτερες τιμές, με κερδισμένο τελικά τον καταναλωτή. Ήδη, οι μέσες αυξήσεις στα ασφάλιστρα τα δύο τελευταία χρόνια είναι κάτω από τον πληθωρισμό, μειωμένες τουλάχιστον κατά το ήμισυ σε σχέση με τα προηγούμενα χρόνια, το 2002 και το 2003. 
      Θέλουμε το χώρο της ιδιωτικής ασφάλισης αξιόπιστο, φερέγγυο και αναπτυσσόμενο σε συνθήκες υγιούς ανταγωνισμού, έτσι ώστε να μην υπάρχουν δυσάρεστες εκπλήξεις για τους ασφαλισμένους, αλλά και για τους εργαζόμενους από καμμία ασφαλιστική επιχείρηση. Γι’ αυτό και όποια εταιρεία δεν τηρεί τους νόμους και δεν αποζημιώνει στους χρόνους που οφείλει τους ασφαλισμένους της, τίθεται εκτός ασφαλιστικής αγοράς. 
      Αναφορικά με την ασφάλιση των αυτοκινήτων, με το υπό συζήτηση νομοσχέδιο διασαφηνίζεται με καθαρότητα και πληρότητα το νομικό πλαίσιο λειτουργίας της ασφαλιστικής σύμβασης, επισημαίνονται με τρόπο που δεν επιδέχεται αμφισβήτηση οι εξαιρέσεις από την ασφαλιστική κάλυψη και βεβαίως ο νομοθέτης είναι αυστηρός για τους οδηγούς που οδηγούν υπό την επήρεια αλκοόλ ή τοξικών ουσιών. Ωστόσο, η εταιρεία είναι εκείνη που πρέπει να αποδείξει την αιτιώδη συνάφεια της μέθης με την πρόκληση του ατυχήματος. 
      Σαφώς υπέρ του ασφαλισμένου, υπέρ του καταναλωτή, λειτουργεί η αύξηση από δύο σε πέντε χρόνια της περιόδου παραγραφής και από τρείς σε οκτώ ημέρες του χρόνου δήλωσης του ατυχήματος. Στην ίδια κατεύθυνση είναι και ο προσδιορισμός του ασφαλίστρου με βάση την τρέχουσα, την πραγματική αξία του αυτοκινήτου και όχι την αρχική αξία αγοράς του οχήματος. 
      Κυρίες και κύριοι συνάδελφοι, με το δεύτερο μέρος του νομοσχεδίου αντιμετωπίζονται μια σειρά από ζητήματα αρμοδιότητας της Γενικής Γραμματείας Εμπορίου. Εξορθολογίζεται η διαδικασία αδειοδότησης του υπαίθριου εμπορίου με ενίσχυση του ρόλου της Τοπικής Αυτοδιοίκησης. Στηρίζεται έμπρακτα ο επαγγελματίας πωλητής λαϊκών αγορών και ο κάτοχος άδειας κυριακάτικης αγοράς με τη δυνατότητα συμμετοχής του στις εμποροπανηγύρεις της περιφέρειας. Αναμορφώνεται το πλαίσιο των εκπτώσεων και προσφορών προς όφελος του καταναλωτικού κοινού, αλλά και των επιχειρήσεων. Στην κατεύθυνση αυτή, αυξάνεται η περίοδος των προσφορών για τα βιβλία και τα αυτοκίνητα. 
      Ταυτόχρονα, διασφαλίζονται οι αποκλειστικοί διανομείς και οι αντιπρόσωποι υπηρεσιών από το ενδεχόμενο αιφνίδιας λύσης της σύμβασής τους με τον προμηθευτή και ενισχύονται οι μηχανισμοί ελέγχου της αγοράς προς όφελος των συμφερόντων του καταναλωτή. 
      Κυρίες και κύριοι συνάδελφοι, κλείνω, λέγοντας ότι το νομοσχέδιο που συζητούμε, έχει σημαντικές ρυθμίσεις που θα κάνουν πιο εύρυθμη τη λειτουργία της ασφαλιστικής αγοράς, με την επιβολή κανόνων και αρχών που διαμορφώνουν ένα πλαίσιο αξιοπιστίας και φερεγγυότητας σ’ ένα χώρο που, κατά κοινή ομολογία, παρουσιάζει αρρυθμίες και προβλήματα. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαρακόπουλο.
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Κύριε Υπουργέ, επανέρχομαι και τώρα, στο τέλος της συζήτησης, στο πιο κρίσιμο ζήτημα για εμάς, που έχει σχέση με την ασφαλιστική κάλυψη για τα αυτοκίνητα και με τις εξαιρέσεις. Δηλαδή, κύριε Υπουργέ, πιστεύετε ότι απαντήσατε στο ζήτημα που θέσαμε, ότι το νομοσχέδιο, κυρίως όσον αφορά αυτό το ζήτημα, είναι ένα νομοσχέδιο που είναι υπέρ των ασφαλιστικών εταιρειών; Πιστεύετε ότι απαντήσατε ή ότι έστω κάνατε την προσπάθεια να επιχειρηματολογήσετε επ’ αυτού; 
    Εμείς θέτουμε το εξής ζήτημα: Γιατί αλλάζει το προεδρικό διάταγμα. Δηλαδή, να μάθει ο ελληνικός λαός από εδώ και πέρα ότι μέχρι τώρα ασφάλιζε το αυτοκίνητό του και η μόνη εξαίρεση που υπήρχε από το νόμο, από το πρότυπο της σύμβασης που υπήρχε, ήταν η κλοπή του αυτοκινήτου, η με βία κ.λπ. και τώρα…
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν είναι έτσι.
    ΕΛΠΙΔΑ ΠΑΝΤΕΛΑΚΗ: Έχω το προεδρικό διάταγμα, σας το διάβασα και θα το ξαναδιαβάσω. Το έχω εδώ. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Να το διαβάσετε. 
    ΕΛΠΙΔΑ ΠΑΝΤΕΛΑΚΗ: Θέλετε να το διαβάσω, να κάνω ανάγνωση; Να την κάνω βεβαίως, το έκανα και στην εισηγητική μου ομιλία. Αν θέλετε ξανά, ευχαρίστως. 
    Προεδρικό διάταγμα, λοιπόν, με αριθμό 237/86, άρθρο 6, παράγραφος 1. Εμείς λέμε να μείνει αυτό. Και έχετε πρόθεση που το αλλάζετε και αφήστε αυτά τα ζητήματα με τη μέθη κ.λπ., δηλαδή ότι είναι ασυνείδητος αυτός που μεθάει και σκοτώνει κόσμο και δεν πρέπει γι’ αυτόν το λόγο να πληρώνει η ασφάλεια, αλλά πρέπει να καταστρέφεται ο κόσμος. Διαβάζω, λοιπόν, αυτό που ίσχυε: «Η ασφάλιση πρέπει να καλύπτει την αστική ευθύνη του κυρίου, του κατόχου και κάθε οδηγού ή προστιθέμενος για την οδήγηση ή υπ’ ευθύνη του ασφαλισμένου αυτοκινήτου. Εξαιρείται η αστική ευθύνη των προσώπων που επελήφθησαν του αυτοκινήτου με κλοπή ή βία και αυτών που προκάλεσαν το ατύχημα εκ προθέσεως». Βλέπω ότι έχουμε το ίδιο πράγμα, μαζί διαβάζουμε. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα το πω και πάλι.
    ΕΛΠΙΔΑ ΠΑΝΤΕΛΑΚΗ: Στο άρθρο 6, λοιπόν, παράγραφος 1, ποιο είναι το ζήτημα το ουσιαστικό; Στις εξαιρέσεις που βάζετε, βάζετε ότι όποιος έχει δίπλωμα, να εξαιρείται. Μα και μέχρι τώρα, με την εμπειρία που υπάρχει για όποιον δεν έχει δίπλωμα, δεν πήγαινε στα δικαστήρια η ασφαλιστική εταιρεία; Έχουμε συγκεκριμένα παραδείγματα. Εγώ έχω πάρα πολλά παραδείγματα για περιπτώσεις χωρίς δίπλωμα. Πλήρωνε η ασφάλεια, καθάριζε το λογαριασμό και μετά με δικαστικό τρόπο έπαιρνε τα χρήματα. Αυτό δεν υπήρχε δηλαδή; Ή ας πούμε σε περίπτωση αλκοόλ, που θα έχει πιει ο άλλος πολύ, θα είναι σκνίπα, θα σκοτώσει άνθρωπο κ.λπ, δεν θα πάνε στα δικαστήρια; Αλλά γιατί μπαίνει αυτή η εξαίρεση; Εξηγήστε μας το εσείς αυτό. Γιατί μπαίνει η εξαίρεση, δηλαδή; Υπάρχει πρόθεση. Υπάρχει πρόθεση συγκεκριμένη. Αυτό λέμε, αυτό το ζήτημα θέτουμε και λέμε να μην υπάρχει αυτό το πράγμα. Γιατί ασφαλίζεσαι; Δεν θα σου ασφαλίσει τον ασφαλιστικό κίνδυνο; 
    Αλλά εγώ θέλω να μου πείτε και το εξής απλό πράγμα: Ειλικρινά σας το λέω, θα δημιουργηθούν οικογενειακές τραγωδίες. Το καταλαβαίνετε, κύριε Υπουργέ; Έχετε συνείδηση αυτού που πάει να ψηφιστεί σήμερα από την Πλειοψηφία; Και επαναλαμβάνω το παράδειγμα, την περίπτωση μιας οικογένειας που δεν έχει όχι μόνο σπίτι να μείνει, δεν έχει πού την κεφαλή κλίναι, παρά αυτό το αυτοκίνητο το οικογενειακό, που ένα μέλος της οικογένειας, έστω χωρίς δίπλωμα ή γιατί πήγε και μέθυσε ή δεν ξέρω και εγώ τι,πρέπει να πληρώσει τη ζημιά που έχει κάνει και δεν τον φθάνουν αυτά που έχει και δεν έχει για να τα πληρώσει. Τι πρέπει να κάνει; Να μπει φυλακή; Να χρεωθεί για είκοσι, τριάντα χρόνια; 
    Αυτό σας λέω, κύριε Υπουργέ και θέλω, δηλαδή, να δείξετε κατανόηση σ’ αυτό το πράγμα, εκτός αν υπάρχει πρόθεση, είστε αποφασισμένοι, οπότε να μη σας ταλαιπωρούμε και άλλο. Αλλά πρέπει να βγουν συμπεράσματα από αυτό το ζήτημα, να βγουν συμπεράσματα σε σχέση με τις ασφαλιστικές εταιρείες τελικά. Βεβαίως, παίρνετε και κάποια μέτρα υπέρ του ασφαλισμένου και υπάρχουν ορισμένοι κανόνες με βάση τη διεθνή σύμβαση και σε ευρωπαϊκό και σε διεθνές επίπεδο, αλλά αυτήν τη στιγμή πρωτίστως ποιος εξυπηρετείται; Και αυτό είναι το κρίσιμο ζήτημα. Γιατί ασφαλίζεται; Πρέπει να καταλάβει ο κάθε Έλληνας και η κάθε Ελληνίδα σ’ αυτήν τη χώρα πού έχουν το αυτοκίνητό τους. 
    Θα σταθώ σε άλλα δύο-τρία ζητήματα πολύ σύντομα. Στο άρθρο 11, σας άκουσα προσεκτικά, κύριε Υπουργέ, για το ζήτημα με την πιστοποίηση. Από άποψη ουσίας, επομένως, νομίζω ότι συμφωνείτε με το θέμα που θέσαμε, ότι πρέπει να υπάρχει άδεια άσκησης επαγγέλματος, πιστοποίηση. Παίρνω υπ' όψιν μου αυτό που είπατε και το έχουμε και εμείς υπ' όψιν μας, το ζήτημα κάποιου που είναι σε μεγάλη ηλικία και είναι ασφαλιστής. Εμείς νομίζουμε ότι είναι λυμένο αυτό το ζήτημα. Πείτε μου αν δεν είναι. Νομίζω ότι μέχρι το 2000, απ’ ό,τι γνωρίζουμε, γινόταν ανανέωση αυτών των αδειών. 
    Μιλάω, κύριε Υπουργέ, για τους ασφαλιστές που έχουν όντως μια μεγάλη  ηλικία. Εμείς μιλάμε και για το νέο κόσμο που μπορεί να μπει στο επάγγελμα. Παίρνουμε υπ' όψιν μας αυτήν την παράγραφο, είναι σοβαρή γι’ αυτόν τον κόσμο, αλλά εμείς λέμε ότι πρέπει να λυθεί το ζήτημα μέσα από το νόμο. Μέσα από το νόμο πρέπει να υπάρχει πιστοποίηση, πρέπει να παρακολουθούν αυτό το πρόγραμμα των εκατό ωρών –αυτό ξέρω και από τους ανθρώπους που έχω κουβεντιάσει, τους ασφαλιστές και τους διαμεσολαβητές- και αν θέλετε, μπορείτε να κάνετε μία τροπολογία, μία ρύθμιση για την ανανέωση αυτού του κόσμου. Θα το δείτε εσείς αυτό το πράγμα. 
    Αλλά, όμως, πρέπει να αποτυπωθεί με σαφήνεια στο νόμο το θέμα της άδειας άσκησης επαγγέλματος. Γιατί αλλιώς πώς θα αντιμετωπιστεί το ότι μπορεί, ας πούμε, να είμαστε σε μία τράπεζα που έχει μία θυγατρική, μια ασφαλιστική εταιρεία και μπορεί να βάλουν τον υπάλληλο, που κάνει στο γκισέ μια δουλειά άλφα, να κάνει και μια άλλη δουλίτσα; Γιατί να έχει ασφαλιστή λοιπόν και να πληρώνει εξτρά η τράπεζα, αφού δεν χρειάζεται να είναι κατοχυρωμένο το επάγγελμα του ασφαλιστή; Αν θέλετε, ξεκαθαρίστε το αυτό. Ας το λύσουμε μια άλλη φορά. 
      Όσον αφορά το υπαίθριο εμπόριο, έγινε αναλυτική συζήτηση στην επιτροπή, όπως και σήμερα ξανά εδώ. Εγώ ένα πράγμα θα θυμίσω. Είπε ο Υπουργός ότι βεβαίως υπήρχαν ανοικτά ζητήματα, τα οποία πρέπει να τα δούμε με βάση την εμπειρία, γιατί στο προηγούμενο νομοσχέδιο επικεντρώθηκε όλη η συζήτηση στο ωράριο. Είδατε, λοιπόν, ότι δικαίως επικεντρώθηκε στο ωράριο των καταστημάτων;
      Ας βγάλουμε και μερικά συμπεράσματα για το τι έγινε με το ωράριο των καταστημάτων, γιατί το κύριο επιχείρημα ήταν να δοθεί η δυνατότητα να είναι ανοικτά τα καταστήματα όλες τις ώρες, για να εξυπηρετείται ο κόσμος και μάλιστα έτσι θα αυξηθούν οι θέσεις εργασίας. Ποιο είναι το αποτέλεσμα; Έχουμε συγκεκριμένα στοιχεία. Όχι μόνο δεν αυξήθηκαν οι θέσεις εργασίας, αλλά αντιθέτως υπήρξε υπερεντατικοποίηση της δουλειάς των μαγαζιών. Και στα μικρομάγαζα οι αυτοαπασχολούμενοι «παθαίνουν», για να τα βγάλουν πέρα μ' αυτό το εξαντλητικό ωράριο. Είχαμε πει τότε και κάτι ακόμα, ότι θα ανοίξει ο δρόμος και για την κυριακάτικη αργία. Και ήρθε αυτό. Σιγά-σιγά, σταδιακά, θα προχωράει. 
      Κεντρικές αγορές: Αυτό είναι πρόκληση. Γιατί πρέπει οι κεντρικές αγορές να είναι ανοικτές και όχι μόνο στην κυριακάτικη αργία, αλλά και στις αργίες γενικώς; Δηλαδή το διοικητικό συμβούλιο της οποιασδήποτε κεντρικής αγοράς θα κάνει ό,τι θέλει; Και τι θα κάνει; Θα τα έχει ανοικτά, να δουλεύουν Κυριακή, ακόμα και Πάσχα ή και Χριστούγεννα. Προς τα εκεί το πάτε. 
      Ο νόμος λέει αυτό. Θα αποφασίσει το διοικητικό συμβούλιο, αφού τους δίνεται το ελεύθερο να είναι ανοικτά. Θα αρχίσει, λοιπόν, μία συζήτηση από τα μαγαζιά λόγω του ανταγωνισμού και επίσης τα προβλήματα και θα πουν και τα άλλα μαγαζιά: «Γιατί να μην ανοίξουμε και εμείς;». 
      Αυτός ο δρόμος ανοίγεται. Όταν το είχαμε πει τότε, είπατε «όχι». Τώρα, όμως, το φέρατε. Αυτή είναι η ιστορία. Εμείς λέμε να μην ισχύσει καθόλου, να μπορεί ο κόσμος την Κυριακή να ξεκουράζεται, να είναι στο σπίτι του, και αυτοί που δουλεύουν και αυτοί που θέλουν να ψωνίσουν.
      Επιτέλους –και εδώ ολοκληρώνω- αφού γίνεται και ολόκληρη συζήτηση για τις αγορές, το ζήτημα είναι ότι ο κόσμος ζει σε ανέχεια και γι’ αυτό κατευθύνεται προς τις αγορές. Ακόμα και σ’ αυτές πηγαίνει με δυσκολία. Έτσι όπως διαμορφώνονται τα πράγματα σήμερα, μία τάση υπάρχει. 
      Θα υπάρχουν τα μεγάλα καταστήματα, τα μεγαθήρια και οι λαϊκές αγορές. Η τάση εξαφάνισης ξεκινάει και κλιμακώνεται με τα μικρά μαγαζιά των μικρών εμπόρων. Θα έχουμε τις λαϊκές αγορές, το υπαίθριο εμπόριο και τα μεγαλοκαταστήματα τα επόμενα χρόνια. Δεν θα μείνει τίποτα. Αυτό είναι το αποτέλεσμα της πολιτικής σας. Ο κόσμος πρέπει να βγάλει συμπεράσματα. 
      Όσον αφορά τα πρόστιμα, αυτά που σας λέω, είναι βάσιμα. Ξέρετε και εσείς πολύ καλά ότι οι δήμοι θα τα έχουν αυτά ως ένα έσοδό τους,  στο οποίο λογαριάζουν πάρα πολύ. Ήδη κυνηγούν κόσμο. Όταν εγώ είπα να μην κυνηγούν κόσμο για τα πρόστιμα, ήξερα γιατί το έλεγα. Άλλωστε είπα συγκεκριμένα τι γίνεται με τους δήμους. 
      Βεβαίως είναι σωστή η ρύθμιση που γίνεται, να υπάρχει κουμάντο και από το δήμο και από τη νομαρχία, σε συνεργασία μεταξύ τους. Αυτό είναι σωστό και γι’ αυτό συμφωνήσαμε. Όμως για το ότι κυνηγούν τον κόσμο, για να τραβούν λεφτά, δεν αμφιβάλλει κανείς.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Παντελάκη.
      Το λόγο έχει ο κ. Κουτσούκος για να δευτερολογήσει. 
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, ζήτησα να δευτερολογήσω γιατί ο κ. Παπαθανασίου επιμένει να κάνει τα εύκολα, δύσκολα. 
      Αφού έχει δεσμευθεί στους μεροκαματιάρηδες της λαϊκής αγοράς της Μανωλάδας, αφού έχει δει και τα υπομνήματα του δήμου και της νομαρχίας που συμφωνούν και αφού ήθελε να ρυθμίσει και μια σειρά άλλα θέματα τέτοιων αγορών, όπως αυτά που ρύθμισε για το Κοπανάκι και για το Δοξάτο, το πολύ απλό –έτσι λέει η κοινή λογική- ήταν να φέρει μία πολύ λιτή, απλή ρύθμιση που να λέει ότι οι κυριακάτικες αγορές και οι λαϊκές αγορές που λειτουργούσαν μέχρι την ψήφιση του νόμου, εξακολουθούν να λειτουργούν. Υπερασπίζεται μία πολύ γραφειοκρατική, πολύπλοκη και –φοβάμαι- ατελέσφορη ρύθμιση, στο όνομα της υλοποίησης των δεσμεύσεων, που έδωσε για τη λαϊκή αγορά της Μανωλάδας.
      Και λέω ότι είναι πολύπλοκη, γραφειοκρατική και ίσως ατελέσφορη, γιατί οι προϋποθέσεις που θέτει, πράγματι θα βάλουν τους ανθρώπους σε μια καινούργια διαδικασία. Εγώ μπορεί να υποθέσω ότι θα συμφωνήσουν και οι τρεις όμοροι δήμοι και το Νομαρχιακό Συμβούλιο της Ηλείας, που έχει εκφρασμένη άποψη. Όμως, θα βάλει τους ανθρώπους σε μια καινούργια διαδικασία έκδοσης νέων αδειών. 
      Επεσήμανα ότι θα έχουμε δύο ειδών άδειες. Διευκρινίστε τό μας, κύριε Υπουργέ. Το ζητάω μετ’ επιτάσεως. Θα έχουμε δύο ειδών άδειες, μία για τις καθημερινές και μια για τις Κυριακές; Και εν τέλει, γιατί θα ξαναπεράσουν από την κρησάρα; Εγώ τις καλές προθέσεις της Νομαρχίας της Ηλείας δεν τις αμφισβητώ, αλλά γιατί θα ξαναπεράσουν πάλι από μια τέτοια διαδικασία οι άνθρωποι που έχουν κατοχυρωμένη σήμερα τη δυνατότητά τους να πουλούν στη λαϊκή αγορά της Μανωλάδας;
       Έτσι, λοιπόν, ανοίγει ένα θέμα, που βάζει σε ανησυχίες τους εμπορικούς συλλόγους. Δεν κατανοώ γιατί το ανοίγει σ’ όλη την Ελλάδα. Παντού μπορεί να ανοίξουν, με τη σημερινή ρύθμιση, τέτοια ζητήματα και να μπουν οι τοπικές κοινωνίες σε μια ατελέσφορη διαδικασία αντιπαραθέσεων. Αν είχε αποδεχθεί την απλή ρύθμιση που του προτείνω, το θέμα θα είχε λυθεί. 
      Σε τελική ανάλυση, δεν μπορούμε να νομοθετούμε, κύριε Υπουργέ, με στενά κομματικά κριτήρια, διότι σας είπα εκείνη την ώρα –και αντιδράσατε- ότι νομοθετείτε με μικροπολιτικά κριτήρια. Δηλαδή, γιατί να περνάμε ονομαστικά το Δοξάτο και το Κοπανάκι και να μην περνάμε ονομαστικά και τη Μανωλάδα; Αυτό δεν υπακούει σε καμμία αρχή. Η αρχή είναι αυτή που σας είπα εγώ, πως ό,τι λειτουργούσε, εξακολουθεί να λειτουργεί. Γιατί μη μου πείτε ότι το Δοξάτο δεν μπορεί να βρει τρεις όμορους δήμους ούτε το Κοπανάκι ούτε ότι δεν συμφωνούν οι Νομαρχιακές Αυτοδιοικήσεις.
      Επιμένω, λοιπόν, ότι νομοθετείτε με δύο μέτρα και δυο σταθμά και ότι ανοίγετε έναν επικίνδυνο δρόμο. Απ’ αυτήν την άποψη σας ασκώ δριμεία κριτική, διότι θα μπορούσατε να λύσετε το ζήτημα πάρα πολύ απλά και εύκολα, να είστε συνεπείς μ’ αυτά που έχετε δεσμευτεί, ενώ τώρα ανοίγετε ένα φαύλο κύκλο διαδικασιών, που από τη μια μεριά βάζουν σε ανησυχία τους καταστηματάρχες σ’ όλη την Ελλάδα –μέχρι και ο Μητροπολίτης Ηλείας εκφράζει τις ανησυχίες του για το ενδεχόμενο να ανοίξουν τα μαγαζιά την Κυριακή- και από την άλλη τους ανθρώπους που είχαν κατοχυρωμένο το να βγάζουν ένα μεροκάματο, μια κοινωνία που είχε αποδεχθεί μια αγορά που της έδινε ζωή, που ήταν συνδεδεμένη με την τοπική παραγωγή, τη βάζετε σε μια γραφειοκρατική διαδικασία και ενδεχομένως στο μέλλον να είναι και αδύνατη η λειτουργία της. 
      Απ’ αυτήν την άποψη, εγώ και βελτιωτικές ρυθμίσεις σας πρότεινα και επεσήμανα τα κενά της υφιστάμενης ρύθμισης και την απλή, την πάρα πολύ απλή πρόταση, σας κατέθεσα. Μόνο που εσείς είχατε ευήκοον ους προς το Κοπανάκι και προς το Δοξάτο για δικούς σας λόγους -ίσως γιατί σας πίεσαν οι Βουλευτές της Συμπολίτευσης- και όχι προς τη Μανωλάδα, την οποία ενδεχομένως την έχετε χρωματίσει «πράσινη». Όμως τι να κάνουμε; Έτσι έχει αποφασίσει ο λαός της Ηλείας και δεν μπορείτε να τον εκδικηθείτε. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Κύριε Πρόεδρε, άκουσα και από το Βήμα προηγουμένως, από συναδέλφους της Νέας Δημοκρατίας, αλλά έχω ακούσει και από Υπουργούς που βρίσκονται στη δίνη των γεγονότων των ομολόγων τελευταία, μια περίεργη λογική, η οποία λέει ότι «Δεν δικαιούστε εσείς να ομιλείτε ως ΠΑ.ΣΟ.Κ., διότι εσείς επιτελέσατε ή εσείς πραγματοποιήσατε ή εκτελέσατε το «έγκλημα» του Χρηματιστηρίου, συνεπώς δεν μπορείτε να ομιλείτε εσείς για την πολιτική ηθική της σημερινής Κυβέρνησης». Εγώ δεν την καταλαβαίνω αυτήν τη λογική. Δεν την καταλαβαίνω καθόλου, δεν προσφέρει καθόλου στο πολιτικό σύστημα, απλώς αποκαλύπτει την πολιτική απελπισία στην οποία βρίσκεται η Κυβέρνηση. Δεν προσφέρει στο πολιτικό σύστημα, το απαξιώνει και φυσικά απαξιώνει και την πολιτική. 
      Ακούω και ορισμένους Υπουργούς να λένε ότι αν πίσω από τα γεγονότα του Χρηματιστηρίου υπάρχει πολιτικό χρήμα, τότε υπάρχει και πολιτικό χρήμα πίσω από τα γεγονότα των ομολόγων. Πράγματι, αυτή είναι ακόμη πιο απελπιστική θέση της Κυβέρνησης. Δεν ξέρω τις επόμενες μέρες –που, απ’ ό,τι ακούω, έρχεται καταιγισμός και νέων αποκαλύψεων για τις πολιτικές ευθύνες κυβερνητικών στελεχών- ποια άλλη γραμμή άμυνας θα επιλέξουν τα κυβερνητικά στελέχη. Εγώ πάντως τους συνιστώ -και καλώ και τον Πρωθυπουργό- να σταματήσουν αυτόν τον κατήφορο της επιχειρηματολογίας, γιατί απαξιώνει και την Κυβέρνηση και το πολιτικό σύστημα στο σύνολό του. Οι πολίτες στρέφουν τις πλάτες τους στο πολιτικό σύστημα και αυτή δεν είναι καθόλου καλή υπηρεσία. 
      Η κάθε κυβέρνηση έχει τις δικές της αυτοτελείς ευθύνες και οφείλει να τις πάρει, αλλιώς τις χρεώνει ο ελληνικός λαός. 
Εάν ο σημερινός Πρωθυπουργός δεν θέλει να αναλάβει τις δικές του πολιτικές ευθύνες και το ίδιο και οι Υπουργοί, ο λαός ήδη τις έχει χρεώσει και θα είναι και καταδικαστικός στις επόμενες εκλογές. 
      Δεύτερο θέμα. Είπε, ο κύριος Υπουργός, στην ομιλία του πως όλα πάνε καλά στην οικονομία και στην αγορά. Μάλιστα, συγκράτησα και ένα ποσοστό που έδωσε, ότι έχουμε 5,9% αύξηση στο δείκτη λιανικών πωλήσεων, αν το συγκράτησα καλά, κύριε Υπουργέ. Αυτή βέβαια η αύξηση, ξέρει πολύ καλά, ο κύριος Υπουργός, ότι είναι μια τεχνητή  αύξηση. Οφείλεται στον υπερδανεισμό των νοικοκυριών, τα οποία θέλουν να κρατήσουν πάση θυσία ένα επίπεδο διαβίωσης και ευημερίας –όχι όλος ο ελληνικός λαός, ένα σημαντικό κομμάτι του ελληνικού λαού- που είχε κατακτηθεί τα προηγούμενα χρόνια. Εκεί οφείλεται. Δεν οφείλεται ούτε στην αύξηση της παραγωγής ή της παραγωγικότητας ούτε στην εισοδηματική σας πολιτική ούτε στη φορολογική σας πολιτική και το ξέρετε πάρα πολύ καλά. 
      Αυτή, λοιπόν, η διατήρηση σε υψηλά επίπεδα της τεχνητής ζήτησης βοηθά πάρα πολύ τον κρατικό προϋπολογισμό, γιατί ένα κομμάτι αυτών έρχεται ως κρατικά έσοδα. Παρ’ όλα αυτά, πάλι εξώκειλε η δημοσιονομική σας ισορροπία και τι νέα τεχνάσματα δημοσιονομικής λογιστικής θα επιλέξετε, για να βγείτε και από αυτήν τη νέα κρίση, θα το δούμε στη συνέχεια. Σε κάθε περίπτωση, αυτή δεν είναι υγιής οικονομική ανάπτυξη και δεν πρέπει να επαίρεστε. Αυτή η διατήρηση της τεχνητής ζήτησης, όπως είπα, γεμίζει τα ταμεία του κράτους από τα δανεικά των νοικοκυριών και από την άλλη πλευρά τα ταμεία των μεγάλων επιχειρήσεων και ειδικά των πολυεθνικών, που ξέρετε πάρα πολύ καλά ότι εκεί συγκεντρώνεται ο τζίρος. 
      Γι' αυτό, κύριε Χαρακόπουλε, μια από τις μεγάλες αναδιανομές που γίνεται τα τελευταία χρόνια και όχι μόνο σήμερα –απλώς επιταχύνεται τα τελευταία χρόνια- είναι μεταξύ του λιανικού εμπορίου -δηλαδή της μικρής επιχείρησης- και των μεγάλων πολυκαταστημάτων. Και αυτή η αναδιανομή είναι τραγική και συνεχίζεται. Έχει και κοινωνικό και οικονομικό κόστος. 
      Τέλος έθιξα, κύριε Υπουργέ, στην πρωτολογία μου κάποια σημεία που τα θεωρώ πολύ σημαντικά. Δυστυχώς, στις απαντήσεις σας δεν τα συμπεριλάβατε όλα.
      ΜΑΞΙΜΟΣ ΧΑΡΑΚΟΠΟΥΛΟΣ: Κύριε Μαγκριώτη, για τη μεγαλύτερη αναδιανομή πλούτου που έγινε επί των ημερών σας στο Χρηματιστήριο, δεν μας είπατε.
      Κύριε Μαγκριώτη,…
      ΙΩΑΝΝΗΣ ΜΑΓΚΡΙΩΤΗΣ: Όλα τα είπα και τα έχω πει πολλές φορές, αγαπητέ συνάδελφε, και δεν κρύβομαι πίσω από το δάκτυλό μου εγώ, είτε αφορούν ευθύνες των προηγούμενων κυβερνήσεων είτε των σημερινών. Έτσι πρέπει να γίνεται, με καθαρή ματιά και ειλικρίνεια, ο διάλογος. Αλλιώς, πριονίζουμε όλοι μαζί το κλαδί του πολιτικού συστήματος στο οποίο πατάμε όλοι. Δεν προσφέρουμε καλή υπηρεσία. 
      ΜΑΞΙΜΟΣ ΧΑΡΑΚΟΠΟΥΛΟΣ: Άρα, να θωρακίσουμε από κοινού το πολιτικό σύστημα.
      ΙΩΑΝΝΗΣ ΜΑΓΚΡΙΩΤΗΣ: Αυτό ακριβώς λέμε. Αυτό δεν κάνατε στην υπόθεση των ομολόγων. Τρία χρόνια μετά λοιπόν, αφού έγινε όλος αυτός ο κύκλος, ψάχνετε να το θωρακίσετε. Αυτός ο κύκλος, όμως, έχει ένα μεγάλο κενό, μια μεγάλη τρύπα μιας τριετίας  και δεν βλέπετε πουθενά σ’ αυτήν την τρύπα μέσα τον εαυτό σας. Αυτή η τρύπα θα γίνει θηλιά όμως, γιατί έχει γίνει θηλιά στους εργαζόμενους και στους συνταξιούχους και θα γίνει θηλιά και στην Κυβέρνηση αύριο. 
      Δεν έχω το χρόνο. Ο κύριος Πρόεδρος θα μου αφαιρέσει το λόγο. Επιτρέψτε μου να συνεχίσω, για να πάω στο νομοσχέδιο. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Θέλω, λοιπόν, πολύ γρήγορα να πω τα εξής. Κύριε Υφυπουργέ, εναρμονίζετε ορισμένες διατάξεις για τους ασφαλιστές, αντασφαλιστές, συντονιστές, με βάση την κοινοτική οδηγία. Η κοινοτική οδηγία είναι πολύ σαφής και λέει: «Οι ασφαλιστικοί και οι αντασφαλιστικοί διαμεσολαβητές κατέχουν επαρκείς γενικές εμπορικές και επαγγελματικές γνώσεις και ικανότητες». Ή μεταφέρεται αυτούσια -όπως είναι μεταφρασμένη η κοινοτική οδηγία- ή μεταφέρετε στη διάταξη την πρόταση που σας κάνει ο Σύνδεσμος Ασφαλιστικών Πρακτόρων Βορείου Ελλάδος, αλλά και η Πανελλαδική Ομοσπονδία τους, που λέει πάρα πολύ χαρακτηριστικά και απλά: «έγγραφο που αποδεικνύει ότι κατέχει επαρκείς εμπορικές επαγγελματικές γνώσεις και ικανότητες». Η φράση την οποία βάζετε, ανοίγει πάρα πολύ το σύστημα, κατεβάζει πάρα πολύ τα κριτήρια και γίνεται επικίνδυνη για την εγκυρότητα των ασφαλιστικών πρακτόρων και όλων των διαμεσολαβητών. Σε μια εποχή -τονίζω και πάλι- που το θέμα της αξιοπιστίας και του ελέγχου είναι κρίσιμο, που είναι κρίσιμο θέμα να θωρακίσουμε το πολιτικό και οικονομικό σύστημα, αντί να ανεβάζουμε τα στάνταρντ, τα κατεβάζουμε. Γι' αυτό, λοιπόν, σας προτείνω αυτήν τη φράση.
      Το θέμα των συντονιστών το καλύπτετε με το 3ε΄ του άρθρου 11. Δεν υπάρχει, λοιπόν, λόγος να επανέρχεστε στο 3α΄.
      Και θα τελειώσω, κύριε Πρόεδρε, λέγοντας το εξής: Βάλτε και τη διάταξη εκείνη, η οποία δίνει τη δυνατότητα στο Υπουργείο που έχει την ευθύνη μέσα από τις εξετάσεις, να πιστοποιεί τη φερεγγυότητα και την αξιοπιστία του επαγγελματία. Μην τα αφήνετε. Έτσι όπως τα διαμορφώνετε, είναι πολύ χαλαρό το πλαίσιο και αύριο «θα τραβάτε τα μαλλιά σας» και θα λέτε: «Δεν το ξέραμε. Μας συνέβη». Θα συρρικνωθεί μια μεγάλη επαγγελματική τάξη και θα ταλαιπωρηθούν οι καταναλωτές από τις τράπεζες, από τα μεγαθήρια αυτά, που με τα ψιλά γράμματα και την υψηλή ειδίκευση θα καταληστεύουν τους δανειολήπτες και τους ασφαλισμένους. 
      Αυτά θέλω να θέσω πάλι, κύριε Πρόεδρε και θα ήθελα, κύριε Υπουργέ, να τα λάβετε πολύ σοβαρά υπ’ όψιν στην τελική διατύπωση του νομοσχεδίου, γιατί αλλιώς θα προσφύγουν οι άνθρωποι στο Ευρωπαϊκό Δικαστήριο. Βεβαίως, θα δικαιωθούν, γιατί υπάρχει παράβαση της κοινοτικής οδηγίας, αλλά θα ταλαιπωρηθεί όλος αυτός ο κόσμος και θα χαθεί πράγματι πολύτιμος χρόνος και πιθανότατα χρήματα των ασφαλισμένων.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, άκουσα με προσοχή όσα είπε ο κ. Μαγκριώτης, εκτός της ύλης του νομοσχεδίου, και ήθελα να προσθέσω σε όσα είπε ότι ασφαλώς ούτε δικαιούται ούτε μπορεί ούτε πρέπει να εκτοξεύει καποιος προς το ΠΑ.ΣΟ.Κ. συστάσεις του τύπου ότι δεν έχει δικαίωμα να μιλά για θέματα που έχουν σχέση με την καταπολέμηση της διαφθοράς, διότι ασφαλώς δεν υπάρχει περίπτωση να δεχθεί κανείς λογικά ότι υπάρχει μια ισοπεδωτική αντιμετώπιση και ότι είμαστε όλοι ίδιοι. 
      Ούτε στο ΠΑ.ΣΟ.Κ. ήταν όλοι ίδιοι. Απλώς επειδή ταυτίστηκε με μια περίοδο, με μια συμπεριφορά. Υπέστη τα επίχειρα αυτής της συμπεριφοράς, της πολιτικής, της διοικητικής, το ΠΑ.ΣΟ.Κ. και σήμερα βλέπουμε ότι υπάρχει μια προσπάθεια και από το ΠΑ.ΣΟ.Κ. να θεωρήσουν ότι η Νέα Δημοκρατία επαναλαμβάνει στην ίδια έκταση δήθεν τα ίδια σφάλματα.
      Απεναντίας λοιπόν, κύριε Μαγκριώτη, εσείς προσπαθείτε να πείσετε τον ελληνικό λαό ότι είμαστε ίδιοι με εσάς. Αυτό είναι λάθος. Και δεν θα παίξω την «κολοκυθιά» εδώ, για να πείσω εσάς ή εσείς εμένα ότι εγώ πάω να σας ταυτίσω με τη διαφθορά και όχι εσείς εμάς με τη διαφθορά.
      Όμως, να ξέρετε ότι το γεγονός πως μέσα σ’ αυτήν τη δίνη, εις την οποία βρίσκεται σήμερα η χώρα και σ’ αυτήν τη φασαρία και σ’ αυτήν την έξαρση του φαινομένου από τα Μέσα Μαζικής Ενημερώσεως, το γεγονός ότι παρά ταύτα η πλειοψηφία, οι περισσότεροι Έλληνες θεωρούν ότι η Νέα Δημοκρατία και ο σημερινός Πρωθυπουργός, είναι σε θέση και δύνανται και μπορούν να αντιμετωπίσουν τα φαινόμενα της διαφθοράς καλύτερα από εσάς, που είστε αυτήν τη στιγμή στην Αντιπολίτευση, αυτό –τολμώ να πω- δεν είναι κεφάλαιο για τη Νέα Δημοκρατία, όσο είναι κεφάλαιο για το πολιτικό σύστημα και για τον τόπο.
      Αυτό το κεφάλαιο, αυτή η εμπιστοσύνη του ελληνικού λαού προς τη Νέα Δημοκρατία και τον Πρωθυπουργό να αντιμετωπίσει φαινόμενα, που θα περίμενε κανείς με όλο αυτό το μπαράζ της υπερβολής και όλη αυτήν την πολεμική που δεχόμαστε να θεωρεί ο ελληνικός λαός ότι είναι αδύνατον σχεδόν να αντιμετωπιστούν, δηλαδή το ότι πιστεύει και σήμερα μέσα στο φούντωμα αυτής της πολιτικής ότι η Νέα Δημοκρατία μπορεί να τα αντιμετωπίσει και ότι ο Πρωθυπουργός μπορεί να τα αντιμετωπίσει καλύτερα από τον κάθε άλλο μέσα στο πολιτικό σύστημα, δεν καταδέχομαι να σας πω ότι αυτό είναι κεφάλαιο για τη Νέα Δημοκρατία και για το κόμμα μας. Είναι ωστόσο κεφάλαιο για τον τόπο μας, είναι κεφάλαιο για το πολιτικό σύστημα και νομίζω ότι θα ήταν εξαιρετικά άδικο και εξαιρετικά κρίμα αυτό το κεφάλαιο να μην το αντιληφθείτε και εσείς ως τέτοιο.
      Η Νέα Δημοκρατία από τις 2 Αυγούστου πέρυσι είχε ξεκινήσει να ψάχνει τρόπους να αντιμετωπίσει το πρόβλημα της διαχειρίσεως των αποθεματικών των ταμείων, σε ανύποπτο χρόνο, εν σχέσει με το επεισόδιο το οποίο απασχολεί την κοινή γνώμη τελευταία. Θα το αντιμετώπιζε ούτως ή άλλως, ασχέτως αυτού του επεισοδίου. Το ότι συνέβη αυτό το επεισόδιο, το ότι ανέβηκαν τα γράδα της δημοσιότητος γύρω απ’ αυτό θέμα, το ότι επωφελείσθε για να δείξετε ότι είμαστε σαν και εσάς, είναι λάθος. Είναι λάθος και δεν σας ακολουθεί ο ελληνικός λαός.
      Ο κ. Καραμανλής εδώ μέσα είπε, σε μια ώριμη αυτοκριτική, ότι εμείς μπορεί να καθυστερήσαμε τρία χρόνια να πάρουμε τα μέτρα αλλαγής του θεσμικού καθεστώτος, αλλά καθυστερήσαμε. Γιατί τρία χρόνια είναι καθυστέρηση. Είκοσι χρόνια δεν είναι καθυστέρηση, κύριοι συνάδελφοι. Είκοσι χρόνια είναι άρνηση. Είκοσι χρόνια είναι άρνηση, και η άρνηση, συγκρινόμενη με την καθυστέρηση, δεν έχει  καμμία σχέση. 
      Συνεπώς, ο ελληνικός λαός και κρίνει και συγκρίνει. Και θέλουμε να μιλάτε, θέλουμε να λέτε απόψεις, για να μπορεί ο ελληνικός λαός να συγκρίνει και σ’ αυτήν τη σύγκριση είμαστε μπροστά. Και δεν το λέω αυτό με τον εγωισμό κάποιου, ο οποίος έχει τάσεις να είναι μπροστά και έχει μανίες να είναι πρώτος, γιατί το θέμα της διαφθοράς και της αντιμετωπίσεώς της, εάν επιτευχθεί, δεν θα επιτευχθεί για τη Νέα Δημοκρατία, θα επιτευχθεί για τον τόπο και για το πολιτικό σύστημα. 
      Γι’ αυτό, λοιπόν, να ξέρετε ότι αυτά τα μέτρα που παίρνονται, αυτές οι αποφάσεις που παίρνονται και αυτή η εμπιστοσύνη του ελληνικού λαού προς εμάς, που παίρνουμε αυτές τις αποφάσεις, είναι προς όφελος και του ΠΑ.ΣΟ.Κ, γιατί και το ΠΑ.ΣΟ.Κ. είναι μέρος του πολιτικού συστήματος. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τασούλα.
      Κύριε Υπουργέ, έχετε το λόγο για να ολοκληρώσουμε τη συζήτηση.
      ΙΩΑΝΝΗΣ ΜΑΓΚΡΙΩΤΗΣ:  Κύριε Πρόεδρε, θέλω το λόγο μετά. 
      ΠΡΟΕΔΡΕΥΩΝ (Γεώργιος Σούρλας): Μετά τον Υπουργό, όχι... 
      ΙΩΑΝΝΗΣ ΜΑΓΚΡΙΩΤΗΣ:  Το λόγο επί προσωπικού …
      ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, δεν ετέθη κανένα προσωπικό. Ο κ. Τασούλας έκανε μία πολιτική τοποθέτηση με πολύ προσεκτικό τρόπο. Δεν υπάρχει προσωπικό θέμα.
      Ορίστε, κύριε Υπουργέ, έχετε το λόγο. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Λοιπόν, έρχομαι στα θέματα τα οποία έθεσε ο εισηγητής της Αξιωματικής Αντιπολίτευσης. 
      Έχω την εντύπωση, κύριε Παπαγεωργίου, ότι δεν έχετε σωστά αξιολογήσει τα πράγματα. Βάζετε σαν αρνητικό το γεγονός αυτό του bonus malus και λέτε: «Μα, πρέπει να αποδείξει ότι φταίει για να πληρώσει». 
      Να θυμηθούμε τι γίνεται μέχρι τώρα; Όταν κάποιος κάνει δήλωση και φταίει, του επιβαρύνουμε το ασφάλιστρο. Αλλά το ασφάλιστρο του το επιβαρύνουν οι ασφαλιστικές εταιρείες και όταν κάνει δήλωση και τελικώς είναι αρνητική η δήλωση και δεν φταίει. Εμείς, λοιπόν, ξεκαθαρίζουμε εδώ –και φαντάζομαι να μην έχετε διαφωνία- ότι εάν τελικώς δεν φταίει αυτός που κάνει τη δήλωση, δεν μπορεί να του βάλεις επασφάλιστρο, αφού τελικώς δεν πλήρωσε η ασφαλιστική εταιρεία και δεν φταίει. Απορώ τι είναι αυτό που δεν καταλαβαίνετε, αλλά, αυτή εδώ είναι 100% μία ρύθμιση, η οποία βάζει μία τάξη στα πράγματα, όπου μέχρι τώρα οι ασφαλιστικές εταιρείες εκμεταλλευόντουσαν τους ασφαλισμένους. 
      Θέσατε ένα θέμα με τη δίγραμμη επιταγή και λέτε: «Βγάλτε την εξουσιοδότηση». Μα, δεν υπάρχει. Πού το βλέπετε αυτό; Ίσα-ίσα που εμείς λέμε ότι όταν υπάρχει δικαστική απόφαση, αποζημιώνεται με δίγραμμη ο δικαιούχος, για να ξέρει τι ακριβώς παίρνει και προσθέτουμε τώρα το ότι θα καταβάλλεται και η αμοιβή του δικηγόρου με δίγραμμη επιταγή. Και σ’ αυτήν την περίπτωση και στην περίπτωση της εξωδικαστικής επίλυσης των διαφορών, ισχύουν οι γενικές διατάξεις περί πληρεξουσιότητος, που αυτές δεν επηρεάζονται. Αλλά δεν βάλαμε πουθενά εμείς εξουσιοδότηση. Άρα, πού το είδατε αυτό; Μάλλον δεν  διαβάσατε καλά. 
      Μιλήσατε γι‘ αυτούς τους χίλιους, που τους εντάξαμε μέσα στις λαϊκές αγορές. Να σας θυμίσω τι ήταν αυτό; Είχαμε τις λαϊκές αγορές και είχαμε όλους αυτούς, που είχαν άδεια υπαιθρίου εμπορίου, στα όρια …
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Παζάρια ήταν, δεν ήταν λαϊκές …
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μου είπατε ότι τους εντάξαμε στις λαϊκές αγορές. Θυμάμαι πάρα πολύ καλά και παρακολουθώ.
      Σας λέω, λοιπόν, ότι εντάξαμε στις λαϊκές αγορές αυτούς οι οποίοι λειτουργούσαν στις παραλαϊκές και είχαν κανονικά άδεια υπαιθρίου εμπορίου και τους εντάξαμε με τους ίδιους όρους και τις ίδιες προϋποθέσεις. Ήταν αίτημα όλης της Βουλής και όλων των κομμάτων να βρεθεί  μια λύση και το λύσαμε με τρόπο αντικειμενικό. Μάλιστα, είπαμε ότι για να μην ξαναδημιουργηθεί πρόβλημα, όποιος τώρα, στις παρυφές των λαϊκών αγορών, πάει εκεί και πουλάει, είναι παράνομος. Έχουμε καταγγείλει και συγκεκριμένους δημάρχους, οι οποίοι, μάλιστα, παραμονές εκλογών, έδωσαν παρανόμως άδειες και τους στείλαμε στον εισαγγελέα. Άρα, μη μας κατηγορείτε εμάς ότι θέλουμε να αφήσουμε τα παζάρια και τις αγορές, όταν εμείς –επαναλαμβάνω- τα κλείσαμε. 
      Είπατε ότι δεν έδωσα απάντηση και για την υπόθεση με τα ψυγεία, δηλαδή για εκείνους οι οποίοι έχουν τα προϊόντα τους στα ψυγεία. Σας είχα πει και στην επιτροπή ότι δίνουμε εξάμηνες άδειες για τους παραγωγούς, διότι τόσο πρέπει να είναι και αν κάποιος έχει παραπάνω προϊόντα και του έχουν μείνει, το προβλέπει ήδη η ρύθμιση. 
      Λέει: «Ειδικά κατά την έκδοση της αδείας λαμβάνονται υπ' όψιν και αναγράφονται οι αδιάθετες ποσότητες προϊόντων που δεν εξαντλήθηκαν στο προηγούμενο διάστημα». Άρα, αν κάποιος έχει αδιάθετες ποσότητες δικές του –γιατί θέλουμε να κόψουμε τους ψευτοπαραγωγούς και φαντάζομαι ότι και εσείς συμφωνείτε σ' αυτό και δεν τους κόβουμε ανοίγοντας εκεί παράθυρα- άμα τις δηλώσει, μπορεί να τις πουλήσει και μετά. 
      Μιλήσατε για την τρέχουσα αξία και λέτε: «Τι κάνετε με την τρέχουσα αξία;». Να σας πω τι γινόταν μέχρι τώρα, για να σας πω τι κάνουμε. Μέχρι τώρα, λοιπόν, πλήρωνε ο καθένας για την αξία του αυτοκινήτου, χωρίς αυτή να αλλάζει καθόλου τις περισσότερες φορές κι όταν ερχόταν η ώρα να τον πληρώσει η ασφαλιστική εταιρεία, του έλεγε: «Έλα ‘δω, έχει απαξιωθεί στο μεταξύ η αξία, άρα θα πάρεις λιγότερα». 
      Εμείς λέμε ότι εφόσον απαξιώνεται κατά την πληρωμή, δεν μπορεί να παραμένει η ίδια, όταν εισπράττεις. Πρέπει κατά τον ίδιο βαθμό και ρυθμό να μειώνεται και το ασφαλιζόμενο κεφάλαιο, άρα και το ασφάλιστρο. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ενιαία λέμε, κύριε Υπουργέ. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Πάμε τώρα σ’ ένα θέμα, το οποίο θέσατε και εσείς, το έθεσε και η κ. Παντελάκη. Είναι το θέμα της μέθης. Λέει η κ. Παντελάκη ότι θα καταστραφούν οικογένειες, εάν κάποιος οδηγεί μεθυσμένος και σκοτώσει...
       ΕΛΠΙΔΑ ΠΑΝΤΕΛΑΚΗ: Εάν θέλετε, απαντήστε μου, κύριε Υπουργέ, για το προεδρικό διάταγμα. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μισό λεπτό, μη βιάζεστε. Θα έρθω και σ' αυτό. 
       ΕΛΠΙΔΑ ΠΑΝΤΕΛΑΚΗ: Έχει περάσει πολύ ώρα, για να συνεχίσουμε πάλι έτσι. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε, αλλά θέσατε τρία θέματα και θα απαντήσω σε όλα. Εγώ δεν θέλω να αφήνω τίποτα αναπάντητο. 
      Με τη ρύθμιση, την οποία κάνουμε, πρέπει να υπάρχει αιτιώδης συνάφεια της μέθης με το ατύχημα. Δεν είμαι σίγουρος ότι κατάλαβα καλά, αλλά απ’ ό,τι κατάλαβα, ο κ. Παπαγεωργίου θεωρεί ότι άπαξ και βρεθείς πάνω από το όριο του αλκοόλ, τέρμα, τελείωσε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Αιτιώδης συνάφεια. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε, δεν είναι αυτό. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Αυτό λέει.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με συγχωρείτε.  Εάν το λέτε αυτό, τότε αυτό σημαίνει ότι οι ασφαλιστικές εταιρείες θα έτριβαν τα χέρια τους μ' αυτό που λέτε, διότι με οποιοδήποτε ποσοστό πάνω από το όριο του αλκοόλ, αυτόματα και χωρίς να ερευνήσουν τίποτα άλλο, θα έλεγαν: «Δεν σε πληρώνω». Και τότε θα είχε δίκιο η κ. Παντελάκη...
       ΕΛΠΙΔΑ ΠΑΝΤΕΛΑΚΗ: Αυτό θα κάνουν τώρα, κύριε Υπουργέ. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όχι, δεν θα το κάνουν τώρα, διότι τώρα πρέπει να αποδειχθεί η αιτιώδης συνάφεια, κυρία Παντελάκη. Αυτή είναι η διαφωνία μας. 
      Ο κ. Παπαγεωργίου εισηγείται να πληρώνονται έτσι, απευθείας. Εμείς δεν το έχουμε κάνει έτσι. 
      ΕΛΠΙΔΑ ΠΑΝΤΕΛΑΚΗ:  Το αλκοτέστ με δύο ποτήρια κρασί… 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όσον αφορά τις κεντρικές αγορές… 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: ... (δεν ακούστηκε)
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Απορώ, κύριε Παπαγεωρίου. Με συγχωρείτε. Δεν έχετε μάθει ακόμη ότι στη Βουλή λειτουργεί ο διάλογος και όχι οι φωνές; Κάντε μου τη χάρη. Σας άκουσα τόση ώρα. Έχει φτάσει έντεκα η ώρα και εγώ σας άκουσα. 
      ΠΡΟΕΔΡΕΥΩΝ (Γεώργιος Σούρλας): Παρακαλώ πολύ, μη διακόπτετε. Είπατε την άποψή σας. Έχει δίκιο ο κύριος Υπουργός. Τώρα σας απαντάει. Δεν χρειάζεται να προκαλέσουμε ένταση. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Για τις κεντρικές αγορές, είπε η κ. Παντελάκη γιατί δεν λειτουργούν Κυριακή. Εμείς όταν λέμε «κεντρικές αγορές», μιλάμε για τις δύο κεντρικές αγορές, για το Ρέντη και τη Θεσσαλονίκη. Αν δεν λειτουργούν την Κυριακή, τη Δευτέρα δεν τροφοδοτείται η αγορά. 
      Αλλά δεν κατάλαβα τη λογική σας, να  κλείσουμε τις αγορές την Κυριακή και να θέλουμε να τρώμε τη Δευτέρα φρέσκα προϊόντα. Δεν μιλάμε για λιανικό εμπόριο. Μιλάμε για το χονδρικό εμπόριο της Κεντρικής Αγοράς Αθηνών και Θεσσαλονίκης, που εν πάση περιπτώσει λειτουργεί την Κυριακή και λειτουργούσε και τόσα χρόνια και λειτουργούσε και τη νύχτα. Εμείς βάζουμε απλώς μια τάξη. 
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, πώς λειτουργούσε μέχρι τώρα; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επαναλαμβάνω ότι αναφέρομαι στις κεντρικές αγορές. Και θέλετε να σας πω κάτι; Την Κυριακή, παρανόμως στην ουσία λειτουργούσε, διότι δεν είχε ρυθμιστεί το ζήτημα. Γι’ αυτό δεν μπορούσαν να πληρωθούν και σωστά οι άνθρωποι. 
      ΕΛΠΙΔΑ ΠΑΝΤΕΛΑΚΗ: Ανοιχτή αγορά, σημαίνει ότι θα μπορώ να ψωνίσω εγώ την Κυριακή; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν πάτε να ψωνίσετε εσείς ποτέ στο Ρέντη. Στο Ρέντη πάει να ψωνίσει ο μαγαζάτορας, ο μανάβης, ο πωλητής των λαϊκών αγορών, για να πάτε εσείς ωραία να ψωνίσετε τη Δευτέρα το πρωί. Δεν γίνεται αλλιώς. Πώς θα το κάνουμε; ΄Οταν πάμε και ψωνίζουμε εμείς λιανικά, κάποιος άλλος έχει ξενυχτίσει το βράδυ για να ψωνίσουμε και πρέπει να του το επιτρέψουμε, γιατί αλλιώς δεν θα βρούμε εμείς τίποτε τη Δευτέρα το πρωί. 
      Πάμε στο θέμα της απόφασης των εξαιρέσεων. Δεν τα διαβάσατε, όμως, όλα. Διότι παράλληλα με το προεδρικό διάταγμα –και το λέει και η εισηγητική έκθεση στην πρώτη σελίδα- ισχύει ακόμη η υπ’ αριθμόν Κ4585/78 απόφαση, η οποία έχει είκοσι δύο εξαιρέσεις, μεταξύ των οποίων μάλιστα η υπ’ αριθμόν 8, που λέει: «καθ’ ον χρόνο ο οδηγός του αυτοκινήτου οχήματος ετέλει υπό την επίδραση οινοπνεύματος ή τοξικών ουσιών κατά την έννοια και τις προϋποθέσεις του άρθρου 42 του Κ.Ο.Κ.». Άρα, γιατί λέτε ότι είναι καινούργιο; Δεν έλεγε τίποτε άλλο. Να τα δικαστήρια. Ποιος σας είπε ότι δεν υπήρχαν εξαιρέσεις; Και από τις είκοσι τρεις εξαιρέσεις, εμείς κάναμε τρεις. 
      ΕΛΠΙΔΑ ΠΑΝΤΕΛΑΚΗ: Έχει αλλάξει ο Κ.Ο.Κ. και θα το εκμεταλλευτούν οι ασφαλιστές. 
      ΠΡΟΕΔΡΕΥΩΝ (Γεώργιος Σούρλας): Με τη διαφορά, κύριε Υπουργέ, ότι για τις τοξικές ουσίες δεν υπάρχει τρόπος ανίχνευσης. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επαναλαμβάνω, κύριε Πρόεδρε, ότι οι είκοσι τρεις εξαιρέσεις που ίσχυαν μέχρι τώρα και ήταν αντικείμενο συνεχών...
      ΠΡΟΕΔΡΕΥΩΝ (Γεώργιος Σούρλας): Άλλο λέω, κύριε Υπουργέ. Λέω ότι δεν υπάρχει τεστ για τις τοξικές ουσίες, για τη χρήση, δηλαδή, χασίς και ηρωίνης. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εσείς ως ειδικός το γνωρίζετε, αλλά…. 
      ΠΡΟΕΔΡΕΥΩΝ (Γεώργιος Σούρλας): Δεν είναι δική σας αρμοδιότητα αυτό. Απλώς το επισημαίνω. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Πάμε στο θέμα της αγοράς της Μανωλάδος. Είπε για πολλοστή φορά ο κ. Κουτσούκος: «Γιατί δεν κάνετε την πολύ απλή ρύθμιση, ό,τι ίσχυε μέχρι την ψήφιση του νόμου να συνεχίσει να ισχύει;» 
      Πολύ ωραίο και απλό ακούγεται. Μόνο που θα μου επιτρέψετε να σας πω, κύριε Κουτσούκο, ότι μέχρι την ψήφιση του νόμου λειτουργούσαν, όχι μόνο αυτές που εσείς ονομάζετε και είναι παραδοσιακές αγορές, αλλά λειτουργούσαν και όλες αυτές οι αγορές που είχε επιτραπεί –για να μην ξαναφουντώσει η συζήτηση- να λειτουργούν τις Κυριακές, επί χρόνια πάλι. Είναι το Καματερό και ο Ταύρος και η Αργυρούπολη και όλα αυτά τα περιβόητα, δήθεν παραδοσιακά, τα οποία μάλιστα είχαν εκχωρηθεί και σε ιδιώτες. 
      Άρα, αυτό το πολύ απλό που λέτε, θα μπορούσε να γίνει αν πράγματι μέχρι τότε είχαν κλείσει τα «παράθυρα» και λειτουργούσαν μόνο οι παραδοσιακές αγορές. Θα ήταν και για μας πολύ πιο εύκολο. Αυτό, όμως, το οποίο γινόταν, είναι ότι λειτουργούσαν όπου ήθελαν και ό,τι ήθελε ο καθένας έκανε. Λειτουργούσε όποιος ιδιώτης τα είχε κάνει πλακάκια ή αν είχε παραχωρήσει ο δήμος νομίμως  ή μη, έκταση, για να δημιουργηθούν εκεί τα παζάρια, τα οποία ήταν τελικώς ιδιωτικά παζάρια, παραχωρημένα από το δήμο. Άρα, δεν γίνεται αυτό το πολύ απλό που λέτε.
      Πάμε τώρα, λοιπόν, να πούμε τι γίνεται. Λέτε: «Γιατί έχουμε άλλη αντιμετώπιση στη Μανωλάδα και άλλη στο Δοξάτο;». Και πετάξατε και ένα υπονοούμενο περί δήθεν κομματικής διαφορετικής τοποθέτησης. Δεν έχουν καμμία διαφορά, γιατί το μεν Δοξάτο δεν έχει το πληθυσμιακό όριο και δεν μπορεί να το έχει με τους όμορους δήμους. Αυτό είναι το πρόβλημα, δεν μπορεί να το έχει.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μα, ο συνάδελφος…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το γνωρίζει, τον ρώτησα. Δεν το έχει και γι’ αυτό δεν τον κάλυπτε η λύση –και γι’ αυτό δεν πρέπει να το ζητάει - ενώ η Μανωλάδα το έχει.
      Πέραν αυτού, όσον αφορά το αίτημά σας ή αυτό το παράπονό σας, ότι υπάρχει δήθεν γραφειοκρατική διαδικασία, είπαμε να λειτουργεί η αγορά, να της δώσουμε άδεια να λειτουργήσει. Εσείς θέλετε να λειτουργήσει και χωρίς καμμία διαδικασία, χωρίς καμμία αδειοδότηση! Τι σας πειράζει, λοιπόν, να βγάλουν ξανά άδειες; Ας δούμε ποιοι ήταν αυτοί που είχαν άδειες, αν τις είχαν νόμιμα, αν είχε ο καθένας μία στο όνομά του ή αν είχε περισσότερες. Γιατί πρέπει να επιτρέψω τη λειτουργία της αγοράς, αλλά όχι με αδειοδότηση; Και το Κοπανάκι θα βγάλει άδειες και το Δοξάτο θα  βγάλει άδειες και η Μανωλάδα το ίδιο.
       Πού είναι, δηλαδή, η διαφορετική τοποθέτηση; Και πώς είναι δυνατόν να μιλάμε εδώ και να λέμε «ναι, να λειτουργήσει, αλλά δεν πειράζει, όποιος είχε, καλώς την είχε» και τελείωσε; Θα τις βγάλουμε τις άδειες με τις διαδικασίες που τις βγάζουν όλοι. Ξεπερνάμε το πρόβλημα του πληθυσμιακού ορίου που υπήρχε. Στη μία περίπτωση ξεπερνάμε το πρόβλημα με τους όμορους δήμους, στην άλλη περίπτωση ονομαστικά, διότι δεν το έχει και από εκεί και πέρα η διαδικασία είναι για όλους ίδια. 
      Επειδή κάποιος είπε τι κάνει η τοπική κοινωνία και είπατε εσείς ότι δεν συμφωνεί, λέω ξανά ότι αν δεν συμφωνήσει η τοπική κοινωνία, θα έλθει η Πλατεία Κάνιγγος να επιβάλει στην τοπική κοινωνία τι θα γίνει; Εάν δεν συμφωνήσουν οι όμοροι δήμοι, αν δεν συμφωνήσουν εκεί ο νομάρχης ή η περιοχή, θα έλθει εδώ η Πλατεία Κάνιγγος να επιβάλει το τι θα συμβεί από ‘δω στο Δοξάτο ή από ‘δω στη Μανωλάδα; Ωραία άποψη για την αποκέντρωση έχουμε! 
      Και έρχομαι στην παρέμβαση του κ. Μαγκριώτη. Κύριε Μαγκριώτη, σας είπα και πριν –και πραγματικά είναι έτσι- ότι η ρύθμιση η οποία γίνεται για τους διαμεσολαβούντες –και γι’ αυτό υπάρχει και η δεύτερη παράγραφος που λέει για πριν το 1997- πρέπει να καλύψει δυστυχώς μία σειρά από περιπτώσεις, που δυστυχώς δεν καλύπτονται με τη γενική οδηγία και θα άφηνε μια σειρά από εργαζόμενους στο χώρο απ’ έξω. Και λέω «δυστυχώς» διότι άλλα ήταν τα δεδομένα της ασφαλιστικής αγοράς, όπως λειτουργούσαν εδώ και άλλα όπως λειτουργούσαν στην Ευρώπη.
      Δεν είναι σκοπός μας να ανοίξουμε το παράθυρο και να μπαίνουν από κάτω, όπως είπατε. Και είναι δικαιολογημένη η ανησυχία σας, αλλά δεν είναι αυτός ο σκοπός μας. Ο σκοπός μας, όμως, είναι να μην αφήσουμε και κανέναν απ’ έξω απ’ αυτούς που ήδη λειτουργούσαν, που δουλεύανε. Γι’ αυτό και από τη μια μεριά κάνουμε ρύθμιση γι’ αυτούς που είναι από το 1997 και πριν και από την άλλη μεριά, με την εξουσιοδότηση θα βγάλουμε και μία υπουργική απόφαση για να ρυθμίσουμε όλες τις άλλες επί μέρους περιπτώσεις. Δεν μπορώ να τις κατονομάσω στο νόμο, πρέπει να τις καταγράψουμε. Σας διαβεβαιώνω πάντως ότι δεν είναι στόχος μας να ανοίξουμε την κάνουλα, προκειμένου να κλείσουν,  οι άνθρωποι αυτοί να χάσουν τη δουλειά τους και κάποιοι άλλοι μεγάλοι να κερδίσουν. Αποκλείεται! 
      Όσον αφορά δε δύο παρατηρήσεις –και κλείνω μ’ αυτό- εκ των οποίων η μία αφορά το θέμα του λιανικού εμπορίου, το νούμερο που ανέφερα εγώ, είναι η αύξηση των πωλήσεων στο λιανικό εμπόριο και είναι αυτό το οποίο υπάρχει και δεν το αμφισβητείτε ούτε και εσείς. Τώρα, αν οφείλεται στον άλφα ή στο βήτα λόγο, αυτό δεν είναι θέμα για να το συζητήσουμε εδώ. Σημασία έχει, όμως, ότι η περιβόητη και επαπειλούμενη καταστροφή του εμπορίου δεν ήρθε. Η περιβόητη πτώση των πωλήσεων δεν ήρθε. Αυτό λέω εγώ. Τώρα, εσείς λέτε ότι οφείλεται στο δάνειο ή στην κάρτα ή στο χαμηλότοκο ή σε οτιδήποτε. Εγώ λέω ποιο είναι το αποτέλεσμα. Μπορεί εγώ να το αποδίδω σε άλλους λόγους. Σημασία έχει ότι το καταστροφικό αποτέλεσμα το οποίο λέγατε, δεν ήρθε.
      Και ως τελευταία παρατήρηση για τα τρία λεπτά που καταναλώσατε για το άσχετο θέμα –πλην όμως επίκαιρο - των ομολόγων, θα σας πω το εξής: Η δική μας η θέση είναι πάρα πολύ ξεκάθαρη. Δεν υπάρχει ούτε συμψηφισμός ούτε κάλυψη. Δεν έχουμε να συμψηφίσουμε τίποτα ούτε να καλύψουμε τίποτα. Και ασφαλώς, όπως πολύ σωστά είπε και ο Κοινοβουλευτικός Εκπρόσωπος, δεν μπορεί να αρνηθεί κανένας στον οποιονδήποτε να κάνει κριτική. Αυτό είναι αυτονόητο. 
      Η διαφορά η μεγάλη είναι η εξής: Εμείς, πρώτον, αναδείξαμε το θέμα, δεύτερον, ερευνούμε το θέμα και, τρίτον, θα τιμωρήσουμε τους όποιους ενόχους. Η διαφορά είναι ότι επί των ημερών σας –και αυτό το αναφέρω απλώς, δεν είναι συμψηφισμός, αλλά ένα γεγονός- ούτε ερευνήθηκε κανένα αντίστοιχο θέμα  πολύ σοβαρότερο, αλλά ούτε και αναζητήθηκαν ευθύνες. Και όχι μόνο δεν τιμωρήθηκε κανένας, αλλά αντίθετα κουκουλώθηκε το ζήτημα. Και θυμάστε εδώ τις περιβόητες συζητήσεις περί Χρηματιστηρίου και άλλων. 
      Άλλωστε η υπόθεση των ομολόγων, τουλάχιστον των σταθερών ομολόγων, προς το παρόν ξέρουμε σίγουρα ότι δεν είναι υπόθεση τωρινή, αλλά μια υπόθεση που ήρθε από το παρελθόν. Περιμένετε, λοιπόν, να ολοκληρωθεί η έρευνα. Kαι φαντάζομαι ότι όλοι συμφωνούν ότι πρέπει να υπάρξει έρευνα.
      Τονίζω ότι επί των ημερών μας τα ταμεία όχι μόνο δεν έχασαν, αλλά αυξήθηκαν τα αποθεματικά τους κατά 42%, ήτοι 10.000.000.000. Αυτό δεν σημαίνει ότι δεν πρόκειται να ερευνήσουμε τυχόν παράπλευρες απώλειες ή έστω διαφυγόντα κέρδη από την τοποθέτηση. Όμως, αυτό είναι διαφορετικό, αν το συγκρίνεις και με τις μειώσεις που υπήρξαν σε απόλυτο νούμερο, διότι το ομόλογο στο κάτω-κάτω της γραφής, όταν τελειώνει, πληρώνεται στο ακέραιο και το κεφάλαιο δεν χάνεται ποτέ. Οι μετοχές γίνονται καπνός. Και καπνός έγιναν. 
      Άρα, λοιπόν, δεν υπάρχει κανένας συμψηφισμός, αλλά η απόφαση να ερευνηθεί η υπόθεση, να βρεθούν οι ένοχοι και να τιμωρηθούν. Αυτό απαιτεί ο ελληνικός λαός, αυτό έχουμε δεσμευθεί ότι θα κάνουμε και αυτό θα κάνουμε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Τροποποίηση του π.δ. 237/1986 (ΦΕΚ 110 Α΄) με το οποίο κωδικοποιήθηκε ο ν. 489/1976 «Περί υποχρεωτικής ασφαλίσεως της εξ ατυχημάτων αυτοκινήτων αστικής ευθύνης»  (Φ.Ε.Κ, 331 Α΄) και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων και στο σύνολό του με την υπ’ αριθμόν 1010/65 τροπολογία και τις νομοτεχνικές βελτιώσεις του κυρίου Υπουργού;
      Το Κομμουνιστικό Κόμμα καταψηφίζει; 
      Το ΠΑ.ΣΟ.Κ. καταψηφίζει; 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε, αλλά η Βουλή ερωτάται. 
      ΠΡΟΕΔΡΕΥΩΝ (Γεώργιος Σούρλας): Η Βουλή ερωτάται, κύριε Πρόεδρε, αλλά η Βουλή έχει και κόμματα. Τι να κάνουμε; Έχετε δίκιο σ’ αυτό που λέτε, αλλά εγώ δεν καταλαβαίνω γιατί υπάρχει δυσκολία να ακούσουμε τι λέει και το κόμμα. Καλό είναι. Για παράδειγμα, η κ. Παντελάκη εκπροσωπεί το κόμμα και ποτέ τον εαυτό της. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, πολλά άρθρα τα έχουμε ψηφίσει και έχουν καταγραφεί στη συνεδρίαση της επιτροπής. Θέλετε να αναφέρω τώρα και ποια άρθρα δεν ψηφίζουμε; 
      ΠΡΟΕΔΡΕΥΩΝ (Γεώργιος Σούρλας): Έχει καταγραφεί αυτό, κύριε Παπαγεωργίου.
      Κύριε Πρόεδρε, βλέπετε ότι ο κ. Παπαγεωργίου μιλάει για λογαριασμό του ΠΑ.ΣΟ.Κ.. Δεν μιλάει ως Βουλευτής. Έχει δίκιο, λοιπόν, ο Προεδρεύων.  
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, είναι διαφορετικό να μιλάει ο εκπρόσωπος ενός κόμματος για να διευκρινίσει τη θέση του. Το Προεδρείο, όμως, πρέπει να ρωτάει τη Βουλή.
      ΠΡΟΕΔΡΕΥΩΝ (Γεώργιος Σούρλας): Βλέπετε, όμως, ότι μιλάει για λογαριασμό του κόμματος. 
      ΑΠΟΣΤΟΛΟΣ ΚΑΚΛΑΜΑΝΗΣ: Διαφορετικά, στο τέλος θα το κάνουμε όπως γίνεται στα φοιτητικά συνέδρια, όπου σηκώνεται ένας από κάθε παράταξη και οι άλλοι περιττεύουν.  
      ΠΡΟΕΔΡΕΥΩΝ (Γεώργιος Σούρλας): Δεκτή η παρέμβασή σας, κύριε Πρόεδρε. 
      Ερωτάται, λοιπόν, το Σώμα: Γίνεται δεκτό το νομοσχέδιο ενιαία επί της αρχής, των άρθρων με την υπ’ αριθμόν 1010/65 τροπολογία, τις νομοτεχνικές βελτιώσεις του κυρίου Υπουργού και στο σύνολό του; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΜΑΓΚΡΙΩΤΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ:  Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας:. Συνεπώς το νομοσχέδιο του Υπουργείου Ανάπτυξης:  «Τροποποίηση του π.δ. 237/1986 (Φ.Ε.Κ. 110 Α΄) με το οποίο κωδικοποιήθηκε ο ν. 489/1976 «Περί υποχρεωτικής ασφαλίσεως της εξ ατυχημάτων αυτοκινήτων αστικής ευθύνης» (Φ.Ε.Κ. 331 Α΄) και άλλες διατάξεις», έγινε δεκτό κατά πλειοψηφία, ενιαία επί της αρχής, των άρθρων με την υπ’ αριθμόν 1010/65 τροπολογία, τις νομοτεχνικές βελτιώσεις του κυρίου Υπουργού και στο σύνολο και έχει ως εξής:
      (Να καταχωριστεί το κείμενο του νομοσχεδίου)
      
      
      
      
      
      
ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών  ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
     Έχουν διανεμηθεί τα Πρακτικά των συνεδριάσεων της Τετάρτης 28 Φεβρουαρίου 2007, της Πέμπτης 22 Μαρτίου 2007 και της Δευτέρας 26 Μαρτίου 2007 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τετάρτης 28 Φεβρουαρίου 2007, της Πέμπτης 22 Μαρτίου 2007 και της Δευτέρας 26 Μαρτίου 2007 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.45΄, λύεται η συνεδρίαση για αύριο ημέρα Τετάρτη 18 Απριλίου 2007 και ώρα 10.30΄, με αντικείμενο εργασιών του Σώματος  νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Προϋποθέσεις διαφάνειας για την πληροφόρηση σχετικά με εκδότες των οποίων οι κινητές αξίες έχουν εισαχθεί προς διαπραγμάτευση σε οργανωμένη αγορά και άλλες διατάξεις», σύμφωνα με την ημερήσια διάταξη που έχει διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 



1
ΣΥΝΕΔΡΙΑΣΗ 17-04-07   ΣΕΛ.


Τελευταία Αποθήκευση:	23/4/2007 12:17:00 μμ	Από:	M.papadatou
Εκτυπώθηκε:	23/4/2007 12:30:56 μμ

