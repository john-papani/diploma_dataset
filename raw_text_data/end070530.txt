


                                             
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΛΘ΄

Τετάρτη 30 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 9ο Δημοτικό Σχολείο Ζωγράφου, το 20ο Δημοτικό Σχολείο Κερατσινίου, το Δημοτικό Σχολείο Μώλου Φθιώτιδας, το 27ο Δημοτικό Σχολείο Βόλου και το Δημοτικό Σχολείο Σίφνου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Απαντήσεις Υπουργών σε ερωτήσεις Βουλευτών, σελ.
2. Ανακοίνωση του δελτίου επικαίρων ερωτήσεων της Πέμπτης 31 Μαΐου 2007, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Υγείας και Κοινωνικής Αλληλεγγύης: «Προμήθειες Φορέων Εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις», σελ.
2. Κατάθεση πρότασης νόμου:
Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Α. Αλαβάνος και οι Βουλευτές του Κόμματός του κατέθεσαν πρόταση νόμου: «Για την ένταξη των τριτέκνων οικογενειών ως πολυτέκνων στο νόμο 1910/1944», σελ.

ΟΜΙΛΗΤΕΣ
Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΑΒΡΑΜΟΠΟΥΛΟΣ Δ., σελ.
ΑΔΡΑΚΤΑΣ Π., σελ.
ΓΕΙΤΟΝΑΣ Κ., σελ.
ΓΙΑΝΝΟΠΟΥΛΟΣ Α., σελ.
ΖΩΗΣ Χ., σελ.
ΚΑΚΛΑΜΑΝΗΣ Α., σελ.
ΛΕΒΕΝΤΗΣ Α., σελ.
ΜΑΓΚΡΙΩΤΗΣ Ι., σελ.
ΝΑΣΙΩΚΑΣ Ε., σελ.
ΝΙΚΟΛΑΪΔΟΥ, σελ.
ΠΑΠΑΓΕΩΡΓΙΟΥ Γ. (Ν. ‘Αρτας)., σελ.
ΠΑΠΑΙΩΑΝΝΟΥ Μ., σελ.
ΠΡΩΤΟΠΑΠΑΣ Χ., σελ.
ΣΑΛΜΑΣ Μ., σελ.
ΣΓΟΥΡΙΔΗΣ Π., σελ.
ΣΚΟΥΛΑΚΗΣ Ε., σελ.
ΣΚΟΥΛΑΣ Ι., σελ.
ΤΣΑΝΤΟΥΛΑΣ Δ., σελ.
ΤΣΙΑΡΑΣ Κ., σελ.
ΦΟΥΣΑΣ Α., σελ.
ΧΑΪΔΟΣ Χ., σελ.

                                                                             
      
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΛΘ΄
      Τετάρτη 30 Μαΐου 2007
      
      Αθήνα, σήμερα στις 30 Μαΐου 2007, ημέρα Τετάρτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29-5-2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΛΗ΄ συνεδριάσεώς του, της Τρίτης 29 Μαΐου 2007, σε ό,τι αφορά την ψήφιση στο σύνολο των σχεδίων νόμου: 1) «Δημιουργία Φορέα Διαχείρισης Ολοκληρωμένου Προγράμματος Διά βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις»
      2) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την επιστημονική και τεχνολογική συνεργασία».)
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 31 Μαΐου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής) 
      1. Η με αριθμό 581/25.5.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου  προς την Υπουργό Εθνικής Παιδείας και Θρησκευμάτων, σχετικά με τη λειτουργία δεύτερου Τμήματος Τ.Ε.Ι. Αμαλιάδας κ.λπ..
      2. Η με αριθμό 586/25.5.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Οικονομίας και Οικονομικών και Ανάπτυξης, σχετικά με τη λειτουργία του εργοστασίου της Βιομηχανίας Φωσφορικών Λιπασμάτων στην Καβάλα κ.λπ..
      3. Η με αριθμό 585/25.5.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Υγείας και Κοινωνικής Αλληλεγγύης, σχετικά με τη δημιουργία μονάδας υποκατάστασης του Ο.ΚΑ.ΝΑ. στο Ηράκλειο Κρήτης κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3  του Κανονισμού της Βουλής)
      1. Η με αριθμό 580/25.5.2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αντωνίας Αντωνίου προς την Υπουργό  Εθνικής Παιδείας και Θρησκευμάτων, σχετικά με την προοπτική του Πανεπιστημίου Στερεάς Ελλάδας κ.λπ..
      2. Η με αριθμό 587/25.5.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με την ανανέωση των εξαμηνιαίων αδειών πώλησης στους ελαιοπαραγωγούς βρώσιμης ελιάς από τον Οργανισμό Λαϊκών Αγορών Αθηνών – Πειραιώς κ.λπ.. 
      3. Η με αριθμό 584/25.5.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη  προς τον Υπουργό Εμπορικής Ναυτιλίας,  σχετικά με την παραχώρηση από τον Οργανισμό Λιμένα Ελευσίνας παραλιακών χώρων στο Δήμο κ.λπ.. 
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Προμήθειες Φορέων εποπτευόμενων από το Υπουργείο Υγείας και Κοινωνικής Αλληλεγγύης και άλλες διατάξεις».
      Το νομοσχέδιο του Υπουργείου Υγείας και Κοινωνικής Αλληλεγγύης ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν όλα τα άρθρα του νομοσχεδίου, καθώς και όλες οι τροπολογίες ως μία ενότητα. Θα προηγηθούν οι εισηγητές και οι ειδικοί αγορητές, θα ακολουθήσουν  οι υπολειπόμενοι δύο ομιλητές επί της αρχής και στη συνέχεια θα μιλήσουν οι τυχόν εγγεγραμμένοι ομιλητές επί των άρθρων. 
      ΧΡΗΣΤΟΣ ΠΡΩΤΟΠΑΠΑΣ:  Οι τροπολογίες, κύριε Πρόεδρε, θα συζητηθούν μαζί με τα άρθρα ως μία ενότητα; 
      ΠΡΟΕΔΡΕΥΩΝ (Σωτήρης Χατζηγάκης):  Μαζί θα πάνε. 
      ΧΡΗΣΤΟΣ ΠΡΩΤΟΠΑΠΑΣ:  Να πάνε χωριστά. Είναι μια μεγάλη τροπολογία. Να πάμε σε δύο ενότητες. 
      ΠΡΟΕΔΡΕΥΩΝ (Σωτήρης Χατζηγάκης): Κοιτάξτε. Εάν δούμε ότι δεν εξαντλούνται τα περιθώρια σήμερα, θα το προχωρήσουμε. 
      ΚΩΝΣΤΑΝΤΙΝΟΣ ΤΣΙΑΡΑΣ: Σήμερα να συζητηθούν. Απλώς να συζητηθούν μετά το τέλος, την ψήφιση των άρθρων, σε δύο κύκλους. 
      ΧΡΗΣΤΟΣ ΠΡΩΤΟΠΑΠΑΣ:  Σε δύο κύκλους. Συμφωνεί και η Συμπολίτευση. 
      ΠΡΟΕΔΡΕΥΩΝ (Σωτήρης Χατζηγάκης):  Επειδή πάντοτε ακολουθούσαμε αυτήν την τακτική, σε δύο μέρες, εάν  υπάρξει περιθώριο και δεν εξαντληθεί η συζήτηση…
      ΧΡΗΣΤΟΣ ΠΡΩΤΟΠΑΠΑΣ:  Μα, κύριε Πρόεδρε, στον ίδιο χρόνο δεν είναι δυνατόν να μιλήσουμε και για τα άρθρα και για τις τροπολογίες. Μία ενότητα τα άρθρα, κύριε Πρόεδρε, και μία οι τροπολογίες, όπως γίνεται πάντα. 
      ΠΡΟΕΔΡΕΥΩΝ (Σωτήρης Χατζηγάκης):  Ας ξεκινήσουμε και το βλέπουμε. 
      ΧΡΗΣΤΟΣ ΠΡΩΤΟΠΑΠΑΣ:  Όχι. Να γίνουν χωριστά οι τροπολογίες. 
      ΠΡΟΕΔΡΕΥΩΝ (Σωτήρης Χατζηγάκης):  Θα δώσω το λόγο στον κ. Τσιάρα πρώτα και θα το δούμε κατά τη διάρκεια της συζήτησης. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα ήθελα  να κάνω κάποιες προσθήκες στο νομοσχέδιο. 
      ΠΡΟΕΔΡΕΥΩΝ (Σωτήρης Χατζηγάκης):  Ναι, κύριε Υπουργέ. Ορίστε, έχετε το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα διανεμηθούν οι προσθήκες αυτές, απλώς και μόνο τις ανακοινώνω. 
       Στο άρθρο 10 παράγραφος 3,  η περίπτωση α) αντικαθίσταται ως εξής: «υπαχθούν στις συμβάσεις προμηθειών του παρόντος τα πάσης φύσεως φάρμακα που έχουν λάβει άδεια κυκλοφορίας στην εγχώρια αγορά ανάλογα με τις εφοδιαστικές ανάγκες της αγοράς». 
      Στο άρθρο 15 στο πρώτο εδάφιο της δεύτερης παραγράφου του άρθρου 12 Α προστίθεται εδάφιο ως εξής: «Οι ταινίες  γνησιότητας των  εξαγομένων φαρμάκων διαγράφονται με ανεξίτηλο μελάνι και ο ειδικός αριθμός έγκρισής τους καταχωρείται σε κατάσταση που αποστέλλεται στον Ε.Ο.Φ., όπου και φυλάσσεται επί διετία».
      Στο άρθρο 15 το δεύτερο εδάφιο της τρίτης παραγράφου του άρθρου 12 Α αντικαθίσταται ως εξής: «Τα φαρμακευτικά ιδιοσκευάσματα που εξάγονται πρέπει να έχουν λάβει άδεια κυκλοφορίας στο κράτος προορισμού από τον εισαγωγέα τους και παράλληλα, φάρμακα που εξάγονται σε τρίτες χώρες να έχουν έγκριση από τον Ε.Ο.Φ. και να εξάγονται από τους παραγωγούς των».
      Στην παράγραφο 7 του άρθρου 6 προστίθεται εδάφιο ως εξής: «Στα νοσοκομεία του Ε.Σ.Υ. δημιουργείται ειδικός κωδικός στον οποίο παρακρατείται, για την αντιμετώπιση των άμεσων λειτουργικών αναγκών του νοσοκομείου, το 2 ο/ο6 επί του συνόλου των προμηθειών που πραγματοποιεί το νοσοκομείο».
      ΠΡΟΕΔΡΕΥΩΝ (Σωτήρης Χατζηγάκης):  Καταθέστε τα για τα Πρακτικά και να διανεμηθούν παρακαλώ. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά τις προαναφερθείσες προσθήκες, οι οποίες έχουν ως εξής:
      «Στο άρθρο 10 παρ. 3 η περίπτωση α) αντικαθίσταται ως εξής: «υπαχθούν στις συμβάσεις προμηθειών του παρόντος τα πάσης φύσεως φάρμακα που έχουν λάβει άδεια κυκλοφορίας στην εγχώρια αγορά ανάλογα με τις εφοδιαστικές ανάγκες της αγοράς».
      Στο άρθρο 15 στο πρώτο εδάφιο της δεύτερης παραγράφου του άρθρου 12Α προστίθεται εδάφιο ως εξής: «Οι ταινίες γνησιότητας των εξαγόμενων φαρμάκων διαγράφονται με ανεξίτηλο μελάνι και ο ειδικός αριθμός έγκρισης τους καταχωρείται σε κατάσταση που αποστέλλεται στον Ε.Ο.Φ., όπου και φυλάσσεται επί διετία».
      Στο άρθρο 15 το δεύτερο εδάφιο της τρίτης παραγράφου του άρθρου 12Α αντικαθίσταται ως εξής: «Τα φαρμακευτικά ιδιοσκευάσματα που εξάγονται πρέπει να έχουν λάβει άδεια κυκλοφορίας στο Κράτος προορισμού από τον εισαγωγέα τους και παράλληλα, φάρμακα που εξάγονται σε τρίτες χώρες να έχουν έγκριση από τον Ε.Ο.Φ. και να εξάγονται από τους παραγωγούς των.».
      Στην παράγραφο 7 του άρθρου 6 προστίθεται εδάφιο ως εξής: «Στα νοσοκομεία του Ε.Σ.Υ. δημιουργείται ειδικός κωδικός στον οποίο παρακρατείται, για την αντιμετώπιση των άμεσων λειτουργικών αναγκών του Νοσοκομείου, το 2%6 επί του συνόλου των προμηθειών που πραγματοποιεί το Νοσοκομείο».»
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, κατά τη συζήτηση του νομοσχεδίου του Υπουργείου Υγείας και Κοινωνικής Αλληλεγγύης: «Προμήθειες Φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις» Κοινοβουλευτικός Εκπρόσωπος από το Συνασπισμό ορίζεται ο κ. Αθανάσιος Λεβέντης, με απόφαση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι κανονικές τροπολογίες αυτά που διάβασε ο κύριος Υπουργός. 
      ΠΡΟΕΔΡΕΥΩΝ (Σωτήρης Χατζηγάκης):  Προσθήκες και τροπολογίες. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, είναι γνωστό τι λέει ο Κανονισμός για τις τροπολογίες. Για να ξέρουμε τι κάνουμε. 
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Κωνσταντίνος Τσιάρας έχει το λόγο. 
       ΚΩΝΣΤΑΝΤΙΝΟΣ ΤΣΙΑΡΑΣ: Κυρίες και κύριοι συνάδελφοι, στη δεύτερη μέρα της συζήτησης του νομοσχεδίου που μας απασχόλησε χθες επί της αρχής είναι προφανές ότι ως εισηγητής πρέπει να αφιερώσω το μεγαλύτερο μέρος της εισήγησής μου σε θέματα που αφορούν τα άρθρα του  νομοσχεδίου. Πριν όμως το κάνω θα μου επιτρέψετε να καταθέσω κάποιες διαπιστώσεις, οι οποίες αφορούν τη χθεσινή συζήτηση. 
      Το λέω γιατί πιθανόν αυτά που θα ακουστούν να μας βοηθήσουν στη συνέχεια –επαναλαμβάνω για πολλοστή φορά- αν θέλουμε πραγματικά να είμαστε χρήσιμοι και εάν θέλουμε πραγματικά για ζητήματα τα οποία αφορούν το κοινό καλό, την κοινωνία, το κοινωνικό κράτος να συμφωνήσουμε, για να είμαστε και ουσιαστικοί αλλά και αποτελεσματικοί. 
      Πρώτη διαπίστωση. Η αίσθηση που μου έδωσαν οι περισσότεροι ομιλητές, κυρίως της Αξιωματικής Αντιπολίτευσης, είναι ότι δεν διάβασαν το νομοσχέδιο. Ήταν πραγματικά εξαιρετικά αξιοπερίεργο το γεγονός ότι ελάχιστοι εξ αυτών στάθηκαν στην ουσία του νομοσχεδίου. 
      Αντίθετα, αυτό το οποίο ήταν πολύ εύκολο να κάνουν ήταν να μετατρέψουν τη συζήτηση για άλλη μια φορά σε επίκαιρη επερώτηση, στην πραγματικότητα καθοδηγώντας μια πρακτική, η οποία δεν έχει να προσφέρει απολύτως τίποτα στα κοινοβουλευτικά πρακτικά, παρά μόνο αντιπολιτευτικές κορώνες, χωρίς καμμία ουσία και χωρίς κανένα αποτέλεσμα. 
      Δεύτερη διαπίστωση. Κύριοι συνάδελφοι του ΠΑ.ΣΟ.Κ., πραγματικά απορώ. Εγώ αυτά τα τρία χρόνια και κάτι, που υπηρετώ αυτόν το χώρο του ελληνικού Κοινοβουλίου, είμαι σε μία θέση διαπιστώσεων, κατά την οποία κάθε φορά που γίνεται μια συζήτηση αυτό που έχετε να κάνετε είναι να προβάλλετε δημοσιεύματα εφημερίδων. Η πολιτική, κατά τη δική σας άποψη, πρέπει να είναι ουραγός ή να ακολουθεί, εν πάση περιπτώσει, αυτό που κάθε φορά τα Μέσα Μαζικής Ενημέρωσης προβάλλουν. 
      Εδώ ήμασταν και προ καιρού, όταν με κορώνες φωνάζατε γιατί δεν καθιερώνουμε τον εμβολιασμό κατά του καρκίνου της μήτρας, χωρίς στην πραγματικότητα να υπάρχει καμμία απολύτως απόδειξη για την επιστημονική αποδοχή...
      ΧΡΗΣΤΟΣ ΠΡΩΤΟΠΑΠΑΣ: Είμαστε η μόνη χώρα της Ευρωπαϊκής Ένωσης που καθυστέρησε! 
      ΚΩΝΣΤΑΝΤΙΝΟΣ ΤΣΙΑΡΑΣ: Μήπως γνωρίζετε, κύριε Πρωτόπαπα, ποια είναι η έκθεση του αρμόδιου επιστημονικού συμβουλίου; Τι γνωρίζετε; 
      ΧΡΗΣΤΟΣ ΠΡΩΤΟΠΑΠΑΣ: Κανείς δεν τη γνωρίζει. 
      ΚΩΝΣΤΑΝΤΙΝΟΣ ΤΣΙΑΡΑΣ: Κανείς δεν γνωρίζει. Άρα, λοιπόν, η λογική σας είναι να καθιερώσουμε...
      ΧΡΗΣΤΟΣ ΠΡΩΤΟΠΑΠΑΣ: Είμαστε η μοναδική χώρα της Ευρωπαϊκής Ένωσης! 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, όχι διακοπές. Αφήστε τον εισηγητή να μιλήσει. Έχετε το δικαίωμα να γραφτείτε για να μιλήσετε.
      ΚΩΝΣΤΑΝΤΙΝΟΣ ΤΣΙΑΡΑΣ: ...μια πρακτική, εν πάση περιπτώσει, για το σύνολο της ελληνικής κοινωνίας ή για τις ευαίσθητες κοινωνικές ομάδες, χωρίς να ξέρουμε ποιο είναι το αποτέλεσμα. Πραγματικά δεν ξέρω αν σε αυτήν την Αίθουσα και σ' αυτόν το χώρο με την ευθύνη, με την οποία μας επιφορτίζουν οι Έλληνες πολίτες, πρέπει να λειτουργούμε με μια τέτοια λογική. 
      Επίσης, κατά καιρούς ακούγονται διάφορες κουβέντες –χθες ακούσαμε για ομόλογα, για Ι.Φ.Ε.Τ. και τι δεν ακούσαμε- εν πάση περιπτώσει, για ζητήματα τα οποία πιθανότατα δεν έχουν καμμία σχέση με τις πρωτοβουλίες είτε του Υπουργού είτε, εν πάση περιπτώσει, της Κυβέρνησης και τα οποία αναφέρονται ως ζητήματα, τα οποία σχεδιάζονται «κάτω από το χαλί» και κρυμμένα από το φως της δημοσιότητας. 
      Αγαπητοί κύριοι συνάδελφοι, αν πραγματικά θέλουμε –σας επαναλαμβάνω- η πολιτική να κάνει τα απαραίτητα βήματα εμπρός, θα πρέπει το ταχύτερο δυνατό να αλλάξουμε αυτές τις πρακτικές, να αλλάξουμε αυτόν τον τρόπο με τον οποίο λειτουργούμε, ειδικά σε θέματα τα οποία αφορούν τη δημόσια υγεία. 
      Επειδή δεν μπορώ να μη θίξω τέσσερα-πέντε ζητήματα, τα οποία αποτέλεσαν τα κυρίαρχα μηνύματα των χθεσινών ομιλιών των συναδέλφων της Αξιωματικής Αντιπολίτευσης, θα σας πω απλά ότι δεν μπορεί να εστιάζετε την αντιπολιτευτική σας πρακτική στο εάν θα μπουν κάποιοι υποδιοικητές στα νοσοκομεία, τα οποία έχουν περισσότερα από πεντακόσια κρεβάτια, για να παρακολουθούν την υλοποίηση του προγράμματος προμηθειών, ούτε να φέρνετε ως κυρίαρχη δικαιολογία το γεγονός ότι οι γνωστές –και εγώ δεν ξέρω από πόσο καιρό- θέσεις, οι οποίες χρηματοδοτούνται από τον κρατικό προϋπολογισμό και συνιστούν νέες θέσεις ειδικευομένων γιατρών, μπορεί να βρίσκονταν κάποια μέρα στο site της Δ.Α.Π.. 
      Αν είναι δυνατόν! Δηλαδή αυτό είναι το ζήτημα της πολιτικής, εάν βρίσκονται στο site της Δ.Α.Π., στο site της Π.Α.Σ.Π. ή και εγώ δεν ξέρω σε ποιο site, ποιου φορέα; Εκεί πρέπει να μείνουμε δηλαδή, αν θέλουμε –όπως σας έχω πει πάρα πολλές φορές- να είμαστε ουσιαστικοί και αποτελεσματικοί μέσα από το ρόλο μας και μέσα από το έργο μας; 
      Κάνατε αναφορές στο ν. 2995. Κύριοι συνάδελφοι, για ένα νόμο που εσείς ψηφίσατε και ποτέ δεν εφαρμόσατε, εγκαλείτε εμάς γιατί δεν τον εφαρμόζουμε; Ποιος μπορεί να βρει δικαιολογία σε κάτι τέτοιο; Πραγματικά είναι αξιοπερίεργο, διότι δεν μπορώ να το καταλάβω. Και φαντάζομαι ότι και οι Έλληνες πολίτες, οι οποίοι παρακολουθούν αυτές τις συζητήσεις, προφανώς έχουν τεράστια ερωτηματικά σχετικά με τον τρόπο που βάζετε το συγκεκριμένο ζήτημα. 
      Τέλος, αυτή η ιστορία της ψυχιατρικής μεταρρύθμισης, για την οποία κόπτεστε και που φαντάζομαι ότι αγγίζει πολλές ευαίσθητες πτυχές της ελληνικής κοινωνίας και της ελληνικής δημόσιας υγείας, δεν φαντάζομαι ότι μας αφήνει αδιάφορους. Όμως, για μια ιστορία για την οποία εσείς δεν κάνετε τα απαραίτητα, μια ιστορία για την οποία εσείς δεν λάβατε πρόνοια και δεν προγραμματίσατε συγκεκριμένη κατεύθυνση στήριξης μιας συγκροτημένης όντως δομής, η οποία μας πάει στο επόμενο βήμα σε ό,τι αφορά την ψυχική υγεία, είναι ένα ζήτημα το οποίο κατευθείαν μεταφέρεται σε εμάς και εμείς είμαστε οι υπόλογοι απέναντι στην ελληνική κοινωνία γι’ αυτό; 
      Κάποια στιγμή –και κλείνω τη μεγάλη μου παρένθεση, πριν μπω στην κατ’ άρθρον ανάλυση του νομοσχεδίου- πρέπει να εκλείψει ο λαϊκισμός απ’ αυτόν το χώρο και γενικώς απ’ αυτήν την Αίθουσα. Το λέω γιατί η πολυειπωμένη επανάληψη των θέσεών σας περί δήθεν «γαλάζιων μελών» της Επιτροπής Προμηθειών Υγείας ή, εν πάση περιπτώσει, ότι ξεπουλιούνται τα πάντα –λέξεις και εκφράσεις που ακούσαμε πάρα πολλές φορές χθες- δεν νομίζω ότι στην πραγματικότητα δίνουν κάποιο άλλοθι ούτε σε εσάς για τη σοβαρή έλλειψη αντιπολιτευτικού λόγου ούτε, εν πάση περιπτώσει, στο σύνολο του πολιτικού κόσμου για τον τρόπο που πολλές φορές μπορεί να λειτουργεί με παραλείψεις ή με κακές πρακτικές απέναντι στην ελληνική κοινωνία. 
      Θα συνεχίσω με το σχολιασμό των άρθρων του νομοσχεδίου. Βεβαίως, χθες είχαμε την ευκαιρία –όπως σας είπα και νωρίτερα- να ακούσουμε τις θέσεις των πολιτικών κομμάτων που εκπροσωπούνται στο ελληνικό Κοινοβούλιο, αλλά και αρκετών συναδέλφων, οι οποίοι κατέθεσαν τις προσωπικές τους απόψεις. 
      Υπάρχει, μετά τη χθεσινή συζήτηση, συνάδελφος σε αυτήν την Αίθουσα που να εκτιμά πως μπορούμε να διατηρήσουμε το ήδη υπάρχον σύστημα προμηθειών στο χώρο της υγείας; Το να διατυπώσει κανείς την πολιτική του αντίθεση δεν είναι αρκετό, όταν αυτή δεν συνοδεύεται από συγκεκριμένη αντιπρόταση, όταν μάλιστα μπροστά σε αυτήν τη διαδικασία προβάλλει η πρόταση-πρόκληση του Υπουργού, του κ. Αβραμόπουλου, να κάνει δεκτές τις παρατηρήσεις-βελτιώσεις που θα φέρουν συνάδελφοι Βουλευτές όλων των κομμάτων. 
      Διατυπώνω το ανωτέρω ερώτημα, διότι οφείλουμε –όπως σας είπα πολλές φορές- κάποια στιγμή να σταθούμε με υπευθυνότητα απέναντι στους Έλληνες πολίτες και να τους απαντήσουμε γιατί δεν αναλάβαμε όλες εκείνες τις πρωτοβουλίες που θα μας οδηγήσουν σε μια καλύτερη διαχείριση του δημόσιου χρήματος αλλά και του δημοσίου συστήματος υγείας. 
      Σε ό,τι αφορά το νομοσχέδιο, αποτελείται από πέντε κεφάλαια και δεκαέξι άρθρα. 
      Συγκεκριμένα, στο πρώτο κεφάλαιο και από τα άρθρα 1 έως 5 περιγράφεται η ίδρυση, η οργάνωση, η στελέχωση και οι δράσεις της Επιτροπής Προμηθειών Υγείας. 
      Στη δεύτερη παράγραφο του πρώτου άρθρου ξεκαθαρίζεται πλέον πως το σύνολο των μελών της Επιτροπής Προμηθειών Υγείας διορίζεται με σύμφωνη γνώμη της Επιτροπής Κοινωνικής Υποθέσεων της Βουλής. 
      Στις επόμενες παραγράφους καθορίζονται τα κωλύματα των μελών, η θητεία τους, η εκπροσώπησή τους από τον πρόεδρο ή άλλο πρόσωπο και η υποχρέωσή της να καταρτίσει τον κανονισμό λειτουργίας σε διάστημα δύο μηνών από την πρώτη της συνεδρίαση. 
      Το δεύτερο άρθρο αναφέρει τα δικαιώματα και τις υποχρεώσεις των μελών της επιτροπής, ενώ στο τρίτο άρθρο ορίζονται οι αρμοδιότητες της επιτροπής. 
      Συγκεκριμένες αρμοδιότητες: Η κατάρτιση του προγράμματος προμηθειών, ο καθορισμός της διαγωνιστικής διαδικασίας, η σύνταξη του ετήσιου προϋπολογισμού δαπανών, η έγκριση των τεχνικών προδιαγραφών προϊόντων και υπηρεσιών, η οικονομική διαχείριση. 
      Καινοτόμος διαδικασία του συστήματος είναι ότι εισάγεται η δυνατότητα σύναψης σύμβασης με εμπορικές τράπεζες, πάντα κάτω από την εποπτεία της Τράπεζας της Ελλάδος για τη χρηματοδότηση έως και του 70% της προϋπολογισθείσας δαπάνης. Με αυτόν τον τρόπο επιτυγχάνεται η συρρίκνωση των τιμών των προϊόντων, διότι –όπως γίνεται σε όλους αντιληπτό- παύουν οι προμηθευτές να χρηματοδοτούν το δημόσιο σύστημα υγείας, διότι θα πληρώνονται έγκαιρα. 
      Επίσης, εγγράφεται ειδικός κωδικός με την  ονομασία «Κεφάλαιο Κοινωνικής και Ανθρωπιστικής Αντίληψης». Κατά την εξόφληση των τιμολογίων των συμβάσεων θα  παρακρατείται το 2% υπέρ αυτού του Κωδικού. Τα διαθέσιμα ποσά, όπως ρητά αναφέρεται, κυρίες και κύριοι συνάδελφοι –γιατί και εδώ υπήρχαν οι ενστάσεις σας- θα διατίθενται υπέρ οργανισμών κοινωνικής αλληλεγγύης και ψυχικής υγείας για την κάλυψη των εκτάκτων αναγκών της. 
      Στο άρθρο 4 αναφέρεται η βασική διάρθρωση της Επιτροπής Προμηθειών Υγείας. Η Επιτροπή Προμηθειών Υγείας διαθέτει διεύθυνση, τμήματα και γραμματεία. 
      Η Διεύθυνση Προγραμματισμού και Ελέγχου Προμηθειών συντονίζει τη λειτουργία των κάτωθι τμημάτων, τα οποία είναι έξι: το Τμήμα Τεχνολογίας και Διαχείρισης Εφοδιασμού, το Τμήμα Προγραμματισμού και Αξιολόγησης, το Τμήμα Παρακολούθησης και Ελέγχου, το Τμήμα Προδιαγραφών, Τιμών και Ποιότητας, το Τμήμα Οικονομικής Διαχείρισης Προμηθειών και Εσόδων από ασφαλιστικούς οργανισμούς και το Τμήμα Τεχνικής Υποστήριξης. 
      Η γραμματεία παρέχει τη νομική, διοικητική, γραμματειακή υποστήριξη και έχει ως έργο της την ενημέρωση στα Μέσα Μαζικής Ενημέρωσης και τους φορείς για τη δημοσιοποίηση του έργου της επιτροπής. 
      Τέλος, με το άρθρο 5 καθορίζεται ο αριθμός και οι ειδικότητες του προσωπικού που θα στελεχώσουν την Επιτροπή Προμηθειών Υγείας. 
      Το δεύτερο κεφάλαιο και από τα άρθρα 6 έως 8 ορίζονται οι υπεύθυνοι φορείς για τη διενέργεια των προμηθειών, τη δημιουργία και την τήρηση μητρώου προϊόντων, υπηρεσιών και προμηθευτών. Το Ι.Φ.Ε.Τ. και η Δ.ΕΠ.Α.ΝΟ.Μ. είναι οι ανώνυμες εταιρείες που θα αναλάβουν τη διενέργεια των διαγωνιστικών διαδικασιών. 
      Η απάντηση στην ερώτηση: γιατί αυτές οι εταιρείες του δημοσίου αναλαμβάνουν έναν τόσο ενεργό ρόλο στο νέο σύστημα προμηθειών, έχει ήδη δοθεί. 
Είναι προτιμότερο να αξιοποιήσουμε δύο εταιρείες με εξαιρετικά περιορισμένο ρόλο έως σήμερα δίνοντας αντικείμενα και ρόλο παρουσίας τους στο σύστημα υγείας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όταν προσωπικά έθεσα το ερώτημα στους συναδέλφους της Αξιωματικής Αντιπολίτευσης ποια θα ήταν η άποψή τους αν δημιουργούνταν κάποιες νέες εταιρείες ή κάποιοι νέοι φορείς, προσωπικά συνάντησα και άκουσα την έντονη άρνησή τους μπροστά σ’ ένα τέτοιο ενδεχόμενο.
      Επίσης, στο Ε.ΚΕ.Β.Υ.Λ. ανατίθεται η ευθύνη της δημιουργίας και τήρησης μητρώου εγκεκριμένων προϊόντων και υπηρεσιών και εγκεκριμένων προμηθευτών και παρόχων υπηρεσιών. Καθορίζονται σε παράγραφο του άρθρου 6 οι συνθήκες συνεργασίας των τριών αυτών φορέων υπό την Επιτροπή Προμηθειών Υγείας. 
      Στο τρίτο κεφάλαιο και στα άρθρα 9 και 10 ορίζεται το πεδίο εφαρμογής και τα αντικείμενα των συμβάσεων προμηθειών και υπηρεσιών. 
      Στο τέταρτο κεφάλαιο και από τα άρθρα 11 έως 14 προσδιορίζεται η μεταβατικότητα του συστήματος μέχρι τη στιγμή που το παρόν σχέδιο νόμου θα τύχει της πλήρους εφαρμογής.
      Στο άρθρο 12 προβλέπεται η σύναψη συμβάσεων με ορκωτούς λογιστές. Και εδώ είναι μία απάντηση στα, επίσης, χθεσινά ερωτήματα προκειμένου να υποστηριχθεί το νέο σύστημα και η σύσταση μιας θέσης υποδιοικητή αρμοδίου για το πρόγραμμα προμηθειών σε κάθε νοσοκομείο της χώρας μεγαλύτερο των πεντακοσίων κλινών.
      Στο πέμπτο κεφάλαιο  και συγκεκριμένα στο άρθρο 15 λαμβάνεται πρόνοια για τις περιπτώσεις που παρατηρήθηκαν ελλείψεις φαρμάκων στην ελληνική αγορά. Συγκεκριμένα η δυνατότητα εξαγωγής φαρμάκου όντως περιορίζεται μόνο στον πρωτογενή τομέα για να μπορέσουμε να ελέγξουμε σ’ ένα πολύ μεγάλο βαθμό τις μεγάλες ελλείψεις που κατά καιρούς παρατηρήθηκαν στην ελληνική αγορά.
      Τελειώνοντας θα μου επιτρέψετε να κάνω μία αναφορά στο άρθρο 16, το οποίο αφορά και μία περίπτωση που, πέραν της δεκαετίας, ταλαιπώρησε αρκετές οικογένειες στην ιδιαίτερη πατρίδα μου στο Νομό Καρδίτσας. 
      Συγκεκριμένα το 1991 προσελήφθησαν από το Γενικό Νομαρχιακό Νοσοκομείο Καρδίτσας είκοσι έξι άτομα. Μέσα από μία ατυχή, θα έλεγα, διαδικασία και μετά από μία περίεργη απόφαση του Εφετείου Λάρισας το 1995 η τότε διοίκηση του Νομαρχιακού Νοσοκομείου Καρδίτσας απέλυσε δέκα νοσηλεύτριες Δ.Ε. και έναν τεχνικό θερμαστή Δ.Ε. πληρώνοντας τη θέση τους με κάποια άλλα άτομα …
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΤΣΙΑΡΑΣ: Αμέσως τελειώνω, κύριε Πρόεδρε.
       Οι εν λόγω απολυμένοι προσέφυγαν στο ανώτατο δικαστήριο της χώρας στο Συμβούλιο της Επικρατείας και δικαιώθηκαν.
      Η Κυβέρνηση με το συγκεκριμένο άρθρο διευθετεί το πρόβλημα με την εφαρμογή της αποφάσεως του Συμβουλίου της Επικρατείας δημιουργώντας έντεκα προσωποπαγείς θέσεις για τα εν λόγω άτομα στο Νοσοκομείο Καρδίτσας αντιμετωπίζοντας ταυτόχρονα ζητήματα που έχουν σχέση με τον εκτός υπηρεσίας χρόνο τους και την ασφάλισή τους. Επιδεικνύεται έτσι η κοινωνική ευαισθησία της Κυβέρνησης η οποία αντιμετωπίζει το συγκεκριμένο πρόβλημα, χωρίς τη δημιουργία οποιουδήποτε άλλου.
      Σε αυτό το σημείο θα ήθελα πραγματικά να ευχαριστήσω τους συναδέλφους εισηγητές όλων των κομμάτων, αλλά και τους συναδέλφους που κατά τη συζήτηση στην επιτροπή υπερψήφισαν το εν λόγω άρθρο του νομοσχεδίου. Αποδεικνύεται, έστω κι αν δεν είναι τόσο φανερό, με αυτόν τον τρόπο πως είμαστε κοντά σε μία στιγμή που όλοι θα συμφωνήσουμε …
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε, γιατί δίνουμε κακό παράδειγμα.
      ΚΩΝΣΤΑΝΤΙΝΟΣ ΤΣΙΑΡΑΣ: … σε επιλογές που θα κάνει το έργο και το αποτέλεσμα της πολιτικής ουσιαστικό και για την κοινωνία αλλά και για τους πολίτες.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιάρα.
      Το λόγο έχει ο κ. Μανώλης Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριοι Υπουργοί, αγαπητοί συνάδελφοι, θα περιοριστώ μόνο στο αντικείμενο της σημερινής μας συνεδρίασης που είναι η συζήτηση επί των άρθρων του νομοσχεδίου.
      Απλά θα ήθελα να παρακαλέσω τον κύριο Υφυπουργό μέχρι το τέλος της συνεδρίασης, αν μπορεί, να μας ενημερώσει για το θέμα που έθεσε χθες όσον αφορά το Ι.Φ.Ε.Τ.. Τίποτα άλλο ... 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα δώσουμε στοιχεία, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Το σχέδιο νόμου που συζητάμε έχει πέντε ενότητες. Η πρώτη ενότητα από το άρθρο 1 μέχρι και 5 προβλέπει την ίδρυση της Επιτροπής Προμηθειών Υγείας, την οργάνωση, τη στελέχωση, τις αρμοδιότητες και τη δράση της επιτροπής. 
      Βλέπω, κύριοι Υπουργοί, ότι παρά τη συζήτηση που έγινε στην επιτροπή και παρά το όσα ελέχθησαν εδώ, εξακολουθείτε να επιμένετε στην ίδρυση και λειτουργία αυτού του υπεροργάνου, αυτού του συγκεντρωτικού μορφώματος με τις υπερεξουσίες. Μέχρι και διακρατικές συμφωνίες μπορεί να υπογράφει. Ποιες είναι οι αρμοδιότητες αυτής της επιτροπής; Τα πάντα. 
      Εκείνο που είναι ανησυχητικό είναι αυτό που διάβασα και χθες, αλλά θα το επαναλάβω και σήμερα. Η παράγραφος 6 του άρθρου 10 είναι πάρα πολύ σημαντική και υποκρύπτει τη δυνατότητα με κοινή απόφαση των Υπουργών Οικονομίας και Οικονομικών, Ανάπτυξης και Υγείας και Κοινωνικής Αλληλεγγύης, λοιπά προϊόντα και υπηρεσίας που αφορούν το χώρο της υγείας μη ρητά περιλαμβανόμενα στις παραπάνω κατηγορίες να υπάγονται στις διατάξεις του παρόντος. Αυτό το άρθρο δίνει τη δυνατότητα να δώσει το μάναντζμεντ των νοσοκομείων σε ιδιώτες. Εκτίμησή μας είναι αυτή, μακάρι να μην είναι έτσι. 
      Έρχομαι, κύριε Υπουργέ, να σας παρακαλέσω κάτι. Επιμένετε ότι η επιτροπή θα είναι αυτοτελής, θα είναι ανεξάρτητη με υπερεξουσίες. Είπατε αυτά που είπατε χθες για το ότι αναλαμβάνετε την πολιτική ευθύνη –καλά κάνετε- …
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ο κάθε Υπουργός.
      ΕΜΜΑΝΟΥΗΛ ΣΚΟΥΛΑΚΗΣ: Να σας παρακαλέσω και εγώ κάτι; Μπορούμε να βάλουμε τουλάχιστον κάποια προσόντα στους ανθρώπους που θα διορίσετε; Εντάξει, βάλατε το πτυχίο. Αλίμονο αν δεν είχανε πτυχίο. Είπαμε στην επιτροπή και το δεχθήκατε να περνάνε από την επιτροπή της Βουλής. Εμ, δεν φθάνει αυτό. Να υπάρχει ένα προσοντολόγιο. 
      Δεν πρέπει, κύριε Υπουργέ, να έχουν σχέση με το γνωστικό αντικείμενο, με το θέμα για το οποίο θα κληθούν να υπηρετήσουν: το σοβαρότατο θέμα των προμηθειών του χώρου της υγείας; Βάλτε κάποια προσόντα. Βάλτε μία ξένη γλώσσα τουλάχιστον. Για όνομα του Θεού! Μάλιστα, το βάζετε πολύ πίσω στη διατύπωση του άρθρου, ότι πρέπει να είναι πανεπιστημιακής εκπαίδευσης. Βάλτε κάτι να φανεί ότι δίνετε μεγάλη σημασία σ’ αυτό το όργανο και δεν είναι μόνο αποτέλεσμα πολιτικών, κομματικών επιλογών.
      Έρχομαι στο άρθρο 3 και στην παράγραφο 5. Στη συγκεκριμένη διάταξη περιλαμβάνεται ρύθμιση για δημιουργία ειδικού κωδικού με την ονομασία «Κεφάλαιο Κοινωνικής και Ανθρωπιστικής Αντίληψης» όπου θα κατατίθεται το 2% των προμηθειών για να καλύπτονται έκτακτες ανάγκες των φορέων κοινωνικής αλληλεγγύης και ψυχικής υγείας. 
      Κύριε Υπουργέ, προς Θεού, μην εκληφθεί η αντίθεσή μας στη διατύπωση του άρθρου ως άρνηση της προσπάθειας της πολιτείας εξεύρεσης πόρων για τη συνέχιση της ψυχιατρικής μεταρρύθμισης. Άλλωστε εμείς έχουμε φέρει εδώ στην ολομέλεια τρεις, αν θυμάμαι καλά, επερωτήσεις, αλλά και πάρα πολλοί συνάδελφοι με επίκαιρες ερωτήσεις τους έχουν αναδείξει το πρόβλημα της μη χρηματοδότησης των δομών της ψυχικής υγείας, των εξωνοσοκομειακών δομών. Προς Θεού! 
      Εσείς βρήκατε έναν τρόπο έμμεσο να χρηματοδοτήσετε τις δομές αυτές στην ουσία μέσω των ταμείων, διότι μην κρυβόμαστε, κύριε Υπουργέ, το 2% θα το επιβαρυνθεί η κατανάλωση, θα το επιβαρυνθούν τα ασφαλιστικά ταμεία, όπως απήντησαν όλοι οι εκπρόσωποι των προμηθευτών στη συζήτηση που είχαμε στην επιτροπή. Το 2% δεν το κάνουν δώρο. 
      Εσείς, κύριε Υπουργέ, σηκωθήκατε και με έναν ωραίο τρόπο πετάξατε το μπαλάκι στους προμηθευτές. Δεν το πήραν το μπαλάκι. Είπαν οι άνθρωποι ότι θα το επιβαρυνθεί η κατανάλωση. Θα επιβαρυνθούν το 2% τα ασφαλιστικά ταμεία. Βρήκατε, λοιπόν, ένα έμμεσο τρόπο να πάρετε κάποια χρήματα για τη ψυχιατρική μεταρρύθμιση. 
      Κάνετε μία καλύτερη διατύπωση για να μπορέσουμε και εμείς να το δούμε διαφορετικά, διότι έτσι που είναι διατυπωμένο δίνει τη δυνατότητα, όχι στον κ. Αβραμόπουλο, αλλά στον εκάστοτε Υπουργό Υγείας να κάνει κατανομή χωρίς κριτήρια. 
      Ποιος θα βάλει τα κριτήρια; Είναι τόσοι φορείς ανά την Ελλάδα, οι προνοιακοί φορείς, οι ψυχιατρικοί φορείς, οι εξωνοσοκομειακές δομές, κρατικές και μη. Ποιος θα πάρει τα 40.000.000 ευρώ; Γι’ αυτό να δώσετε μάχη να υπάρξει αύξηση των κονδυλίων που προβλέπονται στον κρατικό προϋπολογισμό, γιατί τότε μόνο θα είμαστε σίγουροι ότι θα λειτουργήσουν οι ψυχιατρικές δομές χωρίς κανένα πρόβλημα, δέσμευση την οποία έχει κάνει η χώρα μας απέναντι στην Ευρωπαϊκή Ένωση.
      Άρθρο 5. Για τη στελέχωση της Ε.Π.Υ. συνιστώνται στο ήδη γραφειοκρατικό σύστημα στο Υπουργείο Υγείας σαράντα θέσεις προσωπικού, εκ των οποίων είκοσι τέσσερις μόνιμες θέσεις και δεκαέξι Ε.Ε.Π..
      Θα παρακαλέσω και κάτι άλλο. Από τις ειδικότητες του επιστημονικού προσωπικού απουσιάζει η ειδίκευση στα οικονομικά της ΕΥΕΘ. Δείτε το. Είναι στο άρθρο 5, παράγραφος 3. Από τις ειδικότητες που αναγράφονται απουσιάζει η ειδίκευση στα οικονομικά της ΕΥΕΘ, εάν καλώς ανέγνωσα. Αν μπορείτε, διορθώστε το. 
      Στο άρθρο 5, παράγραφος 5, είπαμε ότι η πλήρωση της θέσης του διευθυντή της Ε.Π.Υ. –δεν ξέρω αν το διορθώσατε αυτό- πρέπει να γίνεται με συγκεκριμένα κριτήρια και με τη σύμφωνη απόλυτη γνώμη της Διαρκούς Επιτροπής των Κοινωνικών Υποθέσεων της Βουλής. Νομίζω ότι το έχετε δεχθεί αυτό. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το έχουμε κάνει.
      ΕΜΜΑΝΟΥΗΛ ΣΚΟΥΛΑΚΗΣ: Άρθρο 5, παράγραφος 6. Με τη συγκεκριμένη διάταξη δίνεται η δυνατότητα στην Ε.Π.Υ. της σύναψης συμβάσεων με εξειδικευμένους επιστημονικούς φορείς της Ελλάδος και της αλλοδαπής.
      Έχει νόημα αυτή η διάταξη, κύριε Υπουργέ, από τη στιγμή που υποτίθεται πως αυτό είναι ένα εξειδικευμένο επιστημονικό όργανο -δηλαδή η επιτροπή- το οποίο αποτελείται από ανθρώπους με εξειδικευμένη γνώση επί του αντικειμένου των προμηθειών, με δεκαέξι ειδικούς επιστημονικούς συνεργάτες; Αφού παίρνετε επιστημονικούς συνεργάτες, γιατί βάζετε τη διάταξη; Για να αρχίσουν πάλι οι αναθέσεις σε εταιρείες, σε εταιρειούλες και να έχουμε τα ίδια προβλήματα;
      Άρθρο 7. Δίνεται η δυνατότητα εντός τριών μηνών από τη δημοσίευση του νόμου στο Ι.Φ.Ε.Τ., Δ.ΕΠ.Α.ΝΟ.Μ.  και στο Ε.ΚΕ.Β.ΥΛ. να τροποποιήσουν το καταστατικό και τον οργανισμό τους, προβλέποντας ταυτόχρονα τη σύσταση νέων υπηρεσιών και θέσεων. Εδώ προβλέπεται να γίνει το μεγάλο φαγοπότι. 
      Κύριοι συνάδελφοι, για σας τα λέω, εσείς θα απολογείστε, της Νέας Δημοκρατίας, οι κυβερνητικοί Βουλευτές. Ακούστε τι λέει. Εδώ, λοιπόν, μέσω αυτών των τριών φορέων, θα δημιουργηθεί ένας ολόκληρος στρατός. Με ποιο κριτήριο; Η διαδικασία είναι εκτός Α.Σ.Ε.Π.. Αντιλαμβάνεστε τι έχει να γίνει και, μάλιστα, αν λειτουργήσει τους επόμενους μήνες αυτή η ιστορία, που δεν πρόκειται να λειτουργήσει όλο το σύστημα. Οι προσλήψεις πάντως θα γίνουν. Αυτό είναι σίγουρο. Θα πιεστείτε, κύριε Υπουργέ, να κάνετε τις προσλήψεις, αλλά δεν πρόκειται να κάνετε τίποτε άλλο. Δεν προλαβαίνετε άλλωστε.
      Άρθρο 10. Κύριε Υπουργέ, δεν μπορούμε να βγάλουμε τουλάχιστον κάποια πράγματα από εκεί, από το μακρύ κατάλογο του αντικειμένου της επιτροπής; Είναι φοβερό το αντικείμενο. Δεν αντέχεται αυτό. Δηλαδή, δεν μπορούμε να κάνουμε μία άλλη διατύπωση για τα τρόφιμα; Βάλτε μια άλλη παράγραφο, γιατί καταλαβαίνετε ότι αυτός ο μακρύς κατάλογος όλων αυτών των προϊόντων, τα οποία αναγράφονται στο άρθρο, υποδηλώνει ότι τα πάντα θα εξαρτώνται από αυτήν την επιτροπή. Αν θέλει το Ηράκλειο, τα Χανιά, η Σάμος να κάνει προμήθεια εντύπων, γραφικής ύλης, τροφίμων, ποτών, καυσίμων κ.ο.κ., πρέπει να πάει να παρακαλέσει τον Υπουργό ή τον Υφυπουργό, δηλαδή την επιτροπή. Βρείτε μια άλλη διατύπωση, λοιπόν. Νομίζω ότι είναι λάθος αυτό.
      Κύριε Υπουργέ, θα έχετε μεγάλη δυσκολία από οικονομικής πλευράς να λειτουργήσει το σύστημα. Έστω ότι ξεκινάτε από μηδενική βάση, γιατί αν δεν το κάνετε αυτό, βέβαια το σύστημα δεν μπορεί να λειτουργήσει. Έστω, λοιπόν, ότι ρυθμίζονται τα υπάρχοντα χρέη και ξεκινάτε από μηδενική βάση. 
      Όπως ξέρετε, τα νοσήλια αντιπροσωπεύουν περίπου το 60% των λειτουργικών δαπανών του νοσοκομείου. Το 60%, το 70% θα το παίρνετε εσείς. Θα συνάπτετε δάνειο, θα πληρώνετε το 100% και το υπόλοιπο 30% πού θα βρίσκεται; Θα υπάρχει τεράστιο πρόβλημα στο να παίρνετε τα χρήματα και να τα αποδίδετε στους προμηθευτές εσείς, δηλαδή το Υπουργείο, η επιτροπή. Θα υπάρχει τεράστιο πρόβλημα και στο ποσοστό του 30%. Αλλά, κυρίως, πώς θα μπορέσουν να αντεπεξέλθουν τα νοσοκομεία τις μικροδαπάνες, παραδείγματος χάριν αν σπάσει ένα τζάμι, αν υπάρξει μια πλημμύρα, αν υπάρξει ένα έκτακτο πρόβλημα, αν υπάρξει μία εμπλοκή στην προμήθεια του γάλακτος, των τροφίμων, των οπωροκηπευτικών; Μπορεί να υπάρξει ένα έκτακτο πρόβλημα. Πρέπει να αποφασίσει η επιτροπή, κατ’ εξαίρεση να δώσει την έγκριση στο Νοσοκομείο των Χανίων -μια που το επικαλέστηκαν και αρκετοί συνάδελφοι χθες- να κάνει αυτήν την έκτακτη προμήθεια. Δείτε το, κύριε Υπουργέ, διότι θα σας δημιουργήσει, όπως είπα, τεράστιο πρόβλημα.
      Στο άρθρο 12, παράγραφος 1, λέει: «Η έκθεση απογραφής υποβάλλεται στην Ε.Π.Υ. και στη συνέχεια ο Πρόεδρος την υποβάλλει στους Υπουργούς Ανάπτυξης και Υγείας και Κοινωνικής Αλληλεγγύης». Εγώ θα έλεγα να συμπληρωθεί με τη φράση «οι οποίοι με τη σειρά τους ενημερώνουν την Επιτροπή Κοινωνικών Υποθέσεων της Βουλής».
      Παρακαλώ πολύ, σημειώστε το αυτό. Καλό είναι η έκθεση της Ε.Π.Υ. να έρχεται στην Επιτροπή Κοινωνικών Υποθέσεων της Βουλής. Πιστεύω ότι συμφωνείτε, αγαπητοί συνάδελφοι της Νέας Δημοκρατίας, αφού είστε εδώ οι προστάτες των θεσμών και των οργάνων του Κοινοβουλίου.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Και εσείς. 
      ΠΡΟΕΔΡΕΥΩΝ (Σωτήρης Χατζηγάκης):  Ολοκληρώστε, κύριε συνάδελφε, γιατί έχει περάσει πολύ ο χρόνος σας.
      ΕΜΜΑΝΟΥΗΛ ΣΚΟΥΛΑΚΗΣ:  Τελειώνω, κύριε Πρόεδρε.
      Άρθρο 12, για τις δεκαεπτά θέσεις των υποδιοικητών. Θέλετε να δείξετε καλή διάθεση, κύριε Υπουργέ; Καταργείστε αυτό το άρθρο. Δεν έχουν να προσφέρουν τίποτα. Εφόσον παίρνετε τις προμήθειες από τα νοσοκομεία και υπαγάγετε όλες τις προμήθειες όλων των νοσοκομείων στην Ε.Π.Υ., στο Υπουργείο, στην εννεαμελή επιτροπή, δεν μπορείτε να διορίζετε τους υποδιοικητές με το αιτιολογικό ότι τους διορίζετε στα μεγάλα νοσοκομεία για να ασχοληθούν με τις προμήθειες. Είναι το λιγότερο αντιφατικό, για να μην πω κάτι άλλο. Μπορείτε να την πάρετε πίσω για να δείξετε καλή διάθεση. Τι το θέλετε τώρα αυτό; Για να διορίσετε δεκαεπτά ανθρώπους; Αυτό είναι το πρόβλημά σας;
      ΠΡΟΕΔΡΕΥΩΝ (Σωτήρης Χατζηγάκης):  Παρακαλώ πολύ, κύριε Σκουλάκη, κλείστε με μία φράση.
      ΕΜΜΑΝΟΥΗΛ ΣΚΟΥΛΑΚΗΣ: Σας είπα, κύριε Πρόεδρε, ότι τελειώνω. 
      Για τα άρθρα 15 και 16, ελπίζω η προσθήκη την οποία έκανε ο κύριος Υπουργός, ο κ. Γιαννόπουλος –θα τη διαβάσω τώρα- όσον αφορά τα φάρμακα, να μη δημιουργεί πρόβλημα. Τα άρθρα 15 και 16, λοιπόν, θα τα ψηφίσουμε. Τα άλλα θα τα καταψηφίσουμε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Σκουλάκη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.», καθώς και στους λοιπούς χώρους του Μεγάρου της Βουλής των Ελλήνων δεκαοκτώ μαθητές και μαθήτριες και ένας συνοδός δάσκαλος από το 9ο Δημοτικό Σχολείο Ζωγράφου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει η κ. Νικολαΐδου.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριοι Βουλευτές, το νομοσχέδιο που συζητάμε και έχει σχέση με τις προμήθειες στα νοσοκομεία, ουσιαστικά προσπαθεί να διευθετήσει τα προβλήματα που δημιουργεί η συγκεντροποίηση του κεφαλαίου στο χώρο της υγείας. Και επειδή πιστεύω ότι χθες το εξαντλήσαμε στη γενική συζήτηση, μπαίνω κατευθείαν στα άρθρα.
      Το πρώτο άρθρο προβλέπει την ίδρυση εννεαμελούς επιτροπής που εντάσσεται οργανικά στο Υπουργείο Υγείας ως αυτοτελής διοικητικά και οικονομικά δημόσια υπηρεσία, άμεσα υπαγόμενη στον Υπουργό Υγείας, ένα πολιτικό όργανο που ανήκει στον Υπουργό. Διαρθρώνεται ως διεύθυνση σε τμήματα, γραφεία, γραμματεία κ.λπ.. 
      Κύριε Υπουργέ, παρά την προσπάθεια που κάνατε να αιτιολογήσετε τον υπουργοκεντρικό και συγκεντρωτικό χαρακτήρα αυτής της επιτροπής, υπερτονίζοντας μάλλον ότι χρειάζεται οι πολιτικοί να αναλαμβάνουν την ευθύνη, φαίνεται ότι δεν πήρατε καθόλου υπ’όψιν ούτε τη συζήτηση ούτε τις προτάσεις που έχουν κατατεθεί, αλλά ούτε και τις διαφορετικές απόψεις των φορέων που ακούσαμε κατά τη δεύτερη συνεδρίαση της επιτροπής. 
      Αναφέρεται ότι τα μέλη αυτής της Επιτροπής Προμηθειών Υγείας είναι όλοι πτυχιούχοι, αλλά χωρίς να προσδιορίζονται τα ειδικά τους προσόντα, ώστε να εξασφαλίζεται η τεχνογνωσία και η γνώση για το αντικείμενο με το οποίο θα ασχοληθούν. Οι αμοιβές τους είναι δευτερεύον ζήτημα και παρά το γεγονός ότι θα δημιουργήσει πρόβλημα, θα λύνονται με αποφάσεις Υπουργών. 
      Για τα μέλη, εκτός από το γεγονός ότι προβλέπεται να είναι πτυχιούχοι, υπάρχει και μια σειρά από άλλους περιορισμούς, όπως να μην έχουν διατελέσει στελέχη των εταιρειών που θα ακολουθήσουν οι προμήθειες και μια σειρά άλλα στοιχεία, ούτως ώστε –υποτίθεται- να είναι αδέκαστοι στις αποφάσεις τους. Κύριε Υπουργέ, είστε πολύ αισιόδοξος απ’ ό,τι φαίνεται -και ιδιαίτερα το τελευταίο διάστημα με όλα αυτά που συμβαίνουν γύρω μας- ότι θα βρεθούν οι πολύ αδέκαστοι συνεργάτες σας και δεν θα έχετε κανένα πρόβλημα στο μέλλον. Εκτός, βέβαια, αν στηθεί πολύ γρήγορα και κάποιος ελεγκτικός μηχανισμός που θα «κυνηγάει» τα προβλήματα που τυχόν θα δημιουργηθούν. 
      Το δεύτερο άρθρο καθορίζει τα δικαιώματα και τις υποχρεώσεις των μελών της επιτροπής. Εδώ επίσης αναφέρονται διάφορα περί ανεξαρτησίας των μελών, ότι θα υπακούουν στη συνείδησή τους και στο νόμο, περί εχεμύθειας και για τις δηλώσεις περιουσιακών καταστάσεων. Φαντάζομαι ότι καταλαβαίνετε και εσείς πως όλα αυτά δεν είναι και πολύ ειλικρινή, αλλά απλά γίνεται μια προσπάθεια να πειστείτε εσείς, αλλά και να πείσετε και όλους μας ότι θα λειτουργήσουν με βάση το δημόσιο συμφέρον. 
      Από τη στιγμή που ζούμε στο συγκεκριμένο σύστημα, η μεγαλύτερη αξία του οποίου είναι η κερδοφορία του κεφαλαίου, δηλαδή το χρήμα, και μάλιστα στη συγκεκριμένη περίπτωση τα άτομα που θα αποτελέσουν την επιτροπή -ανεξάρτητα αν πει και κάποια άποψη στο τέλος και η επιτροπή της Βουλής- θα διαχειρίζονται τέτοια τεράστια ποσά από μία μονοπωλιακή αγορά, από τα μεγαλύτερα μονοπώλια του κόσμου στις περισσότερες περιπτώσεις, που καταλαβαίνουμε τι κίνδυνοι θα υπάρξουν στο μέλλον. 
      Το τρίτο άρθρο που περιγράφει τις αρμοδιότητες της Επιτροπής Προμηθειών Υγείας –ίσως είναι και το μεγαλύτερο άρθρο του νομοσχεδίου- έχει αρκετές τεχνικές λεπτομέρειες, αλλά φαίνεται ότι εκτός από τις διοικητικές αρμοδιότητες υπάρχουν και πολλές πολιτικές αρμοδιότητες που θα έχει αυτή η επιτροπή δίπλα στον Υπουργό. Και όλα αυτά, βέβαια, στο όνομα της εξυγίανσης, της διαφάνειας, της χρηστής λειτουργίας και της αποτελεσματικότητας. 
      Απαριθμούνται, λοιπόν, οι αρμοδιότητες της επιτροπής, βάσει των οποίων θα καθορίζει μια φορά το χρόνο φυσικά το πρόγραμμα και τον προϋπολογισμό, τις τεχνικές προδιαγραφές και τις ενδεικτικές τιμές με βάση τις τιμές στην αγορά των προϊόντων που θα προμηθεύεται, θα δίνει αναφορά με τις εκθέσεις που θα ετοιμάζει και θα εισηγείται σίγουρα τις αναγκαίες προσαρμογές –αναφέρεται, άλλωστε- που θα πρέπει να γίνονται κατά καιρούς με το Κοινοτικό Δίκαιο και την οδηγία της Ευρωπαϊκής Ένωσης για τις προμήθειες του δημοσίου. 
      Έχει ξεχωριστή σημασία και έχει γίνει πολλή συζήτηση και φαίνεται ότι προχωράτε όσον αφορά την παράγραφο 6, όπου ουσιαστικά για να λυθεί το οικονομικό πρόβλημα, τα νοσοκομεία θα πέσουν στην «περιπέτεια» του δανεισμού από τις τράπεζες, οι οποίες βέβαια ζητούν εγγυήσεις και θα μπαίνουν υποθήκες, δεδομένου ότι δεν μπορούν να ξεκινήσουν χωρίς να έχουν στόχο το κέρδος. Μετά από κάποια περίοδο, σίγουρα η περιουσία των νοσοκομείων θα εξαφανιστεί, εκτός αν πουληθεί από την αρχή και μετά πάμε να νοικιάσουμε και κάποια ακίνητα απ’ αυτά που θα πουληθούν. 
      Όσον αφορά το 2%, το έχουμε επίσης σχολιάσει. Έχετε τονίσει πολλές φορές ότι θα έχει κοινωνικό σκοπό και ότι δεν θα διατεθεί σε μικροτοπικά συμφέροντα. Όμως, και μόνο το ότι θα προστίθεται στο κόστος των προμηθειών, καταλαβαίνει κανείς ότι μπορεί να ζητείται κιόλας να μπαίνει αυτό το 2%. Όμως, είναι δυνατόν να εξασφαλίζεται η λειτουργία τομέων της υγείας και της κοινωνικής πρόνοιας, αλλά ιδιαίτερα του ψυχικού τομέα, μόνο από το 2% το οποίο εσείς διαφημίζετε; Εμείς φυσικά δεν συμφωνούμε με αυτήν τη λογική και πιστεύουμε ότι και η ψυχική υγεία και γενικότερα το θέμα της υγείας είναι υποχρέωση του κράτους και πρέπει να υπάρχουν τα αντίστοιχα ποσά στον κρατικό προϋπολογισμό, γιατί διαφορετικά δεν μπορεί να λειτουργήσει ο τομέας της υγείας, αλλά και ούτε μπορεί η υγεία να θεωρείται εμπόρευμα. Πιστεύουμε και παλεύουμε να παραμείνει κοινωνικό αγαθό. 
      Πιστεύω πως όχι τυχαία δεν διευκρινίζεται πιο κάτω ο χαρακτήρας των δομών που θα στηρίζεται απ’ αυτό το 2%, δηλαδή αν είναι δημόσιες ή ιδιωτικές. Πρόκειται για ένα μέτρο που εντάσσεται στα πλαίσια της κρατικής υποχρηματοδότησης και που αφήνει το περιθώριο να στηρίζετε για τους ιδιωτικούς φορείς. 
      Πιο κάτω στην παράγραφο γγ) του άρθρου 3, εκεί που γίνεται μία αναφορά περί εισηγήσεων της επιτροπής προς τους Υπουργούς για την ανάπτυξη των όρων ανταγωνισμού στα πλαίσια της οδηγίας της Ευρωπαϊκής Ένωσης για τις προμήθειες του δημοσίου και πιο κάτω σε συνεργασία με την Επιτροπή Ανταγωνισμού, εισηγείται μέτρα αντιμετώπισης κατά τη διαδικασία προμηθειών φαινομένων προσαρμοσμένης τακτικής ή πολιτικής ολιγοπωλίου. 
      Είναι γνωστό ότι υγιής ανταγωνισμός δεν μπορεί να υπάρξει. Ανταγωνισμός σημαίνει κέρδος, συγχωνεύσεις επιχειρήσεων κ.λπ., οπότε δεν είναι δυνατόν να υπάρξει υγιής ανταγωνισμός. 
      Επίσης, απ’ ό,τι φαίνεται τα κριτήρια ήδη γίνονται ελαστικά πιο κάτω στο σημείο (ζ), όπου μιλάτε για κριτήρια ανάπτυξης κατά τη διαδικασία λήψης των αποφάσεων της επιτροπής για τις προμήθειες και ούτε λίγο ούτε πολύ εάν κάποια από τις επιχειρήσεις δώσει κάποια δωρεά ή κάνει μια κοινωνική προσφορά, απ’ ό,τι φαίνεται θα είναι και αυτή που θα προτιμηθεί. 
      Το άρθρο 4 έχει τεχνοκρατική φύση και δημιουργείται ένα σχετικά ισχυρό επιτελείο με διάφορα άρθρα, που αναγράφονται στο συγκεκριμένο άρθρο. 
      Το άρθρο 5 που έχει σχέση με το προσωπικό, όπως αυτό διαμορφώνεται με το προηγούμενο άρθρο, δίνει πραγματικά ένα πλήρες οργανόγραμμα και φαίνεται ότι θα υπάρξουν πολλές δαπάνες. Οι εργαζόμενοι θα είναι ιδιωτικού δικαίου, εκτός απ’ αυτούς που θα μεταταγούν ή θα αποσπαστούν από τον υπόλοιπο δημόσιο τομέα. Είναι γνωστό ότι με τις μετατάξεις καταργείται η μονιμότητά τους. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, οι υπόλοιποι συνάδελφοι μίλησαν το διπλάσιο χρόνο και θα ήθελα, σας παρακαλώ, ακόμα δύο-τρία λεπτά για να ολοκληρώσω. 
      ΠΡΟΕΔΡΕΥΩΝ (Σωτήρης Χατζηγάκης): Δεν θα σας διακόψω, κυρία Νικολαΐδου.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
      Στο άρθρο 6 ορίζονται οι τρεις φορείς του δημοσίου, που θα είναι ανώνυμες εταιρείες.
Δεν θα σταθώ σε αυτά που ήδη έχουν ακουστεί για το «Ι.Φ.Ε.Τ. Α.Ε.», την Ε.ΚΕ.Β.Υ.Λ. και τη «Δ.ΕΠ.Α.ΝΟ.Μ. Α.Ε.». Είναι γνωστά τα προβλήματα που δημιουργούν και ουσιαστικά φαίνεται ότι θα λειτουργήσουν καθαρά με ιδιωτικοοικονομικά κριτήρια. 
	Με το άρθρο 7 και με το άρθρο 8 πιο κάτω προβλέπεται μια προθεσμία τριών μηνών που έχει σχέση με αυτές τις τρεις εταιρείες για την προσαρμογή των φορέων που θα έχουν την ευθύνη των διαγωνισμών για τη λύση των προβλημάτων που θα δημιουργηθούν με τη στελέχωση, απόσπαση ή πρόσληψη εργαζομένων -συμβασιούχων θα έλεγα- για να είμαστε πιο συγκεκριμένοι. 
	Το άρθρο 9 ορίζει ότι στο νόμο υπάγονται τα νομικά πρόσωπα δημοσίου δικαίου και τα νομικά πρόσωπα ιδιωτικού δικαίου που εποπτεύονται από το Υπουργείο Υγείας με δυνατότητα επέκτασης και σε άλλους φορείς του δημοσίου, ύστερα από κοινή υπουργική απόφαση των Υπουργών Ανάπτυξης και Υγείας. 
	Σε εμάς τουλάχιστον δημιουργούνται ερωτηματικά ότι στο νόμο αυτόν εντάσσονται και τα νομικά πρόσωπα ιδιωτικού δικαίου που εποπτεύονται από το Υπουργείο Υγείας, γιατί είναι γνωστό ότι οι διάφορες αστικές εταιρείες, μη κυβερνητικές οργανώσεις, αλλά και άλλες εθελοντικές, θεωρούνται στον τομέα της υγείας ότι εποπτεύονται από το αρμόδιο Υπουργείο και απ’ ό,τι φαίνεται αυτό καθιερώνεται πλέον και με νόμο. 
	Για το άρθρο 10 έχουμε ξανατονίσει ότι στις τρεις πρώτες παραγράφους περιλαμβάνονται τα υλικά, τα μηχανήματα και ο εξοπλισμός που εντάσσονται σε αυτό το σύστημα προμηθειών, χωρίς να φαίνεται από ποιον και πώς θα καθορίζεται η όλη διαδικασία της προμήθειας σε σχέση με τα υλικά, ποια θα είναι τα κριτήρια. Γενικά απαντιέται ότι και τις τεχνικές προδιαγραφές και τα πάντα θα τα λύνει η συγκεκριμένη επιτροπή. 
	Για το φάρμακο το σχολιάσαμε. Δεν θα σταθώ. Δεν γίνεται σχεδόν καμμία αναφορά. Είναι, όμως, πολύ επικίνδυνο και φαίνεται πως ανοίγονται και άλλοι δρόμοι. Ισχύει μέχρι τώρα ότι η φύλαξη και η καθαριότητα έχει δοθεί στους ιδιώτες. Τώρα πλέον κατοχυρώνεται και με νόμο. 
	Προχωράτε, όμως, και πιο κάτω, σε μια σειρά αρμοδιότητες που φεύγουν από το δημόσιο τομέα. Βέβαια, σε σχέση με τη μεταφορά του αίματος, των παραγώγων και των μοσχευμάτων, απ’ ό,τι φαίνεται, όχι απλώς ιδιωτικοποιείται μέρος ή και το σύνολο του Εθνικού Κέντρου Αιμοδοσίας –μάλλον προς τα εκεί θα οδηγηθεί η όλη ιστορία- αλλά σίγουρα υπάρχουν και κίνδυνοι σε αυτού του είδους τη μεταφορά που πρέπει να γίνεται με πολύ συγκεκριμένο επιστημονικό τρόπο,  υπεύθυνα και όχι με τις διάφορες εταιρείες που παράγουν και σήμερα τα παράγωγα αίματος και τα μοσχεύματα. 
	Απ’ ό,τι φαίνεται πιο κάτω, στο σημείο 4 σε συνδυασμό και με το σημείο 6, τα πάντα ιδιωτικοποιούνται μέσω της επιτροπής. Δεν ξέρω αν θα μείνει τελικά κάτι στα νοσοκομεία, που επαίρεστε ότι διατηρείται ο δημόσιος τομέας. Τώρα, πώς κατανοείτε ότι διατηρείται ο δημόσιος τομέας, όταν είναι γνωστό –είπατε και χθες ένα νούμερο, αλλά δεν είναι έτσι ακριβώς- ότι στο σύνολο των δαπανών της υγείας το 50% είναι οι ιδιωτικές δαπάνες και το 50% οι δημόσιες. Οι ιδιωτικές δαπάνες έχουν εκτιναχθεί στο 57,6% και αυτό με στατιστικά στοιχεία του 2005. Απ’ ό,τι φαίνεται δεν έχουμε μόνο την πρωτιά στους είκοσι πέντε πλέον της Ευρωπαϊκής Ένωσης, αλλά έχουμε και την παγκόσμια πρωτιά από τη στιγμή που στις Ηνωμένες Πολιτείες της Αμερικής οι ιδιωτικές δαπάνες έχουν φθάσει στο 55%. 
	Θα σταθώ λίγο –είχαμε κάνει και μια σχετική παρατήρηση- στο σημείο 4 του άρθρου 15, που αναφέρεται στη διασφάλιση της γνησιότητας των εξαγόμενων φαρμάκων. Οι φαρμακαποθήκες που πραγματοποιούν εξαγωγές δεν διαμεσολαβούν για εξαγωγές άλλων φαρμακαποθηκών. Απ’ ό,τι φαίνεται, ενδιαφέρεστε και ασχολείστε με τη διασφάλιση της γνησιότητας των εξαγόμενων φαρμάκων. Γι’ αυτά που καταναλώνονται στην εσωτερική αγορά δεν  βλέπουμε ένα τέτοιο ενδιαφέρον. 
	Για να ολοκληρώσω, επειδή είναι αυτονόητο ότι καταψηφίζουμε και τα άρθρα, εκτός από το άρθρο 16, το οποίο αφορά μια διευθέτηση παλιάς εκκρεμότητας στο Νοσοκομείο της Καρδίτσας, θα ψηφίσουμε μόνο το συγκεκριμένο άρθρο, καταψηφίζοντας το νομοσχέδιο και επί της αρχής και επί των υπολοίπων άρθρων. 
	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Νικολαΐδου. 
	Το λόγο έχει ο κ. Λεβέντης. 
	ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
	Κυρία και κύριοι συνάδελφοι, χθες στη συζήτηση επί της αρχής, όπως και στη συζήτηση στην αρμόδια Επιτροπή Κοινωνικών Υποθέσεων, εμείς αναπτύξαμε τις απόψεις μας, γιατί καταψηφίζουμε επί της αρχής αυτό το νομοσχέδιο. Το θεωρούμε υπερσυγκεντρωτικό, υδροκέφαλο μόρφωμα, καταστροφικό για το παραπαίον δημόσιο σύστημα υγείας της χώρας μας. 
	Επί των άρθρων. Είναι πέντε κεφάλαια. Το πρώτο κεφάλαιο περιλαμβάνει τα άρθρα 1 έως 6. Το πρώτο άρθρο αναφέρεται στη σύσταση της Επιτροπής Προμηθειών Υγείας. Αυτή η επιτροπή, που είναι μια τεράστια επιτροπή, μια επιτροπή που κανονικά ασχολείται με τα πάντα, θα διαχειρίζεται τεράστια ποσά, ακόμη και περιουσίες και ακίνητα, θα υπάγονται σε αυτήν τα πάντα, από τη γραφική ύλη και το χαρτί τουαλέτας, μέχρι τον ξενοδοχειακό εξοπλισμό και τους μαγνητικούς τομογράφους, τις υπηρεσίες υγείας και καθαριότητας, δηλαδή όλο το υγειονομικό σύστημα. 
      Κάνουμε ένα υπερυπουργείο. Πώς θα λειτουργήσει; Δεν ξέρω πώς το σκέφτεστε; Αν νομίζετε ότι είναι τόσο απλό, θα δείτε στα πράγματα πόσα τεράστια προβλήματα θα δημιουργηθούν και πόσο θα αποδιοργανωθεί εντελώς όλο το υγειονομικό μας σύστημα, ό,τι έχει απομείνει. 
      Η Επιτροπή Προμηθειών, λοιπόν, στο άρθρο 1 παράγραφος 4 εδάφιο α΄ λέει ότι είναι αυτοτελής δημόσια υπηρεσία και δεν είναι νομικό πρόσωπο. Επομένως πώς νομιμοποιείται -κύριε Υπουργέ, έθεσα και χθες το θέμα- ο Πρόεδρος της Ε.Π.Υ. να την εκπροσωπεί ενώπιον κάθε αρχής, ακόμη και στο εξωτερικό, στην Ευρωπαϊκή Κοινότητα ή στους άλλους διεθνείς οργανισμούς; Ανακύπτουν, λοιπόν, σοβαρά νομικά ζητήματα και γι’ αυτό θα έπρεπε, κύριε Υπουργέ –το είχα ζητήσει και άλλες φορές- να αποφανθεί η αρμόδια Επιστημονική Επιτροπή της Βουλής. Ποια είναι η άποψή της; Έχετε εσείς τέτοια άποψη; Δεν θα όφειλε να την έχουμε εδώ; Ποια είναι η άποψη της Ο.Κ.Ε.; Δεν θα έπρεπε, κύριε Πρόεδρε της Επιτροπής Κοινωνικών Υποθέσεων; Δεν νομίζετε ότι είναι ένα σοβαρό μειονέκτημα που θα το αντιμετωπίσουμε μπροστά μας; Γιατί; Πού;
      ΠΑΝΑΓΙΩΤΗΣ ΑΔΡΑΚΤΑΣ: Έχει αποσταλεί. Αν είχε παρατηρήσεις, θα τις είχε κάνει; 
      ΑΘΑΝΑΣΙΟΣ ΛΕΒΕΝΤΗΣ: Α, έχει αποσταλεί! 
      Κύριε Πρόεδρε, οφείλατε να έχετε φροντίσει να έρθουν. Δεν ξέρω. Αν ολιγωρούν αυτές, τότε να τις εγκαλέσετε. Όμως, φοβάμαι ότι δεν είναι δική τους ευθύνη. Η ευθύνη είναι εδώ. Δεν θα ήθελε το Υπουργείο να έχουμε αυτές τις απόψεις, γιατί φοβάμαι ότι δεν θα ήσαν τόσο ευνοϊκές. 
      ΠΑΝΑΓΙΩΤΗΣ ΑΔΡΑΚΤΑΣ: Δεν ελέγχεται η Ο.Κ.Ε..
      ΑΘΑΝΑΣΙΟΣ ΛΕΒΕΝΤΗΣ: Τώρα, στο εδάφιο β΄ του άρθρου 1 η ευθύνη ανήκει στον Υπουργό. Ο πρόεδρος της Ε.Π.Υ. λογοδοτεί σε αυτόν. Δεν λογοδοτούν στον πρόεδρο. Λογοδοτούν στον Υπουργό. Κάποια στιγμή το παραδέχθηκε ο Υπουργός. Έτσι είναι. 
      Στο άρθρο 2 για τα δικαιώματα και τις υποχρεώσεις των μελών της επιτροπής, δεν υπάρχει πρόβλεψη για πειθαρχικές ποινικές κυρώσεις ή παύση των μελών της Ε.Π.Υ. για πλημμελή άσκηση των καθηκόντων τους, ενώ απεναντίας στο άρθρο 3 παράγραφος 1 προβλέπεται ποινή για υπαλλήλους των μονάδων υγείας και πρόνοιας, για παραλείψεις στην εκτέλεση του προγράμματος προμηθειών και υπηρεσιών υγείας. Γιατί εδώ δεν υπάρχει καμμιά τέτοια πρόβλεψη; 
      Στην παράγραφο 3 του άρθρου 2 θα εκδοθεί κοινή υπουργική απόφαση για τον καθορισμό των αποδοχών του προέδρου και των μελών της Επιτροπής Προμηθειών. Πολύ αόριστη η διάταξη. Γίνεται πρόβλεψη δαπάνης ύψους 500.000 ευρώ ετησίως για τα εννιά μέλη της επιτροπής και 350.000 ευρώ για τους δεκαέξι ειδικούς επιστήμονες των άλλων επιτροπών. 
      Το άρθρο 3 παράγραφος 1 αναφέρεται στις αρμοδιότητες της Επιτροπής Προμηθειών Υγείας. 
    Η Επιτροπή Προμηθειών Υγείας με τη σύμπραξη του Υπουργείου Οικονομίας και Οικονομικών καταρτίζει το πρόγραμμα των προμηθειών των μονάδων υγείας και πρόνοιας, ερήμην τους όμως. Καθορίζει και την τιμή μονάδας και τη μέγιστη ποσότητα προμηθειών. Δεν λέει πουθενά, ύστερα από διαβούλευση, ύστερα από προτάσεις; Και μετά θα κληθούν αυτά τα νομικά πρόσωπα να καλύψουν τις ανάγκες τους με ό,τι υλικό προβλέφθηκε από τρίτους και όσο φτάσει. Τι θα γίνει από κει και πέρα; Θα δείτε ότι θα τα βρούμε μπροστά μας πολύ σύντομα. Μπορείτε να μας εξηγήσετε πώς θα αντιμετωπιστούν αυτές οι καταστάσεις; 
    Στην παράγραφο γ΄ του άρθρου 3: Πώς θα συνταχθεί ο ετήσιος προϋπολογισμός της Επιτροπής Προμηθειών, αφού δεν υπάρχουν σφαιρικοί προϋπολογισμοί, κύριε Υπουργέ, στις μονάδες υγείας και πρόνοιας; Ποιοι είναι αυτοί οι προϋπολογισμοί; Πού υπάρχει μηχανοργάνωση και εφαρμογή του διπλογραφικού συστήματος; Επομένως τι ετήσιο προϋπολογισμό θα καταρτίσετε, με ποια στοιχεία; 
    Στην παράγραφο δ΄ του άρθρου 3: Κάποιος τρίτος -το Ε.ΚΕ.Β.Υ.Λ. - καθορίζει τις ανάγκες των μονάδων υγείας και πρόνοιας, τις οποίες δεν γνωρίζει. Καθορίζει προδιαγραφές και πρότυπα ανάλωσης. Δεν αναφέρεται τρόπος επιλογής του προμηθευτή. Θα είναι ο μειοδότης, χωρίς άλλο κριτήριο; Θα είναι συμφερότερη η τιμή σε σχέση και με την ποιότητα των υλικών; Κριτήρια ποιότητας των υλικών δεν αναφέρονται. Μπορεί να είναι σαν τις σύριγγες και τις συσκευές ορού κατασκευής Ουγκάντας, που περιείχαν ξένα σώματα. Φοβόμαστε ότι θα βρεθούμε μπροστά σε πολλαπλά τέτοια φαινόμενα πολύ σύντομα. Θα θεωρηθούμε κακόπιστοι, εάν εκφράσουμε την άποψη ότι τρίτος καθορίζει χαμηλές ανάγκες για περιορισμό των δαπανών; 
    Αν τα παραπάνω συνδυαστούν και με την πρόθεση της Κυβέρνησης να αξιοποιήσει στο χώρο της υγείας και της πρόνοιας τις συμπράξεις του δημόσιου και του ιδιωτικού τομέα, αυθόρμητα καταλήγει κανείς στο συμπέρασμα για παραχώρηση μεγάλων τομέων λειτουργίας των μονάδων υγείας στους ιδιώτες. Έτσι, η υγεία από κοινωνικό αγαθό μετατρέπεται σε εμπόρευμα. Την πρόθεσή της εξάλλου δεν την κρύβει η Κυβέρνηση με τον τρόπο που ενισχύει τον ιδιωτικό τομέα με νόμους και με όλες τις άλλες διευκολύνσεις. 
    Στην παράγραφο ε΄ και στο εδάφιο δδ΄: Η Ε.Π.Υ. απομυζά τους πόρους των νοσοκομείων, τους αφήνει χωρίς λεφτά συγκεκριμένα. Ουσιαστικά καταργεί την Οικονομική Διεύθυνση Διαχείρισης των μονάδων υγείας και πρόνοιας κι έπειτα τις κατευθύνει για δανεισμό στις τράπεζες, τις οποίες θα επιλέγουν τα συναρμόδια Υπουργεία και που για να εξασφαλίσουν την είσπραξη των κεφαλαίων τους από μη έχοντες, θα καταφεύγουν στον πλειστηριασμό των ακινήτων των μονάδων υγείας και πρόνοιας. Εκτός του ότι αυτός ο προσδιορισμός με Κ.Υ.Α. των τραπεζών, με τις οποίες θα συνεργαζόμαστε, θα δημιουργήσει άλλα προβλήματα με τον ανταγωνισμό και με την Ευρωπαϊκή Ένωση. Θα βρεθούμε μπροστά σε καινούργιο βασικό μέτοχο. Δεν είναι άλλωστε τυχαία και τα δημοσιεύματα που αναφέρουν ότι θα φτάσουμε σε πώληση μεγάλων νοσοκομείων της Αθήνας. Έχει αναφερθεί ακόμα και ο «Ευαγγελισμός» και το «Ιπποκράτειο». Η έκδοση κοινής υπουργικής απόφασης, που θα καθορίζει, λοιπόν, αυτόν τον τρόπο επιλογής, προσκρούει σε όλα αυτά που αναφέραμε, καθώς και στην κοινοτική νομοθεσία. Δεν παρέχει νομική κάλυψη. 
    Η παρακράτηση τώρα 2% επί του ποσού του τιμολογίου υπέρ τρίτων μέσω του ειδικού κωδικού με την ονομασία «Κεφάλαιο Κοινωνικής και Ανθρωπιστικής Αντίληψης» -αμάν αυτοί οι κωδικοί, εκατόν τριάντα τρεις κωδικοί υπάρχουν στο Υπουργείο Υγείας, είναι δυνατόν να λειτουργήσουμε έτσι;- θα αυξήσει το κόστος των προμηθειών, γιατί το κόστος θα μετακυλιστεί στους ασφαλισμένους και στα ασφαλιστικά τους ταμεία. Επίσης, θα δημιουργήσει νομικά ζητήματα στα πλαίσια του ανταγωνισμού της αγοράς με βάση την κοινοτική νομοθεσία. Το κυριότερο όμως είναι ότι αντί του κρατικού προϋπολογισμού, οι μονάδες υγείας και πρόνοιας με τα νοσήλια μέσω του συστήματος προμηθειών θα χρηματοδοτήσουν τα προγράμματα αποασυλοποίησης και κοινωνικής φροντίδας ή όποιον άλλο φορέα κρίνει ο Υπουργός. Γιατί κι εδώ είναι ασαφές. 
    (Στο σημείο αυτό κτυπάει το κουδούνι λήξεως της ομιλίας του κυρίου Βουλευτή)
    Θα ήθελα την ανοχή σας, κύριε Πρόεδρε.
    Εμείς είμαστε κατηγορηματικά αντίθετοι, γιατί πιστεύουμε ότι ο δημόσιος προϋπολογισμός πρέπει να καλύπτει τις ανάγκες. 
    Κύριε Υπουργέ, θα ήθελα την προσοχή σας, παρακαλώ: Αναφέρατε χθες ότι το 9,5% του Α.Ε.Π. πάει για την υγεία. Από πού προκύπτει αυτό; Το 2,61%, άντε  το 2,71% του Α.Ε.Π., δημόσιες δαπάνες για την υγεία. Πώς φθάνουμε στο 9,5%; Σε ποια στοιχεία βασίζεστε; Το 6% του τακτικού κρατικού προϋπολογισμού πάει για την υγεία, σε σχέση με το 13,6% του ευρωπαϊκού μέσου όρου. Αλλά το 9,5% του Α.Ε.Π. για την υγεία, από πού και ως πού; 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε συνάδελφε....
    ΑΘΑΝΑΣΙΟΣ ΛΕΒΕΝΤΗΣ: Δημόσια και ιδιωτική, αλλά δημόσια από το Α.Ε.Π. δίνουμε 2,61%, κύριε Υπουργέ. Και αυτό το αναφέρει ο προϋπολογισμός που ψηφίσαμε πριν από λίγους μήνες. 
    Στην παράγραφο στ΄, εδάφιο ββ΄ του άρθρου 3: Η συγκεκριμένη ρύθμιση αναδεικνύει έντονο αυταρχισμό και πλήρη έλλειψη δημοκρατίας. Η Επιτροπή Προμηθειών Υγείας έχει την ευθύνη και τις αρμοδιότητες για τον προγραμματισμό των προμηθειών. Οι διοικήσεις των νομικών προσώπων και οι υπάλληλοί τους την πληρώνουν. Τι σημαίνει «αναγκαία μέτρα για τυχόν υπέρβαση», αφού δεν ρωτήθηκαν για τις ετήσιες δαπάνες τους; Θα ζητήσουν περισσότερα φάρμακα, δεν τους έχουν ζητήσει τι χρειάζονται και μετά, αν τα υπερβούν, θα τιμωρηθούν κιόλας. 
    Στο εδάφιο γγ΄: Η όλη φιλοσοφία του σχεδίου νόμου δεν διασφαλίζει την εναρμόνιση με την υπάρχουσα κοινοτική νομοθεσία για την αντιμετώπιση φαινομένων ολιγοπωλίων και εναρμονισμένων πρακτικών από τους προμηθευτές. Απεναντίας, δεν αποτρέπεται η περίπτωση ενός πανελλαδικού συγκεντρωτικού διαγωνισμού για συγκεκριμένα προϊόντα. Αυτό θα οδηγήσει με μαθηματική ακρίβεια σε στρέβλωση της αγοράς και σε ολιγοπωλιακή κατάσταση. Και βέβαια θα οδηγήσει σε αφανισμό τις μικρές επιχειρήσεις που κινούνται στον κλάδο. 
    Εδάφιο δδ΄: Είναι αόριστη η ρύθμιση με την έννοια της Ευρωπαϊκής Ένωσης για την κοινωνική οικονομία. Χρειάζεται σαφής δέσμευση και συγκεκριμένες πολιτικές κοινωνικών κριτηρίων. Θα είναι άνεργοι, απεξαρτημένοι, άλλες ομάδες πληθυσμού; Τι θα είναι; 
    Παράγραφος η΄ του άρθρου 3: Στο τέλος της παραγράφου αναφέρει και πρότυπα ανάλωσης προϊόντων. Μπορούν να υπάρξουν πρότυπα για την ανάλωση φαρμακευτικών σκευασμάτων για κάθε ασθενή; Πρότυπα ανάλωσης τροφής μπορούν να υπάρξουν; Είναι δυνατόν; Είναι τόσο ιδιαίτερη η περίπτωση κάθε ασθενούς, που είναι αδύνατον να υπάρξει τέτοια εξειδίκευση και το ξέρουν πολύ καλά, ιδιαίτερα οι γιατροί, αλλά και οι πάντες. Πρόκειται για πλήρη τραγωδία του συστήματος στην προσπάθεια ελέγχου των δαπανών. 
    Παράγραφος θ΄: Χρειάζεται ενδιάμεση αρχή για την αξιολόγηση, διαφορετικά θα προκύψει όχι ολιγοπώλιο αλλά μονοπώλιο και μονοψώνιο. Η αξιολόγηση πώς θα αξιοποιηθεί; Όσοι έχουν χαμηλή αξιολόγηση θα βγουν εκτός της λίστας προμηθευτών του δημοσίου; Και τι θα γίνει; Θα επιβιώσουν και τον άλλο χρόνο για να πάρουν πάλι μέρος; 
    Παράγραφος ι΄: Η Επιτροπή Προμηθειών Υγείας προμηθεύεται. Οι υπάλληλοι των μονάδων υγείας και πρόνοιας την πληρώνουν, όχι μόνο για παραβίαση διατάξεων του παρόντος, αλλά και για ενέργειες ή παραλείψεις, από τις οποίες επήλθε ή απειλήθηκε οικονομική ζημιά του δημοσίου. 
    Κύριε εισηγητά της Πλειοψηφίας, τι σημαίνει «απειλήθηκε οικονομική ζημιά του δημοσίου»; Πώς στοιχειοθετείται η απειλή οικονομικής ζημιάς; Αυτά είναι αστεία -για να μην πω τραγικά- πράγματα. 
    ΚΩΝΣΤΑΝΤΙΝΟΣ ΤΣΙΑΡΑΣ: Το υφιστάμενο σύστημα...
    ΑΘΑΝΑΣΙΟΣ ΛΕΒΕΝΤΗΣ: Άλλο να γίνει σπατάλη, άλλο να διαπιστωθεί και άλλο το «απειλείται». Αυτό είναι εντελώς διαφορετικό και αυτή η χώρα το έχει πληρώσει ακριβά και στο παρελθόν. Απειλείται απόσπαση μέρους του όλου της ελληνικής επικράτειας και άλλα στοιχεία. 
    Παράγραφος ια΄: Με ποιες συγκεκριμένες πολιτικές προκύπτει η προστασία του περιβάλλοντος; Θα υπάρξει, για παράδειγμα, χρήση ακτινογραφιών, ψηφιακών, ηλιακών θερμοσιφώνων, ειδικών λαμπτήρων που κάνουν λίγη κατανάλωση; Δεν αναφέρεται κάτι τέτοιο. Και γιατί μονοπωλιακές, συμβατές με την προστασία του περιβάλλοντος και όχι της δημόσιας υγείας και της ασφάλειας των εργαζομένων; 
    Στο άρθρο 4, παράγραφος 2, εδάφιο ε΄: Η ρύθμιση του άρθρου 3, παράγραφος 1, εξειδικεύεται στο συγκεκριμένο εδάφιο, δηλαδή το Τμήμα Οικονομικής Διαχείρισης Προμηθειών και Εσόδων από ασφαλιστικούς οργανισμούς. Η Ε.Π.Υ. απομυζά τους πόρους των νοσοκομείων, τους αφήνει χωρίς λεφτά. Το ανέφερα προηγουμένως. Ουσιαστικά καταργεί την Οικονομική Διεύθυνση Διαχείρισης των μονάδων υγείας και πρόνοιας και έπειτα τους κατευθύνει για δανεισμό στις τράπεζες, τις οποίες θα επιλέγουν τα συναρμόδια Υπουργεία. 
    Στο άρθρο 5, παράγραφος 3: Δεν κατανοούμε την αναγκαιότητα για το ειδικό επιστημονικό προσωπικό, χωρίς αναφορά σε συγκεκριμένα προσόντα: η ύπαρξη, παραδείγματος χάριν, μεταπτυχιακών τίτλων, η ενασχόληση με το ειδικό αντικείμενο. Πρέπει να υπάρξει συγκεκριμένη αναφορά και ρύθμιση. 
    Στις παραγράφους 4 και 5 δεν αναφέρεται η διασφάλιση των μισθολογικών και συνταξιοδοτικών δικαιωμάτων των εργαζομένων που μετατάσσονται ή αποσπώνται. 
    Παράγραφος 6 του άρθρου 4: Η συγκεκριμένη διάταξη έχει ευρύ πεδίο εφαρμογής. Δεν θέτει όριο σύναψης συμβάσεων ούτε τρόπο σύναψης των συμβάσεων. Θα είναι απευθείας αναθέσεις; Ποιο θα είναι το ύψος της δαπάνης για την αμοιβή τους; Αυτά δεν είναι σοβαρά πράγματα για εμάς. Από τη μια να νοικοκυρέψουμε τα οικονομικά της υγείας και από την άλλη ανεξέλεγκτες δαπάνες. 
    Στο άρθρο 6: Οι φορείς Ι.Φ.Ε.Τ. και Δ.ΕΠ.Α.ΝΟ.Μ., εκτός του ότι δεν έχουν την υποδομή για να αναλάβουν τέτοιον όγκο δουλειάς, αλλάζουν και το χαρακτήρα τους, γίνονται διεκπεραιωτές. Ως νομικά πρόσωπα ιδιωτικού δικαίου θα θεωρηθούν αναθέτουσες αρχές του δημοσίου, σύμφωνα με την έννοια της Οδηγίας 18/2004 περί συντονισμού των διαδικασιών σύναψης συμβάσεων έργων, προμηθειών και υπηρεσιών; Θα ασκούν, δηλαδή, έμμεσα δημόσια εξουσία; Το Ι.Φ.Ε.Τ. και η Δ.ΕΠ.Α.ΝΟ.Μ. συστάθηκαν ως θυγατρικές του δημοσίου για την άσκηση παραγωγικής επιχειρηματικής δραστηριότητας. Και οι προμήθειες του Ε.Σ.Υ. προφανώς δεν αποτελούν επιχειρηματική δραστηριότητα του δημοσίου, αλλά υποχρέωσή του, που διέπεται αυστηρά από εθνικό και κοινοτικό δίκαιο, για να διασφαλιστεί η διαφάνεια και ο υγιής ανταγωνισμός. 
      Με ποιο σκεπτικό αυτές οι εταιρείες επιλέχτηκαν ως ενδιάμεση βαθμίδα στο σύστημα προμηθειών του δημοσίου που έχουν χαρακτήρα ιδιωτικού δικαίου αλλά δεν ελέγχονται διοικητικά; Το είπαμε και χθες, δεν μπορούν να ελεγχθούν διοικητικά από το Συμβούλιο της Επικρατείας γιατί είναι ανώνυμες εταιρείες και έτσι θα έχουμε άλλα προβλήματα.
      Στην παράγραφο 3 ποιος καθορίζει τα πρότυπα ποιότητας; Στην παράγραφο 5 οι μονάδες υγείας-πρόνοιας δεν μπορούν να λειτουργήσουν χωρίς αποθήκες υλικών. Πολλά υλικά είναι ιδιαίτερα ευαίσθητα, το τονίσαμε και χθες και δεν θέλω να τα επαναλάβω. Επομένως δεν μπορούν να καταργηθούν οι χώροι αποθήκευσης των νοσοκομείων. Ας περιοριστούν, κανένας δεν λέει να είναι ανεξέλεγκτοι και τεράστιοι. 
      Στην παράγραφο 7, με ποιους πόρους θα προχωρήσουν σε διαγωνισμούς οι μονάδες υγείας-πρόνοιας, αφού τα νοσήλια τα εισπράττει η ΕΠΥ.
      Στο άρθρο 7, είναι μικρό το χρονικό διάστημα για την προσαρμογή των τραυματιοφορέων στις απαιτήσεις και στις αρμοδιότητες που τους ανατίθενται. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, ολοκληρώστε.
      ΑΘΑΝΑΣΙΟΣ ΛΕΒΕΝΤΗΣ: Τελειώνω σε λίγο, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Όχι σε λίγο. Παρακαλώ να ολοκληρώσετε.
      ΑΘΑΝΑΣΙΟΣ ΛΕΒΕΝΤΗΣ: Στο άρθρο 8, δεν περιέχεται ρύθμιση για τη διασφάλιση των μισθολογικών και συνταξιοδοτικών δικαιωμάτων για τους αποσπώμενους δημοσίους υπαλλήλους.
       Στο άρθρο 10, μόνο εξειδικευμένα πρωτοποριακά προϊόντα και υπηρεσίες δύνανται να υπάγονται στις διατάξεις του παρόντος. Εδώ νομίζουμε ότι υπάρχουν σοβαρά κενά.
      Στο άρθρο 12, με ποιες διαδικασίες θα συνάπτονται οι συμβάσεις έργων, ποιο θα είναι το οικονομικό όριο και με ποια κονδύλια θα καλυφθούν; Όλα με ανάθεση θα γίνονται; 
      Γι’ αυτό εμείς όλα αυτά τα άρθρα μέχρι και το άρθρο 14 τα καταψηφίζουμε, ενώ ψηφίζουμε το άρθρο 15, παρά το ότι έχουμε κάποιες επιφυλάξεις για τη διατύπωσή του, γιατί αποτελεί μια εναρμόνιση που έρχεται να επιλύσει σοβαρά προβλήματα που δημιουργούνται στην επάρκεια φαρμακευτικών σκευασμάτων στην εγχώρια αγορά από την ανεξέλεγκτη εξαγωγή σε τρίτες χώρες. 
      Συμφωνούμε με τη ρύθμιση του άρθρου 16, γιατί θεωρούμε ότι είναι δίκαιο παρά το ότι υπάρχουν χρόνια προβλήματα. Είδαμε και άλλους συναδέλφους να καταθέτουν τροπολογίες, εδώ όμως θα έπρεπε να υπάρχει μια ενιαία αντιμετώπιση και όχι να έρχεται έτσι ευκαιριακά. Όλα αυτά τα θέματα να λυθούν άπαξ διά παντός και να μην επαναληφθούν στο μέλλον. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα : «Οι Έλληνες στη διασπορά 15ος – 21ος αι.» και στους λοιπούς χώρους του Μεγάρου της Βουλής των Ελλήνων σαράντα δύο μαθητές και μαθήτριες και δύο συνοδοί δάσκαλοι από το 20ο Δημοτικό Σχολείο Κερατσινίου. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Εισερχόμαστε στον κατάλογο των ομιλητών.
      Είναι δύο ομιλητές από τη χθεσινή συνεδρίαση, ο κ. Αδρακτάς και ο κ. Τσαντούλας.
      Ο κ. Αδρακτάς  έχει το λόγο.
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, κύριοι συνάδελφοι, πήρα το λόγο να μιλήσω σε αυτό το νομοσχέδιο, γιατί πραγματικά θεωρώ ότι είναι ένα νομοσχέδιο σταθμός για την πορεία της υγειονομικής περίθαλψης και του υγειονομικού συστήματος της χώρας μας.
      Θεωρώ ότι είναι ο δεύτερος σταθμός πριν από την καθιέρωση του Ε.Σ.Υ., που πραγματικά μέχρι σήμερα μπόρεσε και λειτούργησε, έδωσε λύσεις σε πάρα πολλά ζητήματα σε ένα νομοσχέδιο που τότε ψηφιζόταν με πολλές αδυναμίες, με πολλά ελαττώματα, με πολλές αντιρρήσεις, ένα νομοσχέδιο που καθιέρωνε, εάν θέλετε, και παράνομα τις εφημερίες -που ακόμη συζητάμε για τις πλασματικές εφημερίες- ένα νομοσχέδιο που δεν είχε τα χρήματα να στηριχθεί, ένα νομοσχέδιο που ακόμη και στις προσλήψεις είχε και εκεί πρόβλημα. 
      Ενθυμείστε όλοι οι συνάδελφοι ότι υπήρχε η κοινωνική προσφορά και δράση ως βασικό κριτήριο για την πρόσληψη των γιατρών. Παρ’ όλα αυτά όμως το νομοσχέδιο εκείνο στήριξε την υγεία, στήριξε το σύστημα ολόκληρο μέχρι σήμερα. Δεύτερο νομοσχέδιο τέτοιου βεληνεκούς, τέτοιας ουσιαστικής παρέμβασης στην υγεία θεωρώ ότι είναι το υπό συζήτηση νομοσχέδιο σήμερα. 
      Θέλω να είμαι ξεκάθαρος, όσοι είμαστε γιατροί τουλάχιστον και είμαστε πολλοί μέσα στη Βουλή και ο εισηγητής από τη μείζονα Μειοψηφία είναι γιατρός, αλλά και από το Συνασπισμό ο Αθανάσιος Λεβέντης και βάζω μια ξεκάθαρη ερώτηση. Πάσχει το σύστημα προμηθειών στα νοσοκομεία ή δεν πάσχει; Έχουν γίνει απόπειρες ή δεν έχουν γίνει; Έχουν καταγγελθεί τεράστιες ατασθαλίες ή δεν έχουν; Έχει γίνει απόπειρα και έχει απομακρυνθεί Υπουργός γιατί τα συμφέροντα ήταν τεράστια και ονόμασαν κάποιοι ότι εκεί είναι πιράνχας, άλλοι είπαν για τρωκτικά;
      Άρα τι σημαίνει; Ότι υπάρχει ανάγκη και υπάρχει μεγάλη ανάγκη, γιατί τούτο το νομοσχέδιο μπορεί να στηρίξει και το Ε.Σ.Υ. αλλά και το τρίτο βήμα που ετοιμάζεται από το Υπουργείο για να ολοκληρωθεί πλέον η περίθαλψη για ολόκληρο τον ελληνικό λαό, την πρωτοβάθμια περίθαλψη που σχεδιάζεται, ετοιμάζεται και θα έρθει. Αυτή θα είναι ο αιμοδότης όλων των συστημάτων. Αυτή θα κρατήσει δημόσια την υγεία. Αυτή θα στηρίξει πραγματικά τα νοσοκομεία μας.
      Είναι η έκτη ημέρα συζήτησης του νομοσχεδίου, τέσσερις ημέρες στην Επιτροπή Κοινωνικών Υποθέσεων και δύο ημέρες στην Ολομέλεια. Αντί να συζητάμε, να ακούμε προτάσεις για να διορθώσουμε κάποια πράγματα -και είναι ανοικτός ο Υπουργός και το δέχεται η πολιτική ηγεσία του Υπουργείου μας και λέει φέρτε προτάσεις γιατί κανένας δεν είναι σοφός- αντί λοιπόν να «ζυμώσουμε» αυτό το νομοσχέδιο έξι ημέρες για να είναι αποτελεσματικότερο ήρθαμε να εκτεθούμε στην κοινή γνώμη και αυτό είναι που με στενοχωρεί ιδιαίτερα, γιατί σε αυτό το νομοσχέδιο ξέρετε ότι οι πολίτες περιμένουν συναίνεση, ξέρετε ότι οι πολίτες περιμένουν να ακούσουν προτάσεις και να μιλήσουμε επιτέλους για το συμφέρον της δημόσιας υγείας. 
      Παρ’ όλα αυτά άκουσα αφορισμούς, παρ’ όλα αυτά άκουσα ότι αυτό το νομοσχέδιο δεν θα μπορέσει να προσφέρει τα αναμενόμενα. Που τα βρήκαμε τα 500.000.000 ευρώ που είπε ο εισηγητής μας παραπάνω κύριοι. Εάν προσθέσουμε την πολυφαρμακία, εάν προσθέσουμε την άσκοπη συνταγογραφία στα φάρμακα ….
      ΕΜΜΑΝΟΥΗΛ ΣΚΟΥΛΑΚΗΣ: Δεν συμπεριλαμβάνεται εδώ τίποτε από αυτά. 
      ΠΑΝΑΓΙΩΤΗΣ ΑΔΡΑΚΤΑΣ: Το είπε ο Υπουργός, θα έρθει. 
      Άν προσθέσουμε και την άσκοπη συνταγογραφία στα φάρμακα θα δείτε ότι ξεπερνάμε όχι τα 500.000.000 ευρώ αλλά τα 600.000.000 ευρώ το χρόνο και το γνωρίζουμε πολύ καλά όσοι είμαστε γιατροί κύριοι συνάδελφοι, το ξέρετε, το έχουμε πει πολλές φορές, αλλά πρέπει να έχουμε το θάρρος να το πούμε και εδώ στο ελληνικό Κοινοβούλιο, να μας ακούσουν οι πολίτες, ότι λυμαίνονται άλλοι, αυτοί που δεν θα έπρεπε να είναι μέσα στα νοσοκομεία, ότι κερδίζουν αυτοί που δεν έπρεπε να κερδίζουν και χάνει ο Έλληνας άρρωστος, ο Έλληνας πολίτης. 
      Μιλάμε ότι αυτό το σύστημα είναι συγκεντρωτικό, αυτή η πρόταση νόμου. Δεν κατάλαβα κύριοι συνάδελφοι, δεν έχουμε αντιληφθεί ότι βρισκόμαστε στην εποχή της τεχνολογίας που πραγματικά κάνει άλματα; Δεν ελέγχονται σήμερα και δεν μπορούν να ελέγχονται τα νοσοκομεία με μία δισκέτα από το Κέντρο; Δεν μπορούμε να παρακολουθούμε όπως παρακολουθούν σε όλες τις προηγμένες χώρες, τι χρειάζεται και τι πρέπει να πάρει ο κάθε άρρωστος;
      Γνωρίζετε σήμερα ότι στον ιδιωτικό τομέα καταγράφεται το χαπάκι που παίρνει ο άρρωστος, γι αυτό και ο ιδιωτικός τομέας πάει καλά. Εμείς δεν μπορούμε να τον μιμηθούμε; Εμείς δεν μπορούμε να έχουμε ένα κεντρικό σύστημα και βεβαίως από εκεί να παρακολουθούμε τα πάντα σε όλα τα νοσοκομεία; Με τον αραμπά ακόμη πάμε; Νομίζω ότι εκεί κάνετε σπουδαίο λάθος, να αγνοείτε την εξέλιξη της τεχνολογίας αλλά και την ωφέλεια και χρησιμότητα που έχει και πρέπει να την έχει και για εμάς για να γυρίσει εις όφελος των πολιτών.
      Ακούω ότι είναι Υπουργοκεντρικό, ότι ο Υπουργός αποφασίζει. Μα επιτέλους πρέπει να αποφασίσουμε. Όταν μια επιλογή του Υπουργού δεν βγαίνει, λέμε ο Υπουργός έχει την ευθύνη διότι ο τάδε συνεργάτης παρ’ ότι είχε το ποινικό μητρώο, τους τίτλους, τα πάντα, λάθεψε και λέμε ο Υπουργός να παραιτηθεί για τον συνεργάτη και γίνεται πολιτικό ζήτημα. Σήμερα που έρχεται ο Υπουργός και λέει: ναι, αναλαμβάνω την ευθύνη, ναι, εγώ θα λογοδοτήσω και στο ελληνικό Κοινοβούλιο και στον ελληνικό λαό και στην Κυβέρνηση, αυτό λοιπόν αντί να το συγχαρούμε, αντί να πούμε ότι επιτέλους βρίσκει η πολιτική το δρόμο της, αντί να πούμε επιτέλους, να αυτό πρέπει να μιμηθούν όλοι οι Υπουργοί, με τέτοια υπευθυνότητα να λειτουργούν, ερχόμαστε και λέμε, ο Υπουργός θα τα κάνει όλα, ο Υπουργός αποφασίζει, κ.λ.π.. Ποιος κρίνεται κύριοι; 
      ΕΜΜΑΝΟΥΗΛ ΣΚΟΥΛΑΚΗΣ: Όταν αλλάζει ο Υπουργός, η Κυβέρνηση κύριε συνάδελφε πως εξασφαλίζει τη συνέχεια;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ κύριε Σκουλάκη, μη διακόπτετε.
      Συνεχίστε, κύριε Αδρακτά.
      ΠΑΝΑΓΙΩΤΗΣ ΑΔΡΑΚΤΑΣ: Να συνεχίσω, για να απαντήσω στο φίλο μου το Σκουλάκη, εάν αλλάξει ο Υπουργός…
      ΗΛΙΑΣ ΦΩΤΙΑΔΗΣ: Ειδικά τον Υπουργό Υγείας δεν θα τον αλλάξουμε.
      ΠΡΟΕΔΡΕΥΩΝ (Σωτήρης Χατζηγάκης):  Παρακαλώ μην απαντάτε. Πείτε αυτά που θέλετε να πείτε. Μην κάνετε διάλογο. 
      ΠΑΝΑΓΙΩΤΗΣ ΑΔΡΑΚΤΑΣ:  Κύριε Σκουλάκη, άλλαξαν τα χρόνια. Έχουμε μπει ήδη πριν από τρία χρόνια σε άλλη εποχή. Σήμερα εμείς ψηφίζουμε ένα νομοσχέδιο που συμπεριλαμβάνεται στο πρόγραμμά μας. Από εδώ και πέρα ο ελληνικός λαός θα ψηφίζει προγράμματα και συνέπεια. Ο Υπουργός μας αυτό κάνει. Συνεπώς φέρνει το  νομοσχέδιο που είχαμε εμείς προαναγγείλει και βεβαίως εκεί θα πρέπει να σταματήσουν να γίνονται αυτές οι συζητήσεις, εάν θέλουμε να αναβαθμίσουμε το πολιτικό μας σύστημα, αν θέλουμε να μη συρόμεθα. Και ξέρετε πού έχει φθάσει η κοινωνία και πώς έχει φθάσει να βλέπει τους πολιτικούς. 
      Σήμερα έπρεπε εδώ μόνοι μας να επιλέξουμε να αναβαθμίσουμε το ρόλο μας. Σήμερα και χθες στην Ολομέλεια έπρεπε να βγαίνει ότι συνθέτουμε για την υγεία που δεν έχει χρώμα, δεν έχει κόμμα. Και είδατε ότι κανείς από μας δεν έκανε τέτοιες αναφορές. 
      Λέτε, κύριε συνάδελφε, ότι θα γίνουν διορισμοί, ότι θα μας επιβάλλουν να κάνουμε διορισμούς εκτός Α.Σ.Ε.Π.. 
      ΕΜΜΑΝΟΥΗΛ ΣΚΟΥΛΑΚΗΣ: Το μόνο που θα γίνει.
      ΠΑΝΑΓΙΩΤΗΣ ΑΔΡΑΚΤΑΣ:  Μην ξύνετε πληγές. Ξεχάστε αυτά που γινόντουσαν μέχρι πριν από τη δική μας κυβέρνηση. Ξεχάστε αυτήν την αντίληψη. Δεν σας τιμά.
      Σήμερα στη συζήτηση κατ’ άρθρον ομολογώ ότι προσφέρατε κάποιες απόψεις. Σκεφθείτε αν ήταν η έκτη μέρα που συζητούσαμε για προτάσεις και ζυμώναμε το νομοσχέδιο από την επιτροπή μας και μέσα στην Ολομέλεια. Εγώ πιστεύω ότι θα μπορούσαμε να είχαμε και άλλες βελτιώσεις. Αφήστε το να λειτουργήσει. Εκεί κρίνεται το κάθε σύστημα. Και εκεί είναι ανοιχτό το Υπουργείο και ο Υπουργός, ώστε, αν χρειαστεί, και να προσθέσει και να αφαιρέσει και να τροποποιήσει. Αν δεν λειτουργήσει ένα σύστημα, δεν μπορείς να το κρίνεις. Κάτι που δεν έγινε ποτέ σε κανένα σύστημα, το βάζεις και στο χρόνο περιμένεις και έρχεσαι και λες «το παρακολούθησα, έχω αυτά τα αποτελέσματα, διορθώνω ή δεν διορθώνω».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Σκουλάκη και κύριοι συνάδελφοι, θα πω μόνο μία κουβέντα για τα ληγμένα. 
      ΠΡΟΕΔΡΕΥΩΝ (Σωτήρης Χατζηγάκης):  Κλείστε, όμως, κύριε συνάδελφε. 
      ΠΑΝΑΓΙΩΤΗΣ ΑΔΡΑΚΤΑΣ: Ναι, κύριε Πρόεδρε.
      Για τα ληγμένα έφτασαν να μας διασύρουν τα τηλεοπτικά μέσα. Εμβόλια, φάρμακα ληγμένα και κανείς δεν έχει παρακολουθήσει, γιατί δεν υπήρχε αυτό το σύστημα. Διότι θα χτυπούσε στο κομπιούτερ και θα φαινόταν αν ήταν ληγμένα. Και δεν θα κινδύνευε η δημόσια υγεία, αλλά και δεν θα υπήρχε σπατάλη. Δεν θέλω να αποδώσω ευθύνες, γιατί τα ληγμένα παρέμειναν στα εργαστήρια και χρησιμοποιούνταν, βγάζοντας ψευδή αποτελέσματα σε τέτοιες εξετάσεις. 
      Παράκληση, στα θέματα της υγείας τουλάχιστον, να μην υπάρχει αυτή η σκληρή και στείρα πολιτική αντιπαράθεση. Περιμένει η κοινωνία και αυτό θα μας καταμαρτυρήσει. Αυτό θα χρεώσει σε όλους μας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Αδρακτά.
      Το λόγο έχει ο κ. Τσαντούλας.
       ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε, κυρίες και κύριοι συνάδελφοι, το είπαν πολλοί και θα το πω και εγώ, ότι το αντικείμενο του νομοσχεδίου που συζητάμε σήμερα είναι ιδιαίτερα σημαντικό. Οι γιατροί και γενικότερα οι υγειονομικοί σ’ αυτήν την Αίθουσα και όχι μόνο αυτοί έχουμε ζήσει οι περισσότεροι σε όλη τους την ένταση και σε όλη τους την έκταση τα προβλήματα και τις παρενέργειες που συνδέονται πολύ συχνά με το θέμα των προμηθειών στο θέμα της δημόσιας υγείας. Και είναι προβλήματα που σχετίζονται όχι γενικά με τη διαδικασία προκήρυξης και ολοκλήρωσης του διαγωνισμού που περιλαμβάνει ακόμα και τη φάση της αποπληρωμής των προμηθευτών, αλλά ειδικότερα με την πολύ σημαντική φάση της σύνταξης των προδιαγραφών, που έχει σαν αποτέλεσμα και την κακή ποιότητα πολλές φορές των προμηθειών.
      Το ερώτημα προς όλους μας είναι σαφές. Είμαστε ικανοποιημένοι από αυτό που μέχρι τώρα συμβαίνει; Παίρνουμε ένα από τα καλύτερα προϊόντα στην μικρότερη δυνατή τιμή; Γίνεται συχνά κατασπατάληση του δημόσιου χρήματος με τη συμμετοχή στη διαδικασία ατόμων που αποκαλούνται από αρμόδια στόματα άλλοτε «τρωκτικά», άλλοτε «πιράνχας», για να αναφέρω τις δύο πιο δημοφιλείς ονομασίες τους. Και χρειάζονται επιτέλους αλλαγές στο τωρινό σύστημα προμηθειών; 
      Κυρίες και κύριοι συνάδελφοι, τι προϋποθέσεις πρέπει να πληροί ένα σύστημα προμηθειών για να λειτουργεί σωστά και αποτελεσματικά; Είναι αυτονόητο ότι ένα τέτοιο σύστημα απαιτεί γνώση, τεχνογνωσία, ειδικότητα και εμπειρία των μελών μιας επιτροπής, που καλό θα ήταν να έχει μόνιμη και αποκλειστική απασχόληση με το συγκεκριμένο. Είναι σωστή, λοιπόν, η λύση μιας κεντρικής αυτόνομης επιτροπής ειδικών υπό την εποπτεία -για πολλούς λόγους, αλλά κυρίως για την ανάληψη των πολιτικών ευθυνών- του Υπουργείου Υγείας και Κοινωνικής Αλληλεγγύης, μία ρύθμιση που θα καθορίζει, κυρίως, τη χάραξη της πολιτικής και των στρατηγικών κατευθύνσεων στο χώρο των προμηθειών; Αυτές οι προϋποθέσεις για σωστό προγραμματισμό και ικανοποιητική και καθαρή διαδικασία των προμηθειών υγείας δεν ικανοποιούνται με το νομοσχέδιο που συζητάμε; 
      Είμαι και εγώ απόλυτα σύμφωνος με πολλούς από εσάς για την ανάγκη σωστής και αξιοκρατικής στελέχωσης της επιτροπής με τα περισσότερο ικανά και έμπειρα, τα περισσότερο κατάλληλα άτομα. Δεν είναι, όμως, σωστό, δεν είναι αντικειμενικό και είναι άδικο, θα έλεγα, να στηρίζεται η επιχειρηματολογία εναντίον του νομοσχεδίου στο ότι αυτό τάχα δεν θα συμβεί. Άλλωστε, ο Υπουργός δέχθηκε να εγκρίνεται η πρόσληψη όλων των μελών από τη Βουλή. Αναφέρεται δε σαφώς στο νόμο, κύριε Σκουλάκη, στο άρθρο 1 παράγραφο 3 ότι τα μέλη θα είναι ιδιαίτερης γνώσης και εμπειρίας στο αντικείμενο. 
      Επίσης, κύριοι συνάδελφοι, αποτελεί μία απαραίτητη προϋπόθεση και η πλήρης γνώση της κατάστασης που επικρατεί σήμερα, με λεπτομερή απογραφή, που θα αποτελέσει μία καλή αφετηρία για σωστό ετήσιο προϋπολογισμό και κατάρτιση έγκαιρα και με σωστή πρόβλεψη ενιαίου προγράμματος προμηθειών υγείας. 
      Στην αμφισβήτηση, επίσης, από μερικούς για τη δυνατότητα διεκπεραίωσης από την επιτροπή του μεγάλου πραγματικά έργου που πρέπει να επιτελέσει, θα μπορούσε να αντιταχθεί το επιχείρημα ότι, όπως λέει και το νομοσχέδιο, ιδιαίτερα θα συμβάλει σ’ αυτό το έργο η ανάπτυξη ενός πλήρους δικτύου ηλεκτρονικής διαχείρισης και επικοινωνίας όλων των φορέων που μετέχουν στο σύστημα. 
      Οι περισσότεροι ομιλητές έδωσαν μεγάλο βάρος στην έγκαιρη αποπληρωμή των προμηθειών. Γι’ αυτόν το λόγο δίνω και εγώ ιδιαίτερη σημασία στη διάταξη που ρυθμίζει τη δυνατότητα δανειακών συμβάσεων. Από την Επιτροπή, κύριε Σκουλάκη, θα υπογράφονται αυτές οι συμβάσεις ή μάλλον, όπως είπατε, κυρία Νικολαΐδου, θα έχουν εγγύηση δημοσίου για χρηματοδότηση από το τραπεζικό σύστημα υπό την εποπτεία της Τράπεζας της Ελλάδος. Και αυτό το μέτρο θα μειώσει το χρηματοοικονομικό κόστος της καθυστέρησης των πληρωμών που επακόλουθα αυξάνει τις τιμές που δίνουν οι προμηθευτές. 
      Κυρίες και κύριοι συνάδελφοι, προσωπικά έχοντας ζήσει επί πολλά χρόνια το υπάρχον καθεστώς στο χώρο της υγείας, θεωρώ επιτακτική την ανάγκη ενίσχυσης της λειτουργικότητας, της διαφάνειας, της αξιοπιστίας, της αποδοτικότητας του συστήματος, όπως και την ανάγκη μείωσης της σπατάλης που γίνεται. Και πιστεύοντας ότι το νομοσχέδιο που συζητάμε δημιουργεί τέτοιες προοπτικές, προτείνω την υπερψήφισή του. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Τσαντούλα.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Ευχαριστώ, κύριε Πρόεδρε.
      Κύριε Πρόεδρε, σε συνέχεια των όσων είπα χθες στην ομιλία μου επί της αρχής, θέλω να επαναλάβω με έμφαση –και παρακαλώ τον κύριο Υπουργό να το προσέξει- ότι το νέο σύστημα προμηθειών δεν είναι τίποτε άλλο από ένα απλό «υποσύστημα του υπάρχοντος ενιαίου συστήματος προμηθειών, το οποίο κατακεραυνώνετε, κύριε Υπουργέ, όπως αυτό προσδιοριζόταν από το νόμο του 1995 και ήταν στην ευθύνη του Υπουργείου Ανάπτυξης.
Από αυτό το σύστημα και μάλιστα με λάθος ρυθμίσεις αποσπάται ένα μέρος, οι προμήθειες στο χώρο της υγείας, και δημιουργείται ένα νέο κεντρικό υποσύστημα ελεγχόμενο από τον Υπουργό. Είναι λάθος η σύλληψη και θα οδηγήσει, όπως είπα και χθες, σε τερατογενέσεις.
      Κύριε Υπουργέ, ασφαλώς χρειαζόμαστε για τη μεγαλύτερη διαφάνεια, την εξασφάλιση όρων ανταγωνισμού και τον καλύτερο έλεγχο στο χώρο των προμηθειών, χρειαζόμαστε οπωσδήποτε να έχουμε κεντρική κατεύθυνση. Εσείς όμως κάνετε κεντρικό, συγκεντρωτικό σύστημα. Επανέρχομαι, λοιπόν, και αποσαφηνίζω την πρότασή μου. Είναι διαφορετικό να έχω ένα κεντρικό όργανο, το οποίο καταρτίζει ενιαία τα προγράμματα, ασχολείται με τις γενικές προδιαγραφές, συγκεντρώνει τεχνογνωσία, δημιουργεί παρατηρητήριο τιμών για τις συγκρίσεις. Αυτό χρειαζόμαστε, και ένας τέτοιος ρόλος θα μπορούσε να ανατεθεί σε μια επιτροπή. Δεν αναφέρομαι στα άλλα προβλήματα που έχουμε επισημάνει και παραμένουν παρ’ όλες τις βελτιώσεις που κάνατε, αλλά δεν είναι αυτό το θέμα μου. Μια τέτοια, λοιπόν, επιτροπή πραγματικά θα μπορούσε να έχει αυτό το ρόλο και από εκεί και πέρα, κύριε Υπουργέ, οι προμήθειες να αποκεντρωθούν στην περιφέρεια. Αυτό θα ήταν μια βελτίωση του συστήματος. 
      Εδώ δημιουργείται ένα υπερόργανο, το οποίο κάνει προγραμματισμό, ασχολείται με προδιαγραφές. Τις διακηρύξεις και τη διαδικασία των διαγωνισμών αναθέτετε σε τρεις εταιρείες, οι οποίες έχουν, όπως ξέρετε, από τη δομή τους, από τους σημερινούς κανονισμούς τους αλλά και από την εμπειρία που έχουν συσσωρεύσει, διαφορετικές δυνατότητες και προσλαμβάνουσες παραστάσεις. Άλλος είναι ο χαρακτήρας του Ι.Φ.Ε.Τ., η ιστορία του και οι δυνατότητες που έχει, άλλο είναι το θέμα της Δ.ΕΠ.Α.ΝΟ.Μ. -η Δ.ΕΠ.Α.ΝΟ.Μ. έγινε κυρίως για κτήρια και εξοπλισμό- και άλλα είναι τα χαρακτηριστικά του Ε.ΚΕ.Β.ΥΛ., το οποίο έχει συγκεκριμένο ρόλο και αποτελεί φορέα πιστοποίησης. Αναθέτετε σε αυτούς διενέργεια διαγωνισμών, ενώ τη σύμβαση συνάπτει η Κεντρική Επιτροπή. 
      Επαναλαμβάνω αυτό που είπα και το λέω για να γίνει κατανοητό και το λέω μετά λόγου γνώσεως με βάση και την εμπειρία μου στα έργα και τις προμήθειες. Είναι σωστό και προβλέπεται και από το εθνικό μας δίκαιο, κύριε Υπουργέ, και από τις κοινοτικές οδηγίες, τα αποφαινόμενα όργανα, όσον αφορά ένα διαγωνισμό είτε έργου είτε προμήθειας είτε υπηρεσίας, να είναι διακριτά και σαφή αλλά μέσα σ’ έναν ενιαίο φορέα. Εάν διασπάται η ενιαία διαδικασία που ξεκινάει από τις προδιαγραφές, συνεχίζει με τη διακήρυξη την κατακύρωση του διαγωνισμού και στη συνέχεια την παρακολούθηση της εκτέλεσης μιας σύμβασης -μια διαδικασία που μπορεί να κρατάει επί μακρό διάστημα- εάν διασπάται η ευθύνη σε διαφορετικούς φορείς, τότε θα βρεθούμε σε αδιέξοδα, θα έχουμε εμπλοκές, θα έχουμε δικαστικές -και όχι μόνο- αντιδικίες. 
      Ουσιαστικά έτσι, κύριε Υπουργέ, διασπάται η ευθύνη. Και αυτό είναι λάθος. Ειλικρινά σας εξορκίζω, μην το κάνετε. Καλύτερα να αποσύρετε το νόμο και να τον επανακαταθέσετε, αφού κάνουμε διάλογο. Ώστε να βελτιώσουμε τα πράγματα. Εσείς ουσιαστικά θα μεταφέρετε όλα τα προβλήματα που είχε -τα οποία μάλιστα εσείς υπερτονίζετε- το κεντρικό σύστημα προμηθειών, το ενιαίο σύστημα προμηθειών, προσθέτοντας και νέα προβλήματα. Τουλάχιστον κάντε αυτήν τη διόρθωση. Δώστε στην επιτροπή που συστήνετε αρμοδιότητες όπως σας είπα συγκεκριμένες και αναθέσετε τους διαγωνισμούς και την υλοποίηση των συμβάσεων στο περιφερειακό σύστημα, στα νοσοκομεία. Ασφαλώς με την υψηλή παρακολούθηση και τον έλεγχο αυτής της επιτροπής, τηρώντας όλες τις διαδικασίες που προβλέπει η κείμενη νομοθεσία. Αφήστε την Δ.ΕΠ.Α.ΝΟ.Μ., την οποία χρειάζεται να ενισχύσετε, να ασχοληθεί με το θέμα των έργων και των εξοπλισμών. Αφήστε το Ε.ΚΕ.Β.ΥΛ. να ασχοληθεί με την πιστοποίηση και τον έλεγχο όλων των ιατρικών υλικών και εργαλείων. Το να μεταφέρετε στην ευθύνη μιας κεντρικής επιτροπής όλες τις προμήθειες από το ψωμί των νοσοκομείων μέχρι το ραδιοϊσότοπο, από το απλό εργαλείο, το νυστέρι, μέχρι το μηχάνημα της  πιο σύνθετης τεχνολογίας, δεν θα σας οδηγήσει πουθενά. Δεν απλουστεύεται το σύστημα. Κύριε Υπουργέ, εγώ δεν αμφισβητώ τις προθέσεις σας. Ποτέ δεν κάνω δίκη προθέσεων. Αλλά δεν απλουστεύεται το σύστημα, ενισχύεται τουναντίον η γραφειοκρατία. Δεν προωθείται η διαφάνεια. Μέσα από την διάχυση των ευθυνών θα έχουμε μη υπεύθυνα όργανα και πρόσωπα γιατί ο ένας θα τα ρίχνει στον άλλο. 
      Και ανοίγω μια παρένθεση, κύριε Υπουργέ, να σας ρωτήσω κάτι. Ποιος θα κατακυρώνει το αποτέλεσμα του διαγωνισμού; Προφανώς ο φορέας που κάνει τη δημοπρασία, αν το αντιλαμβάνομαι καλά. Θα κατακυρώνει η επιτροπή την σύμβαση; Εάν η εισήγηση των φορέων με τα όργανά τους είναι διαφορετική ποιος θα λύσει τις διαφορές; Υπάρχει σχέση; Προσέξτε να δείτε, δεν υπάρχει η κλασσική σχέση αποφαινομένων οργάνων, κύριε Υπουργέ. Επιμένω σε αυτό -ακούστε με- θα το βρείτε μπροστά σας.
      Για να κλείσω επ’ αυτού, κύριε Πρόεδρε, κάνω τελευταία έκκληση στον Υπουργό να το αποσύρει ή να το διορθώσει. Τελειώνοντας ένα ακόμα ζήτημα προβλέπονται ευρείες εξουσιοδοτήσεις στο νόμο. Αναφέρομαι για παράδειγμα στην εξουσιοδότηση του άρθρου 6 παράγραφος 10, αν θυμάμαι καλά. ‘Οπου με απόφαση σας , κύριε Υπουργέ, μπορείτε να αναθέτετε τα πάντα. Όπως είπα και χθες, αυτό σημαίνει ότι μπορεί να αναθέσετε μέσα από αυτές τις διαδικασίες και το μάνατζμεντ στα νοσοκομεία, να το δώσετε ολόκληρο σε ιδιώτες. Εδώ θέλουμε μια ξεκάθαρη θέση. Και ξέρετε γιατί επανέρχομαι σε αυτό το θέμα, κύριε Υπουργέ; Γιατί στην Επιτροπή Οικονομικών σήμερα παράλληλα συζητούμε ένα νομοσχέδιο του Υπουργείου Εθνικής Οικονομίας –προσέξτε το, κύριε Υπουργέ- για την αξιοποίηση, υποτίθεται, της ακίνητης περιουσίας του δημοσίου, το οποίο ουσιαστικά προβλέπει διαδικασίες πώλησης ακινήτων του δημοσίου και επανενοικίασης, το γνωστό ως sale and lease back. Ρώτησα, λοιπόν, χθες τον Υπουργό Εθνικής Οικονομίας εάν στο σύστημα αυτό προβλέπεται να ενταχθούν και τα νοσοκομεία. Απάντηση δεν πήρα. Και γι’ αυτό το λέω, υποψιαζόμενος και από την διάταξη τη δική σας που μπορεί να εισάγει και το ιδιωτικό μάνατζμεντ αλλά και από την σιωπή μέχρι τώρα του Υπουργού Εθνικής Οικονομίας. Δεν μπορώ να φανταστώ, τρομάζω στην ιδέα ότι θα μπορείτε να πουλήσετε αύριο τον Ευαγγελισμό και να τον ξαναενοικιάσετε.
      Κύριε Υπουργέ, θέλω ξεκάθαρες απαντήσεις. Από τον Υπουργό Εθνικής Οικονομίας δεν πήρα ξεκάθαρη απάντηση εάν στο νέο σύστημα «αξιοποίησης» Ακινήτων Δημοσίου θα ενταχθούν και τα νοσοκομεία. Θα ήθελα μια καθαρή απάντηση από εσάς.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όχι.
      ΚΩΝΣΤΑΝΤΙΝΟΣ ΓΕΙΤΟΝΑΣ: Και υπάρχει και άλλη ευρεία εξουσιοδότηση, κύριε Υπουργέ. Με κοινές υπουργικές αποφάσεις μπορείτε να εντάσσετε σ’ αυτό το σύστημα προμηθειών και τα φάρμακα. Είναι και αυτή η εξουσιοδότηση ευρεία και στον αέρα. Βεβαίως υπάρχει αυτή η εξουσιοδότηση, κύριε Γιαννόπουλε. Αυτό θα πρέπει να το σκεφθείτε. Προσέξτε το. Δεν θα έπρεπε κατ’ αρχήν να προβλέπεται τέτοια εξουσιοδότηση και δεύτερον το θέμα των προμηθειών των φαρμάκων είναι διαφορετικής ποιότητας και φύσεως ζήτημα από τις υπόλοιπες προμήθειες του δημοσίου.
      Αυτές είναι οι παρατηρήσεις μου. Και κάνω ύστατη έκκληση να διορθώσετε τουλάχιστον τις διατάξεις με όσα ειπώθηκαν από συναδέλφους και από μένα, κατ’ ελάχιστο, όσον αφορά τη σχέση και τους ρόλους της επιτροπής και των επιμέρους φορέων, ούτως ώστε να είναι αποδοτικό. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γείτονα.
      Το λόγο έχει ο κ. Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, συζητάμε σήμερα τα άρθρα του νομοσχεδίου, ουσιαστικά συζητάμε και πάλι το νομοσχέδιο μια και συζητάμε όλα τα άρθρα μαζί, με εξαίρεση τις τροπολογίες. 
      Συμφωνούμε όλοι ότι είναι μία πάρα πολύ κακή κατάσταση σήμερα, όπως είπε και ο κ. Αδρακτάς. Ναι, αλλά υπάρχουν και υπεύθυνοι γι’ αυτήν την κατάσταση.  Έχω ένα πίνακα..
      ΠΑΝΑΓΙΩΤΗΣ ΑΔΡΑΚΤΑΣ: Είκοσι πέντε χρόνια είναι. 
      ΧΡΗΣΤΟΣ ΠΡΩΤΟΠΑΠΑΣ:  Δεν είναι χρόνια, το  κάθε πράγμα έχει το όνομά του.  Εδώ έχω ένα πίνακα με τις απευθείας αναθέσεις των προμηθειών, δεκαοχτώ συν δύο, γιατί τα δύο νοσοκομεία δεν έχουν δώσει στοιχεία για τα έτη 2005 και 2006. Είναι 460.000.000 ευρώ περίπου. Αυτά έγιναν τώρα, αυτά έγιναν από συγκεκριμένους διοικητές, αυτά έγιναν επί συγκεκριμένης Κυβέρνησης της Νέας Δημοκρατίας. Είναι η Κυβέρνηση του «σεμνά και ταπεινά», είναι υποτίθεται η Κυβέρνηση του ήθους και της συνέπειας. 
      (Στο σημείο αυτό ο Βουλευτής κ. Χρήστος Πρωτόπαπας                       καταθέτει για τα Πρακτικά τον  προαναφερθέντα πίνακα , ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εδώ έχω και μια λευκή σελίδα για να γράψουμε το τι θα γίνει με την εφαρμογή του νέου νομοσχεδίου, σε δύο χρόνια από σήμερα και πιθανότατα θα γράψουμε ότι δεν έχει γίνει απολύτως τίποτα. Η κατάσταση παραμένει  η ίδια όπως ήταν τα έτη 2005 και 2006 με τη ζοφερή εικόνα των 460.000.000 ευρώ σε είκοσι νοσοκομεία μόνο απευθείας αναθέσεις, εξωσυμβατικές προμήθειες. 
      ΠΑΝΑΓΙΩΤΗΣ ΑΔΡΑΚΤΑΣ: Δεν ήξερα ότι έχετε μαντικές ικανότητες. 
      ΧΡΗΣΤΟΣ ΠΡΩΤΟΠΑΠΑΣ:  Δεν έχω μαντικές ικανότητες, κύριε συνάδελφε. Επίσημα στοιχεία είναι και αν τα αμφισβητείτε ευχαρίστως να ακούσω τον αντίλογό σας. Θα έπρεπε όμως ορισμένοι αντί να αμφισβητείτε να πείτε ότι θα ψέξουμε και θα τιμωρήσουμε αυτούς που το έκαναν. Αυτό θα περίμενα να ακούσω από σας. Για μία ακόμα φορά δεν το ακούω. 
      Πάντως θα μπορούσαμε να είχαμε αντιμετωπίσει αυτό το πρόβλημα. Υπήρχε ο ν. 2995/2001. Είπε κάποιος συνάδελφος πριν ότι δεν τον εφαρμόσατε. Λάθος εφαρμόστηκε σε μεγάλο βαθμό. Δεν εφαρμόστηκε μόνο το θέμα του μητρώου και του αλληλόχρεου λογαριασμού. Πάρα πολλές Δ.Υ.ΠΕ. τον είχαν εφαρμόσει. Και όπου είχε εφαρμοστεί, γιατί το σύστημά του ήταν αποκεντρωμένο και διαφανές, για όποιον τον έχει διαβάσει, είχε φέρει και ιδιαίτερα θετικά αποτελέσματα. Τρία χρόνια τι έγινε; Απολύτως τίποτα. Εξωσυμβατικές προμήθειες, απευθείας αναθέσεις, όργιο σπατάλης και διαφθοράς. 
      Τώρα πάμε σ’ ένα σύστημα το οποίο δεν εξασφαλίζει τίποτα. Θα υπάρχει μία κεντρική επιτροπή. Η κεντρική επιτροπή διορίζεται από τον Υπουργό, χωρίς ουσιαστικά προσόντα. Ένα πτυχίο. Ούτε ιδιαίτερη εμπειρία, ούτε ειδικό πτυχίο, ούτε ειδικές γνώσεις. Μπορεί κάλλιστα να είναι  κάποιος πτυχιούχος Θεολογίας. 
      Αυτή η επιτροπή αποδίδει λόγο μόνο στον Υπουργό. Το ότι περνάει από τη Βουλή, καλώς περνάει, αλλά με δεδομένη την πλειοψηφία που υπάρχει δεν μας λέει και πολλά πράγματα. Ο Υπουργός αποφασίζει, εγκρίνει, ο Υπουργός δίνει τις εντολές. Θα μου πείτε ότι ο Υπουργός φέρει την ευθύνη. Αυτά έλεγε και ο κύριος Τσιτουρίδης, και έτσι έβαλε τον κ. Παπαδόπουλο και ο κ. Παπαδόπουλος έγινε υπερυπουργός στα ασφαλιστικά ταμεία και ιδού που οδηγηθήκαμε. Φαντάζομαι δε ζηλεύει κανείς τη δόξα του κ. Ευγένιου Παπαδόπουλου, διότι έχουμε ένα προηγούμενο που οφείλουμε να αξιολογήσουμε  με την απόλυτη εξουσία. Και βέβαια όχι με την απόλυτη εξουσία του Υπουργού, άρα συγκέντρωση ιδιαίτερα ευαίσθητων πραγμάτων σε μία τέτοια επιτροπή, αλλά και από την άλλη πλευρά προσθέτει με τους μαζικούς διορισμούς προσθέτει και με τους δεκαεπτά υποδιοικητές οι οποίοι θα διοριστούν στα νοσοκομεία. 
      Σε τελική ανάλυση όλα αυτά είναι ωραία και γίνονται. Θα λειτουργήσει το σύστημα; Τίποτα δεν μας λέει. Το αντίθετο θα έλεγα ότι δεν θα λειτουργήσει. Εδώ κατ’ αρχήν θα δημιουργηθεί ένα επικίνδυνο ολιγοπώλιο, διότι  αυτοί οι πανελλαδικού χαρακτήρα διορισμοί σε όλα τα πράγματα με ενιαίο κέντρο, πέραν του  ότι θα είναι ιδιαίτερα δυσλειτουργικοί και θα οδηγήσουν σε τρομερές ελλείψεις και προβλήματα, γιατί κανένας δεν μπορεί να προβλέψει με τέτοια ακρίβεια τις ανάγκες που υπάρχουν, ιδιαίτερα σε ευαίσθητα είδη, και δεν υπάρχει μηχανισμός που θα κινείται με ταχύτητα. Θα αρχίσουμε τις εξαιρέσεις και νόμος ο οποίος αρχίζει με εξαιρέσεις είναι νόμος που ουσιαστικά δεν θα έχει εφαρμογή, αλλά πέραν αυτού θα δημιουργηθεί και ένα επικίνδυνο ολιγοπώλιο μια και θα μπορεί αυτός που πήρε το διαγωνισμό, ουσιαστικά μέσα στη διετία που θα έχει το προνόμιο να εξαφανίσει από την αγορά όλους τους υπόλοιπους, ιδιαίτερα  τυχόν ελληνικές εταιρείες που δραστηριοποιούνται σε αυτούς τους τομείς. Αυτό θα  είναι ένα ιδιαίτερα αρνητικό γεγονός στην εφαρμογή του νόμου.
      Βέβαια αν μου λέγατε ότι με το νόμο αυτό θα αγοραστούν αυτοκίνητα του Ε.Κ.Α.Β. ή φίλτρα τεχνικού νεφρού, θα έλεγα ότι αυτό θα γίνει. Αλλά είναι δυνατόν να μιλάμε για κεντρικές προμήθειες, για αναλώσιμα των νοσοκομείων πανελλαδικού χαρακτήρα; Είναι δυνατόν με πανελλαδικό διαγωνισμό να αγοράζονται απλά πράγματα που χρειάζεται ένα νοσοκομείο για να λειτουργήσει; Είναι δυνατόν με πανελλαδικό διαγωνισμό να αντιμετωπίζουμε το γάλα στο Νοσοκομείο Χανίων, ή το ψωμί στο Νοσοκομείο Σάμου, ή τα τζάμια που θα σπάνε; Είναι δυνατόν με πανελλαδικό διαγωνισμό να αντιμετωπίζουν με πράγματα που πρέπει να διαφέρουν και καλό θα είναι να υπάρχει μία ποικιλία στην αγορά και μια δυνατότητα από περιοχή σε περιοχή, ανάλογα πως λειτουργεί ένα νοσοκομείο. 
      Φοβάμαι ότι οδηγούμαστε σε μία άνευ προηγουμένου γραφειοκρατική στρέβλωση η οποία δεν θα αποδώσει, γιατί δεν μπορούν να πετύχουν πανελλαδικοί διαγωνισμοί σε αυτά τα ζητήματα. Όπου γίνονται θα δημιουργούν ολιγοπώλια και μετά τεχνικές ελλείψεις οι οποίες θα έχουν ιδιαίτερα δραματικά χαρακτηριστικά. Και για να αντιμετωπιστούν αυτές οι τεχνητές ελλείψεις θα αναγκάζεται ο Υπουργός να κάνει χρήση του άρθρου που μιλάει για κατ’ εξαίρεση. Κατ’ εξαίρεση και κατ’ εξαίρεση, πάει ο νόμος. Τινάζεται το σύστημα στον αέρα και μένει η κεντρική επιτροπή που είναι διορισμένη από τον Υπουργό για να κάνει ότι θέλει με τις προδιαγραφές. Καταλαβαίνετε τι ζητήματα θα δημιουργηθούν εκεί εν απουσία ελέγχου. 
      Και όταν υπάρχουν κύριοι τέτοιου χαρακτήρα διαγωνισμοί που είναι ο θάνατός σου η ζωή μου, θα υπάρχουν και πάρα πολλές ενστάσεις και θα δημιουργηθούν και πολλές αμφισβητήσεις γύρω από την κωδικοποίηση των διαγωνισμών. Έχει αναλογιστεί κάποιος σε τι καθυστερήσεις μπορεί να οδηγηθούμε, και σε τι είδους αναμετρήσεις και τι αποτελέσματα θα έχουν αυτές οι λογικές στη λειτουργία των νοσοκομείων; Φοβάμαι πως όχι. 
      Ουσιαστικά δημιουργούμε ένα σύστημα καθαρά για επικοινωνιακούς λόγους,  ένα σύστημα που δε θα λειτουργήσει, ένα σύστημα που οδηγεί τα νοσοκομεία στις τράπεζες και ξέρετε πολύ καλά γιατί οδηγεί τα νοσοκομεία στις τράπεζες. Όλοι ξέρουμε ότι είναι υπερτιμημένα τα νοσήλια και όλοι ξέρουμε ότι μόνο από τη δέσμευση αυτών δεν μπορούν να καλυφθούν οι  προμήθειες στο σύνολό τους που υπάρχουν. 
      Είναι θετικό ότι μετά από πίεσή μας προσθέτει ο Υπουργός το θέμα του 2%ο, τουλάχιστον για να μπορούν τα νοσοκομεία να αντικαθιστούν τα σπασμένα τζάμια και κάποια είδη άμεσης ανάγκης. Αλλά αυτό δεν λύνει τα προβλήματα. Μετά τη σημερινή τροπολογία σας θα μπορούν να αντικαθιστούν τα σπασμένα τζάμια. Όμως τα προβλήματα δε λύνονται έτσι. Θα περίμενα εάν υπάρχει αυτή η λογική να εξαιρεθούν μια σειρά είδη από αυτήν την ιστορία. 
      Προτείνουμε επειδή πολλά ακούγονται για προτάσεις, όντως χρειάζονται προτάσεις. Το πρόγραμμά μας είναι απολύτως σαφές σε αυτά τα ζητήματα. Χρειάζεται να υπάρχει ένα σύστημα που θα κωδικοποιεί το θέμα των προμηθειών, θα καθορίζει τις ανώτατες ανεκτές τιμές με βάση την ευρωπαϊκή εμπειρία; Θα βγάζει προδιαγραφές, θα ελέγχει; Γι’ αυτό δεν υπάρχει καμμία αμφιβολία που όμως πρέπει να φτιάξουμε αυτό το σύστημα με τρόπο που να είναι διαφανές. Να μη στηρίζεται στην καλή προαίρεση του ενός Υπουργού και αύριο στην κακή προαίρεση κάποιου άλλου. Να μη δημιουργεί και να μην εγείρει αμφισβητήσεις που να μη δημιουργεί αναταραχή και δίδει την εντύπωση ότι στοχεύει σε συγκεκριμένα ολιγοπώλια. Δεύτερο, ποιος θα κάνει από εκεί και πέρα τους διαγωνισμούς για τις προμήθειες; Εμείς λέμε οι αποκεντρωμένες υπηρεσίες του συστήματος. Στο δικό μας νόμο είναι τα Πε.Σ.Υ., σήμερα είναι οι Δ.Υ.Π.Ε.. Έχουν άμεση σχέση με τα νοσοκομεία, σχεδόν κάθε βδομάδα. Μπορεί να είναι πιο ευέλικτες,  μπορεί να έχουν τις κεντρικές προδιαγραφές και τους γενικούς κανόνες και τον έλεγχο και τις κοινά αποδεκτές τιμές, να συζητήσουν με τα νοσοκομεία και να βγάλουν πολύ πιο γρήγορα και ευέλικτα ένα σύστημα τέτοιων προμηθειών που θα είναι αποκεντρωμένο, διαφανές και λειτουργικό. 
      Όσον αφορά το 2% και κλείνω, λέτε ότι είναι για την ψυχιατρική μεταρρύθμιση. Δεν λέει έτσι ο νόμος. Εάν βάλετε ότι είναι μόνο για την ψυχιατρική μεταρρύθμιση, ακούσατε τον κ. Νασιώκα, το λέω και εγώ, εμείς θα ψηφίσουμε το σχετικό εδάφιο. Όμως δε λέει αυτό. Λέει και για τη ψυχιατρική μεταρρύθμιση και για τα άλλα ιδρύματα και για τους εποπτευόμενους οργανισμούς. 
      Και προσθέτω, του δημόσιου και του ευρύτερου δημόσιου τομέα ή και τους εποπτευόμενους που έχουν άλλη μορφή και ανήκουν σε άλλους; Διότι αν είναι έτσι πάλι θα ξαναγυρίσουμε στο «πάρε κόσμε». Πάλι θα ξαναγυρίσουμε στα καμπαναριά της εκκλησίας, πάλι θα ξαναγυρίσουμε στους αστέγους του Μακαριωτάτου, πάλι θα ξαναγυρίσουμε στους συλλόγους κυριών και στους εξωραϊστικούς συλλόγους. Και γνωρίζετε πολύ καλά ότι εκεί κανένας έλεγχος δεν μπορεί να υπάρξει και ότι εκεί τα λεφτά πάνε στο βρόντο. 
      Λοιπόν, εάν το ορίσετε ότι είναι μόνο για την ψυχιατρική μεταρρύθμιση με σαφήνεια θα ψηφίσουμε το σχετικό εδάφιο. Αλλιώς άλλα υποκρύπτονται και είναι άλλα λόγια να αγαπιόμαστε το σχετικό εδάφιο και η σχετική ιστορία. Για όλους αυτούς τους λόγους καταψηφίζουμε το νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος  Υπουργός.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, θα ξεκινήσω από τον τελευταίο συνάδελφο τον κ. Πρωτόπαπα. Θα έλεγα ότι η ομιλία του θα μπορούσε να τιτλοφορηθεί «Το χρονικό ενός προαναγγελθέντος σκανδάλου». 
      Κύριε Πρωτόπαπα, δεν βρήκατε τίποτε σ’ αυτό το νομοσχέδιο που να σας ευαισθητοποιεί με βάση την εμπειρία και τη δεδομένη για μένα βούλησή σας να αλλάξετε αυτά τα πράγματα; Βέβαια, θα μου πείτε στο πρόγραμμα του ΠΑ.ΣΟ.Κ. δεν υπήρχε τις τελευταίες εκλογές κάποια αναφορά για αλλαγή του ισχύοντος καθεστώτος προμηθειών. 
      (Θόρυβος στην Αίθουσα-Διαμαρτυρίες)
      Μακάρι να είχε ενταχθεί στο καινούργιο πρόγραμμά σας. Εξάλλου αυτά τα προγράμματα αλλάζουν κατά καιρούς και προσαρμόζονται στα νέα δεδομένα. Ίσως είναι και μια ευκαιρία η συζήτηση που γίνεται εδώ να εμπνεύσει το κόμμα σας έτσι ώστε οι κατευθύνσεις που θα δοθούν στο όποιο επόμενο πρόγραμμά σας να συγκλίνουν με αυτό που είναι κοινός στόχος σ’ αυτήν την Αίθουσα, δηλαδή στην εμπέδωση της διαφάνειας, της χρηστής διαχείρισης και στην εξοικονόμηση χρημάτων. Σ’ αυτά αποβλέπει αυτό το νομοσχέδιο. 
      Και βέβαια οι συνεχείς αναφορές σας σε ειδικά σημεία –δεν το λέω χαριτολογώντας γιατί είναι πολύ σοβαρό το γάλα του Νοσοκομείου Χανίων όπως και όλα τα άλλα- δηλώνει ότι –ίσως φταίμε και εμείς σ’ αυτό- δεν έχετε τελικά αντιληφθεί με πληρότητα και επάρκεια για το πώς θέλουμε να λειτουργήσει αυτό το σύστημα. 
      Ελέχθη από πολλούς ομιλητές ότι εδώ και αρκετά χρόνια έχουν αλλάξει τα πράγματα. Σήμερα μπορεί κάποιος να διαχειριστεί τα πάντα από ένα κεντρικό λογισμικό και να ξέρει πώς έχουν και στον τελευταίο αποκεντρωμένο υγειονομικό σχηματισμό οι καταστάσεις που αφορούν στα οικονομικά, στις αποθήκες, στα υλικά. Είναι πάρα πολύ απλό. Δεν έχετε παρά να ανατρέξετε στον ιδιωτικό τομέα, ο οποίος γνωρίζει πάρα πολύ καλά πώς λειτουργούν οι μεγάλες εταιρείες με τα  υποκαταστήματά τους σε ολόκληρη τη χώρα. Οι εταιρείες αυτές μπορούν να γνωρίζουν με ακρίβεια πού βρίσκεται και το τελευταίο μηδαμινής ενδεχομένως αξίας αναλώσιμο υλικό τους. 
      Αυτά τώρα περνάνε και στο δημόσιο τομέα. Ο δημόσιος τομέας δεν μπορεί να ζει και να κινείται με όρους και μηχανισμούς λειτουργίας των αρχών του προηγούμενου αιώνα. Τον εκσυγχρονισμό τον περνάμε κατ’ αρχήν σ’ αυτό το καινούργιο σύστημα προμηθειών. Μην έχετε καμμία αμφιβολία. Νομίζω ότι όσο περισσότερο μπαίνουν οι νέες τεχνολογίες στη διαχείριση, τόσο περιορίζεται η παρέμβαση του ανθρώπινου παράγοντα με ό,τι αυτό μπορεί να σημαίνει μπροστά στο όποιο δέλεαρ. Κακά τα ψέματα, αυτή είναι η κατάσταση που παραλάβαμε. 
      Και επαναλαμβάνω για μια ακόμη φορά όχι δικές μας φράσεις αλλά εκείνες που κατεγράφησαν στη σύγχρονη πολιτική ιστορία και προέρχονται από διακεκριμένα στελέχη της παράταξης που κυβερνούσε για όλα αυτά τα χρόνια. Είπαμε, λοιπόν, να τελειώνουμε και με τα τρωκτικά και με τα πιράνχας. Δεν αναλογεί στον πολιτικό κόσμο της χώρας να αναγνωρίζουν καν την ύπαρξή τους. Πολλώ δε μάλλον, να τους καθιστούμε και συνομιλητές. Ε, όχι, λοιπόν! Γι’ αυτό σας είπα από την πρώτη κιόλας ημέρα ότι εμείς αξιοποιούμε την εμπειρία που και εσείς αποκομίσατε. Δεν έχει κανείς παρά να ανατρέξει στα κείμενα των συνεδριακών ή προσυνεδριακών συναντήσεων του ΠΑ.ΣΟ.Κ. για να βγάλει πολλά συμπεράσματα για το Ε.Σ.Υ. και για το πού πάσχει το σύστημα. Το σύστημα, όμως, έχει και τη διαχρονική θεσμική του λειτουργία και προέκταση. 
      Και σήμερα είμαστε εμείς εδώ που επαγγελθήκαμε έγκαιρα τη διαφάνεια. Εξαγγείλαμε μέσα από το πρόγραμμά μας ότι πρόκειται να αλλάξουμε το σύστημα προμηθειών. Ωρίμασαν οι συνθήκες. Δούλεψαν πολλοί πάνω σ’ αυτό το πρόγραμμα και σήμερα το καταθέτουμε προς συζήτηση. Πιστεύουμε ότι έστω και την τελευταία στιγμή θα αλλάξει η διαφαινόμενη αρχική στάση σας να μη συμμετάσχετε στη διαμόρφωση του τελικού κειμένου και τελικά στην ψήφισή του. θεωρώ και νομίζω ότι όλοι σ’ αυτήν την Αίθουσα συμφωνούμε, ότι η υπόθεση υπερβαίνει τα όρια μιας στενόκαρδης κομματικής πολιτικής. Είναι υψηλής κοινωνικής ευαισθησίας. Έχει να κάνει με ανώτερες και ευγενείς αξίες που σήμερα όλο και περισσότερο επιζητούνται από την ελληνική κοινωνία και από μας τους εκπροσώπους τους ζητάει να τις εμπεδώσουμε. Είναι αξίες όπως η διαφάνεια, η χρηστή διαχείριση, η αποτελεσματικότητα.
      Το σύστημα αυτό, κυρίες και κύριοι συνάδελφοι, δεν το ανακαλύψαμε εμείς σήμερα. Τα πάντα έχουν λεχθεί, τα πάντα έχουν δοκιμαστεί. Κάναμε συγκριτικές μελέτες με άλλα συστήματα προμηθειών χωρών δοκιμασμένων στην πράξη. Και συγκλίναμε σε ένα αποτέλεσμα και σε μία πρόταση. Σήμερα το σύστημα αυτό εφαρμόζεται και στη Γαλλία και στην Ιταλία αλλά και στη Γερμανία. Αυτά τα οποία έχουμε προαναγγείλει, ότι δηλαδή θα οδηγηθούμε στην εξοικονόμηση 500.000.000 ευρώ δεν είναι αυθαίρετος υπολογισμός, όπως λέχθηκε από κάποιους συναδέλφους. Είναι μια ολοκληρωμένη μελέτη. Μας κατατέθηκε από εκείνους που μελέτησαν αυτά τα συστήματα και κατέληξαν στις τελικές τους προτάσεις. 
      Όσον αφορά τώρα τους εκτελεστικούς βραχίονες των προμηθειών, αυτές τις τρεις εταιρείες, είναι και η εμπειρία τους που μετράει. Και η Δ.ΕΠ.Α.ΝΟ.Μ. και το Ι.Φ.Ε.Τ. και το Ε.ΚΕ.Β.Υ.Λ. μπορούν να ανταποκριθούν στα νέα δεδομένα που διαμορφώνονται. Τους δίνουμε και ένα νέο ρόλο. Για ποιο λόγο να δημιουργήσουμε καινούργιους θεσμούς αφού τους έχουμε; Οι οργανισμοί αυτοί θα διεξάγουν τις διαδικασίες. Γνωρίζουν να το κάνουν καλύτερα από τα νοσοκομεία και από τις Δ.Υ.Π.Ε. και αυτό έχει αποδειχθεί.
      Έρχομαι στα σημεία που εθίγησαν νωρίτερα από συναδέλφους. Όσον αφορά την παρατήρηση της κ. Νικολαϊδου ότι δεν θα βρούμε στελέχη. Είναι δυνατόν να ξεκινάμε απ’ αυτόν τον αφορισμό ότι δεν υπάρχουν ικανά και άξια στελέχη για να ανταποκριθούν στην πρόσκληση της πολιτείας να αναλάβουν αυτήν την υπεύθυνη αποστολή; Βέβαια, μακριά από μας καθετί που έχει να κάνει με κομματικές επιλογές. Το γεγονός ότι η Βουλή θα είναι αυτή που θα αξιολογεί τα πρόσωπα μεταφέρει αυτήν την ευθύνη και στο κατ’ εξοχήν αντιπροσωπευτικό όργανο της ελληνικής πολιτείας. Το προτείνατε, κύριε Σκουλάκη, εκτός αν έχετε αλλάξει άποψη.
      ΜΙΛΤΙΑΔΗΣ ΠΑΠΑΪΩΑΝΝΟΥ: Εσείς μήπως έχετε αλλάξει άποψη.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όχι, εμείς δεν έχουμε αλλάξει άποψη. Αντίθετα, συνεχίζουμε αποδεχόμενοι την πρότασή σας. 
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Η Βουλή, λοιπόν και η αρμόδια επιτροπή αξιολογεί και κρίνει.
      Όσον αφορά τα προσόντα, βεβαίως, να βελτιώσουμε τη διατύπωση. Μπορούμε με σαφήνεια να περιγράψουμε κατά κάποιον τρόπο τις προδιαγραφές, τα προσόντα των μελών αυτής της Επιτροπής και του προέδρου. Και θα έλεγα εάν συμφωνείτε και εσείς, στο μεν επίπεδο του προέδρου να ζητήσουμε να έχει μεταπτυχιακό σε συναφές αντικείμενο. Όμως, οι υπόλοιποι να προσδιορίζονται ως προς τις πανεπιστημιακές τους σπουδές, να έχουν μια σχετική συνάφεια. Να είναι οικονομολόγοι, νομικοί, διοίκησης επιχειρήσεων, προγραμματισμού, αναλυτές αγορών. Αν έχετε και καμμία άλλη ειδικότητα, μπορείτε να την προτείνετε. Συνεπώς βελτιώνουμε τη διατύπωση. Βεβαίως, να βάλουμε και την εμπειρία. Πολλοί εξ αυτών που απέκτησαν εμπειρία με συναφή προσόντα θα μπορούσαν να προσφέρουν τις υπηρεσίες τους.
      Η δέσμευση τώρα για την ψυχική υγεία: Ελέχθη προηγουμένως ότι καλό θα ήταν να την καταστήσουμε πιο σαφή. Δεν υπάρχει καμμία αμφιβολία. Είναι σαφέστατα διατυπωμένο ότι το 2% θα αποδοθεί στην ψυχική μεταρρύθμιση η οποία πρέπει να συνεχιστεί. Γνωρίζετε ότι εξαντλήθηκαν οι κοινοτικοί πόροι και νομίζω ότι κάθε άλλο παρά θα πρέπει από αυτήν την Αίθουσα να ακούγονται όροι μιας άλλης εποχής. Δεν ξέρω τι υπονοούσε ο κ. Πρωτόπαπας με τα πεζοδρόμια και τα καμπαναριά του, εν πάση περιπτώσει εκείνο που μπορώ να σας πω εγώ είναι ότι το νομοσχέδιο με σαφήνεια περιγράφει πού θα πάει αυτό το 2%. 
      Σε ό,τι αφορά  τώρα στη δυνατότητα της επιτροπής να συνάπτει διεθνείς συμβάσεις: Μα, κυρίες και κύριοι συνάδελφοι, σε ποια εποχή ζούμε; Τα πάντα σήμερα έχουν διεθνοποιηθεί. Είπα προηγουμένως ότι πήραμε ένα μέρος της διεθνούς εμπειρίας. Η επιτροπή θα μπορεί να συνάπτει τις συμβάσεις και να παίρνει από την τεχνογνωσία, την εμπειρία άλλων παρόμοιων συστημάτων. Γιατί όχι; Συνεπώς η διεθνής συνεργασία, που πρέπει να το αντιληφθούμε καλύπτει σήμερα όλους τους τομείς κάθε δημόσια δράσεως, και εδώ επιβάλλεται. Δεν κατάλαβα για ποιο λόγο κρίνετε ότι αυτό θα έπρεπε να απαλειφθεί. 
      Και το τελευταίο που θα ήθελα να πω είναι, μην δοθεί η εντύπωση από αυτές τις συνεδριάσεις ότι νοιαζόμαστε περισσότερο απ’ ό,τι θα έπρεπε για τους προμηθευτές. Νοιαζόμαστε περισσότερο για το δημόσιο σύστημα υγείας, για τη διαφάνεια και την εμπέδωση της χρηστής διαχείρισης. Το αν υπάρχουν οφειλές, βεβαίως και υπάρχουν. Πάντα υπήρχαν και όσο δεν τελειώνουμε με αυτήν την κατάσταση αυτές θα διογκώνονται. Σήμερα με τη δική μας αυτή παρέμβαση, με την πρωτοβουλία μας δίνουμε τέλος σε μια κατάσταση η οποία διακρίνονταν από χαρακτηριστικά όπως, κατακερματισμένη ως προς τις αρμοδιότητες, αδιάφανη, διεφθαρμένη και εν πολλοίς αμαρτωλή. Ε, νομίζω ότι σε αυτήν την Αίθουσα δεν υπάρχει κανείς που δεν πιστεύει ότι πρέπει να τελειώνουμε με αυτήν την εποχή η οποία έθεσε σε αμφισβήτηση πολλές εκ των κυβερνήσεων που πέρασαν πριν από μας αλλά αυτό εμείς θα το επιτρέψουμε. Και το κάνουμε και στο όνομα της συνέπειάς μας με βάση τα προγράμματά μας αλλά και στο όνομα του πολιτικού κόσμου της χώρας. Και είμαι βέβαιος ότι οι επόμενες γενεές συναδέλφων σ’ αυτήν την Αίθουσα θα ευγνωμονούν αυτήν την Κυβέρνηση η οποία θα έχει θωρακίσει και το κύρος των δημόσιων λειτουργών πέραν του γεγονότος ότι θα έχει καταφέρει ένα πλήγμα στη διαφθορά και την αδιαφάνεια και κυρίως θα έχει εξοικονομήσει χρήματα τα οποία θα μπορέσουν να στραφούν προς πολιτικές κοινωνικές με, βεβαίως, τον Έλληνα πολίτη να επωφελείται από αυτό! 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος Κοινοβουλευτικός Εκπρόσωπος του ΠΑ.ΣΟ.Κ., κ. Μιλτιάδης Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Να ξεκινήσω, κύριε Πρόεδρε, με το τελευταίο που είπε ο κύριος Υπουργός. Μίλησε για κομματισμό και ότι θα πρέπει να τελειώνουμε με αυτές τις εποχές. Πώς το εννοεί; Τώρα αρχίζουν οι εποχές; Όταν ο ίδιος αντικατέστησε –και με ποια κριτήρια- όσους είχε βάλει περιφερειάρχες ο κ. Κακλαμάνης, ο προηγούμενος Υπουργός; Πότε αρχίζει τέλος πάντων; Τώρα; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το 18% αντικαταστάθηκε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τώρα αρχίζει; 
      Και θα σας πάω και λίγο παρακάτω. Μας είπατε αν βρήκαμε κάτι το θετικό και γιατί δεν το ψηφίζουμε. Τι θετικό να βρούμε; Σας είπα από την αρχή ότι είναι ένα ουδέτερο νομοσχέδιο, έχει να κάνει με την εξυγίανση, με την πάταξη της διαφθοράς με τόσα άλλα πράγματα. Συνεννοηθήκατε μαζί μας; Κάνατε έναν ουσιαστικό διάλογο; Κανέναν. Αλλά και πού να συμφωνήσουμε όταν έχουμε δύο θεμελιακά διαφορετικές αντιλήψεις. Συγκέντρωση εσείς, αποκέντρωση εμείς. Άλλες λογικές στην αφετηρία τους. Όλα κάτω από τον έλεγχο το δικό σας με ένα διοικητικό μόρφωμα πρωτόγνωρο στη χώρα και στη Δημόσια Διοίκηση. Δηλαδή επικεφαλής υπηρεσιών μια ολόκληρη επιτροπή χωρίς ιεραρχία. Εγώ ήξερα ότι υπάρχουν επιτροπές παρά τις Γενικές Διευθύνσεις, συμβουλευτικές κ.λπ., αλλά αποφασιστικές; Αυτό είναι μόρφωμα σε μια λογική «l’ eta c’est moi», το κράτος είμαι εγώ, το κράτος δικό μας, το διαχειρίζεται ο Υπουργός ούτε καν οι δημόσιες υπηρεσίες. Βρίσκει κανένας κοινό παρανομαστή σε αυτές τις λογικές;
      Αλλά επειδή τα είπαμε χθες και για να μην επανέλθω σε όλα αυτά θέλω να μου πείτε το εξής. Μιλήσατε για ολοκληρωμένη μελέτη. Δεν τη δίνετε και σε μας αυτήν την ολοκληρωμένη μελέτη που επικαλεστήκατε σε σχέση με το νέο σύστημα; Δηλαδή η ολοκληρωμένη μελέτη λέει ότι πρέπει να πάει στη Δ.ΕΠ.Α.ΝΟ.Μ. και τον Ι.Φ.Ε.Τ.; Εδώ είναι ενδιαφέρον το θέμα να την είχαμε και εμείς αυτή τη μελέτη. 
      Αλλά έρχομαι στα ζητήματα των στελεχών. Κύριε Υπουργέ, αποδεχθήκατε μια πρόταση που έκανε ο συνάδελφος κ. Σκουλάκης, στην αγωνία του, στο να βρει κάποια λύση όσον αφορά τις αυθαίρετες δικές επιλογές με βάση το νόμο, όσον αφορά τα πρόσωπα που στελεχώνουν την επιτροπή. Είναι φανερό ότι αν είχε περιγραφή προσόντων για τα μέλη, δεν θα κατέληγε σε αυτήν την πρόταση. Σωστό είναι να περάσει ο Πρόεδρος από την επιτροπή. Τι θα είναι τελικά οι επιτροπές της Βουλής; Θα γίνουν τελικά «πλυντήριο»; Και το εννοώ αυτό ιδιαίτερα όταν μιλάμε για Επιτροπές προμηθειών. Λοιπόν, δεχθείτε τη μείζονα πρόταση να μην επιμείνουμε στην ελάσσονα. Δεχθείτε τη μείζονα πρόταση, κάντε περιγραφή του τι προσόντα πρέπει να έχουν τα μέλη των επιτροπών. Δεν το δεχθήκατε αυτό.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Την έκανα προηγουμένως.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κάτι άκουσα τώρα που ψελλίσατε αλλά να το δούμε, και να το δούμε γραπτά και να μας το μοιράσετε γιατί πρέπει να ξέρουμε τι ψηφίζουμε. Θα το κάνετε τώρα λοιπόν και να βάλετε και την εμπειρία. 
      Να σας πάω τώρα στις εξουσιοδοτήσεις. Οι εξουσιοδοτήσεις –σας το είπα και χθες- θα βρουν απέναντί τους το Συμβούλιο της Επικρατείας και τα διοικητικά δικαστήρια. Συμβουλευτείτε καλύτερα τους νομικούς σας συμβούλους. Πολύ σωστά σας είπε ο κ. Γείτονας ότι η εξουσιοδότηση της παραγράφου 6 του άρθρου 10 δίνει τη δυνατότητα να ρυθμίζετε με υπουργικές αποφάσεις την τύχη ολόκληρων νοσοκομείων όπως είναι διατυπωμένη. 
      ΑΝΤΩΝΙΟΣ ΦΟΥΣΑΣ: Θα τα λέει η προκήρυξη αυτά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ. 
      ΑΝΤΩΝΙΟΣ ΦΟΥΣΑΣ: Μην τα λέτε αυτά τώρα!
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριοι συνάδελφοι. Σας παρακαλώ μην διακόπτετε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα κάνατε καλά, κύριε Φούσα, να παρακολουθούσατε  τον κ. Αλογοσκούφη γιατί άλλα λέει ο κ. Λιάπης, άλλα λέει ο κ. Αβραμόπουλος, άλλα λέει το ξεπούλημα του Υπουργείου Οικονομικών. Σας παρακαλώ λοιπόν για σαφείς διατάξεις! 
      ΠΡΟΕΔΡΕΥΩΝ (Ιωάννης Τραγάκης): Το Υπουργείο Οικονομικών πώς μπήκε στη μέση τώρα;
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ, λοιπόν, για σαφείς διατάξεις!
      Προχωρούμε παραπέρα: Σας είπα χθες, κύριε Υπουργέ, τι θέση έχουν σε αυτά εδώ τα ζητήματα τα φάρμακα; Γιατί βάζετε τα φάρμακα σε εξαίρεση; Τα φάρμακα έχουν δικό τους νομικό καθεστώς. Θα το αλλάξετε με την ευρεία εξουσιοδότηση της παραγράφου 3 του άρθρου 10; Ό,τι θέλετε θα κάνετε εσείς; Και βλέπω τώρα μια πρόταση την οποία μας μοιράσατε η οποία χειροτερεύει τα πράγματα γιατί λέτε ότι με κοινή απόφαση των Υπουργών Ανάπτυξης, Υγείας  και Απασχόλησης και Κοινωνικής Προστασίας δύναται να ενταχθούν στις συμβάσεις προμηθειών του παρόντος τα πάσης φύσεως φάρμακα που έχουν λάβει άδεια κυκλοφορίας στην Ελλάδα. Αν μας λέγατε, που δεν έχουν λάβει άδεια κυκλοφορίας στην Ελλάδα γιατί υπάρχει ένα επείγον περιστατικό όπως είχαμε για παράδειγμα στο παρελθόν τη νόσο των πτηνών και πρέπει να τα ρυθμίσουμε, έχει καλώς. Όμως για τα σκευάσματα που έχουν λάβει άδεια κυκλοφορίας με βάση τις φθηνότερες τιμές των τριών χωρών της Ευρώπης, ένα ολόκληρο νομικό καθεστώς... Τι κάνετε, κύριε Γιαννόπουλε; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να μην σας διακόψω τώρα, κύριε συνάδελφε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εδώ λοιπόν αυτήν τη στιγμή υπάρχει ολόκληρο νομικό πλαίσιο και σ’ αυτό συνυπογράφει και ο Υπουργός Απασχόλησης για δύο λόγους. Ο πρώτος λόγος είναι διότι το βάρος το έχουν τα ασφαλιστικά ταμεία και όλα αυτά σε σχέση με τα φάρμακα και ο δεύτερος, κύριε Υπουργέ, είναι αυτός που συνέβη και σε μένα στο παρελθόν όταν ήμουν μαζί με τον κ. Γείτονα. Όταν παίρναμε τις αποφάσεις σε σχέση με τα φάρμακα θέλαμε να δούμε τι κάνουμε και με τις ελληνικές βιομηχανίες φαρμάκων οι οποίες σήμερα είναι σε μια συνολική ανασφάλεια με τις ρυθμίσεις που κάνετε -και είναι οι μόνες οι οποίες κάνουν επενδύσεις- πώς όμως; Σε βάρος αυτών των εταιρειών και υπέρ των πολυεθνικών εταιρειών. Αυτές είναι οι ρυθμίσεις που κάνετε στην ουσία.
      Όταν σας καταθέτουμε, λοιπόν, προτάσεις να τις μελετάτε καλύτερα και να φέρνετε εδώ σωστές ρυθμίσεις και όχι της τάξης, ξέρετε κύριοι του ΠΑ.ΣΟ.Κ. είπαμε να περνάνε όλα τα μέλη από την Επιτροπή.... κ.λπ.. Και σας είπα χθες ότι προφανώς υποτιμάτε την νοημοσύνη και όχι μόνο τη δική μας αλλά όλων των συναδέλφων από τη διαδικασία της Βουλής. 
      Το άλλο θέμα: Είναι ρητή η διάταξη σε σχέση με την ψυχική υγεία και το 2%; Σας είπαν οι συνάδελφοι προηγουμένως, ορίστε μόνο για την ψυχική υγεία. Γιατί δεν το κάνετε; Τι σας εμποδίζει; Εσάς που μιλάτε τόσο πολύ ελεύθερα, να βρίσκουμε συμφωνίες κ.λπ., τι σας εμποδίζει; Άρα κάτι άλλο έχετε στο μυαλό σας. Τι έχετε στο μυαλό σας; Να μας το πείτε. Δεν θέλετε. Προφανώς τον Αρχιεπίσκοπο. Τι άλλο μπορεί να έχετε; Επίσης και τα διάφορα σωματεία που θέλετε αν δώσετε λεφτά. 
      Ρυθμίστε, λοιπόν, αυτό το θέμα. Δεσμευτείτε. 
      Γιατί κοιτάτε έτσι, κύριε Φούσα; Σας άρεσε;
      ΑΝΤΩΝΙΟΣ ΦΟΥΣΑΣ: Βλέπω τη μανία σας με τον Αρχιεπίσκοπο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε, κύριε Φούσα. Η δεξιά του Κυρίου δεν θα σας σώσει σ’ αυτές τις εκλογές.
      ΑΝΤΩΝΙΟΣ ΦΟΥΣΑΣ: Εμάς θα μας σώσει ο Καραμανλής και ο αγώνας μας και ο ελληνικός λαός.
      ΜΙΛΤΙΑΔΗΣ ΠΑΠΑΪΩΑΝΝΟΥ: Τέλος πάντων. Ξέρω ότι εσείς έχετε το Θεόκλητο, όπως πολύ σωστά λέει ο κ. Ρέππας. 
      ΑΝΤΩΝΙΟΣ ΦΟΥΣΑΣ: Πολύ καλός ο Θεόκλητος. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, είμαστε αντίθετοι…
      ΠΡΟΕΔΡΕΥΩΝ (Ιωάννης Τραγάκης): Ηρεμήστε, σας παρακαλώ! Μόλις ακούσατε Αρχιεπίσκοπο, ξεσηκωθήκατε όλοι. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Είμαστε αντίθετοι στη λογική του σχεδίου νόμου. Σας είπα χθες και σας επανέλαβα τις δικές μας θέσεις και προτάσεις. Καλό είναι να διαβάζετε και κανένα πρόγραμμα κάποιου άλλου κόμματος, ιδιαίτερα κόμματος που έρχεται στην εξουσία την επομένη των εκλογών. 
      Σε κάθε περίπτωση όμως, επειδή έρχεται ένα σχέδιο νόμου και θα γίνει νόμος του κράτους, εμείς προσπαθούμε να σας βοηθήσουμε στη δική σας λογική να υπάρχει ένα αποτέλεσμα, να υπάρχει μια στοιχειώδης αποτελεσματικότητα. Οι εξαιρέσεις που έχετε είναι τόσες πολλές που το κάνουν «άδειο πουκάμισο». Σε κάθε περίπτωση όμως ακούστε αυτά που σας λέμε και σας καταθέτουν μετά λόγου γνώσεως και με μεγάλη ευθύνη οι συνάδελφοι που έχουν πάρει το λόγο, αλλά και ο ομιλών.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Παπαϊωάννου.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να κάνετε μια παρέμβαση;
      Ορίστε, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριοι συνάδελφοι, εγώ θα χειροκροτούσα το συνάδελφό μου για όσα είπε, αλλά όχι όπως τα είπε. Θα ήθελα να παρακαλέσω τον κ. Παπαϊωάννου, όσο και αν το επιτρέπει η ατμόσφαιρα μιας πολιτικής συζήτησης, να κρατηθεί τουλάχιστον στο επίπεδο που θέλουμε εμείς η συζήτηση. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν κατάλαβα τι λέτε!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αφήστε με, σας παρακαλώ. Μισό λεπτό.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ο κ. Αβραμόπουλος…
      ΠΡΟΕΔΡΕΥΩΝ (Ιωάννης Τραγάκης): Σας  παρακαλώ, κύριε Παπαϊωάννου.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Γιατί σας ενοχλεί, κύριε Παπαϊωάννου;
      ΜΙΛΤΙΑΔΗΣ ΠΑΠΑΪΩΑΝΝΟΥ: Ο κ. Αβραμόπουλος μαθήματα ευπρέπειας και δεοντολογίας δεν μπορεί να κάνει στην Αίθουσα. Οτιδήποτε άλλο ναι…
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, συνεχίστε.
      ΜΙΛΤΙΑΔΗΣ ΠΑΠΑΪΩΑΝΝΟΥ: …αλλά σεβασμός σε κάποιους που θητεύουν πολλά χρόνια εδώ.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ! Είπατε πολλά. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Το Κοινοβούλιο δεν είναι δημόσιες σχέσεις. Δημόσιες σχέσεις είναι η τηλεόραση. 
      ΠΡΟΕΔΡΕΥΩΝ (Ιωάννης Τραγάκης): Καθίστε, σας παρακαλώ.
      Κύριε Υπουργέ, συνεχίστε ελεύθερα το λόγο σας.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Παπαϊωάννου…
      ΠΡΟΕΔΡΕΥΩΝ (Ιωάννης Τραγάκης): Δεν ακούστηκε, μην απαντάτε. Αυτές είναι φωνασκίες! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τι είναι αυτά που λέτε! 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν ξέρω τι υπονοεί. Εγώ είμαι εδώ μέσα για να συμμετέχω…
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα, τι λέτε; 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, με κλειστό το μικρόφωνο…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ακούστε με, σας παρακαλώ. 
      Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ. 
      Με κλειστό το μικρόφωνο, κύριε Γείτονα, ξέρετε καλύτερα από μένα ότι δεν ακούγεται τίποτα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Πολιτικά συζητούμε εδώ, ούτε προσωπικές αιχμές ούτε υπονοούμενα. Εν πάση περιπτώσει αυτό είναι το δικό μου δημόσιο είδος, αυτό σήμερα σας καλώ εδώ να ακολουθήσετε και εσείς. 
      Με συγχωρείτε, δεν είναι ύφος αυτό! Πριν από λίγο επιπλήξατε την Κυβέρνηση διότι έφερε ένα νομοσχέδιο το οποίο στοχεύει στο να εμπεδώσει τη διαφάνεια και τη χρηστή διαχείριση. Αυτό κάνατε. Το να πείτε μια σειρά από προτάσεις…
      ΜΙΛΤΙΑΔΗΣ ΠΑΠΑΪΩΑΝΝΟΥ: Κάνετε λάθος. Καμμία διαφάνεια. 
      ΠΡΟΕΔΡΕΥΩΝ (Ιωάννης Τραγάκης): Μην απαντάτε.
      Κύριε Παπαϊωάννου, είστε Κοινοβουλευτικός Εκπρόσωπος.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, είμαι Κοινοβουλευτικός Εκπρόσωπος.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ. Θα σταματήσω και το χρόνο σας. 
      Σας παρακαλώ, καθίστε κάτω, κύριε Παπαϊωάννου. Δεν έχετε το λόγο. Καθίστε, λοιπόν, κάτω. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Επί της ουσίας θα ήθελα…
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε Υπουργέ. Τώρα οφείλω εγώ να δώσω μια απάντηση.
      Δεν επιτρέπω καμμία διακοπή στον κύριο Υπουργό ή σε οποιονδήποτε άλλον ομιλητή, όπως δεν επέτρεψα και καμμία διακοπή στον κ. Παπαϊωάννου. Όταν προσπάθησαν δυο συνάδελφοι να διακόψουν τον κ. Παπαϊωάννου, τους επανέφερα στην τάξη.
      Θα ήθελα, λοιπόν, να σας παρακαλέσω, τουλάχιστον για λόγους ίσης μεταχείρισης, να ακούσετε με προσοχή τον κύριο Υπουργό. Αν διαφωνείτε με αυτά που λέει ο κύριος Υπουργός, γνωρίζετε ότι έχετε το δικαίωμα δευτερολογίας αργότερα και μπορείτε να διαφωνήσετε. Θα ήθελα να σας παρακαλέσω να ακούσετε με προσοχή τον κύριο Υπουργό να ολοκληρώσει…
      ΜΙΛΤΙΑΔΗΣ ΠΑΠΑΪΩΑΝΝΟΥ: Σ’ εσάς θέλω να απαντήσω. Όχι στον κύριο Υπουργό. 
      ΠΡΟΕΔΡΕΥΩΝ (Ιωάννης Τραγάκης): Έληξε αυτό το θέμα. Δεν οφείλετε να μου απαντήσετε. Εγώ κάνω καταγραφή της πραγματικότητας. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, πιστεύω ότι όλοι εδώ σεβόμαστε…
      ΠΡΟΕΔΡΕΥΩΝ (Ιωάννης Τραγάκης): Δεν χρειάζεται…
      ΜΙΛΤΙΑΔΗΣ ΠΑΠΑΪΩΑΝΝΟΥ: Μισό λεπτό.
      ΠΡΟΕΔΡΕΥΩΝ (Ιωάννης Τραγάκης): Εντάξει, θα το πω εγώ. Δεν χρειάζονται έριδες…
      ΜΙΛΤΙΑΔΗΣ ΠΑΠΑΪΩΑΝΝΟΥ: Σ’ εσάς απαντώ. 
      ΠΡΟΕΔΡΕΥΩΝ (Ιωάννης Τραγάκης): Δεν έχετε το δικαίωμα να μου απαντήσετε. Θα έχετε το δικαίωμα να μου απαντήσετε, όταν θα σας δώσω το λόγο. Από τη στιγμή που δεν σας έχω δώσει το λόγο, θα σας παρακαλέσω…
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα μου κάνετε παρατηρήσεις χωρίς να μου δίνετε το λόγο να απαντήσω;
      ΠΡΟΕΔΡΕΥΩΝ (Ιωάννης Τραγάκης): Θα σας παρακαλέσω -γιατί γνωρίζετε καλύτερα από εμένα τον Κανονισμό σαν Κοινοβουλευτικός Εκπρόσωπος-  επειδή ο Υπουργός είναι στο Βήμα και ομιλεί, να ολοκληρώσει και μετά θα μου πείτε ό,τι θέλετε. 
      Κύριε Υπουργέ, συνεχίστε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Συμπληρωματικά στα όσα είπα πρωτύτερα απαντώντας σε συναδέλφους, θα ήθελα -και με τα όσα επί της ουσίας σημείωσε ο κ. Παπαϊωάννου- να πω πως σε ό,τι αφορά το 2% -και δεν ψελλίζω, ήμουν σαφής πριν και το επαναλαμβάνω- είναι δεκτή η πρόταση, να ορίζεται με σαφήνεια ότι το 2% θα πηγαίνει στην ψυχική υγεία. Τελειώσαμε. Σε ό,τι αφορά…
      ΠΡΟΕΔΡΕΥΩΝ (Ιωάννης Τραγάκης): Είδατε που συμφωνήσαμε; Αφήστε να ακουστεί, για να συμφωνήσετε κιόλας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μην μπαίνετε στην ουσία, κύριε Πρόεδρε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σε ό,τι αφορά τις προδιαγραφές και τα προσόντα, όπως είπαμε, νομίζω ότι απήντησα στον κ. Γείτονα. Ήσασταν παρών, κύριε Παπαίωάννου. Το επαναλαμβάνω. Δεν ψέλλιζα εκεί, διευκρίνιζα και απαντούσα επί της ουσίας. Όσα είπα ισχύουν στο ακέραιο. 
      Θέλετε να προστεθούν και κάποιες άλλες προδιαγραφές; Καμμία δυσκολία δεν έχουμε. Για μένα, αν θέλετε να καταθέσω μια προσωπική άποψη, όσο πιο αυστηρό είναι το σύστημα αξιολόγησης των προσώπων που τοποθετούμε σε τέτοιες θέσεις τόσο το καλύτερο για όλους. 
      Κάνατε έναν υπαινιγμό στην αρχή για αλλαγές στις διοικήσεις των νοσοκομείων. Προφανώς δεν έχετε στοιχεία στα χέρια σας. Μετά τον ανασχηματισμό και για το χρονικό διάστημα που ακολούθησε, είχαμε πράγματι αλλαγές της τάξεως περίπου του 17% με 18%. Ανάμεσα σε αυτές υπήρχαν παραιτήσεις. Έληξαν οι συμβάσεις μερικών και δεν ανανεώθηκαν, όπως επίσης έγινε και αξιολόγηση κάποιων εξ αυτών. Πού βλέπετε εσείς αυτές τις δομικές αλλαγές ανάμεσα σ’ έναν Υπουργό και έναν άλλο; Δεν υπάρχει κάτι τέτοιο. 
      Σε ό,τι αφορά την αναφορά σας σ' αυτήν την επιτροπή, θέλω να σας κάνω μια πολύ απλή ερώτηση. Ισχύουν τα όσα είπατε και για την Επιτροπή Ανταγωνισμού; Απαντήστε μου σ’ αυτήν την ερώτηση. Διότι αν ισχύουν για την Επιτροπή Ανταγωνισμού, τότε θέτετε εδώ μέσα ένα μείζονος σημασίας θέμα, το οποίο είναι άλλου Υπουργού αρμοδιότητα για να απαντήσει. 
      Σας κάνω την ερώτηση αυτή, διότι αν είχατε μελετήσει λίγο πιο προσεκτικά την πρότασή μας, θα βλέπατε ότι ο θεσμός τον οποίο προτείνουμε να συσταθεί είναι το ίδιο ισχυρός και κάτω από τους ίδιους όρους που λειτουργεί περίπου και η Επιτροπή Ανταγωνισμού. 
      Τελειώνω με το εξής, για να μην ξεφύγουμε από την ουσία της συζήτησής μας. Είναι μια μοναδική ευκαιρία να συνεννοηθούμε. Βλέπετε ότι η καλή διάθεση από δικής μας πλευράς υπάρχει. Οκτώ εκ των σημείων που έθιξαν συνάδελφοι της Αντιπολίτευσης έγιναν δεκτά. 
      ΠΡΟΕΔΡΕΥΩΝ (Ιωάννης Τραγάκης): Οκτώ; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Περίπου, συνολικά. Έγιναν και άλλα δεκτά, γιατί συζητήσαμε και στην επιτροπή.
      Θα ήθελα να προσθέσω και κάτι τελευταίο. Δεν συμφωνώ με τις παρατηρήσεις που έγιναν πρωτύτερα για το πώς λειτούργησε η Επιτροπή που μας οδήγησε στην Ολομέλεια και μακριά από εμάς τέτοιοι χαρακτηρισμοί. Κανείς σε αυτήν την Αίθουσα –και φαντάζομαι ότι συμφωνείτε μαζί μου- δεν θεωρεί ότι οι Επιτροπές ή η Ολομέλεια είναι «πλυντήριο». Μη μειώνουμε και απαξιώνουμε τη λειτουργία των Επιτροπών της Βουλής.
      Εμείς από την πρώτη κιόλας στιγμή ανοίξαμε τα χαρτιά μας, καταθέσαμε τις προτάσεις μας, ζητήσαμε την εμπειρία και τη γνώση που έχει αποκομίσει κυρίως το ΠΑ.ΣΟ.Κ. που βρέθηκε στην εξουσία όλα αυτά τα χρόνια, την επιζητούμε και τώρα. Αφήνουμε στην άκρη οτιδήποτε μπορεί να προκαλεί εντάσεις ή δυσλειτουργίες και θέλουμε να οδηγηθούμε σε ένα αποτέλεσμα, να το συνθέσουμε, να συνεννοηθούμε, να βγάλουμε ένα νόμο, να τον ψηφίσουμε, ένα νόμο για τον οποίο θα είμαστε υπερήφανοι ως πολιτικοί στα μάτια της ελληνικής κοινωνίας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Ξέρετε ότι δεν δικαιούστε το λόγο, αλλά θα σας δώσω το λόγο για δυο λεπτά, επειδή θέλετε να πείτε κάτι για το Προεδρείο. Μην πείτε τίποτα για τον Υπουργό, σ’ αυτά που είπε επί της ουσίας. Θα απαντήσετε σ’ αυτά στη δευτερολογία σας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Τι είδους λογοκρισία είναι αυτή;
      ΜΙΛΤΙΑΔΗΣ ΠΑΠΑΪΩΑΝΝΟΥ: Να σας πω κάτι, κύριε Πρόεδρε; Έχω όλη την καλή διάθεση να κάνω μια σωστή κουβέντα…
      ΠΡΟΕΔΡΕΥΩΝ (Ιωάννης Τραγάκης): Αυτό βλέπω.
      ΜΙΛΤΙΑΔΗΣ ΠΑΠΑΪΩΑΝΝΟΥ: Όμως από την αρχή ξεκινάτε μ’ αυτό που σας είπε ο κ. Γείτονας, με τη λογοκρισία. Είναι δυνατόν; 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Νομίζω, κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Δεν έχω ξεκινήσει το χρόνο σας.
      Οφείλω όμως να απαντήσω στη λέξη «λογοκρισία». Εγώ εδώ πρέπει να τηρώ τον Κανονισμό. Ο Κανονισμός δεν σας δίνει το δικαίωμα να πάρετε το λόγο. Το λόγο έπρεπε να πάρει ο κ. Ζώης, ως Κοινοβουλευτικός Εκπρόσωπος της Νέας Δημοκρατίας.
      Επειδή όμως προκλήθηκε μια οξύτητα προηγουμένως, την οποία θέλουμε όλοι να κλείσουμε,  με πρώτη και καλή διάθεση του κυρίου Υπουργού, είπα ότι θα σας δώσω δυο λεπτά για να θέσετε το θέμα και να μην απαντήσετε στον Υπουργό τώρα. 
      Κύριε Παπαϊωάννου, έχετε το λόγο για δυο λεπτά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ θέλω να λυθεί το θέμα της οξύτητας. Η οξύτητα δεν προήλθε από εμένα. Η οξύτητα προήλθε από τον κύριο Υπουργό όταν θέλησε να κάνει παρατηρήσεις. Εγώ πιστεύω ότι ο καθένας εδώ για ύφος και για ήθος κουβαλάει ό,τι κουβαλάει μέσα του. Τον κρίνει ο ελληνικός λαός. Κατά συνέπεια, πιστεύω ότι ο κύριος Υπουργός διέπραξε ατόπημα…
      ΠΡΟΕΔΡΕΥΩΝ (Ιωάννης Τραγάκης): Τι ατόπημα;
      ΜΙΛΤΙΑΔΗΣ ΠΑΠΑΪΩΑΝΝΟΥ: Τελειώνω. Διέπραξε ατόπημα στο βαθμό που θέλησε να απαντήσει έτσι και όχι να μπει επί της ουσίας, όταν επί της ουσίας εμείς τον διευκολύναμε…
      ΠΡΟΕΔΡΕΥΩΝ (Ιωάννης Τραγάκης): Οφείλει να μπει επί της ουσίας.
      ΜΙΛΤΙΑΔΗΣ ΠΑΠΑΪΩΑΝΝΟΥ: Προφανώς.
      Εμείς τον διευκολύναμε σε ζητήματα, τα οποία δεν έχουν προηγούμενο στο ελληνικό Κοινοβούλιο, όπως παραδείγματος χάριν, το να περνάνε όλα τα μέλη της  Επιτροπής –κι αυτός λόγω απειρίας του το δέχθηκε- από την αρμόδια επιτροπή της Βουλής κ.λπ., δίνοντάς του την ευκαιρία ακριβώς να υιοθετήσει αυτά που είπαν οι συνάδελφοί μας, να περιγράψει προσόντα, ώστε να υπάρξει μια αποτελεσματική, αν θέλετε, στα πλαίσια της δικής του λογικής, αντιμετώπιση ενός συγκεκριμένου προβλήματος. 
      Σε κάθε περίπτωση όμως και όσον αφορά το δεύτερο θέμα -για να μην υπάρχουν εδώ παρανοήσεις και παρεξηγήσεις- ότι το 2% αφορά την ψυχική υγεία τώρα το είπε, εκτός και αν δεν το καταλάβαμε όλοι οι υπόλοιποι, και αυτό το καταγράφω ως θετικό.
      ΠΡΟΕΔΡΕΥΩΝ (Ιωάννης Τραγάκης): Να το διαγράψουμε, λοιπόν, επ’ ευκαιρία αυτό, κύριε Υπουργέ…
      ΜΙΛΤΙΑΔΗΣ ΠΑΠΑΪΩΑΝΝΟΥ: Και το τρίτο σημείο: Η Επιτροπή Ανταγωνισμού…
      ΠΡΟΕΔΡΕΥΩΝ (Ιωάννης Τραγάκης): Προτού ολοκληρώσετε, με συγχωρείτε. 
      Κύριε Υπουργέ, την ακούσατε την πρόταση του κ. Παπαϊωάννου για διαγραφή του να περνάνε τα μέλη της Επιτροπής από την Επιτροπή της Βουλής. Συμφωνούμε όλοι να το διαγράψουμε, έτσι δεν είναι; 
      ΜΙΛΤΙΑΔΗΣ ΠΑΠΑΪΩΑΝΝΟΥ:  Με την προϋπόθεση ότι θα κάνει πλήρη περιγραφή των προσόντων. Δεν υπάρχει προηγούμενο στη Βουλή.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε και πριν συμφωνήσαμε και τώρα συμφωνούμε. 
      ΠΡΟΕΔΡΕΥΩΝ (Ιωάννης Τραγάκης): Και για το Διευθυντή, έτσι; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Με την προϋπόθεση, όπως τόνισα,…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Και για το Διευθυντή, κύριε Υπουργέ;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τι προτείνει ο κ. Παπαϊωάννου;
      ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, δεν μίλησα για το Διευθυντή. Μίλησα για τα μέλη της Επιτροπής. 
      ΠΡΟΕΔΡΕΥΩΝ (Ιωάννης Τραγάκης): Και για το Διευθυντή, διότι ούτε ο Διευθυντής περνάει ποτέ από την επιτροπή της Βουλής για οποιαδήποτε άλλη επιτροπή. 
      ΕΚΤΟΡΑΣ ΝΑΣΙΩΚΑΣ: Όχι, δεν είναι έτσι, κύριε Πρόεδρε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, μπήκε απ’ όλους τους συναδέλφους ένα αίτημα και γι’ αυτό είπα στον κύριο Υπουργό ότι θέλω να περιγραφούν τα προσόντα. Αν δεν γίνει περιγραφή των προσόντων δεν έχει νόημα. Να πάρουμε την πρότασή μας πίσω. Αυτή η πρόταση έγινε από τον κ. Σκουλάκη –κι έτσι την αιτιολόγησε ο ίδιος- στο βαθμό που δεν υπήρχε περιγραφή των προσόντων που θα έχουν τα μέλη της Επιτροπής. Περί αυτού πρόκειται. Άρα περιμένουμε από τον κύριο Υπουργό να τα διατυπώσει, με τους συνεργάτες του, για να συμφωνήσουμε…
      ΠΡΟΕΔΡΕΥΩΝ (Ιωάννης Τραγάκης): Πολύ ωραία. Θα σας απαντήσει ο κύριος Υπουργός. Ολοκληρώσατε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Και τελειώνω με το εξής. Δεν θα πάρω το λόγο μετά. 
      ΠΡΟΕΔΡΕΥΩΝ (Ιωάννης Τραγάκης): Δεν θα σας δώσω δευτερολογία μετά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα είχα τελειώσει αν δεν υπήρχε η διακοπή. 
      Όσον αφορά αυτό που επικαλέστηκε σε σχέση με την Επιτροπή Ανταγωνισμού, η Επιτροπή Ανταγωνισμού κάνει ελέγχους. Είναι τελείως διαφορετικός ο προορισμός και η αποστολή της και δεν είναι διοικητικό μόρφωμα, όπως αυτό που σήμερα κάνει ο κύριος Υπουργός.
      Και όσον αφορά το θέμα που κατανοώ ότι αυτό τον ενόχλησε, δηλαδή το τι έγινε με τις αλλαγές διοικήσεων με τον κ. Κακλαμάνη και με τον ίδιο, είναι ένα δικό τους θέμα. Εγώ απλώς να πω ότι δεν αρχίζει η ιστορία από τον κ. Αβραμόπουλο. Αυτό ήθελα να πω.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Κύριε Ζώη, μας συγχωρείτε που περιμένατε. Έχετε το λόγο. 
      ΧΡΗΣΤΟΣ ΖΩΗΣ: Σας συγχωρούμε, κύριε Πρόεδρε. Εξάλλου γνωρίζουμε ότι ό,τι κάνετε το κάνετε προκειμένου να συναντηθούν τα κόμματα στην Αίθουσα αυτή στα ουσιώδη. 
      Κύριε Πρόεδρε, πρέπει να σας πω ότι παρακολουθώντας με καλή πίστη τις τοποθετήσεις των συναδέλφων της Αξιωματικής Αντιπολίτευσης και ιδιαιτέρως την τελευταία τοποθέτηση του Κοινοβουλευτικού Εκπροσώπου της, διαπίστωσα δύο τρία πραγματάκια, τα οποία βεβαίως δεν τα συναντά κάποιος για πρώτη φορά σ’ αυτήν την Αίθουσα. Συνηθίζεται δυστυχώς η Αξιωματική Αντιπολίτευση και τα τρία χρόνια, κατά τα οποία συζητούμε εδώ με Κυβέρνηση τη Νέα Δημοκρατία, να έχει κάποια μόνιμα χαρακτηριστικά στις τοποθετήσεις της.
      Ας έρθουμε όμως στο σήμερα. Τι διαπίστωσε ο καλόπιστος παρατηρητής αυτής της συζήτησης μέχρι σήμερα, αυτό το διήμερο;
      Πρώτον, ένα έλλειμμα προετοιμασίας εκ μέρους της Αντιπολίτευσης. Η Αντιπολίτευση, με φωτεινές εξαιρέσεις που έγιναν ακόμη φωτεινότερες ακριβώς γιατί έλαμπαν σαν πυγολαμπίδα μέσα στη νύχτα ή, για να μην το κάνω τόσο φωτεινό, να το πω πιο λαϊκά, «σαν τη μύγα μες το γάλα», εμφανίστηκε κακώς προετοιμασμένη σ’ αυτό το νομοσχέδιο. Ελάχιστοι συνάδελφοι ήρθαν προετοιμασμένοι να σταθούν εποικοδομητικά, να κάνουν την καλόπιστη κριτική τους, να διατυπώσουν τις προτάσεις τους, για να διαπιστώσουν ότι όταν αυτό γίνεται, ενίοτε γίνονται και δεκτές. 
      Σας είπε ο κύριος Υπουργός ότι έκανε δεκτές ήδη περίπου οκτώ προτάσεις, οκτώ σημεία προτάσεων από την Αξιωματική Αντιπολίτευση. Δεν ξέρω αν είναι οκτώ. Εγώ δεν τα έχω μετρήσει, κύριε Υπουργέ. Αλλά το ερώτημα είναι εάν η Αξιωματική Αντιπολίτευση ήθελε πραγματικά να προσέλθει αυτό το διήμερο σε μια ουσιαστική συζήτηση…
      ΕΜΜΑΝΟΥΗΛ ΣΚΟΥΛΑΚΗΣ: Άρα το διαβάσαμε. 
      ΧΡΗΣΤΟΣ ΖΩΗΣ: Όχι, κύριε Σκουλάκη. Το διαβάσατε εσείς και μιλήστε για τον εαυτό σας. Δεν ήθελα να κάνω ονομαστική αναφορά, αλλά κάτι τέτοιο υπαινισσόμουν προηγουμένως όταν αναφερόμουν σε φωτεινές εξαιρέσεις. Και αν η διακοπή αποσκοπούσε ακριβώς σ’ αυτό, δηλαδή να ονοματίσω ποιες είναι οι φωτεινές εξαιρέσεις, το πετύχατε. Σας το απέδωσα.
      ΕΜΜΑΝΟΥΗΛ ΣΚΟΥΛΑΚΗΣ: Όχι βέβαια. 
      ΧΡΗΣΤΟΣ ΖΩΗΣ: Όμως, δυστυχώς, ήταν περιορισμένες αυτές οι παρουσίες. 
      Αυτό ήταν το πρώτο: η ελλειμματική προετοιμασία.
      Δεύτερον, μια προσπάθεια που θα την χαρακτήριζα –και με συγχωρείτε γι’ αυτό- «μίζερη», να απαξιωθεί το αν αυτή εδώ η πρωτοβουλία συνιστά όντως μεταρρύθμιση, τομή στο σύστημα προμηθειών φαρμάκων και παροχής υπηρεσιών στον τομέα της υγείας ή όχι. Μα, γιατί τέτοια μιζέρια; Γιατί τέτοια απαξίωση; Ποιος κερδίζει από αυτό; Νομίζετε ότι κερδίζετε εσείς όταν απευθύνεστε στην κοινωνία και της λέτε ότι εδώ δεν γίνεται τίποτα; Χάνει στο σύνολό του ο πολιτικός κόσμος, αλλά πρώτα χάνετε εσείς.
       Το ερώτημα είναι, κύριοι συνάδελφοι της Αντιπολίτευσης, γιατί δεν εφαρμόστηκε, γιατί δεν υλοποιήθηκε η δική σας πρόταση που αφορούσε στον ευαίσθητο τομέα των προμηθειών. Για πείτε μας γιατί δεν εφαρμόστηκε, παρ’όλο που είχε ψηφιστεί, τα χρόνια που κυβερνούσατε; Αφήστε τι κάναμε εμείς σ’ αυτά τα τρία χρόνια. Γιατί εσείς δεν εφαρμόσατε το δικό σας νόμο; Γιατί δεν απέδωσε; Γιατί δεν ανταποκρίθηκε στις προοπτικές που εσείς του δίνατε; Άρα αυτή η προσπάθεια να απαξιωθεί συστηματικά κάθε πρωτοβουλία, αλλά ιδιαίτερα και η σημερινή εδώ, πέφτει στο κενό. Δεν βρίσκει ανταπόκριση στην κοινή γνώμη. 
      Το τρίτο στοιχείο που θα έβλεπε ένας καλόπιστος παρατηρητής, κύριε Πρόεδρε, σήμερα από τη συζήτησή μας θα ήταν ότι το ΠΑ.ΣΟ.Κ. συστηματικά αντί να συζητά, κάνει επερωτήσεις, ακόμη κι όταν οι συζητήσεις έχουν να κάνουν με σχέδια νόμων. Θέλετε να κάνετε μια επερώτηση στο Υπουργείο Υγείας; Θέλετε να γενικεύσετε τη συζήτηση για τα τεκταινόμενα στο Υπουργείο Υγείας; Μα, μπορείτε να το κάνετε. Τι ένδεια είναι αυτή, να καταφεύγετε στον κοινοβουλευτικό έλεγχο ακόμη κι όταν πρέπει να συζητήσετε πάνω σε ένα σχέδιο νόμου; Ελάτε να συζητήσουμε εποικοδομητικά. Ελάτε να συναντηθούμε, ιδιαίτερα σε ζητήματα στα οποία περιμένει η κοινή γνώμη από τον πολιτικό κόσμο να συναντηθεί: ζητήματα διαφάνειας, ζητήματα εξοικονόμησης πόρων, που θα μπορούσαν να πάνε αλλού, να κατευθυνθούν αλλού, εκεί που μπορούν να πιάσουν τόπο τα λεφτά του κόσμου, να μην χάνονται στον Καιάδα, στην «μαύρη τρύπα» ενός συστήματος το οποίο πλέον έχει εκπνεύσει, έχει εκμετρήσει το ζην, δεν μπορεί να ανταποκριθεί. 
      Κύριε Πρόεδρε, εγώ καταλαβαίνω τον εκνευρισμό και την ανάγκη να υψωθούν οι τόνοι σήμερα, ιδιαίτερα από τον Κοινοβουλευτικό Εκπρόσωπο της Αντιπολίτευσης.  Αντιλαμβάνεται ότι ψωμί δεν έχει για το ΠΑ.ΣΟ.Κ. η συγκεκριμένη συζήτηση. Ζουμί, να το πω έτσι απλά, κ. Σκουλάκη, δεν βγαίνει. Κέρδος για την Αντιπολίτευση δεν βγαίνει. Και για να καλύψουμε αυτό το έλλειμμα τι κάνουμε; Υψώνουμε τους τόνους. Και για να καλύψουμε την αμηχανία μας μπροστά στην ετοιμότητα της Κυβέρνησης και του Υπουργού να αποδεχθεί και το ελάχιστο εποικοδομητικό στοιχείο που έχετε να της προτείνετε, ερχόμαστε να ασκήσουμε γενικευμένη αντιπολίτευση. 
      Είναι αποτυχημένες τακτικές αυτές. Είναι λογικές που δεν οδηγούν πουθενά. Είναι στρατηγικές, οι οποίες δεν βρίσκουν ανταπόκριση έξω από την Αίθουσα αυτή. Μπορεί να ικανοποιούν το αίσθημά σας και την ανάγκη σας για αντιπολίτευση, όμως στην κοινωνία δεν λένε τίποτα αυτές οι συζητήσεις. Όταν είναι άγονες, όταν δεν έχουν να προσθέσουν, όταν δεν έχουν να προσφέρουν, δεν βρίσκουν στην κοινωνία έρεισμα.
      Έτσι εξηγείται, κυρίες και κύριοι συνάδελφοι της Αντιπολίτευσης, και το γεγονός ότι έχετε κολλήσει σε όλες τις έρευνες της κοινής γνώμης εκεί που ήσασταν το 2004. Δεν μπορείτε να σημειώσετε βελτίωση της θέσης σας για ένα λόγο, γιατί δεν έχετε αποδείξει μέχρι σήμερα ότι έχετε την ετοιμότητα να ανταποκριθείτε σ’ αυτό που οι πολίτες ζητούν, δηλαδή έναν άλλο πολιτικό λόγο, μια άλλη πολιτική στάση, μια άλλη αντίληψη, που μπορούσε να οδηγήσει όλους μόνο σε θετικότερες ατραπούς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνοντας, πρέπει να σας πω ότι εμείς, οι Βουλευτές της Πλειοψηφίας, νιώθουμε ιδιαίτερα υπερήφανοι γι’ αυτό το σχέδιο νόμου που φέρνει ο Υπουργός Υγείας στη Βουλή. Νιώθουμε υπερήφανοι και δεν θα το ψηφίσουμε από καθήκον, θα το ψηφίσουμε γιατί πιστεύουμε ότι έτσι συντελείται πραγματικά μία μεγάλη μεταρρύθμιση στο χώρο της υγείας που συνέπειά της θα έχει όχι απλώς τον εξορθολογισμό ενός συστήματος –που είπα προηγουμένως έχει πολλές τρύπες και πολλές αμαρτίες από το παρελθόν- αλλά πολύ περισσότερο θα εξοικονομήσει πόρους απαραίτητους για τη βελτίωση της υγείας συνολικότερα. 
      Εμείς θα το στηρίξουμε, θα το ψηφίσουμε και θα αφήσουμε την Αντιπολίτευση στη μίζερη προσπάθειά απαξίωσης οτιδήποτε θετικού, τόσο θετικού, ώστε να το αντιλαμβάνεται ο πολίτης ακόμα και από την αναφορά του τίτλου του σχεδίου νόμου που έχουμε μπροστά μας. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κ. Ζώη.
      Κύριε Υπουργέ, θέλετε να κάνετε κάποια παρέμβαση;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μάλιστα, κύριε Πρόεδρε.
      ΙΩΑΝΝΗΣ ΜΑΓΚΡΙΩΤΗΣ: Πάλι;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Ο Κανονισμός το επιτρέπει, κύριοι.
      ΙΩΑΝΝΗΣ ΜΑΓΚΡΙΩΤΗΣ: Αυτόν, μάλιστα, να τον αλλάξετε, αυτό θα είναι μεταρρύθμιση.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κοιτάξτε, για καλό θα είναι η παρέμβασή μου. Κρίμα που λείπει ο Κοινοβουλευτικός σας Εκπρόσωπος. Δεν πειράζει, εξάλλου θα τα διαβάσει στα Πρακτικά.
      Προσέξτε με, έχει σημασία αυτό. Πρώτα απ’ όλα για την περιγραφή των προσόντων. Τα είπα πριν, τα επαναλαμβάνω και τώρα για να καταγραφούν, έτσι ώστε να μην υπάρχει...
      ΠΡΟΕΔΡΕΥΩΝ (Ιωάννης Τραγάκης): Για να τα εμπεδώσουμε. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Για να τα εμπεδώσουμε.
      Τα οκτώ μέλη θα είναι πτυχιούχοι Ανωτάτων Εκπαιδευτικών Ιδρυμάτων στους τομείς της οικονομίας, των επαγγελμάτων υγείας, νομικής, ανάλυσης αγορών, διοίκησης μονάδων υγείας, προγραμματισμού. 
      ΠΡΟΕΔΡΕΥΩΝ (Ιωάννης Τραγάκης): Βάλτε και κάποιον μηχανικό.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεύτερον, εμπειρία –θα πρέπει να την προσθέσουμε- να είναι τουλάχιστον δύο ετών και βέβαια κατ’ αρχήν άριστη γνώση της αγγλικής. Από εκεί και πέρα, οτιδήποτε παραπάνω έχει, θα λαμβάνεται υπ’ όψιν.
      Θα κάνω, όμως, μία παρατήρηση. Πριν από λίγο ο κ. Παπαϊωάννου μας εγκάλεσε γιατί αποδεχθήκαμε την πρόταση για μία πιο καθαρή διατύπωση, ότι δηλαδή το 2% θα πηγαίνει στην ψυχική υγεία. Μα, θα ήθελα απλώς να του πω ότι εδώ μέσα γι’ αυτό βρισκόμαστε. Η Δημοκρατία είναι η πολιτική τέχνη της σύνθεσης. Θα ακούσουμε απόψεις, θα λάβουμε υπ’ όψιν την εμπειρία. Αυτήν επιζητήσαμε εξ αρχής. Χαιρόμαστε που μας τη δίνετε, αλλά όχι όταν αποδεχόμαστε κάτι, να ασκείτε και κριτική γιατί το δεχθήκαμε!
      ΚΩΝΣΤΑΝΤΙΝΟΣ ΤΣΙΑΡΑΣ: Απίστευτο!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εν πάση περιπτώσει, είναι από εκείνα που σταδιακά θα αλλάξουν, όσο προχωρά ο πολιτικός μας πολιτισμός.
      ΧΡΗΣΤΟΣ ΖΩΗΣ: Από αμηχανία έγινε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Και έτσι.
      Και κάτι τελευταίο για τη συμπλήρωση των γνώσεων του Κοινοβουλευτικού Εκπροσώπου του ΠΑ.ΣΟ.Κ.. Το είπα πριν. Δεν είναι κακό, κύριε Πρωτόπαπα. Μιλήσαμε για την Επιτροπή Ανταγωνισμού και «άλλα λόγια να αγαπιόμαστε». Έχει σημασία που έκανα εγώ αυτήν την ερώτηση πρωτύτερα, διότι όπως και η Επιτροπή Ανταγωνισμού έτσι και αυτή η επιτροπή είναι αυτοτελής διοικητική επιτροπή. Αυτό είναι το κοινό τους σημείο. 
      Όταν ζήτησα να έχω την άποψη για την Επιτροπή Ανταγωνισμού, βεβαίως και δεν πήρα απάντηση και καλώς δεν δόθηκε απάντηση, γιατί θα μπερδεύαμε ακόμη περισσότερο τα πράγματα.
      Εν πάση περιπτώσει, κλείνω με την εξής έκκληση. Διαπιστώνουμε ότι σε γενικές γραμμές συγκλίνουμε. Πολλά εκ των σημείων που προτάθηκαν από τους συναδέλφους της Αντιπολίτευσης έγιναν δεκτά.
      ΠΡΟΕΔΡΕΥΩΝ (Ιωάννης Τραγάκης): Και της Συμπολίτευσης.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Βεβαίως και της Συμπολίτευσης, κατ’ εξοχήν. Έγιναν πολλές αλλαγές. Τις είπαμε χθες.
      ΠΡΟΕΔΡΕΥΩΝ (Ιωάννης Τραγάκης): Να μην ξεχνάμε τη Συμπολίτευση.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Φθάνουμε, λοιπόν, σε ένα αποτέλεσμα. Έστω και τη δωδεκάτη –το επαναλαμβάνω αυτό- η διαφαινόμενη τάση να μην ψηφιστεί το νομοσχέδιο, κατά τη γνώμη μου, πρέπει να επανεξετασθεί. Είναι μία χρυσή ευκαιρία για τον πολιτικό κόσμο της χώρας, επειδή ακριβώς καταφέραμε μέσα από την ανταλλαγή απόψεων και την αποδοχή πολλών εκ των προτάσεων που υπεβλήθησαν, να οδηγηθούμε σ’ ένα αποτέλεσμα σύνθεσης.
      Το νομοσχέδιο αυτό πρέπει να γίνει συντομότατα νόμος του κράτους και θα γίνει. Σε λίγο καιρό από τώρα θα εφαρμοσθεί και θα λειτουργήσει με επάρκεια και πληρότητα. Μην έχετε καμμία αμφιβολία, το εγγυάται η εφαρμογή του σε άλλες χώρες, αλλά πάνω από όλα η δική μας βούληση και οι ευθύνες που αναλάβαμε.
      Κλείνω με αυτήν την παρατήρηση. Δεν πρέπει να αποποιούμεθα των ευθυνών μας εμείς οι πολιτικοί, όποια θέση και αν κατέχουμε. Και είναι ένα μήνυμα πέραν των άλλων που εκπορεύεται από αυτήν την κοινή μας πρωτοβουλία. Ναι, θέλουμε ισχυρό το ρόλο της Κυβέρνησης και του Υπουργού, να αναλαμβάνει πλήρως τις ευθύνες του και να μην κρύβεται πίσω από το δάκτυλο είτε των ανεξάρτητων αρχών είτε των επιτροπών, στις οποίες θα φορτώσει τις ευθύνες για την επιλογή προσώπων ή για την επικύρωση κάποιων συμβάσεων. Ξεκάθαρα πράγματα!
      Αυτό ήθελα εγώ να σημειωθεί και να καταγραφεί, κύριε Πρόεδρε, για όποια αξία μπορεί να έχει στο γενικότερο προβληματισμό μας. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Για να ανακεφαλαιώσουμε, η πρόταση του κ. Παπαϊωάννου και των λοιπών συναδέλφων, να περνά μόνο ο πρόεδρος της επιτροπής από την επιτροπή της Βουλής, έγινε αποδεκτή. Οι υπηρεσίες σας να το διατυπώσουν.
      Επίσης βάλατε προσόντα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μου επιτρέπετε μία διακοπή;
      ΠΡΟΕΔΡΕΥΩΝ (Ιωάννης Τραγάκης): Τα προσόντα θα τα περιγράψετε να συμπεριληφθούν στο νόμο, κύριε Υπουργέ;
      ΚΩΝΣΤΑΝΤΙΝΟΣ ΓΕΙΤΟΝΑΣ: Βεβαίως, δεν γίνεται αλλιώς.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, επειδή είναι τεχνικό το θέμα.
      Κύριε Υπουργέ, αυτό πάντως συνήθως δεν γίνεται, για να ξέρετε. Συνήθως δεν περιγράφονται προσόντα στο νόμο. Εσείς θέλετε να συμπεριληφθούν ή η δήλωσή σας στα Πρακτικά παραμένει ισχυρή –και είναι ισχυρή η δήλωσή σας- για τα προσόντα;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Η δήλωση στα Πρακτικά.
      ΕΜΜΑΝΟΥΗΛ ΣΚΟΥΛΑΚΗΣ: Να γραφτεί στο άρθρο.
      ΠΡΟΕΔΡΕΥΩΝ (Ιωάννης Τραγάκης): Ήδη έχετε βάλει ότι τα μέλη της επιτροπής πρέπει να έχουν πτυχίο Πανεπιστημιακής Εκπαίδευσης. Εντάξει, αυτό παραμένει και είναι πολύ καλό και ισχυρό.
      ΧΡΗΣΤΟΣ ΠΡΩΤΟΠΑΠΑΣ: Μία στιγμή, κύριε Πρόεδρε! Αυτό ίσχυε από πριν!
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Δεν είναι θέμα δικό μας. Είναι θέμα του Υπουργού να το αποφασίσει.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν ανακεφαλαιώνετε σωστά.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό!
      ΕΜΜΑΝΟΥΗΛ ΣΚΟΥΛΑΚΗΣ: Να αποτυπωθεί στο άρθρο!
      ΠΡΟΕΔΡΕΥΩΝ (Ιωάννης Τραγάκης): Ο Υπουργός θα ζητήσει εάν θέλει να αποτυπωθεί στο άρθρο ή όχι και θα μας τα δώσει στο Προεδρείο να τα έχετε κι εσείς. Έχει χρόνο να το κάνει αυτό. Και κλείνει το θέμα. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θέλω να καταστεί σαφές ότι δεν συμφωνούμε, αν δεν περιγράψει επακριβώς όχι μόνο το πτυχίο πανεπιστημίου, αλλά και τα πρόσθετα προσόντα.
      ΠΡΟΕΔΡΕΥΩΝ (Ιωάννης Τραγάκης): Ωραία.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μου επιτρέπετε να πω κάτι;
      ΠΡΟΕΔΡΕΥΩΝ (Ιωάννης Τραγάκης): Ναι, κύριε Γείτονα, το είχατε πει εσείς και στην πρωτολογία σας. 
      Το λόγο έχει ο κ. Σκουλάς.
      ΚΩΝΣΤΑΝΤΙΝΟΣ ΓΕΙΤΟΝΑΣ: Από την ώρα που εσείς ανακεφαλαιώνετε προς τον Υπουργό την πρόταση του κ. Παπαϊωάννου πρέπει να το κάνετε με πληρότητα. Η πρότασή μας είναι ολοκληρωμένη. Λέει να μην εγκρίνονται από Βουλή τα μέλη της επιτροπής, εφόσον όμως καθοριστούν τα  προσόντα στο νόμο. Αυτό περιμένουμε να δούμε αν δέχεται ο Υπουργός. Αυτή ήταν η πλήρης πρόταση.
      ΠΡΟΕΔΡΕΥΩΝ (Ιωάννης Τραγάκης): Όχι, αυτό είναι ερμηνευτική δήλωση του κυρίου Υπουργού.
      ΧΡΗΣΤΟΣ ΠΡΩΤΟΠΑΠΑΣ: Αν είναι ερμηνευτική δήλωση και δεν γραφτεί στο νόμο, δεν συμφωνούμε. 
      ΠΡΟΕΔΡΕΥΩΝ (Ιωάννης Τραγάκης): Δεν το ψηφίζετε! Ωραία, δεν συμφωνείτε. Τι να κάνουμε; Δεν μπορεί να συμφωνείτε σε όλα.
      ΧΡΗΣΤΟΣ ΠΡΩΤΟΠΑΠΑΣ: Είναι σαφές αυτό! Να το πείτε στον κύριο Υπουργό. Το είχε δεσμευτεί ο κύριος Υπουργός αυτό. Πώς θα γίνει;
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Σκουλά, έχετε το λόγο.
      ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, ο τίτλος της σημερινής συζήτησης είναι «το χρονικό ενός προαναγγελθέντος θανάτου», ο θάνατος του Ε.Σ.Υ.. Τα προβλήματα στο χώρο της υγείας, δυστυχώς, όλο και μεγεθύνονται. Το Υπουργείο Υγείας διαχειρίζεται εδώ και τρία χρόνια το σύστημα χωρίς να κάνει ουσιαστικές παρεμβάσεις που θα επηρεάσουν θετικά το Ε.Σ.Υ., ένα Ε.Σ.Υ. που αναμφίβολα χρειάζεται διαφορετική αντιμετώπιση με γνώμονα, όμως, πάντα το δημόσιο συμφέρον και την αρχή ότι η υγεία είναι δημόσιο αγαθό. 
      Μου έρχεται στο μυαλό μου η ρήση του Ιπποκράτη: «κάλλιον εστί προλαμβάνειν ή θεραπεύειν». Με το παρόν νομοσχέδιο όχι μόνο δεν προλαμβάνουμε, όχι μόνο δεν θεραπεύουμε, αλλά φοβάμαι ότι η Κυβέρνηση της Νέας Δημοκρατίας θα δημιουργήσει ακόμα περισσότερα προβλήματα σ’ ένα Ε.Σ.Υ. που ήδη εδώ και τρία χρόνια σταθερά αποδομείται και απαξιώνεται. 
      Το νομοθετικό έργο της Νέας Δημοκρατίας στον τομέα της υγείας διακρίνεται για τη σταδιακή, αλλά με σταθερά  βήματα αποδόμηση του Ε.Σ.Υ. μέσω της συνολικής ανατροπής του πολιτικού σχεδιασμού των κυβερνήσεων του ΠΑ.ΣΟ.Κ. που είχε στόχο τη βελτίωση και ενίσχυση του δημόσιου συστήματος υγείας. Πώς γίνεται αυτό; Με τη δημιουργία νέων οργάνων –απευθείας τοποθέτηση ημετέρων από τον αρμόδιο Υπουργό- και με τη δημιουργία νέων νομικών προσώπων, νέων αρχών, νέων οργάνων διοίκησης και κατά συνέπεια, νέων θέσεων διοικητών και αμειβόμενων . 
      Το σχέδιο νόμου για τις προμήθειες του Υπουργείου Υγείας διαπνέεται από ένα άκρως συγκεντρωτικό πνεύμα που αποστερεί το ελληνικό Ε.Σ.Υ. από τον απαραίτητο περιφερειακό, αποκεντρωτικό προσανατολισμό που πρέπει να έχει ένα σύγχρονο σύστημα υγείας και στον τομέα των προμηθειών. 
      Με το άρθρο 1 συγκροτείται ένας νέος Λεβιάθαν που διαχειρίζεται τα πάντα από αξονικούς τομογράφους, μαγνητικούς τομογράφους, βηματοδότες, απορρυπαντικά και γραφική ύλη. Δεν είναι λογικό όμως, κύριε Υπουργέ. 
      Με το άρθρο 1 παράγραφος 2 η εννεαμελής επιτροπή αποτελεί μία καθαρά κομματική επιτροπή που διορίζεται από τους Υπουργούς Υγείας. Επιτέλους, ο Υπουργός δέχτηκε να καθοριστούν προσόντα. Εγώ θα έλεγα να καθοριστούν παραπάνω, ότι οφείλουν να έχει τουλάχιστον μεταπτυχιακό δίπλωμα ή και διδακτορικό στους τομείς διαχείρισης νοσοκομείων ή οικονομικών της υγείας. 
      Στο άρθρο 1 παράγραφος 4β΄ έγινε η πρόταση ότι τα μέλη της επιτροπής πρέπει να έχουν πτυχίο πανεπιστημιακής εκπαίδευσης. Θα περίμενα, όπως είπα προηγουμένως, να έχουν τα προηγούμενα προσόντα. 
      Στο άρθρο 3 θα πρέπει να γίνει σαφές αυτό που είπαμε με το 2%. Όμως, από την άλλη πλευρά θα πρέπει να υποπτευθούμε ότι αυτό το 2% θα μετακυλιστεί στις πλάτες των καταναλωτών και των ταμείων. 
      Στο άρθρο 5 παράγραφος 3 από τις ειδικότητες απουσιάζει η ειδίκευση στα οικονομικά της υγείας και αυτό θα πρέπει να προστεθεί. 
      Με το άρθρο 5 παράγραφος 6 δίνεται η δυνατότητα της σύναψης συμβάσεων με εξειδικευμένους επιστημονικούς φορείς της Ελλάδος και της αλλοδαπής, ενώ η ίδια η επιτροπή δεν αποτελείται από επαΐοντες. Αυτό πραγματικά δεν μπορούμε να το καταλάβουμε.
      Με το άρθρο 7 το Ι.Φ.Ε.Τ., η Δ.ΕΠ.Α.Ν.Ο.Μ. και η Ε.ΚΕ.Β.ΥΛ. τροποποιούν το καταστατικό και τον οργανισμό τους προβλέποντας ταυτόχρονα τη σύσταση νέων υπηρεσιών και θέσεων και έτσι επιδιώκεται να δημιουργηθεί ένας νέος «κομματικός στρατός» με νέες θέσεις εργαζομένων εκτός Α.Σ.Ε.Π.. Όταν δεν έχουμε νοσηλευτικό προσωπικό αυτό που κάνουμε είναι να διορίσουμε επιπλέον γραφειοκράτες σ’ ένα σύστημα το οποίο είναι ήδη βεβαρημένο. 
      Το άρθρο 10 μας λέει τι περιλαμβάνουν οι συμβάσεις προμηθειών, αλλά δεν συζητάμε τι δεν περιλαμβάνεται σ’ αυτές. Ουσιαστικά με τις διατάξεις του άρθρου αυτού προετοιμάζεται η εκποίηση του συνόλου των μη κλινικών υπηρεσιών και των υπηρεσιών υγείας σε εξωτερικούς συνεργάτες.
      Με το άρθρο 12 παράγραφος 3 θεσπίζονται δεκαεπτά θέσεις υποδιοικητών κατηγορίας ειδικών θέσεων σε νοσοκομεία άνω των πεντακοσίων κλινών με αποκλειστικό έργο την οικονομική διαχείριση. Ποια πραγματικά θα είναι τα προσόντα που θα έχουν αυτοί οι άνθρωποι, όταν ξέρουμε ότι οι διοικητές ΔΥΠΕ και οι διοικητές των νοσοκομείων έφυγαν νύχτα, όταν ανέλαβε ο κ. Αβραμόπουλος ως Υπουργός;
      Τελειώνοντας έχω να υποβάλλω μερικά ερωτήματα: Γιατί το Υπουργείο Υγείας προτίμησε το συγκεντρωτικό μοντέλο υλοποίησης των προμηθειών και όχι ένα αποκεντρωτικό μοντέλο σε επίπεδο περιφερειακών δομών; Γιατί μετά από τρία χρόνια δεν καθιερώνεται το διπλογραφικό μηχανογραφικό σύστημα σε όλα τα νοσοκομεία του Ε.Σ.Υ. και γιατί δεν έχουν προχωρήσει μέχρι τώρα οι διαδικασίες εκπαίδευσης του προσωπικού των νοσοκομείων; Γιατί το Υπουργείο Υγείας απεντάσσει τους τρεις φορείς υλοποίησης από διαδικασίες πρόσληψης του Α.Σ.Ε.Π. και αφήνουν ανοιχτά «παράθυρα» ρουσφετιών σε υπηρεσίες που υποτίθεται ότι θα διαδραματίσουν κεντρικό ρόλο; 
      Κυρίες και κύριοι συνάδελφοι, με το παρόν νομοσχέδιο δημιουργείται ένα νέο «γραφειοκρατικό τέρας» που κλείνει το μάτι σε καρτέλ και ολιγοπώλια που αναπόφευκτα θα δημιουργηθούν. 
      Εμείς στο ΠΑ.ΣΟ.Κ. με τις πολιτικές που προτείνουμε στο πρόγραμμά μας δημιουργούμε ένα νέο Εθνικό Σύστημα Υγείας με κεντρικό συντονισμό, με ισχυρή περιφερειακή διάταξη που κωδικοποιεί και βάζει προδιαγραφές και διενεργεί διαγωνισμούς με συμμετοχή της Τοπικής Αυτοδιοίκησης, των κοινωνικών εταίρων και των πολιτών στη λειτουργία του και με τελικό αποτέλεσμα ποιοτικές υπηρεσίες κοντά στον πολίτη που μειώνουν το σημερινό μεγάλο κόστος στον οικογενειακό προϋπολογισμό. Ο σχεδιασμός μας αποτελεί ουσιαστικά μία ολοκληρωμένη πρόταση για το χώρο της υγείας. Η επιδίωξή μας είναι η παροχή καλύτερων, ασφαλέστερων και δωρεάν υπηρεσιών υγείας σε όλους τους τομείς. 
      Τελειώνοντας ψηφίζω το άρθρο 15 και 16 και το υπόλοιπο νομοσχέδιο νομίζω ότι δεν μπορεί να υπερψηφιστεί από το ΠΑ.ΣΟ.Κ..
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο συνάδελφος κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Ο κύριος Υπουργός, προηγουμένως, έριξε ορισμένες βολές για Υπουργούς και κυβερνητικούς αξιωματούχους που κρύβονται πίσω από επιτροπές και ανεξάρτητες αρχές. Θα πρέπει να ονοματίσει τους Υπουργούς που κρύβονται πίσω από τις επιτροπές και τις ανεξάρτητες αρχές, αλλιώς η τοποθέτησή του αυτή είναι άνευ αξίας και αντικειμένου. 
      Πράγματι, σημαντική η παρατήρησή του. Θέλει να διαφοροποιηθεί από άλλα κυβερνητικά στελέχη, τα οποία μάλιστα στην τρέχουσα επικαιρότητα κρύβονται κυριολεκτικά πίσω από τη δικαιοσύνη, πίσω από ανεξάρτητες αρχές και δεν αναλαμβάνουν τις τεράστιες πολιτικές τους ευθύνες. Γι’ αυτό, λοιπόν, καλώ τον Υπουργό να διευκρινίσει, να μιλήσει με ονόματα, διαφορετικά δεν έχει αξία η διατύπωσή του αυτή. 
      Ο Κοινοβουλευτικός Εκπρόσωπος της Νέας Δημοκρατίας ο κ. Ζώης είπε πως είναι υπερήφανοι για το νομοσχέδιο αυτό που ψηφίζει η Κοινοβουλευτική Πλειοψηφία της Νέας Δημοκρατίας στη Βουλή, σήμερα. Θα του έλεγα, επειδή είναι και νέος και φέρελπις και επειδή έχει δώσει καλά δείγματα γραφής μέχρι σήμερα ως κοινοβουλευτικός άνδρας, ότι οι πολιτικοί και οι πολιτικές κρίνονται εκ του αποτελέσματος. Να μην τρέχει να δηλώνει υπερήφανος κατά την ψήφιση ενός νομοσχεδίου γιατί είμαι βέβαιος ότι τρία χρόνια με μεγάλη υπερηφάνεια έχει ψηφίσει νομοσχέδια και τροπολογίες σε τούτη τη Βουλή, αλλά τα περισσότερα εξ αυτών εμφάνισαν στην εφαρμογή τους μεγάλα προβλήματα και κενά. 
      Πρόσφατα μάλιστα η πανηγυρική κατάργηση της Ειδικής Γραμματείας στο Υπουργείο Κοινωνικής Απασχόλησης ή Ανάπτυξης –δεν ξέρω πώς το ονομάζει η σημερινή Κυβέρνηση, αλλάζει άλλωστε όλο ονομασίες για να χάνει την ουσία- την οποία είχε θεσμοθετήσει πριν ένα χρόνο και την είχε ψηφίσει –φαντάζομαι- η Κοινοβουλευτική Πλειοψηφία της Νέας Δημοκρατίας με την ίδια έπαρση και την ίδια υπερηφάνεια. Ας περιμένει ειδικά σ’ αυτό τον τόσο πολύπαθο και δύσκολο χώρο της υγείας και ειδικότερα των προμηθειών των νοσοκομείων και γενικότερα των υγειονομικών μονάδων, κάποια πρώτα αποτελέσματα γιατί πολύ γρήγορα θα μαζέψει πίσω την υπερηφάνεια του. 
      Μίλησε για αντιπολίτευση χωρίς προτάσεις ο Κοινοβουλευτικός Εκπρόσωπος της Νέας Δημοκρατίας. Μίλησε για μια στείρα και μίζερη Αντιπολίτευση που απαξιώνει το πολιτικό σύστημα και ήλθε ο Υπουργός ο κ. Αβραμόπουλος στη συνέχεια και απαρίθμησε μια σειρά θετικών προτάσεων της Αξιωματικής Αντιπολίτευσης, τις οποίες μάλιστα έκανε και αποδεκτές λέγοντας ότι σήμερα συντελείται μια μεγάλη σύνθεση σε τούτη την Αίθουσα.
      Τώρα, ποιος έχει δίκιο; Ο Κοινοβουλευτικός Εκπρόσωπος της Νέας Δημοκρατίας ή μετά απ’ αυτόν ο ομιλήσας κύριος Υπουργός; Επιτέλους, σε αυτή τη Νέα Δημοκρατία ας αποφασίσουν τι θέλουν, τι πιστεύουν και τι πράττουν. Διαφορετικά, κύριε Πρόεδρε, πολιτεύεται με «σημαίες ευκαιρίας» η Κυβέρνηση και κάθε στέλεχός της, είτε βρίσκεται στα Έδρανα τα κυβερνητικά, είτε στα Έδρανα τα κοινοβουλευτικά και δεν μπορεί ο ελληνικός λαός και ο κάθε πολίτης να ακούει τέτοιες τοποθετήσεις και μάλιστα σε απόσταση αναπνοής η μία από την άλλη. Αυτές οι τοποθετήσεις και οι παρεμβάσεις, οι πρακτικές απαξιώνουν το πολιτικό σύστημα. 
      Θα ήθελα να του πω, όσον αφορά τη ρήση του ότι με την τοποθέτησή του το ΠΑ.ΣΟ.Κ. απαξιώνει συνολικά το πολιτικό σύστημα και πρωτίστως τον εαυτόν του, πως και εγώ ευρισκόμενος στη θέση του Κοινοβουλευτικού Εκπροσώπου, κάποια στιγμή, τα προηγούμενα χρόνια της κοινοβουλευτικής μου θητείας, όταν το ΠΑ.ΣΟ.Κ. ήταν στην κυβέρνηση, ακριβώς τα ίδια έλεγα, όπως και άλλοι συνάδελφοι από το ΠΑ.ΣΟ.Κ. για τη μορφή και το περιεχόμενο της αντιπολίτευσης της Νέας Δημοκρατίας. 
      Δεν άλλαξε στάση, βέβαια, η Νέα Δημοκρατία, ούτε πρακτική. Θα είχε μεγάλη σημασία και νόημα, όταν λέμε αυτά τα λόγια, να τα εννοούμε και να έχουν και αντίκρισμα αλήθειας. Και αυτό αφορά, κύριε Πρόεδρε, όλα τα κόμματα και μας αφορά όλους και δεν αφορά μόνο τον κ. Ζώη, ούτε μόνο τους συναδέλφους της Νέας Δημοκρατίας. Γιατί είναι, πράγματι, πικρή αλήθεια, πως με άλλη οπτική βλέπουμε τα πράγματα όταν είμαστε στην Κυβερνητική Πλειοψηφία και με άλλη όταν είμαστε στην Κοινοβουλευτική Μειοψηφία. Και αυτό, ακριβώς, εντοπίζει ο ελληνικός λαός.
      Σήμερα ο κ. Αβραμόπουλος είπε: «Γιατί δεν εφαρμόσατε το δικό σας νόμο και κρίσιμες διατάξεις που θα έφερναν τη διαφάνεια». Μα, το νόμο αυτό, σαν σήμερα ενθυμούμαι, ότι ο προκάτοχός του στο Υπουργείο Υγείας κ. Κακλαμάνης, Κοινοβουλευτικός Εκπρόσωπος τότε της Νέας Δημοκρατίας, τον κατακεραύνωνε και έλεγε πως θα φέρει την αδιαφάνεια.
      Και πάλι ρωτώ: Ποιος έχει δίκιο; Ο προκάτοχός του ο κ. Κακλαμάνης ή ο ίδιος ο κ. Αβραμόπουλος; «Σημαίες ευκαιρίας» συνεχώς, κύριε Πρόεδρε. 
      Ο κ. Αβραμόπουλος, όμως, πράγματι με μαεστρία στο λόγο αλλάζει το συντακτικό των προτάσεων και τους χρόνους που χρησιμοποιεί μέσα σε λίγα δευτερόλεπτα. Ξεκίνησε την αγόρευσή του, λέγοντας χαρακτηριστικά πως σήμερα είναι μηχανογραφημένα τα φάρμακα, τα λογιστήρια, πως με ένα πάτημα κουμπιού ξέρουμε τι γίνεται, πού είναι τα οικονομικά κάθε νοσηλευτικής μονάδας, κάθε υγειονομικής μονάδας, τι απόθεμα έχει στις αποθήκες. Και δευτερόλεπτα μετά, είπε ότι όταν εφαρμοστεί το σημερινό νομοσχέδιο που συζητούμε, τότε θα γνωρίζουμε ανά πάσα στιγμή, τι έχουν τα λογιστήρια και οι αποθήκες των νοσοκομείων και των υγειονομικών μονάδων. Όταν αυτές τις λεκτικές ακροβασίες τις παρακολουθεί ο Έλληνας πολίτης, τότε αντιλαμβάνεστε τι αξιολόγηση και τι κρίση μπορεί να κάνει για το πολιτικό σύστημα, ειδικότερα για τη σημερινή Κυβέρνηση.
      Εμείς, κύριε Πρόεδρε, δεν αρνούμαστε τις προθέσεις των κυβερνητικών στελεχών, ούτε των στελεχών της Νέας Δημοκρατίας. Δεν νομοθετούν για να ανοίγουν τους δρόμους και τις λεωφόρους για τους απατεώνες. Η πραγματικότητα, όμως, είναι διαφορετική. Τρία χρόνια κυβερνά η Νέα Δημοκρατία και ούτε στο ελάχιστο έχει μειωθεί η σπατάλη και η διαφθορά.
      Ο κ. Αβραμόπουλος μίλησε για 500.000.000 ευρώ, τα οποία κάποια μελέτη, κάποιων ειδικών λέει πως θα υπάρξουν άμεσα από την εφαρμογή του νομοσχεδίου. Και ο Κοινοβουλευτικός μας Εκπρόσωπος πολύ σωστά του είπε: «Δεν δημοσιοποιείτε αυτή τη μελέτη για να δούμε ποιοι την έκαναν και πώς φθάνετε σ’ αυτό το πόρισμα;». Γιατί και ο κ. Καραμανλής, ως Αρχηγός της Αξιωματικής Αντιπολίτευσης από αυτά τα Έδρανα και στο προεκλογικό πρόγραμμά της η Νέα Δημοκρατία, μίλαγαν για 10.000.000.000 ευρώ που θα εξοικονομήσουν στην αρχή από τον πρώτο χρόνο -στη συνέχεια είπαν στο τέλος της τετραετίας- από τον περιορισμό της σπατάλης, της φοροδιαφυγής και της διαφθοράς. Και μόνο περιορισμό της σπατάλης, της φοροδιαφυγής και της διαφθοράς δεν έχουμε δει. Διεύρυνση βλέπουμε καθημερινά και με τα επίσημα στοιχεία του κράτους από τη Στατιστική Υπηρεσία. Αυτή είναι η πραγματικότητα. Επικοινωνιακά τρικ, άνευ αντικρίσματος και ουσίας.
      Μία είναι η πραγματικότητα και θέλω να το τονίσω, κύριε Πρόεδρε. Εάν δεν μηχανογραφηθεί συνολικά το υγειονομικό σύστημα και οι υγειονομικές μονάδες για να υπάρχει η δυνατότητα -δηλαδή αυτό που είπε, ακριβώς, ο κύριος Υπουργός- με ένα πάτημα κουμπιού να γίνεται η διασταύρωση, τότε όποιο νομοθέτημα και αν ψηφιστεί, όποια αρχή και επιτροπή και αν συγκροτηθεί, με όποια κριτήρια επιστημονικά, αξιοκρατικά, εμπειρικά ή όχι, θα έχουμε το ίδιο και χειρότερο αποτέλεσμα. Δεν υπάρχουν αξιόπιστοι μηχανισμοί ελέγχου και διασταύρωσης. Γι’ αυτό και η διαφθορά, γι’ αυτό και η φοροδιαφυγή, γι’ αυτό και η σπατάλη συνεχώς μεγεθύνονται. Αυτή είναι η πικρή πραγματικότητα και αλήθεια.
      Θα σας πω δυο παραδείγματα, κύριε Υπουργέ και θα ήθελα να έχω απαντήσεις. Και σ’ αυτούς τους μηχανισμούς ελέγχου, όπως το Σώμα Επιθεωρητών Υγείας που συγκρότησε η προηγούμενη κυβέρνηση και ξεκίνησαν από το 2002 να λειτουργούν με κάποια πρώτα αποτελέσματα -όχι θεαματικά βεβαίως- εγώ σας ερωτώ, ποια είναι η σημερινή σας αξιολόγηση, τόσο στον αριθμό των εντολών, όσο στον αριθμό των ελέγχων, όσο και στον αριθμό των παραπομπών στον εισαγγελέα και τι αποτελέσματα καταδικαστικά είχαμε; 
      Γιατί από τη μια μεριά όλοι παραδέχονται –και το είπε ο κύριος Υπουργός- ότι η σπατάλη διευρύνεται και με το νομοθέτημα αυτό θα περιοριστεί και από την άλλη έχουμε περιορισμό -θα πω χαρακτηριστικά στη Θεσσαλονίκη ότι έχουμε  υποδιπλασιασμό- τον τελευταίο χρόνο των εντολών από τον προϊστάμενο ή από την προϊσταμένη του Σώματος Ελεγκτών Επιθεωρητών της Υγείας. Και μόνο αυτό το στοιχείο πρέπει να σας ανησυχήσει, κύριε Υπουργέ και θέλουμε απάντηση.
      Δεύτερο.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Τελειώνω, κύριε Πρόεδρε, πολύ γρήγορα με μια φράση ακόμη.
      Κύριε Υπουργέ, σήμερα τα ταμεία και οι ασθενείς, οι πολίτες, λεηλατούνται τόσο μέσα στο Εθνικό Σύστημα Υγείας, όσο βεβαίως και από τον ιδιωτικό τομέα της υγείας. Είναι σε όλους γνωστό ότι όταν ένας ασθενής -ο κάθε συνοδός και συγγενής ασθενούς το γνωρίζει αυτό πολύ καλά και βεβαίως και οι υπεύθυνοι των ταμείων και είμαι βέβαιος και εσείς- όταν κάποιος ασφαλισμένος στο ταμείο  πηγαίνει σε ιδιωτική κλινική, είτε γίνονται εξετάσεις που δεν χρειάζονται για να θησαυρίζει το ταμείο της ιδιωτικής κλινικής και να ληστεύονται τα ασφαλιστικά ταμεία και ο ασθενής που επίσης προσθετικά πληρώνει είτε γράφονται, εισπράττονται από τα ταμεία και ποτέ δεν γίνονται. Αυτή είναι  η πικρή πραγματικότητα και αυτή πρέπει να αλλάξουμε, κύριε Υπουργέ. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Το λόγο έχει ο συνάδελφος κ. Χάιδος.
      ΧΡΗΣΤΟΣ ΧΑΪΔΟΣ: Κύριε Πρόεδρε, κύριε Υπουργέ,  όπως είπα και χθες στην ομιλία μου επί της αρχής, αυτό το νομοσχέδιο όχι μόνο δεν θα αντιμετωπίσει τα υπάρχοντα προβλήματα στο χώρο των προμηθειών των δημόσιων υπηρεσιών υγείας, αλλά αντίθετα θα τα επιδεινώσει. Και θα τα επιδεινώσει, γιατί διέπεται από συγκεντρωτική λογική.
      Συγκεκριμένα, στο άρθρο 1 αναφέρεται ότι διορίζει ο Υπουργός τα εννιά μέλη της επιτροπής, μάλιστα χωρίς κριτήρια, χωρίς κανόνες, χωρίς συμμετοχή της Βουλής, με μόνο προσόν το πτυχίο του πανεπιστημίου. Μπορεί, δηλαδή, να είναι και άσχετος με το αντικείμενο. Και ενώ μας λέγατε ότι δεν έχουμε θέσεις, δεν παρουσιάζουμε προτάσεις, κάνατε δεκτές τις προτάσεις μας. Αυτό κινείται βέβαια προς τη θετική κατεύθυνση. 
      Παρ’ όλα αυτά, όμως, δεν εκπροσωπούνται οι φορείς, οι οποίοι κατά τη γνώμη μου θα έπρεπε να εκπροσωπούνται είτε μέσω της ΠΟΕΔΙΝ, είτε μέσω της Γ.Σ.Ε.Β.Ε.Ε. για τους προμηθευτές, είτε μέσω της Ένωσης Νοσοκομειακών Γιατρών Ελλάδος για τους γιατρούς.
      Αλλά και τα υπόλοιπα άρθρα και το 3 και το 4 και το 5 διέπονται από αυτή τη λογική, γιατί μεταφέρεται σε κεντρικό επίπεδο η ευθύνη για όλες τις προμήθειες.
      Το νομοσχέδιο χαρακτηρίζεται από αποσπασματικότητα. Δεν περιλαμβάνει τις προμήθειες του Ι.Κ.Α. και σε κάποια νοσοκομεία τα οποία είναι κοινωφελούς χαρακτήρα, αλλά ιδιωτικού δικαίου, όπως το Ωνάσειο.
      Το άρθρο 6, παρ. 7 αναφέρεται και στις εξαιρέσεις. Αλίμονο αν ανοίξει το παράθυρο των εξαιρέσεων. Θα είναι σαν να ανοίξουν οι ασκοί του Αιόλου. Και βέβαια, θα ανοίξει διάπλατα και η πόρτα της συναλλαγής. 
      Αποκαλύπτει προχειρότητα. Συγκεκριμένα το φάρμακο και περιλαμβάνεται και δεν περιλαμβάνεται. 
      Και επιτρέψτε μου, εδώ να επαναφέρω το ερώτημα, στο οποίο δεν πήρα απάντηση. Τι έγινε με την επιστροφή του ποσού ανάκτησης που όφειλαν να δώσουν οι φαρμακευτικές εταιρείες στα νοσοκομεία και στα ασφαλιστικά ταμεία; Γιατί ο νόμος που ισχύει σήμερα εφαρμόστηκε μόνο, όσον αφορά το μέρος του καθορισμού της τιμής του φαρμάκου η οποία είναι αυξημένη; Τι θα γίνει;  Ποιος είναι ο σχεδιασμός σ’ αυτό το ζήτημα; Θα επιστραφούν αυτά τα χρήματα; Θα επιστραφεί αυτό το ποσό στα ασφαλιστικά ταμεία ή θα παραπεμφθεί στις καλένδες;
      Το νομοσχέδιο παρουσιάζει αντιφατικότητα. Μιλάει για εξοικονόμηση κονδυλίων, αλλά στην ουσία αυξάνει τα έξοδα, αφού και στο άρθρο 2 και στο άρθρο 5, όπως επισημαίνει και το Γενικό Λογιστήριο, προκύπτει ένα κόστος 2,5 εκατομμυρίων ευρώ για την υπηρεσία η οποία θα αναλάβει αυτή την ευθύνη. Ταυτόχρονα συστήνει θέσεις υποδιοικητών, αρμόδιων για τις προμήθειες, την ώρα που μεταφέρει αυτό το αντικείμενο σε κεντρικό επίπεδο. Τέλος, διέπεται από ρουσφετολογική λογική.
      Στο άρθρο 16 τακτοποιούνται σωστά οι έντεκα εργαζόμενοι του Γενικού Νοσοκομείου Καρδίτσας, αλλά προκύπτει ένα ερώτημα. Γιατί μόνο αυτοί; Υπάρχουν και σε άλλες πόλεις και σε άλλα νοσοκομεία της Ελλάδος παρόμοιες περιπτώσεις. Γιατί αυτοί εξαιρούνται;
      Ο  κ. Φούσας κατέθεσε τροπολογία για παρόμοια περίπτωση εργαζομένων στο Πανεπιστημιακό Νοσοκομείο Ιωαννίνων. Και εδώ προκύπτει το ερώτημα. Γιατί γίνεται αυτό; Μήπως επειδή στους άλλους νομούς, στα άλλα νοσοκομεία δεν υπάρχει εκπροσώπηση σε κορυφαίο επίπεδο στην Κυβέρνηση;
Μήπως οι αποφάσεις της Κυβέρνησης καθορίζονται μ' αυτό το κριτήριο; 
      Άρα, λοιπόν, για να μη νομιμοποιούμαστε να ισχυριζόμαστε ότι οι αποφάσεις σας διέπονται από τέτοια κριτήρια, θα έπρεπε να έχουν κάποιους κανόνες και να περιλαμβάνουν και παρόμοιες περιπτώσεις σε όλη τη χώρα. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Νασιώκας. 
      ΕΚΤΟΡΑΣ ΝΑΣΙΩΚΑΣ: Κυρίες και κύριοι συνάδελφοι, ο κύριος Υπουργός στις τοποθετήσεις του προσπάθησε να περάσει ένα κλίμα συναίνεσης μόνο στα λόγια. Και επειδή, πράγματι, δέχτηκε κάποιες μικροτροποποιήσεις, θέλησε να δείξει ότι επετεύχθη μία σύνθεση στη Βουλή. Αυτό είναι ζητούμενο και ευκταίο και είναι και επιδιωκόμενο, κυρίως από το κόμμα της Αξιωματικής Αντιπολίτευσης. 
      Είπα και χθες ότι εμείς είμαστε αυτή η παράταξη που σ’ αυτή τη Βουλή –σ’ αυτή τη Βουλή- από τα πρώτα εννιά νομοσχέδια που είχαν ψηφιστεί του Υπουργείου Υγείας, ψηφίσαμε θετικά «ΝΑΙ» επί της αρχής στα πέντε. Αυτό δεν έχει προηγούμενο! Φυσικά, δεν έχει προηγούμενο στο κόμμα της Νέας Δημοκρατίας, κύριε Υπουργέ, αυτό το κόμμα που καταψήφισε και τον ιδρυτικό νόμο του Ε.Σ.Υ., το ν. 1397. Και δεν καταψήφισε μόνο αυτόν, αλλά και κάθε μεταρρύθμιση από την Εθνική Αντίσταση μέχρι τον «ΚΑΠΟΔΙΣΤΡΙΑ» και τη Νομαρχιακή Αυτοδιοίκηση και το Α.Σ.Ε.Π.. Όμως, τώρα μιλάμε για την υγεία. 
      Ο κύριος Υπουργός δεν δέχτηκε την ουσία που προτείναμε εμείς. Είπε ότι υπάρχουν και σε άλλες χώρες τέτοια συγκεντρωτικά συστήματα. Υπάρχουν κάποιες εξαιρέσεις, αλλά αυτά τα συστήματα δεν είναι πετυχημένα παντού. Υπάρχει μία εξαίρεση σε όλο τον κόσμο, στον Καναδά. Πρόκειται για ένα συγκεντρωτικό σύστημα που θεωρείται πετυχημένο, αλλά και εκείνο αντιμετωπίζει προβλήματα. 
      Έφτιαξε, λοιπόν, ένα συγκεντρωτικό μόρφωμα, ένα μόρφωμα απολύτως ελεγχόμενο από τον Υπουργό, ένα «υβρίδιο διαφθοράς», κατά την άποψή μας. Και μακάρι να μην επαληθευτούμε, αλλά επαληθευτήκαμε πριν «ο αλέκτωρ λαλήσει» στην επιτροπή που ψηφίσατε, που η Πλειοψηφία ψήφισε, που η Κυβέρνηση της Νέας Δημοκρατίας ψήφισε, που ο κ. Τσιτουρίδης ψήφισε για τη διαχείριση των αποθεματικών των ταμείων. Μιλάω για την επιτροπή του Ευγένιου Παπαδόπουλου και την Ειδική Γραμματεία. Σας τα είχαμε πει και τότε, αλλά δεν μας ακούσατε. Το ίδιο κάνατε και τώρα. 
      Δεύτερον, ο κύριος Υπουργός είπε –το είπε χθες στην επιτροπή, αλλά σήμερα το απέφυγε- ότι κάναμε μία μεγάλη μεταρρύθμιση και αλλάζουμε τα πράγματα. Ρωτάμε το εξής, απλό πράγμα. Πριν δεκατέσσερις μήνες, κύριε Υφυπουργέ, ο νυν Υπουργός –εσείς κύριε Υφυπουργέ ήσασταν από την αρχή αυτής της Κυβέρνησης στο Υπουργείο- έφερε ένα νομοσχέδιο και το ονόμασε «Μεταρρύθμιση της φαρμακευτικής πολιτικής». Δεκατέσσερις μήνες μετά, σας ρωτάμε αν εφαρμόστηκε έστω και κατά κεραία εκείνο το νομοσχέδιο, εκείνη η μεταρρύθμιση που εσείς κάνατε. Θα μου απαντήσετε όχι, αλλά θα είχε και μικρή αξία, γιατί αυτό το ξέρει ο καθένας. Ρώτησε πριν λίγο ο συνάδελφος κ. Χάϊδος, πού είναι αυτά που, σύμφωνα με το νόμο, οφείλουν να επιστρέψουν οι φαρμακευτικές εταιρείες στο ταμεία. Πού είναι τα διαφυγόντα κέρδη των ταμείων; 
      Όμως, εγώ θα σας πω και κάτι άλλο. Σήμερα, με μία παράγραφο ενός άρθρου, με την παράγραφο 3 του άρθρου 10, καταργείτε μονοκονδυλιά εκείνη τη μεταρρύθμιση με μία διάταξη. Και ερωτώ: Μα, είναι δυνατόν –σας το είπα και στην επιτροπή- να «σχεδιάζετε στο γόνατο», να κάνετε μεγαλεπήβολες, βαρύγδουπες εξαγγελίες, μεταρρυθμίσεις και μετά από λίγο καιρό να μην υπάρχει τίποτε άλλο, παρά μία διάταξη μιας υποπαραγράφου που καταργεί τη λεγόμενη μεταρρύθμιση; 
      Τέλος, αν ο Υπουργός με τη συναίνεση που ζήτησε από την Αντιπολίτευση, ζητάει να νομιμοποιήσουμε όλες αυτές τις παρατυπίες, παρανομίες, αυτό που συνέβη στο χώρο των προμηθειών αυτά τα τριάμισι χρόνια, ένα καθεστώς που σίγουρα δεν ήταν το καλύτερο –και αυτό είναι αλήθεια- έφθασε στο απροχώρητο, σήμερα τα χρέη των νοσοκομείων υπερδιπλασιάστηκαν. Τα χρέη των νοσοκομείων σήμερα είναι 2,5 δισεκατομμύρια ευρώ από 1-1-2005. Πρόκειται για στοιχεία που εσείς δώσατε. Τρέχουν τα χρέη των νοσοκομείων με 100.000.000 ευρώ το μήνα. Αυτό δεν έχει προηγούμενο. Τα ταμεία έχουν χρεοκοπήσει. Δεν είναι λοιπόν οι «Ευγένιοι Παπαδόπουλοι», δεν είναι τα δομημένα ομόλογα, αλλά είναι η δική σας πολιτική στην υγεία. 
      Είπε και άλλα σήμερα, ο κύριος Υπουργός και θέλω να απαντήσω σε μερικά. Για παράδειγμα, είπε για την Επιτροπή Προμηθειών που έφτιαξε στο Υπουργείο, ότι είναι αυτόνομη υπηρεσία. Προΐσταται άλλων υπηρεσιών; Συντονίζει υπηρεσίες; Ο πρόεδρος εκπροσωπεί το όλο σύστημα των προμηθειών στην Ελλάδα και το εξωτερικό; 
      Επίσης, είπε ότι το προηγούμενο αυτής της επιτροπής, είναι η Επιτροπή Ανταγωνισμού. Αυτό δεν έπρεπε να το πει, γιατί δεν έχει καμμία σχέση η μία με την άλλη. Η μία είναι επιτροπή που τα κάνει όλα, τα ελέγχει όλα, τα υπογράφει όλα, λειτουργεί και είναι εκτελεστική και η άλλη είναι ελέγχου και πάρα πολύ καλά είναι. 
      Όμως, και σε εκείνη έχετε πρόβλημα, κύριοι της Κυβέρνησης. Το πρόβλημα είναι ότι τη βρήκατε ανεξάρτητη αρχή και αντί να την ενισχύσετε και να την κάνετε καλύτερη, την εντάξατε με νόμο στο Υπουργείο Ανάπτυξης και στον Υπουργό. Και την κάνατε ένα τέτοιο «υβρίδιο» και βεβαίως διορίσατε τους «κουμπάρους των κουμπάρων», για να δούμε τα φαινόμενα που είδαμε πριν από λίγο καιρό. Δεν υπάρχει, λοιπόν, καμμία σχέση. 
      Έρχομαι τώρα στα επιμέρους, στα προσόντα των μελών της επιτροπής, τα οποία πρέπει να προσδιοριστούν, κάτι που είναι σημαντικό για μία επιτροπή την οποία εμείς όχι απλώς δεν πιστεύουμε, αλλά πιστεύουμε ότι δεν θα λειτουργήσει. 
      Όσον αφορά το 2% -θέλουμε να το διευκρινίσουμε αυτό- δεχόμαστε την πρόταση του κυρίου Υπουργού και θεωρούμε ότι είναι προς τη σωστή κατεύθυνση ότι αυτά τα χρήματα θα πάνε μόνο για την ψυχική μεταρρύθμιση. Τουλάχιστον –σας τα είπε ο κ. Πρωτόπαπας- ξέρουμε ότι υπάρχει ένα κονδύλι, το οποίο βεβαίως δεν είναι επαρκές, αλλά θα βοηθήσει να προχωρήσει η ψυχιατρική μεταρρύθμιση, ενώ μπορούμε να ψάξουμε σε άλλες πηγές για να βρούμε τα υπόλοιπα. 
      Όμως, δεν πρέπει να θεωρήσετε ότι αυτά τα χρήματα υπάρχουν και τα κερδίζετε από τις φαρμακευτικές εταιρείες και τις εταιρείες προμηθειών. Αυτά θα μετακυλιστούν -όλο αυτό το 2% και πολύ περισσότερο, το πολλαπλάσιο- στα ασφαλιστικά ταμεία. Τα ασφαλιστικά ταμεία εμμέσως, λοιπόν, θα το χρηματοδοτήσουν αυτό και θα το χρηματοδοτήσουν λόγω της δικής σας πολιτικής. Σας ρώτησαν οι εκπρόσωποι των εταιρειών στην επιτροπή αν θα μπει το 2% και απαντήσατε ότι θα μπει. Επίσης, σας ρώτησαν αν θα είναι πέραν των άλλων κρατήσεων και απαντήσατε ναι. Ε, λοιπόν, αυτό θα βαρύνει το κόστος. Δηλαδή, θα βαρύνει τα ταμεία και όλους αυτούς που συνεισφέρουν. 
      Υπάρχει η δική μας πρόταση, κύριε Υπουργέ, η οποία είναι σαφέστατη. Την έχουμε πει δέκα φορές, την περιγράφουμε και σας ζητάμε να τη δεχθείτε. Θα ήταν καλό να δεχτεί η Κυβέρνηση τη σωστή πρόταση της Αντιπολίτευσης, η οποία βγαίνει μέσα από την εμπειρία χρόνων και βέβαια, αποτελεί τη συνέχεια ενός πολύ αποτελεσματικού νόμου, του ν. 2955 του 2001, ο οποίος εφαρμόστηκε σε μεγάλο βαθμό την περίοδο του ΠΑ.ΣΟ.Κ. και μπορώ να σας δώσω στοιχεία γι’ αυτό. Βεβαίως, υπάρχουν προβλήματα από τις 7 Μαρτίου 2004, δηλαδή από τη μέρα που η Νέα Δημοκρατία, το 2004, μπήκε στην κυβέρνηση. 
      Θα κάνω όμως άλλες τρεις παρατηρήσεις. 
      Σας είπα χθες ότι τα νοσοκομεία μας και τα κέντρα υγείας παντού, αλλά κυρίως στα νησιά, έχουν τεράστιες ελλείψεις σε προσωπικό και σε υλικά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα, όμως, να προσθέσω, κύριε Υπουργέ ότι και στο Υπουργείο αντιμετωπίζετε τέτοια προβλήματα. Και τα κλιματιστικά είναι χαλασμένα –οι φήμες λένε ότι για ένα δίμηνο υπάρχουν προβλήματα στα κλιματιστικά και δεν ξέρετε πότε θα τα διορθώσετε- και στα αναλώσιμα υπάρχουν προβλήματα, όπως στη μελάνη των εκτυπωτών. Μάλιστα, δεν ξέρω, κύριε Υπουργέ, αν γι’ αυτό το λόγο οι παρατηρήσεις σας σήμερα είναι χειρόγραφες! Είστε «ακριβοί στα πίτουρα και φθηνοί στο αλεύρι», κύριε Υπουργέ! Πανάκριβες δημόσιες σχέσεις, πολυέξοδες τελετές, πολύ ακριβά δώρα, πολυέξοδα ταξίδια στο εξωτερικό, πολυάριθμες ακολουθίες στο εξωτερικό, ενώ γράφτηκε στις εφημερίδες ότι υπάρχει ακόμα και χώρος στάθμευσης για τις γραμματείες και όχι για τους άλλους υπαλλήλους.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε. 
      ΕΚΤΟΡΑΣ ΝΑΣΙΩΚΑΣ: Όλα αυτά δείχνουν ότι τα λειτουργικά έξοδα των Δ.Υ.ΠΕ. αυξάνονται. Τα λειτουργικά έξοδα στα γραφεία όχι μόνο των Υπουργών –τα οποία θα μπορούσα και να δεχτώ- αλλά και των Δ.Υ.Πεαρχών και των υποδιοικητών σε όλες τις περιφέρειες αυξάνονται. Αυτό το σύνθημα καλλιεργείτε και λέτε ότι φέρνετε μία εξυγίανση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΕΚΤΟΡΑΣ ΝΑΣΙΩΚΑΣ: Τέλειωσα, κύριε Πρόεδρε. 
      Δυστυχώς, είμαστε αναγκασμένοι όχι απλώς να καταψηφίσουμε το νομοσχέδιο, αλλά και να το καταγγείλουμε στα περισσότερα σημεία του. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θέλω να θέσω υπ’όψιν σας ότι η Διακομματική Κοινοβουλευτική Επιτροπή «Για την πολιτική της Μετανάστευσης», που έχει συσταθεί κατά τα άρθρα 44 και 45 του Κανονισμού της Βουλής και για την οποία η Βουλή είχε ορίσει προθεσμία υποβολής των προτάσεών της μέχρι 31 Μαΐου 2007, ζήτησε παράταση της προθεσμίας λειτουργίας της, προκειμένου να ολοκληρώσει το έργο της. 
      Με τη σύμφωνη γνώμη και της Διάσκεψης των Προέδρων, προτείνουμε την παράταση της προθεσμίας λειτουργίας της επιτροπής μέχρι τέλους της Γ΄ Συνόδου. 
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα συμφώνησε ομοφώνως. 
      Το λόγο έχει, ο κύριος Υπουργός, για τρίλεπτη παρέμβαση. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα κάνω μια τρίλεπτη παρέμβαση μετά τις δηλώσεις του Υπουργού, για να διανεμηθούν στους Βουλευτές οι συμπληρώσεις. Αυτές θα εκφωνήσω, για να καταχωρηθούν.
      Για να γίνει αντιληπτό κατά την εκφώνηση περί τίνος πρόκειται, το πρώτον είναι ότι διαγράφεται η παράγραφος αυτή η οποία ήταν μέσα στο νομοσχέδιο, για να περνούν και τα οκτώ μέλη από την επιτροπή της Βουλής. Συγκεκριμένα: «Το τελευταίο εδάφιο της δεύτερης παραγράφου της περιπτώσεως 2 του άρθρου 1 διαγράφεται. »
      Η δεύτερη εκφώνηση αφορά ακριβώς το διευθυντή της Ε.Π.Υ. ότι δεν περνάει από την επιτροπή . Η εκφώνηση είναι ως εξής: «Η περίπτωση Α της παραγράφου 5 του άρθρου 5 αντικαθίσταται ως εξής: α) Η πλήρωση της θέσης του Διευθυντού γίνεται με απόφαση του Υπουργού Υγείας και Κοινωνικής Αλληλεγγύης, μετά από πρόσκληση εκδήλωσης ενδιαφέροντος και πρόταση της Ε.Π.Υ.»
      Στο τέλος του πρώτου εδαφίου της παραγράφου 7 του άρθρου 6 προστίθεται φράση ως εξής: «…ιδίως για υλικά καθαριότητας, ιατρικά αέρια, καύσιμα, τρόφιμα-ποτά, έντυπα-γραφική ύλη και υπηρεσίες εστίασης και καθαριότητας». Είναι ακριβώς οι εξαιρέσεις που εκχωρούνται στα νοσοκομεία για τη διενέργεια των διαγωνισμών. Αυτά εξαιρούνται τώρα και πηγαίνουν ακριβώς στα νοσοκομεία. 
      ΕΜΜΑΝΟΥΗΛ ΣΚΟΥΛΑΚΗΣ: Μέσα στο νόμο; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτά ακριβώς περιγράφουμε. Σας είπα ότι είναι στο τέλος του πρώτου εδαφίου της παραγράφου 7 του άρθρου 6. Όταν θα μιλήσω, θα κάνω αναφορά πάνω στο σκεπτικό ανάλογη με την τοποθέτησή μου στην επιτροπή όπου συζήτησα το θέμα αυτό. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Παράλληλα, στην παράγραφο 2 του άρθρου 1 προστίθεται παράγραφος 2Α ως εξής: «Ο Πρόεδρος της Επιτροπής Προμηθειών Υγείας πρέπει να είναι κάτοχος διδακτορικού διπλώματος σε συναφές πεδίο με τις ανάγκες οργάνωσης και λειτουργίας της επιτροπής.» Είναι ακριβώς τα προσόντα που πρέπει να έχουν τα μέλη και ο Πρόεδρος. 
      ΙΩΑΝΝΗΣ ΤΡΑΓΑΚΗΣ (Γ΄ Αντιπρόεδρος της Βουλής): Πολύ το εξειδικεύετε, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): «Τα μέλη της επιτροπής, περιλαμβανομένου του Αντιπροέδρου, πρέπει να είναι πτυχιούχοι Α.Ε.Ι., ημεδαπής ή αλλοδαπής, Οικονομίας ή Επαγγελμάτων Υγείας ή Νομικής ή Ανάλυσης Αγορών ή Προγραμματισμού ή Μηχανικών ή Διοίκησης Μονάδων Υγείας.»
      ΙΩΑΝΝΗΣ ΤΡΑΓΑΚΗΣ: Α, ωραία μπήκε και «Μηχανικών»!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτό περιμένατε να ακούσετε, κύριε Πρόεδρε; 
      «Πρέπει να έχουν τουλάχιστον διετή εμπειρία στο γνωστικό αντικείμενο εξειδίκευσής τους και να ομιλούν άριστα μια τουλάχιστον ξένη γλώσσα, κατά προτεραιότητα την Αγγλική.»
      Επίσης, η άλλη προσθήκη: Η έκτη παράγραφος της διάταξης εε) της περίπτωσης ε΄ του άρθρου 3 αντικαθίσταται ως εξής: «Τα διαθέσιμα ποσά του Κεφαλαίου Κοινωνικής και Ανθρωπιστικής Αντίληψης διατίθενται με αποφάσεις του Υπουργού Υγείας και Κοινωνικής Αλληλεγγύης, κατόπιν εισηγήσεων των αρμοδίων Γενικών Διευθυντών υπέρ των Οργανισμών Ψυχικής Υγείας, που εποπτεύονται από το Υπουργείο Υγείας και Κοινωνικής Αλληλεγγύης, για την κάλυψη των εκτάκτων αναγκών τους, που δεν δύνανται να καλυφθούν από ίδιους πόρους των εν λόγω Οργανισμών.»
      ΕΜΜΑΝΟΥΗΛ ΣΚΟΥΛΑΚΗΣ: Μόνο ψυχικής υγείας; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μόνο ψυχικής υγείας. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά τις προαναφερθείσες νομοτεχνικές βελτιώσεις οι οποίες έχουν ως εξής: 
      Στο τέλος του πρώτου εδαφίου της παραγράφου 7 του άρθρου 6 προστίθεται φράση ως εξής: «…ιδίως για υλικά καθαριότητας, ιατρικά αέρια, καύσιμα, τρόφιμα-ποτά, έντυπα- γραφική ύλη και υπηρεσίες εστίασης και καθαριότητας»
      
      3. Το τελευταίο εδάφιο της δεύτερης παραγράφου της περιπτώσεως 2 του άρθρου 1, διαγράφεται!
      Η περίπτωση Α της παραγράφου 5 του άρθρου 5, αντικαθίσταται ως εξής: «Α) Η πλήρωση της θέσης του Διευθυντή γίνεται με απόφαση του Υπουργού Υγείας και Κοινωνικής Αλληλεγγύης, μετά από πρόσκληση εκδήλωσης ενδιαφέροντος και πρόταση της ΕΠΥ.»
      1. Στην παράγραφο 2 του άρθρου 1 προστίθεται παράγραφος 2Α ως εξής:
      «Ο Πρόεδρος της Επιτροπής Προμηθειών Υγείας, πρέπει να είναι κάτοχος διδακτορικού διπλώματος σε συναφές πεδίο με τις ανάγκες οργάνωσης και λειτουργίας της Επιτροπής.
      Τα μέλη της Επιτροπής, περιλαμβανομένου του Αντιπροέδρου πρέπει να είναι πτυχιούχος ΑΕΙ, ημεδαπής ή αλλοδαπής Οικονομίας ή Επαγγελμάτων Υγείας ή Νομικής ή Ανάλυσης Αγορών ή Προγραμματισμού ή Μηχανικών ή Διοίκησης Μονάδων Υγείας. Πρέπει να έχουν τουλάχιστον διετή εμπειρία στο γνωστικό αντικείμενο εξειδίκευσής τους και να ομιλούν άριστα μία τουλάχιστον ξένη γλώσσα, κατά προτεραιότητα την Αγγλική.
      2. Η έκτη παράγραφος της διάταξης εε), της περιπτώσεως ε, του άρθρου 3, αντικαθίσταται ως εξής: «Τα διαθέσιμα ποσά του Κεφαλαίου Κοινωνικής και Ανθρωπιστικής Αντίληψης διατίθενται με αποφάσεις του Υπουργού Υγείας και Κοινωνικής Αλληλεγγύης, κατόπιν εισηγήσεων των αρμόδιων Γενικών Διευθυντών, υπέρ των Οργανισμών Ψυχικής Υγείας που εποπτεύονται από το Υπουργείο Υγείας και Κοινωνικής Αλληλεγγύης, για την κάλυψη των έκτακτων αναγκών τους, που δεν δύνανται να καλυφθούν από ίδιους πόρους των εν λόγω Οργανισμών.»
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, επιτρέπετε μια νομοτεχνική παρατήρηση; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Άκουσα τον κύριο Υπουργό διατυπώνοντας την τροποποίηση να λέει ότι ο Υπουργός αποφασίζει κατόπιν εισηγήσεως των Γενικών Διευθυντών. Αυτό με  βάση το Διοικητικό Δίκαιο δεν έχει κανένα νόημα. Τουναντίον δημιουργεί προβλήματα.
      ΠΡΟΕΔΡΕΥΩΝ (Γεώργιος Σούρλας): Αυτά θα τα πείτε στη δευτερολογία σας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα, είναι νομοτεχνική παρατήρηση. Σε κάθε περίπτωση ο κάθε Υπουργός αποφασίζει μετά από εισηγήσεις των αρμοδίων οργάνων. 
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Γείτονα. 
      Συνεχίζουμε με τον κ. Φούσα που έχει το λόγο. 
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε. 
      Συζητούμε κατ’ άρθρον αυτό το νομοσχέδιο. Νομίζω ότι έχει εξαντληθεί η συζήτηση. Και οι εκλεκτοί συνάδελφοί μας εισηγητές ανέπτυξαν τις θέσεις τους και οι άλλοι αγορητές, αλλά βεβαίως και οι Υπουργοί τοποθετήθηκαν. 
      Δεν έχω πολλά πράγματα να πω επ’ αυτού. Εξάλλου δεν ζήτησα το λόγο για το θέμα αυτό, αλλά μόνο για τις τροπολογίες. Μου δίνεται, όμως, η ευκαιρία να παρατηρήσω το εξής: 
      Έχω τη γνώμη, κυρίες και κύριοι συνάδελφοι του ΠΑ.ΣΟ.Κ., ότι είναι λάθος να επιμένετε τόσο πολύ, όπως το συζητούσαμε με τον εκλεκτό συνάδελφο κ. Παπαγεωργίου, σε τόση περιπτωσιολογία, σε θέματα νομοθετημάτων. Αυτά τα προβλέπουν κάθε φορά οι προκηρύξεις. Παρά ταύτα, όμως, ο Υπουργός και η πολιτική ηγεσία έκανε δεκτές αυτές τις θέσεις και τις προτάσεις σας, ακριβώς, για να δείξει την καλή της διάθεση, αλλά και γενικότερα τη διάθεση συνεργασίας στο να διαμορφωθεί ένα καλό νομοσχέδιο. 
      Με την ευκαιρία, θέλω να συγχαρώ, μια και είμαστε στο τέλος αυτής της συζήτησης συνολικά την πολιτική ηγεσία του Υπουργείου Υγείας και Κοινωνικής Αλληλεγγύης. Ήταν αναγκαίο να βρεθεί μια λύση στο μέγα ζήτημα των προμηθειών στα νοσοκομεία, όταν είναι γνωστό ότι και εκεί, δυστυχώς, υπάρχει μέγα ζήτημα διαφθοράς, διαπλοκής, σπαταλών κ.λπ. και ευελπιστώ ότι θα μπει τάξη στο μεγάλο αυτό ζήτημα. 
      Θέλω, επίσης, να συγχαρώ την πολιτική ηγεσία, διότι δέχθηκε πολλές προτάσεις από την πλευρά της Αντιπολίτευσης γενικότερα, αλλά ιδιαίτερα της Αξιωματικής Αντιπολίτευσης. Δεν ήταν συνήθης τακτική, κύριοι συνάδελφοι του ΠΑ.ΣΟ.Κ., αυτό που έκανε η πολιτική ηγεσία του Υπουργείου Υγείας και Κοινωνικής Αλληλεγγύης. Γι’ αυτό και αξίζουν συγχαρητήρια. 
      Έρχομαι τώρα στις τροπολογίες. 
      ΠΡΟΕΔΡΕΥΩΝ (Γεώργιος Σούρλας): Θα τις συζητήσουμε μετά, ξεχωριστά, κύριε Φούσα. 
      ΑΝΤΩΝΙΟΣ ΦΟΥΣΑΣ: Εντάξει. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Και εμείς ευχαριστούμε, κύριε Φούσα. 
      Το λόγο έχει ο κ. Γεώργιος Παπαγεωργίου. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Άρτης): Ευχαριστώ πολύ, κύριε Πρόεδρε. 
      Αισθάνομαι δύσκολα, ως τελευταίος ομιλητής, όταν το θέμα έχει εξαντληθεί από κάθε πλευρά. Η συζήτηση ήταν σε πάρα πολύ καλό επίπεδο. Θα έλεγα ότι ήταν εποικοδομητική. Οι προτάσεις απ’ όλες τις πλευρές σε μεγάλο βαθμό έγιναν δεκτές από την πολιτική ηγεσία του Υπουργείου. Είναι ακόμη δυσκολότερο, όταν διαδέχεσαι στο Βήμα το ρήτορα Φούσα. Θα πρέπει να καταβάλεις ιδιαίτερη προσπάθεια για να κεντρίσεις το ενδιαφέρον και την προσοχή των συναδέλφων. 
      Αισθάνομαι και μια δυσκολία, κύριε Πρόεδρε, παίρνοντας το λόγο. Πραγματικά δυσκολεύομαι να παραμείνω στο ρόλο μου, ως Βουλευτής της Κυβερνητικής Πλειοψηφίας,  και να στηρίξω το νομοσχέδιο που φέρνει η Κυβέρνηση, αναφερόμενος στις διατάξεις του, κάνοντας τις παρατηρήσεις, συμφωνώντας ή διαφωνώντας με αυτές, όπως ορίζει και ο Κανονισμός ή να σχοινοβατήσω ανάμεσα σ’ αυτό και σε απαντήσεις που θα πρέπει να δοθούν σε όσα ακούστηκαν από τους συναδέλφους της Αντιπολίτευσης, μερικές φορές ανακριβείς και πέρα για πέρα αναληθείς. Ακόμη χειρότερο, όμως, όταν ξεφεύγουν εντελώς από το αντικείμενο της συζήτησης, δεν περιλαμβάνονται ούτε καν στις διατάξεις του νομοσχεδίου και δίνουν την εντύπωση μιας επερώτησης γενικευμένης, η οποία στοχεύει σε άλλα πράγματα.  Θα μπω στον πειρασμό, αλλά θεωρώ –και το πιστεύω- ότι παραβιάζω και εγώ τον Κανονισμό με αυτό. 
      Θα κάνω μία-δυο παρατηρήσεις σε τοποθετήσεις συναδέλφων. Θα πω ειλικρινά ότι λυπάμαι, γιατί δεν έχουν αντιληφθεί, δεν μελέτησαν, όπως θα έπρεπε να έχουν μελετήσει το νομοσχέδιο και δεν έχουν κατανοήσει τον τρόπο λειτουργίας του νέου συστήματος προμηθειών. Η Επιτροπή Προμηθειών Υγείας, όπως σαφέστατα αναφέρεται στο νομοσχέδιο, σχεδιάζει, χαράσσει, προτείνει, ελέγχει τους εκτελεστικούς φορείς και οργανισμούς και δεν φαίνεται πουθενά μα πουθενά ότι όλα και τα πάντα θα γίνονται από την Επιτροπή Προμηθειών Υγείας. 
      Αυτό είναι ξεκάθαρο. Διευκρινίστηκε και από τον Υπουργό  και στη χθεσινή και στις σημερινές του ομιλίες, αλλά και οι περαιτέρω διευκρινιστικές τοποθετήσεις του κυρίου Υφυπουργού νομίζω πως δίνουν απάντηση σε όλες αυτές τις ανησυχίες. 
      Μία ακόμη παρατήρηση σε ό,τι ακούστηκε και το οποίο θα πρέπει να αποκατασταθεί. Δεν υπογράφουν τα νοσοκομεία τις συμβάσεις με το τραπεζικό σύστημα. Οι συμβάσεις υπογράφονται μέσω της Επιτροπής Προμηθειών Υγείας. Αυτή υπογράφει τις συμβάσεις. Αυτή έχει την ευθύνη, την κάλυψη του δημοσίου και επομένως εγγυάται αυτό για το οποίο ανησυχούν οι κύριοι συνάδελφοι, ότι τα νοσοκομεία θα βρεθούν σύντομα στη θέση όπου μπορεί να βρεθεί οποιοσδήποτε δανειστής από μια Τράπεζα, των πλειστηριασμών, της κατάσχεσης περιουσίας και όλων των άλλων. 
      Αντίθετα, θα έλεγα ότι μέσα από το νομοσχέδιο υπάρχει διάταξη που προβλέπει για πρώτη φορά τον τρόπο αξιοποίησης της περιουσίας, με σκοπό την ακόμη περαιτέρω ενίσχυση της οικονομικής αυτοτέλειας με την ενίσχυση των εσόδων τους. 
      Θα κάνω μια αναφορά ακόμη στο θέμα που έθιξα στη χθεσινή μου ομιλία και που ο Υπουργός με την τοποθέτησή του το απεδέχθη, για να προτείνω τη διατύπωση της διάταξης, όπως αυτή, κατά την άποψή μου, θα πρέπει να περιλαμβάνεται. Επομένως στο άρθρο 15 στο πρώτο εδάφιο της δεύτερης παραγράφου του άρθρου προστίθεται εδάφιο που έχει ως εξής: 
      «Οι ταινίες γνησιότητας των εξαγόμενων φαρμάκων ακυρώνονται δια διαγραφής με ανεξίτηλο μελάνι και ο ειδικός αριθμός έγκρισης καταχωρείται σε κατάσταση που αποστέλλεται στον Ε.Ο.Φ., όπου και φυλάσσεται επί μία διετία, έτσι ώστε να ανταποκρίνεται ακριβώς σε αυτό το οποίο επιδιώκουν με την παρούσα νομοθετική ρύθμιση.» 
      Θα κάνω μια ιδιαίτερη αναφορά στο κεφάλαιο 4, όπου στο άρθρο 12 περιγράφονται με σαφήνεια τα βήματα υλοποίησης του παρόντος νόμου, εις τρόπον ώστε να εξασφαλιστεί, κατά την άποψή μου, η ασφαλής μετάβαση στο νέο σύστημα και χωρίς προεδρικά διατάγματα ή άλλα τεχνάσματα για παραπομπή στις καλένδες. Είναι σαφέστατη η περιγραφή και αν δεν κάνουμε αυτήν την αναφορά, μπορεί να υποστηριχθεί από τους συναδέλφους του ΠΑ.ΣΟ.Κ. αυτό που από την πρώτη μέρα λέγεται, ότι είναι νομοσχέδιο με δυσκολίες το οποίο θα χρειαστεί διάφορες διοικητικές αποφάσεις και παρεμβάσεις, ώστε να μπει σε λειτουργία. 
      Να σταθώ, επίσης, και να κλείσω στο γεγονός ότι για πρώτη φορά διαχωρίζονται και ανεξαρτητοποιούνται οι προμήθειες στο χώρο της υγείας από το ενιαίο σύστημα προμηθειών του δημοσίου, που μέχρι τώρα λειτουργούσε στο Υπουργείο Ανάπτυξης –μη κρυβόμαστε- μονοπωλιακά. Έτσι δημιουργούνται οι προϋποθέσεις για ένα πολύ εξειδικευμένο σύστημα προμηθειών, που θα είναι πλέον κάτω από τον απόλυτο έλεγχο του Υπουργείου Υγείας. 
      Τέλος, θα καλέσω τους συναδέλφους του ΠΑ.ΣΟ.Κ. να ψηφίσουν τις διατάξεις που σήμερα συζητάμε. Θα πρέπει να δεχθούμε –είτε το ομολογούμε δημόσια είτε όχι- ότι η σημερινή νομοθετική παρέμβαση πραγματικά αποτελεί μία ουσιαστική μεταρρυθμιστική τομή στο χώρο της υγείας. Αλλάζει εντελώς τα δεδομένα. Δημιουργεί ρήξεις –το είπα και χθες- με το ξεπερασμένο και «αμαρτωλό» σύστημα προμηθειών, που μέχρι τώρα ίσχυε. 
      Δεν στέκομαι στο νούμερο. Μπορεί να είναι περισσότερο, μπορεί να είναι λιγότερο. Η πολιτική ηγεσία κάτι γνωρίζει περισσότερο, για να μιλάει συγκεκριμένα. Θα εξοικονομήσει πόρους που υποχρεωτικά επανεπενδυόμενοι θα βελτιώσουν σημαντικά το επίπεδο των παρεχομένων υπηρεσιών υγείας στον ελληνικό λαό. Η διευκρίνιση για την κατά προτεραιότητα και αποκλειστική χρηματοδότηση του προγράμματος των δομών ψυχικής υγείας κινείται προς αυτήν την κατεύθυνση και θεωρώ πως θα πρέπει όλοι να την χειροκροτήσουμε.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
      Κύριε Υπουργέ, να μας πείτε αν συμφωνείτε με την αναδιατύπωση που πρότεινε ο κ. Παπαγεωργίου για το άρθρο 15.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στο άρθρο 15 συμφωνώ με την καινούργια διατύπωση, η οποία εξωραΐζει την εκφώνηση που έγινε προηγουμένως. Οι ταινίες γνησιότητας των εξαγομένων φαρμάκων ακυρώνονται διά διαγραφής με ανεξίτηλο μελάνι. Επίσης, στη διόρθωση που έγινε στο άρθρο 15, εκεί που γράφουμε «φάρμακα που εξάγονται σε τρίτες χώρες» προστίθεται «εκτός Ευρωπαϊκής Ένωσης».
      ΕΜΜΑΝΟΥΗΛ ΣΚΟΥΛΑΚΗΣ: Επί της ουσίας δεν αλλάζει τίποτα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όχι, δεν αλλάζει.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, λέτε για τα φαρμακευτικά ιδιοσκευάσματα στο άρθρο 15;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στο άρθρο 15 στην προσθήκη η οποία έγινε, υπάρχει μια καλύτερη διατύπωση διαζευκτική, η οποία αναφέρεται στην τελευταία γραμμή: Παράλληλα, φάρμακα που εξάγονται σε τρίτες χώρες εκτός Ευρωπαϊκής Ένωσης να έχουν έγκριση από τον Ε.Ο.Φ. κ.λπ..
      ΠΡΟΕΔΡΕΥΩΝ (Γεώργιος Σούρλας): Να εξάγονται από τους παραγωγούς τους.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και επίσης, άλλη μία διατύπωση, διότι ήδη στην περιγραφή των προσόντων δεν έχει νόημα να υπάρχει το τελευταίο εδάφιο του άρθρου 1. Δηλαδή, το τελευταίο εδάφιο του άρθρου 1 διαγράφεται.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σγουρίδης, για να δευτερολογήσει και μετά εσείς, κύριε Υπουργέ, για προτασσόμενη δευτερολογία.
      ΠΑΝΑΓΙΩΤΗΣ ΣΓΟΥΡΙΔΗΣ: Χθες στην τοποθέτησή μου, η οποία για διαφόρους λόγους δεν ελήφθη, όπως εγώ ήθελα να την εκφέρω, έθεσα το ζήτημα ότι μία επιτροπή, η οποία θα μπορούσε να θέσει τις προδιαγραφές, να κωδικοποιήσει και να λειτουργήσει ως παρατηρητήριο τιμών -θα ήταν δυνατόν μέσα από λίστες προϊόντων που είναι προς προμήθεια να υπάρχουν κατώτερες και ανώτερες τιμές- θα μπορούσε να δημιουργήσει αυτό το πλαίσιο που αποκεντρωμένα πλέον οι νοσηλευτικές μονάδες, αποκεντρωμένα οι περιφερειακές μονάδες να μπορούν να εκτελούν τις προμήθειες και να υπάρχει μια αξιοπιστία, μια ευελιξία, να μην υπάρχει συγκέντρωση. Δυστυχώς, με το νομοσχέδιο αυτό μόνο συγκέντρωση επιτυγχάνεται, μια συγκέντρωση που δεν οδηγεί στο να μπορέσουμε να διορθώσουμε αυτό το σύστημα προμηθειών, που για τον α΄ ή β΄ λόγο θεωρούμε όλοι μας ότι δεν ήταν αυτό που έπρεπε.
      Το νομοσχέδιο, όπως έχει διαμορφωθεί αυτήν τη στιγμή και με τις τροποποιήσεις που έχει κάνει ο Υπουργός,  δεν μπορούν να συμβαδίσουν στην κατεύθυνση αυτή, δηλαδή στο να υπάρχει μια επιτροπή η οποία αποκλειστικά και μόνο θα ασχολείται με το να δημιουργεί το πλαίσιο και όχι να είναι εκείνη  η οποία θα διενεργεί και τις προμήθειες. Οι προμήθειες πρέπει να διενεργούνται αποκεντρωμένα και να επιβλέπονται, να υπάρχει έλεγχος. Αν αυτό το πράγμα δεν γίνει, και το σύστημα αυτό θα κολλήσει. 
      Γι’ αυτούς τους λόγους και οι βελτιώσεις που γίνονται στα άρθρα λίγο ενδιαφέρον έχουν, γιατί δεν βαδίζουν στη γενική λογική την οποία εμείς θέσαμε, εφαρμογή ενός πλήρους αποκεντρωμένου συστήματος προμηθειών βασισμένου στους κανόνες της ελεύθερης αγοράς και στη διαφάνεια των προμηθειών με ενιαίο μητρώο υλικών, κωδικοποίηση και ενιαίες προδιαγραφές.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε να πάρετε το λόγο, γιατί μπαίνουμε στις δευτερολογίες;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μπορώ να μιλήσω μετά τις δευτερολογίες. Εφόσον είναι οι τροπολογίες, έχουμε χρόνο. 
      ΠΡΟΕΔΡΕΥΩΝ (Γεώργιος Σούρλας): Να κλείσετε εσείς τη συζήτηση επί των άρθρων, για να εισέλθουμε μετά στη συζήτηση των τροπολογιών.
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Έγινε μία διεξοδική συζήτηση και ακούσθηκαν πολλά. Αυτό στο οποίο εγώ θέλω να επιμείνω περισσότερο είναι αυτή η θέση έτσι όπως παρουσιάστηκε από τον κύριο Υπουργό. Όλοι μια μεγάλη καλή οικογένεια είμαστε, όλοι το καλό της υγείας θέλουμε. Ας δώσουμε τα χέρια να προχωρήσουμε μαζί. Καμμία αντίρρηση. Σε ποια βάση όμως; Ποιο δρόμο θα ακολουθήσουμε; 
      Κάντε προτάσεις μάς λέει, για να βελτιώσουμε το νομοσχέδιο. Μα, εμείς διαφωνούμε απόλυτα με τη φιλοσοφία του νομοσχεδίου. Τι προτάσεις να κάνουμε; Εμείς δεν μπορούμε να ζητήσουμε φτιασιδώματα. Εμείς ζητούμε να αποσυρθεί αυτό το νομοσχέδιο και να φτιαχτεί ένα άλλο νομοσχέδιο, στο οποίο όμως να έχουν λόγο όλοι. Θα πρέπει τουλάχιστον να ακούσουμε και αυτούς που έπρεπε να έχουν τον ειδικό λόγο, όπως είναι η Ο.Κ.Ε. και η Επιστημονική Επιτροπή της Βουλής. Θα έπρεπε εδώ να συμμετέχουν εργαζόμενοι και φορείς. Αυτά όλα έχουν μπει στο περιθώριο. Φτιάχνουμε λοιπόν μια παντοδύναμη επιτροπή, η οποία θα διαχειρίζεται τα πάντα στα οικονομικά και όχι μόνο της υγείας και με έναν τρόπο που θα είναι εντελώς ανεξέλεγκτος –μόνο ο Υπουργός θα την ελέγχει- που θα είναι εντελώς αδιαφανής. Επομένως, εμείς δεν μπορούμε να συμφωνήσουμε σε ένα τέτοιο νομοσχέδιο.
      Ελέχθη επίσης από τον κύριο Υπουργό ότι αυτά εφαρμόζονται στη Γαλλία, στη Γερμανία και αλλού. Δεν ξέρω με ποιον τρόπο εφαρμόζονται και πώς το εννοεί, γιατί τουλάχιστον, αν θέλουμε να εφαρμόσουμε αυτό που εφαρμόζεται στη Γερμανία και στη Γαλλία, να διαθέσουμε και τα αντίστοιχα κονδύλια. Ας ξεκινήσουμε από αυτό το στοιχειώδες και το αυτονόητο. Ας διαθέσουμε το 15% και το 16% του τακτικού Προϋπολογισμού για δημόσιες δαπάνες για την υγεία αντί του 6% που διαθέτουμε.
      ΑΝΤΩΝΙΟΣ ΦΟΥΣΑΣ: Είμαστε πάνω από το μέσο όρο της Ευρώπης.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε συνάδελφε, μη διακόπτετε τον κ. Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Αν το 6% που δίνουμε εμείς, το θεωρείτε πάνω από το 13,6% που είναι ο μέσος όρος, τότε έχουμε μάθει διαφορετική αριθμητική. Αυτά τα μαθηματικά εγώ δεν τα καταλαβαίνω. Ίσως είναι καινοφανή.
      Ελέχθη επίσης από τον κ. Υπουργό για ποιο λόγο να δημιουργήσουμε καινούργιους θεσμούς, αφού τους έχουμε: Ι.Φ.Ε.Τ., Δ.ΕΠ.Α.ΝΟ.Μ., Ε.ΚΕ.Β.ΥΛ.. Τους έχουμε αυτούς τους θεσμούς αλλά όχι γι’ αυτήν τη δουλειά. Είναι άσχετοι με το αντικείμενο που θέλουμε να τους αναθέσουμε. Και σας λέω εγώ: Η Δ.ΕΠ.Α.ΝΟ.Μ. τώρα τι σχέση έχει με τη διαχείριση και την αξιοποίηση της περιουσίας των νοσηλευτικών και άλλων ιδρυμάτων υγείας; 
      Πού θα καταλήξουμε; Το είπαμε και προηγουμένως. Το είπαμε και στις προηγούμενες τοποθετήσεις μας, ότι, καθώς είναι σε άθλια κατάσταση τα οικονομικά των νοσοκομείων, θα υποχρεωθούν να κάνουν δάνεια, θα βάλουν υποθήκη την περιουσία τους. Και σε λίγο τα ακίνητά τους και τα οποιαδήποτε κληροδοτήματα θα κινδυνεύσουν να βρεθούν στα χέρια των τραπεζιτών και των άλλων «πιράνχας» που λυμαίνονται το χώρο της υγείας. Και εγώ θα το έβλεπα σαν έναν θρίαμβο των «πιράνχας» αυτό το νομοσχέδιο. 
      Αυτό φοβόμαστε πάρα πολύ και είμαστε υποχρεωμένοι να το τονίσουμε για άλλη μια φορά. Γιατί έτσι, όπως προχωράμε, φοβόμαστε ότι δεν θα υπάρξει πια αναδιοργάνωση και ανασύσταση του υγειονομικού μας συστήματος. Θα υπάρξει  μια όχι προοδευτική ή βραδεία, αλλά ταχύτατη επιδείνωση σε όλους τους τομείς. 
      Από αυτήν την άποψη λοιπόν εμείς τονίζουμε ότι αυτό  το νομοσχέδιο δεν θα έπρεπε να προχωρήσει. Θα έπρεπε να αποσυρθεί. Σε άλλη βάση θα πρέπει να αντιμετωπιστούν τα προβλήματα των προμηθειών των νοσοκομείων τα οποία πράγματι πάσχουν και πάσχουν βαρύτατα.
Αλλά αυτό δεν σημαίνει ότι με αυτόν τον τρόπο διορθώνονται. Απεναντίας, πάμε από το κακό στο χειρότερο.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Λεβέντη.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.»,  καθώς και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και δύο συνοδοί δάσκαλοι από το Δημοτικό Σχολείο Μώλου Φθιώτιδας.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Πρόεδρος κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, οι συζητήσεις που έγιναν στην Επιτροπή Κοινωνικών Υποθέσεων και στην Ολομέλεια της Βουλής για το νομοσχέδιο αυτό νομίζω ότι έδειξαν για άλλη μια φορά τις ατέλειες του Νομοθετικού Έργου της Βουλής, την πρωτοβουλία βέβαια του οποίου έχει η εκάστοτε κυβέρνηση και είναι μια ακόμη περίπτωση στην οποία ισχύει, εάν δεχθούμε ότι υπάρχει καλή πρόθεση και καλός στόχος από την πλευρά της Κυβερνήσεως και του Υπουργείου σε ό,τι αφορά το υπαρκτό πρόβλημα των προμηθειών στα διάφορα νοσοκομεία και γενικότερα στον τομέα του Εθνικού Συστήματος Υγείας και του Ι.Κ.Α., το οποίο, αν και παραδόξως καλύπτει το 50% περίπου της δαπάνης, είναι εκτός των ρυθμίσεων αυτού του νομοσχεδίου. 
      Η ετερογονία των σκοπών, αυτό επιβεβαιώνεται σ’ αυτήν την περίπτωση, εάν υποθέσουμε και ας δεχθούμε την καλή προαίρεση της Κυβερνήσεως να αντιμετωπίσει αυτό το μεγάλο πρόβλημα. Αλλού μπορεί να στοχεύετε, κύριε Υπουργέ, και αλλού τελικά θα καταλήξετε. Αυτά που είπε μόλις τώρα ο συνάδελφος, ο εκπρόσωπος του Συνασπισμού, είναι κάτι που θα έπρεπε να σας προβληματίσει. Ασφαλώς δεν μπορούμε να πούμε ότι θα είναι φυσικά, όπως είπατε, κύριε Λεβέντη, θρίαμβος όλων αυτών που λυμαίνονται τις προμήθειες του Εθνικού Συστήματος Υγείας. Δεν μπορούμε να σας κατηγορήσουμε ότι όντως έχετε προγραμματίσει οι διάφορες τράπεζες να «βγάζουν στο σφυρί» μεθαύριο την περιουσία των νοσοκομείων, αλλά τελικά αυτό θα συμβεί. 
      Επίσης, δεν μπορούμε να σας κατηγορήσουμε ότι έχετε υπ’ όψιν σας αυτές τις τρεις ομάδες, τους τρεις ομίλους των μεγάλων επιχειρήσεων που, όπως βλέπουμε, βαθμηδόν πρόκειται να καταλάβουν ολόκληρο το σύστημα του ιδιωτικού τομέα της υγείας. Δεν θέλω να αναφέρομαι ονομαστικά εδώ, αλλά είναι γνωστό ότι είναι τρεις όμιλοι, οι οποίοι σιγά -σιγά θα ελέγξουν τον χώρο του ιδιωτικού τομέα της υγείας. Και εδώ ποιος θα έρθει; Έχουν λεχθεί αυτά από τους συναδέλφους, απλώς σας το τονίζω και εγώ. Θα έρθει ο βιοτέχνης, ο μικροεπαγγελματίας, η μικρομεσαία επιχείρηση της Λευκάδας –βλέπω εδώ τον συμπατριώτη μου, τον κ. Βεργίνη- ή της Άρτας, κ. Παπαγεωργίου, ή των Ιωαννίνων, κ. Φούσα, να κονταροχτυπηθεί σε κεντρικούς διαγωνισμούς προμηθειών για πανελλαδικές ανάγκες; Ή θα υποστεί και αυτός την τύχη των διαφόρων επιχειρήσεων του κατασκευαστικού τομέα που εν ονόματι της στάθμης της απορρόφησης των κονδυλίων της Ευρωπαϊκής Ένωσης και της ολοκλήρωσης της υποδομής για τη διεξαγωγή των Ολυμπιακών Αγώνων, όπως ξέρετε, είτε προσεχώρησαν είτε υπετάγησαν και εξαγοράστηκαν από τις πέντε- έξι μεγαλοκατασκευαστικές επιχειρήσεις; Κάτι ανάλογο συμβαίνει με τον χώρο των μικρομεσαίων επιχειρήσεων, με τα μεγάλα πλέον ξένα πολυκαταστήματα που έχουν εισβάλει στη χώρα και όποιος μένει σε κάποια γειτονιά θα βλέπει συνέχεια να αυξάνονται τα ενοικιαστήρια των διαφόρων εκείνων καταστημάτων για πολλούς λόγους και οι οικονομολόγοι τα γνωρίζουν καλύτερα από εμένα. Η οικονομία μας, η εθνική μας οικονομία δεν είναι της κλίμακας της Ολλανδίας. Εδώ ο μικρομεσαίος χώρος είναι το 90% της οικονομίας. 
      Πώς φαίνεται το λάθος το οποίο κάνετε από το ίδιο το νομοσχέδιο. Δεν θέλω εγώ να μέμφομαι τους όποιους συντάκτες του, απλώς πιστεύω ότι όποιος Υπουργός εισηγείται ένα νομοσχέδιο εδώ πρέπει το σχέδιο που φέρνει να είναι τουλάχιστον το δέκατο, το δέκατο πέμπτο, να το έχει φάει και να το έχει χωνέψει πρώτα-πρώτα αυτός και να ξέρει κάθε σελίδα, κάθε σειρά τι λέει και τι δεν λέει. Λέτε ότι αποκλείεται να είναι Βουλευτής μέλος αυτής της επιτροπής. Υπάρχει περίπτωση, και θα ήτο δυνατόν εκ του νόμου και του Συντάγματος, να είναι μέλος μιας επιτροπής προμηθειών του δημοσίου, Βουλευτής; 
      Μιλάτε για τα προσόντα. Προσπάθησα, για να είμαι βέβαιος, μήπως κάνω και κάποιο λάθος. Αν κάνω λάθος, να μου το πείτε. Βλέπω ότι τα μόνα προσόντα είναι πτυχίο πανεπιστημιακής εκπαίδευσης.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το αλλάξαμε.
      ΑΠΟΣΤΟΛΟΣ ΚΑΚΛΑΜΑΝΗΣ: Το σβήσατε; Βάλατε κάτι; Μπράβο σας.
      Βλέπω, επίσης, αυτήν τη διαδικασία κύριε Υπουργέ, η οποία ειλικρινά εύχομαι να μην αποτελέσει θρυαλλίδα που θα τινάξει στον αέρα την ίδια πολιτική ηγεσία -την οποιαδήποτε, είτε τη σημερινή είτε την αυριανή- στο Υπουργείο σας, τη διαδικασία του διαγωνισμού. Εδώ είναι το Υπουργείο Εμπορίου, η άλλοτε Κεντρική Επιτροπή Προμηθειών, άνθρωποι με πείρα, με γνώση, που περνούσαν από δεκαοκτώ κρησάρες, για να παρέχουν κάποιες εγγυήσεις και πάλι τα σκάνδαλα δεν έλειψαν. Πέρασα και εγώ δύο φορές από το Υπουργείο Υγείας. Δεν έχει το Υπουργείο την εμπειρία αυτή. Πάντοτε περιμέναμε από το Υπουργείο Εμπορίου και εν συνεχεία, βέβαια, πραγματικά η μεγάλη αυτή αποκέντρωση στις διάφορες μονάδες όντως μας δημιουργεί τα προβλήματα. 
      Αλλά τα προβλήματα αυτά μπορούν να αντιμετωπισθούν -επαναλαμβάνω αυτό που κατά κόρον έχει λεχθεί- με την εξακτίνωση ενός συστήματος, που είναι σε θέση να ελέγχει τι κόστη υπάρχουν και τι τιμές δικαιολογούνται, που θα είναι σε θέση επίσης να εξασφαλίζει -και αυτό είναι υπόθεση όχι του Υπουργείου Υγείας, είναι του Υπουργείου Εθνικής Οικονομίας και Οικονομικών- τους πόρους, εάν θα προκαταβάλλεται το 70% και το υπόλοιπο θα είναι «στο περίμενε» και με τη λογική, που σωστά είπε ο κ. Λεβέντης, να φθάσουν κάποια στιγμή να «βγάζουν στο σφυρί» τις περιουσίες των νοσοκομείων. Πάλι θα έχουμε το ίδιο πρόβλημα. Και μάλιστα εγώ προβλέπω -μακάρι να κάνω λάθος- ότι θα είναι τρεις-τέσσερις αυτοί οι μεγάλοι, που θα συγκεντρώνουν κάτω από αυτούς υπεργολάβους, υποπρομηθευτές, που θα προσέρχονται και θα πρέπει αυτοί, με ειδικούς μάλιστα, που θα ξέρουν τα πράγματα καλύτερα από όλους, να υπολογίζουν μέχρι και το τελευταίο ευρώ ό,τι τυχόν μπορεί να υπάρξει ως απώλεια στο μέλλον. Όλοι αυτοί –που τα μισά από τα δυόμισι δισεκατομμύρια ευρώ, το καινούργιο χρέος των νοσοκομείων, προέρχονται από τις συναλλαγές τις δικές τους, τα άλλα μισά είναι από τα ασφαλιστικά ταμεία- θα τα υπολογίζουν αυτά και με τον τόκο. 
      Είναι λάθος αυτό το νομοσχέδιο, πολύ περισσότερο που θα επαναληφθεί εδώ ότι έγινε με το προηγούμενο νομοσχέδιο της προηγουμένης κυβερνήσεως, το οποίο εφαρμόστηκε μέχρις ενός σημείου -νομίζω επτά Πε.Σ.Υ.Π. είπε ο κ. Σκουλάκης- και από εκεί και πέρα, αντί να το αξιοποιήσετε και να προχωρήσετε, το αφήσατε στη μέση.
      Και έρχεστε μετά από τρία χρόνια μ' αυτό το νομοσχέδιο. Και γράψτε το, κύριε Γιαννόπουλε, ότι πριν περάσουν δύο χρόνια δεν πρόκειται να γίνει η ελάχιστη προμήθεια και να ολοκληρωθεί η ελάχιστη διαδικασία υλοποίησης αυτού του νόμου.  Κάνετε, λοιπόν, και εδώ ένα ακόμα νομοσχέδιο. Λυπάμαι, έχουν έρθει πάρα πολλά τέτοια νομοσχέδια από όλες τις κυβερνήσεις. Κάποτε, όμως, πρέπει να πηγαίνουμε προς το καλύτερο. Είναι νομοσχέδια που έρχονται εδώ, ψηφίζονται, αλλά δεν εφαρμόζονται μετά είτε διότι δεν είχαν καλά προετοιμαστεί είτε διότι ο επόμενος Υπουργός και η επόμενη Κυβέρνηση ενεργούν στη λογική του «ράβε–ξήλωνε», πάντοτε ίσως εξ αγαθής προαιρέσεως, αλλά μη λαμβάνοντας την πράξη υπ’ όψιν, αυτό που σας είπα στην αρχή, δηλαδή, την ετερογονία των σκοπών. Αλλού μπορεί να σκοπεύει κανείς, αλλά όταν παρεμβάλλονται μύριοι όσοι άλλοι παράγοντες μέχρι την προσέγγιση του στόχου που έχει υπ’ όψιν του, ανατρέπεται και η καλή πρόθεση και δεν υλοποιείται και έχουμε αρνητικά αποτελέσματα. Και αυτό δεν γίνεται μόνο στο χώρο της υγείας, αλλά και στη δημόσια διοίκηση.
      Θα ήλπιζε κανείς και από τους πιο αντίθετους προς το κόμμα σας και προς τη σημερινή Κυβέρνηση, ότι μπαίνοντας στον 21ο αιώνα εικοσιπέντε χρόνια μετά από τότε που κατηγορείτε το ΠΑ.ΣΟ.Κ. ότι έκανε λάθη κ.λπ., ότι θα αλλάζατε και μία νοοτροπία. Έχουν έρθει δέκα νομοσχέδια του Υπουργείου Υγείας. Πέντε μου πραγματικά, αν αισθάνεστε ότι έχει γίνει ένα βήμα επί της ουσίας για να έχουμε καλύτερο Εθνικό Σύστημα Υγείας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο εισηγητής της Νέας Δημοκρατίας κ. Τσιάρας, για να δευτερολογήσει.
       ΚΩΝΣΤΑΝΤΙΝΟΣ ΤΣΙΑΡΑΣ:  Θα προσπαθήσω να γίνω όσο γίνεται συντομότερος, αφού η ώρα είναι περασμένη και τα περισσότερα έχουν ακουστεί πολλές φορές. Θέλω απλά και μόνο να μείνω σε μία διαπίστωση, η οποία εκφράστηκε από τους περισσότερους ομιλητές, κυρίως, της Αξιωματικής Αντιπολίτευσης, προεξάρχοντος του εισηγητού της Αντιπολίτευσης κ. Σκουλάκη. Χρειάζεται ή δεν χρειάζεται να αλλάξουμε το υφιστάμενο σύστημα προμηθειών; Νομίζω ότι σ’ αυτό έχουμε όλοι συμφωνήσει. Σαφέστατα χρειάζεται να το αλλάξουμε και να το αντικαταστήσουμε με κάτι πιο πρακτικό, πιο ουσιαστικό.
      Έχω την αίσθηση ότι οι απόψεις περί κατάρτισης προδιαγραφών, δημιουργίας μητρώου προϊόντων υπηρεσιών, όπως επίσης και δημιουργίας μητρώου προμηθευτών και παρόχων υπηρεσιών, όχι μόνο δεν θα βρει αντίθετο σ’ αυτήν την Αίθουσα, αλλά θα τύχει της επικρότησης του συνόλου της ελληνικής κοινωνίας και των εμπλεκομένων με το δημόσιο σύστημα υγείας. 
      Νομίζω ότι τα πράγματα είναι ξεκάθαρα, όπως ακριβώς έχουν τοποθετηθεί στην πραγματικότητα μετά τις βελτιώσεις που έγιναν στο συγκεκριμένο σχέδιο νόμου. Ο πλήρης έλεγχος του συστήματος προμηθειών είναι γεγονός μέσα από το συγκεκριμένο νομοσχέδιο, όπως επίσης και η διαφάνεια και η εξοικονόμηση χρήματος. Επαναλαμβάνω ότι αυτή η άποψη είτε δειλά-δειλά είτε χαμηλόφωνα είτε βροντόφωνα, δεν ακούστηκε μόνο από τους υποστηρικτές του νομοσχεδίου, από τους ομιλητές της Νέας Δημοκρατίας, αλλά στην πραγματικότητα ακούστηκε και από τους Βουλευτές της Αντιπολίτευσης, οι οποίοι εκφράζοντας ενδεχομένως μία διαφορετική σκέψη επί της αρχής, στην πραγματικότητα κατέδειξαν ακριβώς τις ίδιες ανάγκες και αναζητήσεις και προβληματισμούς. 
      Γι’ αυτό έχω την αίσθηση ότι ψηφίζουμε ένα νομοσχέδιο, το οποίο θα μας πάει του δημοσίου συστήματος υγείας, στην επόμενη ημέρα, η οποία θα δρομολογήσει την αυτοτέλεια των νοσοκομειακών μονάδων και θα δώσει ένα συνολικά καλύτερο σύστημα υγείας για όλους τους Έλληνες πολίτες. 
      Τέλος, θέλω να κάνω μία επισήμανση για το άρθρο 16, γιατί έχει διαφύγει της προσοχής πολλών εξ υμών. Η διόρθωση η οποία αναφέρεται στις δέκα θέσεις νοσηλευτών Δ.Ε. και στη μία θέση τεχνικού θερμαστού Δ.Ε. έχω την εντύπωση ότι πρέπει να ανασκευαστεί. Κύριε Υπουργέ, και σε μένα έγινε γνωστό ότι όλη η περίπτωση δεν αφορούσε δέκα, αλλά έντεκα θέσεις νοσηλευτών Δ.Ε.. Δυστυχώς, η μία νοσηλεύτρια Δ.Ε. δεν είχε την οικονομική ευχέρεια να παρακολουθήσει και τους υπόλοιπους στην αναζήτηση της τελικής απόφασης του Συμβουλίου της Επικρατείας. 
      Νομίζω ότι είναι κρίμα, μέσα από μία τόσο γενναία ρύθμιση, η οποία επικροτήθηκε από όλες τις πτέρυγες και μετά από μία εξαιρετική τροπολογία που έφερε ο συνάδελφος κ. Φούσας με την οποία αντιμετωπίζεται ανάλογο πρόβλημα, να μην λάβουμε μέριμνα και γι’ αυτό το ένα άτομο, που ακριβώς για τους λόγους που σας είπα, δυστυχώς, δεν έτυχε αυτής της ρύθμισης. Νομίζω ότι η ευαισθησία η οποία επεδείχθη από την ηγεσία του Υπουργείου σ’ ένα τόσο κρίσιμο ζήτημα και για την τροπολογία την οποία κατέθεσε ο κ. Φούσας, να μην κάνουμε πράξη γι’ αυτό το ένα και μοναδικό άτομο ό,τι ακριβώς αποφασίσαμε για τα υπόλοιπα. Παρακαλώ πολύ να το λάβετε υπ’ όψιν σας και αν είναι δυνατόν, μέχρι τη ρύθμιση του συγκεκριμένου άρθρου, αντί για δέκα θέσεις νοσηλευτών Δ.Ε., να μιλάμε για έντεκα θέσεις νοσηλευτών Δ.Ε.. Δεν μιλάμε για κάποιο μεγάλο αριθμό. Είναι περίπτωση που αφορά άτομο που δεν μπορούσε για οικονομικούς και μόνο λόγους να παρακολουθήσει τη διεκδίκηση των υπολοίπων δέκα στο Συμβούλιο Επικρατείας. 
      ΠΡΟΕΔΡΕΥΩΝ (Γεώργιος Σούρλας):  Ο εισηγητής του ΠΑ.ΣΟ.Κ. κ. Σκουλάκης έχει το λόγο για να δευτερολογήσει.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, θα ήθελα να πω κάτι, το οποίο με προβλημάτισε. Άκουσα αυτές τις μέρες τον Υπουργό και τους συναδέλφους να λένε ότι δεν καθόμαστε να συζητήσουμε για το νομοσχέδιο, ώστε να βοηθήσουμε να βγει ένα καλό νομοσχέδιο, ότι αυτά τα θέματα χρειάζονται συναίνεση, διαβούλευση, να συμφωνήσουμε, ότι το θέλει η ελληνική κοινωνία.
      Θα ήθελα πραγματικά να ρωτήσω τους Υπουργούς αν έχουν αναλογιστεί ποιοι έπρεπε να κάνουν αυτό το βήμα της συναίνεσης και της αναγνώρισης ότι στα θέματα υγείας είναι πέρα από κόμματα και χρώματα: Η πολιτική ηγεσία του Υπουργείου Υγείας. Πιστεύω ότι εδώ μέσα υπάρχει μία αναγνώριση πως το κράτος έχει συνέχεια. 
      Ήρθε αυτή η Κυβέρνηση και ανέλαβαν αυτοί οι Υπουργοί. Βρήκαν ένα νόμο σε εξέλιξη τον 2955. Αντί να εφαρμόσουν το νόμο και να πουν για να δούμε τι απέδωσε αυτός ο νόμος, πού εφαρμόστηκε και να συνεχίσουν να τον εφαρμόζουν και να τον επεκτείνουν κατασυκοφαντούσαν το σύστημα ΠΑ.ΣΟ.Κ., «τους κλέφτες, τους απατεώνες, τα πιράνχας» και δεν έφερναν το δικό τους νόμο. Ο νόμος ήταν έτοιμος. 
      ΑΝΤΩΝΙΟΣ ΦΟΥΣΑΣ: Ο δικός σας το είπε αυτό. 
      ΕΜΜΑΝΟΥΗΛ ΣΚΟΥΛΑΚΗΣ:  Σας παρακαλώ. Ξέρω εγώ τι έλεγε ο κ. Γιαννόπουλος στις τηλεοράσεις. Δεν έφεραν το δικό τους νόμο και δεν εφήρμοζαν τον παλιό. Και έρχεται ο συνάδελφος κ. Τσιάρας και δικαιολογημένα μας ρωτάει: θέλει κανείς από εσάς να παραμείνει το σύστημα, όπως έχει; Ποιο σύστημα, κύριοι συνάδελφοι; Αυτό που το οδήγησε εκεί η απραξία της Κυβέρνησης επί τριάμισι χρόνια; Επί τριάμισι χρόνια δεν ασχολήθηκε καθόλου το Υπουργείο Υγείας με διαγωνισμούς, με προμήθειες. Άφησε τα πάντα αδέσποτα και φθάσαμε εκεί που φθάσαμε. Γιατί διπλασιάστηκαν τα χρέη των νοσοκομείων; Γιατί υπάρχουν πεντακόσια εκατομμύρια εξωσυμβατικές προμήθειες. Ξέρετε τι σημαίνει αυτό; Απευθείας αναθέσεις και παρατάσεις παράνομων συμβάσεων. Να, γιατί είναι τεράστια η ευθύνη της πολιτικής ηγεσίας του Υπουργείου Υγείας. Ή έπρεπε αυτόματα στο πρώτο εξάμηνο να ψηφίσει η Κυβέρνηση το δικό της νόμο ή να εφαρμόσει τον παλιό. Όμως, δεν έκανε τίποτα. Αυτό τη βολεύει. Και φθάσαμε εκεί που φθάσαμε στα νοσοκομεία, στο ΙΦΕΤ, σ’ αυτό που κατήγγειλα χθες. Λέτε, να είναι τυχαίο; Τίποτα δεν είναι τυχαίο. 
      Τελειώνοντας, θέλω να πω ότι εμείς και το μελετήσαμε και προβληματιστήκαμε και επιμένουμε να διαφωνούμε, παρά τις όποιες μικροβελτιώσεις που έγιναν –επιτέλους ακούστηκε η φωνή μας- γιατί δεν αλλάζει η ουσία του νομοσχεδίου. 
      Εσείς λέτε περισσότερο κράτος, εμείς λέμε λιγότερο κράτος, αποκέντρωση, διαδικασίες στην περιφέρεια, για να μην συμβούν πολύ χειρότερα πράγματα από αυτά που συμβαίνουν τώρα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ενημερώσω το Σώμα ότι ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέκος Αλαβάνος και οι Βουλευτές του Κόμματός του κατέθεσαν πρόταση νόμου: «Για την ένταξη των τριτέκνων οικογενειών ως πολυτέκνων στο ν. 1910/1944». 
      Παραπέμπεται στην αρμόδια διαρκή επιτροπή. 
      Ο κ. Γείτονας έχει το λόγο για να δευτερολογήσει.
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα είμαι σύντομος, κύριε Υπουργέ, γιατί εξαντλήθηκε η συζήτηση, αλλά εξαντλήθηκε και η υπομονή μας. Πραγματικά, η Κυβέρνηση –και θέλω να είμαι σαφής σ’ αυτό- εμμένει σ’ ένα λάθος νομοσχέδιο. Είναι λάθος η σύλληψη και έχουμε τερατογέννεση. Δεν μπορεί να λέτε αυτά που λέτε για το υπάρχον σύστημα και να αναπαράγετε ουσιαστικά στο επίπεδο του Υπουργείου Υγείας το ίδιο συγκεντρωτικό σύστημα, μάλιστα με επιδείνωση, διότι ορισμένες διατάξεις που συνιστούν όπως είπα τα όργανα τα οποία είναι υπεύθυνα για τις προμήθειες, είναι ρυθμίσεις οι οποίες θα μας οδηγήσουν σε προβλήματα, τριβές, επικαλύψεις. Θα γίνει μύλος. Εμείς έχουμε συνολικά μια διαφορετική λογική. 
      Σας είπαμε, θέλετε να πάρετε τις προμήθειες στο Υπουργείο Υγείας; Πολύ ωραία. Θέλετε να κάνετε επιτροπή; Να την κάνετε. Δεν μπορεί αυτή η επιτροπή όμως να κάνει αυτά που κάνει και να αναθέτετε τις δημοπρασίες σε τρεις άλλους φορείς οι οποίοι είναι άσχετοι. Η επιτροπή θα έπρεπε να κάνει το σχεδιασμό, τον προγραμματισμό, τα μητρώα, τα παρατηρητήρια τιμών, τις γενικές προδιαγραφές, να συγκεντρώσει τεχνογνωσία και να αποκεντρώσετε πλέον περιφερειακά τους διαγωνισμούς. Αυτό θα είχε λογική.  Το σύστημα, όπως το κάνετε, δεν έχει λογική. Χρησιμοποίησε το παράδειγμα της Επιτροπής Ανταγωνισμού ο κ. Αβραμόπουλος για να στηρίξει τη θέση του. Τι σχέση όμως έχει η Επιτροπή Ανταγωνισμού; Η Επιτροπή Ανταγωνισμού δεν ασκεί διοίκηση, ασκεί τον έλεγχο για το εάν τηρούνται οι όροι του ανταγωνισμού στην αγορά. 
      Εδώ έχουμε μια επιτροπή, ένα μόρφωμα, που δεν στέκει διοικητικά, που υπεισέρχεται στην όλη διαδικασία προμηθειών με διασταυρώσεις. Έτσι διασπάται η ευθύνη. Θα έχουμε «ανεύθυνο» το σύστημα τελικά, οι διαγωνισμοί θα κολλήσουν, η εκτέλεση όποιων διαγωνισμών προχωρήσουν θα συναντήσει εμπόδια. Επομένως ούτε απλοποίηση του συστήματος έχουμε ούτε ταχύτητα ούτε διαφάνεια. Εκεί είναι η διαφορά μας. 
      Τελειώνω, κύριε Πρόεδρε. Έχετε στο μυαλό σας κάτι που το είχαμε κάποτε και εμείς. Είχε ακουστεί εδώ πριν μια δεκαετία η πρόταση να γίνει μια επιτροπή για τα έργα και τις προμήθειες. Αυτή η επιτροπή δεν έστεκε προφανώς και εμείς πήραμε την άποψή μας πίσω. Την επαναφέρατε προεκλογικά –επέμενε ο κ. Παυλόπουλος εδώ. Λέγαμε όλοι όσοι ξέραμε ότι δεν μπορεί να γίνει επιτροπή για όλα τα έργα και προμήθειες. Το καταλάβατε στο τέλος και μιλήσατε για την Επιτροπή Ελέγχου. Αυτή ήταν η πρότασή σας η τελική και στις εκλογές. Εσείς τώρα επαναφέρετε με το νομοσχέδιο σχήματα, τα οποία δεν μπορούν να σταθούν. Έχω μια εμπειρία στα έργα και τις προμήθειες. Χρειάζονται αποφαινόμενα όργανα διακριτά, σαφή αλλά μέσα στον ίδιο φορέα. Δεν μπορεί να αποφασίζουν διαφορετικοί φορείς. Δεν θα βρούμε άκρη. Εκεί επιμένω.
      Και κλείνω, κύριε Πρόεδρε, για να μην έχουμε πρόβλημα με το χρόνο. Άκουσα πολλούς συναδέλφους της Νέας Δημοκρατίας να επικρίνουν τις θέσεις του ΠΑ.ΣΟ.Κ. τις ομιλίες συναδέλφων κ.λπ. Πιο καλόπιστη, πιο τεκμηριωμένη κριτική στο νομοσχέδιο και εποικοδομητικές προτάσεις δεν μπορούσε να γίνει. Και απόδειξη αυτού είναι ότι παρόλο που εμείς διαφωνούμε με τη λογική προσπαθήσαμε να κάνουμε συγκεκριμένες προτάσεις διόρθωσης. Τόσο εποικοδομητική ήταν η συζήτηση και η συνεισφορά μας που πολλές από αυτές αναγκάστηκε να δεχθεί ο κύριος Υπουργός. Όμως σας λέμε πάλι ότι παρά αυτές τις αλλαγές, τις βελτιώσεις, το σύστημα δεν μπορεί να αποδώσει. Θα κολλήσει. Αυτή είναι η πραγματικότητα και επειδή υπάρχουν τα Πρακτικά της Βουλής και μένουν, εδώ θα είμαστε να δούμε ότι θα επαληθευτούν αυτά που λέμε στη πράξη!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, κατ’ αρχάς θα ήθελα να κάνω μια προσθήκη μετά από την εύστοχη παρατήρηση του συναδέλφου και εισηγητού μας του κ. Τσιάρα, που πράγματι είναι μια παράλειψη, μια αδικία. Ήταν αγνοημένη νομικά. Η  περίπτωση α΄ της παραγράφου 1 του άρθρου 16 αντικαθίσταται ως εξής: «Ένδεκα θέσεις του κλάδου Δ.Ε. αδελφών νοσοκόμων». 
      (Χειροκροτήματα από την πτέρυγα της Νέας Δημοκρατίας)
      Και ας έλθουμε τώρα στο προκείμενο. Κύριοι συνάδελφοι, κύριε Γείτονα, δεν πρόκειται περί τερατογεννέσεως, διότι ούτε θαλιδομίδη πήραμε ούτε άλλα τερατογεννετικά φάρμακα! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι λάθος στη σύλληψη.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι ακριβώς ένα νομοσχέδιο, το οποίο έχει μια δυναμική, έχει ένα σκεπτικό και μια φιλοσοφία και είναι μεγάλο προνόμιο της δημοκρατίας…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ,  εκτός από τη θαλιδομίδη…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είπα και άλλα τερατογεννετικά φάρμακα, γιατί είναι και άλλα τέτοια φάρμακα, τα οποία δημιουργούν και φωκομελείες κ.λπ.. 
      ΑΠΟΣΤΟΛΟΣ ΚΑΚΛΑΜΑΝΗΣ: …είναι και το θέμα να μην είναι μεθυσμένη η σύζυγος όταν συλλαμβάνεται το έμβρυο!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αλλά είναι πραγματικά  μεγάλο επίτευγμα της δημοκρατίας μας και του κοινοβουλευτισμού η δυνατότητα να διορθώνουμε τα σφάλματα είτε τα σφάλματα σε συμπεριφορές είτε ακόμη και τα σφάλματα τα οποία έχουμε σε νομοθετικές πρωτοβουλίες. Και κανείς δεν έρχεται στην Αίθουσα αυτή να πει ότι έχει το αλάθητο σε οποιαδήποτε νομοθετική πρωτοβουλία.
      Βέβαια, στην Αίθουσα επικράτησε μια άποψη ολίγον κατά του νομοσχεδίου. Δεν θα ήθελα να κάνω ιδιαίτερη κριτική αν ήταν αιχμηρή ή επιθετικά προσδιορισμένη, που μπορεί κάποιους από εμάς να ενόχλησε, αλλά τέλος πάντων, όπως θα είδατε εκ μέρους υμών υπήρξε μια πεσιμιστική διάθεση, λέγοντας ότι δεν υπήρξε τίποτε στο χώρο των προμηθειών και στις προηγούμενες κυβερνήσεις και στην Κυβέρνηση της Νέας Δημοκρατίας, οπότε δεν περιμένουμε τίποτε από αυτό το νομοσχέδιο. Αν ξεκινήσουμε με την άποψη αυτή, τότε στη ζωή μας δεν πρόκειται να περιμένουμε να διορθώνουμε σφάλματα του παρελθόντος ή και να τροποποιούμε συνήθειες επί τα βελτίω. 
      Εμείς πιστεύουμε ότι το νομοσχέδιο αυτό έχει μια φιλοσοφία, την οποία ασπάζεστε και εσείς. Τι λέμε; Λέμε ακριβώς για μια διαφάνεια στις προμήθειες. Λέμε να ελαττώσουμε το κόστος των προμηθειών, λέμε να έχουμε την ίδια ποιότητα των υπηρεσιών υγείας που αποτελεί πρόκληση για όλους μας με λιγότερο κόστος. Νομίζω ότι προς τις αρχές αυτές δεν διαφωνείτε. Επίσης πιστεύω ότι δεν διαφωνείτε και στην άποψη πως οι προμήθειες στο χώρο της υγείας έπρεπε να έρθουν επιτακτικά στο Υπουργείο Υγείας, διότι οι εμπλεκόμενοι στο Υπουργείο Υγείας έχουν την γνώση, την επάρκεια, την συνέπεια να κάνουν διαγωνισμούς. 
      Και επειδή είπατε για το Υπουργείο Εμπορίου, κύριε Γείτονα, θέλω να σας πω ότι το Υπουργείο Εμπορίου μέχρι στιγμής έχει να μας δείξει τις αρνητικές του θέσεις όσον αφορά στο χώρο της υγείας. Δεν σας λέω σε μεγάλες προμήθειες, αν θα πάρει έναν αεροστρόβιλο στην Κοζάνη. Εγώ σας λέω στο χώρο της υγείας. Αυτή τη στιγμή είναι εκατόν πενήντα διαγωνισμοί από το 2001 οι οποίοι, δεν έχουν ολοκληρωθεί. Μιλάμε για εκατόν πενήντα διαγωνισμούς και ιδιαίτερα διαγωνισμούς σε ιατροτεχνολογικά μέσα υψηλής τεχνολογίας, που από το 2001, με τις προδιαγραφές που έβαλαν τότε, η τεχνολογία έχει ξεπεραστεί σήμερα, το 2007.
      Τι λέμε, λοιπόν, εμείς; Όλα αυτά θα έρθουν στο Υπουργείο Υγείας. Και αυτούς που λέτε εσείς ότι ήταν ειδικοί γνώστες στο Υπουργείο Εμπορίου με τις οποιεσδήποτε παρελκόμενες συμπεριφορές, θέλω να σας πω ότι  από το χώρο της υγείας –και το ξέρετε πολύ καλά και εσείς και ο κ. Κακλαμάνης που ήσασταν στο Υπουργείο Υγείας- ζητούσαν εμπειρογνώμονες, δυάδες ζητούσαν για να πάνε να κάνουν τους μεγάλους διαγωνισμούς και ήταν τα άλλα μέλη από το Υπουργείο Εμπορίου. Δηλαδή μια ασχετοσύνη τραγική, για να κάνουν διαγωνιστικές διαδικασίες, ιδιαίτερα δε, σε ιατροτεχνολογικά μηχανήματα υψηλής ευαισθησίας, όπως επίσης και σε άλλα διαγνωστικά αντιδραστήρια. Να, λοιπόν, ποια είναι η φιλοσοφία μας. 
      Και, βέβαια, ο κ. Κακλαμάνης είπε πως δεν πιστεύει ότι θα γίνει τίποτα και πως θα ομαλοποιηθεί η αγορά με τις τράπεζες. Οι τράπεζες δεν είναι μια ευρηματικότητα της δικής μας Κυβέρνησης, οι τράπεζες έχουν χρησιμοποιηθεί σε πάρα πολλά άλλα κράτη. 
      Εσείς φοβάστε ότι πιθανόν, εκχωρώντας αυτές τις αρμοδιότητες στις τράπεζες, υπάρχει αύριο η δυνατότητα να πουν οι τράπεζες «Ευαγγελισμέ, αφού μου χρωστάς εκατό δισεκατομμύρια, μέχρι εδώ σε χρηματοδοτώ. Πέραν αυτής της χρηματοδότησης δεν μπορώ να σου εγγυηθώ, άρα σε εκποιώ». Άρα, φτάνουμε σ’ αυτές τις λύσεις. Το τι μπορεί να γίνει μετά από δέκα ή δεκαπέντε χρόνια, δεν μπορώ ούτε εγώ να το σκεφτώ ή μάλλον, θα σας έλεγα, ότι δεν θα ήθελα να το  φανταστώ. Θα σας εξηγήσω όμως ακριβώς τι γίνεται. 
      Στη Σουηδία, που πολλές φορές την έχουμε ως πρότυπο, από τους αλληλόχρεους λογαριασμούς που δεν είχαν πάρει μέτρα προστασίας και ασφαλιστικές δικλίδες που είχαν κάνει με τράπεζες, βγήκαν κάποια νοσοκομεία «στο σφυρί». 
      Εμείς όμως τι λέμε; Οι τράπεζες δεν μπαίνουν άκριτα μέσα να διαχειρίζονται και να κάνουν το μάνατζμεντ των νοσοκομείων. Απλούστατα, λέμε ότι με την εγγύηση του δημοσίου θα μπορούν οι τράπεζες να ολοκληρώνουν τις απαιτήσεις που έχουν οι προμηθευτές, σύμφωνα με το νόμο, ώστε να αποπληρώνουμε σε εξήντα μέρες. 
      Η αποπληρωμή δημιουργεί καλύτερες συνθήκες στην αγορά, δημιουργεί χαμηλότερο κόστος στα προσφερόμενα είδη και κατ’ αυτό τον τρόπο έχουμε την προοπτική του κέρδους. Βέβαια, σ’ αυτήν τη λογική δεν μπαίνει το γεγονός ότι όλα τα εκχωρούμε στις τράπεζες. 
      Αναφερθήκατε επίσης στην παράγραφο 6 του άρθρου 10, ότι διαφαίνεται πως θα δοθεί το μάνατζμεντ σε ιδιώτες. Σας το είπε και ο κύριος Υπουργός, σας το λέω και εγώ, ότι δεν υπάρχει μια τέτοια νεφελώδης διατύπωση για να δώσει προοπτική-εκποίηση των νοσοκομείων σε ιδιώτες. Δεν υπάρχει από μέρους μας αυτή η θέση. Επειδή αναφερθήκατε πολλές φορές…
      ΕΜΜΑΝΟΥΗΛ ΣΚΟΥΛΑΚΗΣ: Αφαιρέστε, λοιπόν, αυτή την παράγραφο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ούτε καν διαφαίνεται κάτι τέτοιο στο συγκεκριμένο άρθρο. Τέλος πάντων εσείς έχετε κάποιες υπόνοιες, δεν μπορούμε να τις μεταβάλουμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν είναι υπόνοιες. Έχετε αυτή τη δυνατότητα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επίσης, θέλω να σας πω για το περίφημο 2%, με το οποίο ασχοληθήκατε όλοι. Τι θα γίνει το 2%; Τοποθετήθηκε ο κύριος Υπουργός και είπε πού πηγαίνει ακριβώς το 2%. Δεν θέλω να τα επαναλάβω. 
      Κύριοι συνάδελφοι, λέτε ότι το 2% θα μετακυληθεί στην υπερχρέωση των αναλωσίμων ειδών και κατά αυτόν τον τρόπο θα επιβαρυνθούν τα ασφαλιστικά ταμεία, για να πούμε έτσι τα πράγματα και να επαναφέρω στην μνήμη σας αυτά που έγιναν κατά το παρελθόν. 
      Όταν έγιναν οι δυο ρυθμίσεις των χρεών των νοσοκομείων, στη συμφωνία που έγινε με το Υπουργείο Οικονομικών υπήρξε έκπτωση εκ μέρους όλων των προμηθευτών, όπου έφτασαν οι μεν φαρμακέμποροι στο 3% και άλλοι στο 5%. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Αυτή η έκπτωση που δόθηκε τότε στις τιμές, τι ήταν ακριβώς; Ήταν ένα κέρδος που είχαν τα ασφαλιστικά ταμεία από τη μείωση που είχαν οι προμηθευτές. 
      Τώρα τι λέει το νομοσχέδιο; Εσείς πιστεύετε ότι από όλες αυτές τις ασφαλιστικές δικλίδες ελέγχου ποιότητας που βάζουμε σε τιμές, σε κατανάλωση, σε είδη, έχει σε τίποτα να ωφεληθεί το Υπουργείο Υγείας; Όχι, αγαπητοί συνάδελφοι. Το κέρδος το έχουν τα ασφαλιστικά ταμεία, το Υπουργείο Απασχόλησης. Άρα, λοιπόν, εμείς από όλη αυτή τη «μανατζερία», την οποία κάνουμε –για να το πω έτσι και να γίνει αντιληπτό- κερδίζουμε το 2%, το οποίο εκχωρούμε πού; Στην ψυχική υγεία, όπως είπε στην τοποθέτησή του κρυστάλλινα ο κύριος Υπουργός. 
      Ακούστηκαν πάρα πολλά πράγματα για τον Ι.Φ.Ε.Τ. και εκ μέρους του κ. Σκουλάκη, με στεντόρεια τη φωνή και με χειρονομίες κοινοβουλευτικά ευπρεπείς. Τι ήταν ο Ι.Φ.Ε.Τ., κύριε Σκουλάκη; Ο Ι.Φ.Ε.Τ. ήταν ένα Ινστιτούτο Φαρμακευτικής Έρευνας και Τεχνολογίας.
      ΕΜΜΑΝΟΥΗΛ ΣΚΟΥΛΑΚΗΣ: Γιατί θέλετε να χαλάσετε το κλίμα της συζήτησης; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να θυμηθείτε μόνο το οργίλο ύφος που είχατε χθες, όταν μιλούσατε. Σας απαντώ ευγενικά και επιστημονικά.
      Τι ήταν ο Ι.Φ.Ε.Τ.; Ποιος έφτιαξε τον Ι.Φ.Ε.Τ.; Το ξέρετε πολύ καλά, το είπα και χθες. Τον έφτιαξε ο μακαρίτης καθηγητής Βαρόνος και ο Κουτσελίκης. Πώς μεταβλήθηκε ο Ι.Φ.Ε.Τ. από το 1993 και μετά; Έγινε μια κρατική φαρμακαποθήκη. 
      ΕΜΜΑΝΟΥΗΛ ΣΚΟΥΛΑΚΗΣ: Αυτά τα ξέρω, κύριε Υπουργέ. Για την «ταμπακέρα» να μας πείτε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Για την «ταμπακέρα», λοιπόν. Θα σας δώσω την «ταμπακέρα», δηλαδή το πόρισμα του επιθεωρητού Σ.Ε.Υ.Π. για τον έλεγχο που έκανε στις τότε καταγγελίες. Θα το καταθέσω στη Βουλή για να το έχετε και να το μελετήσετε. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όσον αφορά για τη γ-σφαιρίνη που μας αναφέρατε…
      ΕΜΜΑΝΟΥΗΛ ΣΚΟΥΛΑΚΗΣ: Το δημοσίευμα της εφημερίδας. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εσείς πληροφορείστε από δημοσιεύματα. Εμείς όμως είμαστε υποχρεωμένοι να απαντήσουμε στη Βουλή για τα λαθεμένα δημοσιεύματα. Βεβαίως, οι δημοσιογράφοι δεν είναι ούτε γιατροί ούτε ειδικοί. 
      Επειδή θέλετε να τοποθετηθούμε και ιατρικά επάνω στη γ-σφαιρίνη, θέλω να σας πω ότι η χώρα μας έχει ανάγκη ετησίως γύρω στα εκατόν είκοσι χιλιάδες φλακόν γ-σφαιρίνης. Αφού έχουμε κάνει συμβάσεις για τη γ-σφαιρίνη και έχουμε τα σκευάσματα, όπως το σαντοκλόπουλιν, το φλεμπογκάμα και το οκταγκάμ και δεν μας φτάνουν οι ποσότητες αυτές, βρήκαμε στην ελεύθερη αγορά σκεύασμα. Αυτό χρησιμοποιείται και σε άλλα κράτη. Μπαίνει εγκεκριμένα στην Ελλάδα. Είναι το ομριγκάμ, το οποίο προέρχεται από το Ισραήλ. Έγινε εισαγωγή βεβαίως με άδεια κυκλοφορίας. Το ομριγκάμ χρησιμοποιείται σε πολλά άλλα κράτη.
      Μιλάτε για την Ευρώπη. Πολλά κυτταροστατικά φάρμακα που εισάγονται, κύριε Σκουλάκη, από τον Ι.Φ.Ε.Τ., τα οποία δεν έχουν πάρει έγκριση στην Ευρώπη, τα φέρνουμε ή δεν τα φέρνουμε; Τα φέρνουμε και είναι σε ερευνητικά πρωτόκολλα. 
      Όταν θα μιλάμε εδώ, επειδή θέλετε να μιλήσουμε και ιατρικά, θα πρέπει να ξέρετε ότι οι ενδείξεις της γ-σφαιρίνης –γιατί φτάσαμε σε εκατόν είκοσι χιλιάδες φλακόν που απαιτεί η ελληνική αγορά- είναι μεγάλες, διότι βιβλιογραφικά έχει τεκμηριωθεί, ασχέτως αν δεν έχουμε απόλυτα κλινικά δεδομένα, ότι χρησιμοποιείται σε πάρα πολλές κατηγορίες, ενώ παλαιότερα -όπως θα ενθυμήστε- η μόνη χρήση της γ-σφαιρίνης ήταν ποια; Η ιδιοπαθής τρομοπενική πορφύρα. Αυτά είχα να πω για το θέμα που σχολιάσατε. 
      Όσον αφορά την ποσότητα…
      ΕΜΜΑΝΟΥΗΛ ΣΚΟΥΛΑΚΗΣ: Θα παραμείνουμε στα ψυγεία; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Απαντώ και σ’ εσάς και στα δημοσιεύματα. Η ποσότητα που είναι στο τελωνείο του «Ελευθέριος Βενιζέλος»…
      ΕΜΜΑΝΟΥΗΛ ΣΚΟΥΛΑΚΗΣ: Είναι 3.000.000 ευρώ του ελληνικού λαού. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …εντός των ημερών παραλαμβάνεται από την αρμόδια υπηρεσία, του Ι.Φ.Ε.Τ., για να πάει στις αποθήκες και να διατεθεί. Αυτή είναι η όλη ιστορία, για την οποία δημιουργήσατε χθες έναν ιδιαίτερο πανικό μέσα στην Αίθουσα. 
      Το νομοσχέδιο αυτό, κύριοι συνάδελφοι…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ολοκληρώνω, κύριε Πρόεδρε.
      Μιλήσατε μάλιστα για τη φαρμακευτική πολιτική. Αναφέρθηκε και ο κ. Νασιώκας στη φαρμακευτική πολιτική. 
      Κύριε Νασιώκα, φαίνεται ότι δεν παρακολουθείτε τα πράγματα. Είπατε ότι ήταν τόσο βαρύγδουπος ο τίτλος του νομοσχεδίου για τη μεταρρύθμιση της φαρμακευτικής πολιτικής, που στην εφαρμογή του δεν έφερε τίποτα. 
      ΕΚΤΩΡ ΝΑΣΙΩΚΑΣ: Όχι, δεν εφαρμόστηκε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μειώθηκαν οι τιμές των πρωτοτύπων, που έχασαν την πατέντα, σε 20% στα φάρμακα, τα οποία εσείς δεν είχατε την τόλμη ποτέ να «κατεβάσετε». 
      ΕΚΤΩΡΑΣ ΝΑΣΙΩΚΑΣ: Αυτό δεν έγινε με το νομοσχέδιό σας. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Καταργήθηκε η λίστα των φαρμάκων, που ξέρετε πολύ καλά ότι δεν απέδωσε και επί των ημερών σας, διότι είχε καταργηθεί εμμέσως με όλες τις συνταγές και εντέχνως τις πήγαιναν και οι φαρμακοβιομηχανίες στους γιατρούς και έγραφαν «αναντικατάστατο». 
      ΕΚΤΩΡΑΣ ΝΑΣΙΩΚΑΣ: Αυτά μας τα ξαναείπατε δεν έχουν καμμία σχέση με το νομοσχέδιό σας. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όσον αφορά το ριπέιν που λέτε, το 4%, αυτή τη στιγμή είναι σε εξέλιξη, διότι το σύστημα δεν είναι πλήρως ηλεκτρονικοποιημένο και κατ’ αυτόν τον τρόπο δεν υπάρχει δυνατότητα να πάρουμε τα χρήματα πίσω. 
      Τα χρήματα όμως αυτά δεν χάνονται, αλλά κωδικοποιούνται. Όσα ασφαλιστικά ταμεία -ΙΚΑ, ΟΠΑΛ- είναι ηλεκτρονικοποιημένα, σε αυτά έχουμε τη δυνατότητα και τα εισπράττουμε. Αυτή η επανάκτηση χρήματος στα ασφαλιστικά ταμεία φέρνει τη φαρμακευτική δαπάνη –όπως την εκτιμούν τέλος πάντων οι κοστολόγοι- μείον 40.000.000 ευρώ. Βεβαίως, θα γίνει η επανάκτηση αυτή. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όσον αφορά στο θέμα των τιμών, που σε κάποια φάρμακα κάνατε ένα σχόλιο ότι αυξήθηκε η τιμή τους, πολύ καλά έκανε το Υπουργείο Εμπορίου και αύξησε την τιμή σε ιδιοσκευάσματα παλιάς κοπής, με ενδεδειγμένα θεραπευτικά αποτελέσματα, διότι αυτά θα αποσύρονταν από την κυκλοφορία και θα φέρνανε τα ισοδύναμα, με δεκαπλάσια τουλάχιστον τιμή, όπως έγινε κατά το παρελθόν, προ οκταετίας. Αυτή ακριβώς είναι η πολιτική μας πάνω στο θέμα του νέου νομοσχεδίου. Αν ο ν. 2955 δεν εφαρμόστηκε –και τελειώνω, κύριε Πρόεδρε, για να ολοκληρώσουμε όλη αυτή την ενότητα…
      ΠΡΟΕΔΡΕΥΩΝ (Γεώργιος Σούρλας): Τελειώστε, παρακαλώ κύριε Υπουργέ, διότι παρήλθε ο χρόνος και έχουμε και τις τροπολογίες.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τελειώνω.
      Αν δεν εφαρμόστηκε ο ν. 2955, ήταν, τόσο γιατί είχε αδυναμίες στην εφαρμογή του, όσο και γιατί τα όργανα τα δικά σας δεν θέλησαν να μπουν στη λογική των διαγωνιστικών διαδικασιών. Και για να είμαι ειλικρινής ούτε εμείς είμαστε ευτυχείς από το 2004 έως τώρα για κάποιες ασυνέπειες που υπήρξαν από διοικήσεις νοσοκομείων, που θα έπρεπε να μπουν σε διαγωνιστικές διαδικασίες,  είτε προχώρησαν και δεν ολοκληρώθηκαν, με αποτέλεσμα να έχουμε αυτό το άνοιγμα στα διάφορα είδη, τα ιατροτεχνολογικά. Και βεβαίως, θα πάμε, σ’ αυτήν τη ρύθμιση την οποία κάνατε εσείς το 2003, με τη ρύθμιση του κ. Παπαδόπουλου.
      Άρα, λοιπόν, αγαπητοί συνάδελφοι, το νομοσχέδιο αυτό έχει μια βάση, έχει λογική, έχει φιλοσοφία, έχει κώδικες, αρχές. Δίνει τη δυνατότητα -και ακούσατε τις παραχωρήσεις που κάνουμε αμέσως στις αποκεντρωμένες μας μονάδες- για να βρει ψωμί και ο Χανιώτης και το τζάμι να βρεθεί στη Λαμία όταν θα σπάσει και κατ’ αυτό τον τρόπο ομαλοποιείται. Αλλά η Ε.Π.Υ. είναι ένας εποπτικός μηχανισμός, ένας έλεγχος, ο οποίος θα δημιουργεί «ομπρέλα» πάνω ακριβώς στο πεδίο των προμηθειών, για να ομαλοποιηθεί η αγορά. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Κύριοι συνάδελφοι, θα ψηφίσουμε τώρα τα άρθρα και θα μπούμε μετά στη συζήτηση των τροπολογιών, που είναι οκτώ εμπρόθεσμες βουλευτικές και μια υπουργική.
      Κηρύσσεται περαιωμένη η συζήτηση επί της ενότητας των άρθρων 1 έως και 16 και η ψήφιση θα γίνει για το καθένα χωριστά. 
      Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 2 ως έχει; 
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό, ως  έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό, ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό, ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 10, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό, ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΕΜΜΑΝΟΥΗΛ ΣΚΟΥΛΑΚΗΣ: Κατά πλειοψηφία.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 15, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΒΑΡΒΑΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 16, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ:  Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό, όπως τροποποιήθηκε από τον κύριο Υπουργό ομόφωνα. 
      Εισερχόμεθα στη συζήτηση των τροπολογιών. 
      Ο κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Θέλω να ζητήσω συγνώμη και από τους εισηγητές και να παρακαλέσω τον κύριο Υπουργό για το εξής. Δεν θα μπω στη συζήτηση των τροπολογιών. Η προτελευταία παράγραφος της τροπολογίας σχετικά με τους επίκουρους, τα αγροτικά ιατρεία κ.λπ. είναι και άσχετη με τα θέματα που θίγει η τροπολογία αλλά, κατά τη γνώμη μου, πρέπει να είναι και μια ρύθμιση που θα εκθέσει τον Υπουργό, ο οποίος θα αγνοήσει τις κείμενες διατάξεις και θα ορίσει αναπληρωτή στις περιφερειακές διευθύνσεις του Ε.Κ.Α.Β. αυτόν που προφανώς δεν θα έχει τα προσόντα για να καταλάβει τη θέση που κενώνεται, σύμφωνα με τις κείμενες διατάξεις. Επειδή, δε, έχω υπόψη μου και υπάλληλο του Υπουργείου, του Ε.Κ.Α.Β. συγκεκριμένα στην Πάτρα και φοβούμαι ότι εδώ, χωρίς να έχετε πλήρη ενημέρωση προχωράτε, σε μια φωτογραφική διάταξη που θα εκθέσει το Υπουργείο και τον Υπουργό και φυσικά στα διοικητικά δικαστήρια θα υπάρξει απλώς μια ταλαιπωρία του συγκεκριμένου υπαλλήλου.
      Παρακαλώ την προτελευταία παράγραφο να την αποσύρετε. Οι κείμενες διατάξεις είναι σαφείς και δεν μπορείτε να λέτε ότι μέχρις ότου καλυφθεί η θέση, κατά τις κείμενες διατάξεις, βάζει ο Υπουργός όποιον θέλει. Δεν είναι πράγματα αυτά της τελευταίας στιγμής, να νομοθετούνται κατ’ αυτόν τον τρόπο. 
      ΠΡΟΕΔΡΕΥΩΝ (Γεώργιος Σούρλας): Μιλάτε για την παράγραφο 6, κύριε Πρόεδρε;
      ΑΠΟΣΤΟΛΟΣ ΚΑΚΛΑΜΑΝΗΣ: Την προτελευταία παράγραφο…
      ΠΡΟΕΔΡΕΥΩΝ (Γεώργιος Σούρλας): Η παράγραφος 6 είναι.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτή που λέει για τις περιφερειακές Διευθύνσεις του Ε.Κ.Α.Β.. Ή υπάρχουν οι κείμενες διατάξεις ή δεν υπάρχουν. Τι σημαίνει ότι μέχρις ότου συμπληρωθεί η θέση κατά τις κείμενες διατάξεις βάζει ο Υπουργός όποιον θέλει; Δεν είναι σοβαρά πράγματα αυτά.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Κύριε Υπουργέ, θέλετε να πάρετε το λόγο ή να μιλήσουν οι εισηγητές πρώτα;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ας μιλήσουν πρώτα οι εισηγητές.
      ΠΡΟΕΔΡΕΥΩΝ (Γεώργιος Σούρλας): Ο κ. Τσιάρας, ο εισηγητής της Νέας Δημοκρατίας, έχει το λόγο. 
      Θα θέλατε να περιοριστούμε στα πέντε λεπτά;
      ΚΩΝΣΤΑΝΤΙΝΟΣ ΤΣΙΑΡΑΣ: Δεν υπάρχει πρόβλημα, κύριε Πρόεδρε. 
      Εγώ, βέβαια, κρατώ ως εισηγητής όλες τις τροπολογίες. Θα ήθελα να μιλήσω για δύο, τις οποίες έχω καταθέσει εγώ ο ίδιος προσωπικά και βεβαίως, θα ακούσουμε και τις αιτιάσεις των συναδέλφων πριν τοποθετηθούμε συνολικά σε ό,τι αφορά τις τροπολογίες, τις οποίες οι ίδιοι έχουν καταθέσει. 
      Εγώ, λοιπόν, προσωπικά, μαζί με το συνάδελφο κ. Σαλμά καταθέσαμε μια τροπολογία, η οποία αφορά μια αλλαγή δυνατότητας γιατρών, οι οποίοι επιθυμούν να καταλάβουν θέση επιμελητού Α’ ή θέση διευθυντού στο Εθνικό Σύστημα Υγείας και η πρόταση η οποία κατατίθεται αφορά ουσιαστικά την ελάττωση του χρόνου, από τη στιγμή που ολοκλήρωσε ο γιατρός την άσκηση της ειδικότητας. 
      Τι θέλω να πω με αυτό; Θα προσπαθήσω να αιτιολογήσω τη συγκεκριμένη κατάθεση της τροπολογίας. Όπως γνωρίζετε, τα δεδομένα στην ιατρική έχουν αλλάξει σ’ έναν πολύ μεγάλο βαθμό κι αυτό συμβαίνει γιατί ο χρόνος πλέον που ολοκληρώνει κανείς την ειδικότητά του τον παραπέμπει σε κάπως μεγαλύτερη ηλικία σε σχέση με το παρελθόν. Σε πάρα πολλές χώρες της Ευρώπης δεν τίθεται όριο χρόνου από τη λήψη της ειδικότητας, προκειμένου να υπάρχει ως προϋπόθεση για να καταλάβει κανείς θέση επιμελητού Α΄ ή αντίστοιχα, διευθυντού. 
      Βλέπουμε, λοιπόν, στην Αγγλία ότι υπάρχουν συνάδελφοι ιατροί σε μια ηλικία κοντά στα σαράντα, οι οποίοι κατέχουν τη θέση του διευθυντή, ενώ με την κείμενη νομοθεσία δεν δίνεται η δυνατότητα σε αντίστοιχους συναδέλφους να καταλάβουν μια τέτοια θέση στο δικό μας Εθνικό Σύστημα Υγείας. 
      Αν αυτό, βέβαια, το συγκρίνουμε και με τη δυνατότητα που υπάρχει, παραδείγματος χάρη να καταλαμβάνει κανείς ακόμη και την πρώτη πανεπιστημιακή βαθμίδα σε μια αντίστοιχη ηλικία και ταυτόχρονα να μη δίνεται η δυνατότητα σε συναδέλφους να βρεθούν σε μια αντίστοιχη θέση του Εθνικού Συστήματος Υγείας καταλαβαίνετε ότι κατευθείαν μπορούμε να διαπιστώσουμε μια αδικία ή, αν θέλετε, μια αδυναμία του όλου συστήματος να δεχθεί νέους γιατρούς, οι οποίοι μπορούν, με την παρουσία και το ρόλο τους σ’ έναν πολύ μεγάλο βαθμό, να συνεισφέρουν στην αναβάθμιση του Εθνικού Συστήματος Υγείας. 
      Γι’ αυτό και προτείνουμε για την κατάληψη της θέσης του επιμελητή Α’ να απαιτείται η άσκηση της ειδικότητας για δύο τουλάχιστον χρόνια και ηλικία μέχρι πενήντα πέντε χρόνων, ενώ για την κατάληψη της θέσης του διευθυντή να απαιτείται η άσκηση της ειδικότητας για τέσσερα τουλάχιστον χρόνια και ηλικία μέχρι εξήντα χρόνων. 
      Σε ό,τι αφορά τη δεύτερη τροπολογία την οποία έχω καταθέσει, ουσιαστικά με τη συγκεκριμένη τροπολογία θα θέλαμε να ρυθμιστούν ζητήματα, τα οποία αφορούν την ορθολογική αξιοποίηση και κατανομή του προσωπικού στους φορείς του Υπουργείου Υγείας και Κοινωνικής Αλληλεγγύης κατά τέτοιο τρόπο, ώστε να διασφαλίζονται τα εργασιακά και τα ασφαλιστικά τους δικαιώματα, δημιουργώντας ταυτόχρονα και την προοπτική του μετατασσόμενου ή του μεταφερόμενου προσωπικού. 
      Έτσι, λοιπόν, θα μου επιτρέψετε να σας διαβάσω τη συγκεκριμένη τροπολογία: «Επιτρέπεται η απόσπαση, η μετάταξη ή η μεταφορά προσωπικού, που υπηρετεί σε εποπτευόμενα από το Υπουργείο Υγείας και Κοινωνικής Αλληλεγγύης νομικά πρόσωπα ιδιωτικού δικαίου ή Δ.Ε.Κ.Ο., σε νομικά πρόσωπα δημοσίου δικαίου του ιδίου Υπουργείου ύστερα από τη σύμφωνη γνώμη των προέδρων των διοικητικών συμβουλίων των αντιστοίχων νομικών προσώπων ιδιωτικού δικαίου, Δ.Ε.Κ.Ο. και νομικών προσώπων δημοσίου δικαίου. Επιτρέπεται επίσης η μετάταξη ή η μεταφορά του ανωτέρω προσωπικού, καθώς και προσωπικού νομικών προσώπων δημοσίου δικαίου εποπτευομένων από το Υπουργείο Υγείας και Κοινωνικής Αλληλεγγύης στην Κεντρική Υπηρεσία του Υπουργείου Υγείας και Κοινωνικής Αλληλεγγύης, με απόφαση του Υπουργού Υγείας και Κοινωνικής Αλληλεγγύης. Οι μετατασσόμενοι ή μεταφερόμενοι υπάλληλοι δεσμεύουν υφιστάμενες κενές οργανικές θέσεις μονίμων υπαλλήλων ή υπαλλήλων ιδιωτικού δικαίου αορίστου χρόνου, του Υπουργείου Υγείας και Κοινωνικής Αλληλεγγύης και των νομικών προσώπων δημοσίου δικαίου, στα οποία μετατάσσονται ή μεταφέρονται.
      Ελλείψει κενών οργανικών θέσεων το μετατασσόμενο ή μεταφερόμενο προσωπικό τοποθετείται σε προσωποπαγείς θέσεις, που συνιστώνται με την απόφαση μετάταξης ή μεταφοράς και καταργούνται με την καθ’ οιονδήποτε τρόπο αποχώρηση του προσωπικού αυτού από την υπηρεσία. 
      Το προσωπικό που μετατάσσεται ή μεταφέρεται, διατηρεί τα ασφαλιστικά του δικαιώματα, ενώ ο χρόνος υπηρεσίας στον φορέα απ’ όπου προέρχεται θεωρείται χρόνος πραγματικής υπηρεσίας και λαμβάνεται υπ’ όψιν για τη μισθολογική του εξέλιξη. Τυχόν επιπλέον τακτικές αποδοχές διατηρούνται ως προσωπική διαφορά, η οποία μειώνεται με οποιαδήποτε αύξηση των αποδοχών μέχρι πλήρους εξισώσεώς τους με τις αποδοχές και τις απολαβές της νέας θέσης.  Η διάταξη αυτή είναι ειδική και κατισχύει κάθε αντίθετης διάταξης και ισχύει για ένα έτος από τη δημοσίευση του παρόντος». 
      Τέλος, να μιλήσω για το δεύτερο ουσιαστικά άρθρο της συγκεκριμένης τροπολογίας, με την οποία λαμβάνεται η απαραίτητη μέριμνα, αφ’ ενός μεν για την εξασφάλιση πόρων στις μονάδες ψυχικής υγείας, αφ’ ετέρου δε για την ορθολογική και σύννομη διάθεση των πόρων αυτών κατά τρόπο που διασφαλίζει τη συνέχιση και την ολοκλήρωση του έργου της ψυχιατρικής μεταρρύθμισης, σύμφωνα με τις εθνικές και τις κοινοτικές επιταγές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Έτσι, στην παράγραφο 3 του άρθρου 11 του ν. 2716/99 προστίθεται εδάφιο β’ ως εξής: 
      «α) Οι μονάδες ψυχικής υγείας δύνανται να συνάπτουν μετά την απόκτηση της άδειας ίδρυσης συμβάσεις με ασφαλιστικούς οργανισμούς, με τις οποίες μεταξύ άλλων ρυθμίζονται τα απαιτούμενα δικαιολογητικά και η διαδικασία για την καταβολή των νοσηλίων από τους ασφαλιστικούς οργανισμούς στις μονάδες ψυχικής υγείας. Οι προϋποθέσεις και η διαδικασία για τη σύναψη συμβάσεων μεταξύ των μονάδων ψυχικής υγείας και των ασφαλιστικών οργανισμών καθορίζονται στις άδειες ίδρυσης των μονάδων ψυχικής υγείας. 
      β) Η παράγραφος 5 του άρθρου 13 του ν. 2716/99 αντικαθίσταται ως εξής: Οι μονάδες ψυχικής υγείας που ανήκουν σε νομικά πρόσωπα ιδιωτικού δικαίου μη κερδοσκοπικού χαρακτήρα, οι οποίες εντάσσονται στους τομείς ψυχικής υγείας, δικαιούνται του ειδικού νοσηλίου της παραγράφου 1 του παρόντος και των πόρων της παραγράφου α’ του άρθρου 28 του ν. 2519/97 για την καταβολή των αμοιβών και των εξόδων του προσωπικού τους και των συνεργατών τους για την παροχή υπηρεσιών σε άτομα με ψυχικές διαταραχές». 
      Και τα τρία ζητήματα, τα οποία θίγουν οι δυο τροπολογίες νομίζω, κύριε Υφυπουργέ, ότι απαντούν σε σύγχρονα αιτήματα, τα οποία και θα δώσουν λύση σε ζητήματα, τα οποία εδώ και χρόνια έχουν συσσωρευτεί, αλλά και θα κάνουν το επόμενο βήμα συνολικά και στο Ε.Σ.Υ. αλλά και στις υπηρεσίες του Υπουργείου και στις μονάδες ψυχιατρικής υγείας.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Έχετε υπ’ όψιν σας ότι αν συνεχίσουμε με αυτό το χρόνο, θα τελειώσουμε γύρω στις 17.00΄.
      ΚΩΝΣΤΑΝΤΙΝΟΣ ΤΣΙΑΡΑΣ: Σκεφθείτε, κύριε Πρόεδρε, ότι μίλησα μόνο γι’ αυτές που κατέθεσα.
      ΠΡΟΕΔΡΕΥΩΝ (Γεώργιος Σούρλας): Να μην επαναλαμβάνονται πράγματα τα οποία έχουν λεχθεί και να μη γίνεται ανάγνωση των κειμένων των τροπολογιών. Σας παρακαλώ πάρα πολύ.
      ΑΝΤΩΝΙΟΣ ΦΟΥΣΑΣ: Κύριε Πρόεδρε, να μας πει ο κύριος Υπουργός για ποιες τροπολογίες συμφωνεί. Αυτό είναι το καλύτερο απ’ όλα. Δεν θα ήθελα το λόγο να τις αναπτύξω, παρά να τον ευχαριστήσω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μήπως κύριε Υπουργέ, θέλετε να μπούμε σ’ αυτήν τη διαδικασία, δηλαδή να πείτε ποιες δέχεστε και ποιες όχι;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δέχομαι τις δύο αυτές τροπολογίες.
      ΠΡΟΕΔΡΕΥΩΝ (Γεώργιος Σούρλας): Ποιες, κύριε Υπουργέ, συγκεκριμένα;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι η τροπολογία με ειδικό αριθμό 41 και γενικό 1042. Σ’ αυτήν θα ήθελα να κάνω ένα σχόλιο. 
      Κύριοι συνάδελφοι, μπορεί να υπάρχει δίκιο ότι οι σημερινοί γιατροί, λόγω της πολυπλοκότητας όλων των διαδικασιών που υπάρχουν στην ειδικότητα κ.λπ. έχουν μεγαλύτερες ηλικίες, αυτό όμως δεν δίνει τη δυνατότητα το σύστημα να υποδέχεται ανθρώπους που έχουν εκπαίδευση μη ικανοποιητική.
      ΚΩΝΣΤΑΝΤΙΝΟΣ ΤΣΙΑΡΑΣ: Είναι στην κρίση σας. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το λέω αυτό για την αναφορά σας στο τι γίνεται στο εξωτερικό. Εκεί είναι διαφορετικά τα μέτρα και τα σταθμά. Εκεί υπάρχει μια εκπαίδευση κοινού, υψηλού επιπέδου για όλους, ενώ εδώ η εκπαίδευσή μας είναι διαβαθμισμένη. 
      Επειδή όμως το σύστημα έχει αξιολογικά στοιχεία από τα συμβούλια κρίσεων κ.λπ., δίνεται η δυνατότητα να διαγωνιστούν πολλοί είτε μεγαλύτερης ηλικίας…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αφού τις δέχεστε, δεν χρειάζονται εξηγήσεις. Νομίζω ότι είναι εκφρασμένη η ικανοποίηση των συναδέλφων που τις προτείνουν, που τις υπογράφουν, του κ. Τσιάρα και του κ. Σαλμά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Η δεύτερη τροπολογία, με ειδικό αριθμό 47 και γενικό 1048, γίνεται και αυτή δεκτή. 
      ΠΡΟΕΔΡΕΥΩΝ (Γεώργιος Σούρλας): Αυτή την υπογράφει ο κ. Τσιάρας. Αυτές οι δυο γίνονται δεκτές.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι και άλλες τροπολογίες, κύριε Πρόεδρε. 
      ΑΝΤΩΝΙΟΣ ΦΟΥΣΑΣ: Κύριε Πρόεδρε, είχαμε συμφωνήσει να μας πει ο Υπουργός και για τις άλλες τροπολογίες. 
      ΠΡΟΕΔΡΕΥΩΝ (Γεώργιος Σούρλας): Κάνετε δεκτές άλλες τροπολογίες Βουλευτών; Πείτε για όλες τις τροπολογίες, κύριε Υπουργέ. Διευκολύνετε τη συζήτηση, για να μην επιχειρηματολογούν οι συνάδελφοι.  
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γίνεται δεκτή η τροπολογία, η οποία κατετέθη από το Υπουργείο Υγείας για θέματα οργάνωσης και λειτουργίας του Ε.Σ.Υ.. 
      Στην παράγραφο δε...
      ΕΚΤΟΡΑΣ ΝΑΣΙΩΚΑΣ: Εννοείται ότι αυτή θα γινόταν δεκτή!
      ΠΡΟΕΔΡΕΥΩΝ (Γεώργιος Σούρλας): Αυτή, κύριε Υπουργέ, είναι η δική σας τροπολογία. Εκ των πραγμάτων γίνεται δεκτή. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επειδή αναφέρθηκε ο κ. Κακλαμάνης, ο πρώην Πρόεδρος της Βουλής, εμμένουμε στη διατύπωση και στο άρθρο, διότι θα υπάρξει μια ευρυθμία λειτουργίας στο κέντρο υγείας έως ότου αποκατασταθεί με υπηρεσιακό συμβούλιο.
      ΠΡΟΕΔΡΕΥΩΝ (Γεώργιος Σούρλας): Μάλιστα. Δηλαδή ως έχει ψηφίζεται.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ως έχει ψηφίζεται, ναι.
      ΑΝΤΩΝΙΟΣ ΦΟΥΣΑΣ: Για τις άλλες τροπολογίες;
      ΠΡΟΕΔΡΕΥΩΝ (Γεώργιος Σούρλας): Για τις άλλες, κύριε Υπουργέ;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γίνεται δεκτή η τροπολογία με ειδικό αριθμό 40 και γενικό 1041, που αφορά το Νοσοκομείο Ιωαννίνων και ήταν ακριβώς...
      ΑΝΤΩΝΙΟΣ ΦΟΥΣΑΣ: Μου επιτρέπετε παρακαλώ; Δείτε την τροπολογία με ειδικό αριθμό 45, γιατί είναι δύο τροπολογίες κατατεθειμένες. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, οι τροπολογίες με ειδικό αριθμό 40 και 41 είναι εκπρόθεσμες. Υπάρχει όμως επανακατάθεση από τον κ. Φούσα και η τροπολογία έχει νέο ειδικό αριθμό 44 και γενικό 1045. Προφανώς θα την κάνετε δεκτή. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτή είναι ακριβώς πάνω στο πνεύμα αυτό και παρέχει τη δυνατότητα και στα άτομα αυτά τα οποία είχαν παραλειφθεί νομικά και μέσα στο πνεύμα της ισονομίας τούς δίνεται η δυνατότητα της εργασίας στις νοσοκομειακές μονάδες.
      ΑΝΤΩΝΙΟΣ ΦΟΥΣΑΣ: Και η τροπολογία με ειδικό αριθμό 44; Σας έχω καταθέσει δύο. 
      ΧΡΗΣΤΟΣ ΠΡΩΤΟΠΑΠΑΣ: Τι κάνετε τώρα; Φωτογραφικές διατάξεις; 
      ΑΝΤΩΝΙΟΣ ΦΟΥΣΑΣ: Καλά τώρα, εντάξει, το βρήκατε εσείς! 
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, ο Υπουργός απαντά για οικονομία του χρόνου και για διευκόλυνση ποιες κάνει δεκτές. Όταν ο Υπουργός εκ των προτέρων πει ποιες κάνει δεκτές, αυτό σημαίνει ότι δεν χρειάζεται να επιχειρηματολογήσουν οι συνάδελφοι –το ξέρετε πάρα πολύ καλά-... 
      ΑΝΤΩΝΙΟΣ ΦΟΥΣΑΣ: Ενώ εσείς, κύριε Πρωτόπαπα, μπορείτε.
      ΠΡΟΕΔΡΕΥΩΝ (Γεώργιος Σούρλας): ... για να πείσουν την Κυβέρνηση ότι πρέπει να ψηφιστεί. Είναι πρακτική διαδικασία, σωστή διαδικασία.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ένα λεπτό, κύριε Πρόεδρε, για να αμβλυνθούν οι οποιεσδήποτε εντυπώσεις.
      Η αναφορά στην τροπολογία, την οποία κατέθεσε τροποποιημένη ο κ. Φούσας και από χθες που αναφέρθηκε στην Ολομέλεια, ήταν πραγματικά μια γενικότερη εντύπωση που δόθηκε στην Αίθουσα ότι και αυτή στο πνεύμα της τροπολογίας Τσιάρα γίνεται αποδεκτή.
      Επίσης, γίνεται δεκτή και η τροπολογία με ειδικό αριθμό 42 και γενικό 1043, αν και αυτή η τροπολογία ικανοποιείται από γενικότερες διατάξεις, αλλά τέλος πάντων ας διατυπωθεί. Αυτές μόνο γίνονται δεκτές. 
      ΑΝΤΩΝΙΟΣ ΦΟΥΣΑΣ: Ποιο θέμα έχει αυτή;
      ΠΡΟΕΔΡΕΥΩΝ (Γεώργιος Σούρλας): Κύριε Φούσα, παρακαλώ στη θέση σας.
      ΑΝΤΩΝΙΟΣ ΦΟΥΣΑΣ: Είναι και η άλλη, ένα λεπτό!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γίνονται δεκτές αυτές οι τροπολογίες. 
      ΠΡΟΕΔΡΕΥΩΝ (Γεώργιος Σούρλας): Κύριε Φούσα, θα πάρετε το  λόγο. Δεν μπορούμε να σταματήσουμε τη συζήτηση για να συζητήσετε με τον κύριο Υπουργό. Όχι, κύριε Φούσα. Δεν γίνεται συζήτηση έτσι. Προχωρούμε. Σας παρακαλώ πάρα πολύ.
      ΑΝΤΩΝΙΟΣ ΦΟΥΣΑΣ: Πείτε ότι θα γίνει δεκτή και η άλλη. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑ.ΣΟ.Κ. κ. Σκουλάκης. 
      ΕΜΜΑΝΟΥΗΛ ΣΚΟΥΛΑΚΗΣ: Δεν κατάλαβα ποιες τροπολογίες έκανε δεκτές ο Υπουργός.
      ΠΡΟΕΔΡΕΥΩΝ (Γεώργιος Σούρλας): Θα διευκρινιστεί, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Θα μας πει μετά, δικαίωμά του είναι. 
      ΠΡΟΕΔΡΕΥΩΝ (Γεώργιος Σούρλας): Εσείς έχετε τροπολογία;
      ΕΜΜΑΝΟΥΗΛ ΣΚΟΥΛΑΚΗΣ: Πάντως αυτά τα οποία συζητήθηκαν είναι προς τη σωστή κατεύθυνση, δεν ξέρω αν είχαν μελετηθεί σε βάθος οι τροπολογίες. Εκείνο που εγώ θέλω να αναπτύξω και να καταψηφίσω είναι η τροπολογία του Υπουργείου. 
      Κύριε Υπουργέ, αυτή είναι μισό νομοσχέδιο. Δηλαδή αν δει κανείς τη σημασία των επτά παραγράφων, είναι ένα νομοσχέδιο. Και μας το φέρατε την Παρασκευή. Θα μπορούσατε να το είχατε φέρει στην επιτροπή, να κάνουμε κουβέντα, να συζητήσουμε, να βρούμε φόρμουλα, να υπάρξουν βελτιώσεις. 
      Όμως, εσείς επιλέξατε να μας το φέρετε Παρασκευή μεσημέρι. Είναι, βέβαια, εμπρόθεσμη γιατί είναι μέσα στο τριήμερο, αλλά καλό θα ήταν η τροπολογία αυτή να είχε έρθει στην επιτροπή, διότι εκεί θα σας αποδεικνύαμε ότι δυστυχώς δικαιωνόμαστε. Όταν εσείς αλλάζατε το νόμο για τα Σ.Κ.Ε.Ι.Ο.Π.Ν.Ι., σας λέγαμε τι αποτελέσματα θα είχε αυτή η τροπολογία και η παρέμβασή σας. 
      Και ιδού τα αποτελέσματα. Αναγκάζεστε τώρα να φέρετε τροπολογία για να παρατείνετε τη θητεία των συμβουλίων, γιατί δεν ολοκληρώθηκαν οι κρίσεις. 
    Να ζητήσετε, κύριε Υπουργέ, συγγνώμη από όλα τα νοσοκομεία της χώρας, που είναι ακέφαλα και δεν έχουν διευθυντές και φταίτε εσείς. Στα Χανιά έντεκα θέσεις διευθυντών εκκρεμούν εδώ και δύο χρόνια και δεν μπορούν να ολοκληρωθούν οι κρίσεις. Σε όλα τα νοσοκομεία …
    ΚΩΝΣΤΑΝΤΙΝΟΣ ΤΣΙΑΡΑΣ: Αυτό δεν αντιμετωπίζει; 
    ΕΜΜΑΝΟΥΗΛ ΣΚΟΥΛΑΚΗΣ: Ναι, αλλά όταν ψήφιζε την τροποποίηση των Σ.Κ.Ε.Ι.Ο.Π.Ν.Ι. εμείς λέγαμε ότι θα συμβούν αυτά και δεν μας άκουγε κανένας. Ιδού τα αποτελέσματα.
    ΚΩΝΣΤΑΝΤΙΝΟΣ ΤΣΙΑΡΑΣ: Έχετε δίκιο σ’ αυτό. 
    ΕΜΜΑΝΟΥΗΛ ΣΚΟΥΛΑΚΗΣ: Έχουμε δίκιο. Βεβαίως, να πει … 
    ΚΩΝΣΤΑΝΤΙΝΟΣ ΤΣΙΑΡΑΣ: Ναι, αλλά το αντιμετωπίζουμε. Αυτό λέμε. 
    ΕΜΜΑΝΟΥΗΛ ΣΚΟΥΛΑΚΗΣ: Ναι, έπρεπε να περάσουν δυόμισι χρόνια για να ικανοποιήσουμε το «έτσι θέλω» των Υπουργών τότε; Αυτό είναι. 
    Δεύτερον, σας φωνάζαμε για τους επικουρικούς και σας λέγαμε: «Μην επεκτείνετε τη διάταξη. Μην καταστρέφετε τη διάταξη». Η διάταξη είχε ψηφισθεί από εμάς και καλώς είχε ψηφισθεί. 
    Και τι λέγαμε; Για δυσπρόσιτες, άγονες, ορεινές περιοχές και μόνο να επιτρέπεται να διορίζονται επικουρικοί γιατροί, όπως διορίζονταν μέσω του …
    ΚΩΝΣΤΑΝΤΙΝΟΣ ΤΣΙΑΡΑΣ: Διαφωνείτε με αυτή τη διατύπωση; 
    ΕΜΜΑΝΟΥΗΛ ΣΚΟΥΛΑΚΗΣ: Μισό λεπτό, κύριε συνάδελφε.
    Την άλλαξε τότε με το να διορίζονται σε όλη την Ελλάδα. Και πλημμύρισαν με επικουρικούς τα νοσοκομεία του κέντρου. Ποιο ήταν το αποτέλεσμα; Δεν πήγαιναν στα νησιά, δεν πήγαιναν στην περιφέρεια. Να, γιατί κλείνει το Παιδιατρικό στο Ρέθυμνο. Να, γιατί κλείνει το Παιδιατρικό στον Άγιο Νικόλαο. Να, γιατί τα νησιά δεν έχουν γιατρούς.
    Και έρχεται τώρα το Υπουργείο και μας δικαιώνει ότι είχαμε δίκιο τότε. Αλλά, κύριε Υπουργέ, θα σας παρακαλέσω τουλάχιστον να βγάλετε τη δυνατότητα της απόσπασης για έξι μήνες. Όπου διορίζεται ο επικουρικός, εκεί να παραμένει.
    Και δεύτερον, να αφαιρέσετε τη δυνατότητα της δεύτερης θητείας να την κάνει στο κέντρο. Είναι απαράδεκτο. Πάτε να τη διορθώσετε, αλλά είστε κολλημένοι στην αντίληψη της ρουσφετολογικής εξυπηρέτησης …
    Γιατί κουνάτε το κεφάλι σας; Δεν είναι έτσι;
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν είναι έτσι. 
    ΕΜΜΑΝΟΥΗΛ ΣΚΟΥΛΑΚΗΣ: Για τους αγροτικούς γιατρούς αυτό είναι λάθος. Πάει τρεις μήνες ο αγροτικός γιατρός στο νοσοκομείο εκπαιδεύεται, υπηρετεί έξι μήνες σε μια περιοχή, όπως ξέρουμε επαρχία, ορεινές περιοχές κ.λπ. και στο εξάμηνο επάνω τον απολύετε, τότε που είναι να αποδώσει. Δεν νομίζω ότι ωφελεί σε τίποτα. Το να παίρνει τρεις μήνες ειδικότητα, καλό είναι …
    ΚΩΝΣΤΑΝΤΙΝΟΣ ΤΣΙΑΡΑΣ: Φταίει το σύστημα. Είναι πάρα πολλοί που περιμένουν.
    ΕΜΜΑΝΟΥΗΛ ΣΚΟΥΛΑΚΗΣ: Το ξέρω, κύριε συνάδελφε, αλλά μπορεί να βρεθεί άλλος τρόπος.
    Και έρχομαι στο πιο σοβαρό, στην παράγραφο 5. Αυτό, κύριε Υπουργέ, αποτάθηκα σε διάφορους ειδικούς να μου το εξηγήσουν, αλλά δεν καταλαβαίνει κανείς τι εννοείτε εδώ. 
    Λέτε: «Με απόφαση του Υπουργού Υγείας και Κοινωνικής Αλληλεγγύης, ύστερα από πρόταση του Κεντρικού Συμβουλίου Υγείας συνιστώνται, μετονομάζονται, διαχωρίζονται ή ενοποιούνται ιατρικές ειδικότητες, καθορίζεται η άσκηση για καθεμία απ’ αυτές κατά χρόνο και περιεχόμενο άσκησης και ορίζονται οι προϋποθέσεις τοποθέτησης των ιατρών προς απόκτηση ειδικότητας».
    Ειλικρινά συζήτησα με ανθρώπους που έχουν δουλέψει στο Κ.Ε.Σ.Υ., που έχουν ασχοληθεί με το θέμα και δεν κατάλαβαν πολλά πράγματα. Μου είπαν ότι αυτή η τροπολογία επιτρέπει στον Υπουργό να κάνει τα πάντα σε σχέση με τις ειδικότητες, με τις τοποθετήσεις κ.λπ.. Εξηγήστε μας ή απλουστέψτε λίγο τη διατύπωση για να καταλαβαίνουμε και εμείς, που δεν μπορέσαμε να καταλάβουμε μέχρι τώρα.
    Το ίδιο συμβαίνει και στην παράγραφο β΄. Εντάξει, εδώ είναι λίγο διαφορετικό. Όμως, όπως είπα και στην αρχή, διαφωνούμε με όλες τις παραγράφους της τροπολογίας, διότι είναι ένα νομοσχέδιο ολόκληρο.
    Θα τελειώσω όμως –έχει ήδη περάσει η ώρα, κοντεύει τέσσερις- λέγοντας ότι θα έπρεπε αυτή η τροπολογία να έρθει στην Επιτροπή να συζητηθεί. Να καθήσουμε κάτω να δούμε τα στοιχεία και να αναλύσουμε όλα αυτά, τα οποία φέρνετε και τα οποία δημιουργούν τεράστιο πρόβλημα, ειδικά με τις ειδικότητες. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλάκη.
Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες και τρεις συνοδοί - δάσκαλοι από το 27ο Δημοτικό Σχολείο Βόλου.
    Η Βουλή τους καλωσορίζει και εγώ ιδιαίτερα, αφού είναι ένα σχολείο από την πόλη μου.
    (Χειροκροτήματα από όλες τις πτέρυγες της Βουλής)
    Κύριε Υπουργέ, να συνεχίσουμε με τους Κοινοβουλευτικούς Εκπροσώπους του Κ.Κ.Ε. και του Συνασπισμού …
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ναι, κύριε Πρόεδρε, για να τοποθετηθώ μια και καλή μετά.
    ΠΡΟΕΔΡΕΥΩΝ (Γεώργιος Σούρλας): Θέλω να ξεκαθαρίσουμε λίγο ποιες τροπολογίες κάνετε δεκτές. Είστε έτοιμος, πριν μιλήσουν οι δύο Κοινοβουλευτικοί Εκπρόσωποι, να μας πείτε; 
    Είπαμε ότι οι δύο εκπρόθεσμες δεν μπορεί να γίνουν δεκτές εκ των πραγμάτων …
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Οι εκπρόθεσμες δεν γίνονται δεκτές.
    ΠΡΟΕΔΡΕΥΩΝ (Γεώργιος Σούρλας): Τελείωσε. Έχουμε όμως, επανακατάθεση ... 
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αναφέρθηκε εκ λάθους η αρίθμηση. Η αρίθμηση είναι ... 
    ΠΡΟΕΔΡΕΥΩΝ (Γεώργιος Σούρλας): Ξεκινάμε, λοιπόν, από την αρχή.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι η τροπολογία με γενικό αριθμό 1045 και ειδικό 44, που αναφέρεται ακριβώς στο πνεύμα των εκπροθέσμων ....
    ΠΡΟΕΔΡΕΥΩΝ (Γεώργιος Σούρλας): Μάλιστα. Πολύ ωραία, κύριε Υπουργέ.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτή, βέβαια, είναι εμπρόθεσμη και η οποία γίνεται δεκτή.
    ΠΡΟΕΔΡΕΥΩΝ (Γεώργιος Σούρλας): Την υπογράφουν ο κ. Φούσας, ο κ. Τασούλας και ο κ. Καραμπίνας.
    Υπάρχει άλλη, κύριε Υπουργέ; 
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τοποθετήθηκα στην τροπολογία με γενικό αριθμό 1043 και ειδικό 42 που είπαμε ότι γίνεται δεκτή. 
    Και είμαι υποχρεωμένος να απαντήσω, αφού βέβαια προηγηθούν οι συνάδελφοι, στην τροπολογία την οποία έχουμε καταθέσει εμείς ως Υπουργείο.
    ΠΡΟΕΔΡΕΥΩΝ (Γεώργιος Σούρλας): Είχατε πει, όμως, και για την τροπολογία με γενικό 1042 και ειδικό 41 ... 
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πέρασε. 
    ΠΡΟΕΔΡΕΥΩΝ (Γεώργιος Σούρλας): Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Νικολαΐδου.
    ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
    Κύριε Υπουργέ, υποθέτω ότι αυτές τις τροπολογίες στις οποίες δεν κάνατε αναφορά, δεν τις κάνετε δεκτές. 
    Εγώ όμως, θα σταθώ στην τροπολογία που καταθέσαμε σαν κόμμα με αιχμή τον εργάσιμο χρόνο στα δημόσια νοσοκομεία και τη διασφάλιση ενός στοιχειώδους πλαισίου για το καθεστώς εργασίας και των εφημεριών των γιατρών. 
    Και για να είμαι σύντομη, θα τη διαβάσω: 
    «Προς διασφάλιση των στοιχειωδών εργασιακών δικαιωμάτων του ιατρικού και λοιπού προσωπικού των νοσηλευτικών και παρόμοιων ιδρυμάτων, αλλά και για τους λόγους που ανάγονται στο ευρύτερο δημόσιο συμφέρον, το χρονικό διάστημα εργασίας για τους ειδικευμένους ιατρούς, για τους ειδικευόμενους ιατρούς και το λοιπό προσωπικό των νοσηλευτικών και παρόμοιων ιδρυμάτων, που έχουν χαρακτήρα νομικού προσώπου δημοσίου δικαίου και νομικού προσώπου ιδιωτικού δικαίου, καθορίζεται σε σταθερό χρόνο έξι ωρών ημερησίως, πέντε ημερών εβδομαδιαίως και συνολικά τριάντα ωρών εβδομαδιαίως. Περαιτέρω, το καθεστώς εφημεριών του ως άνω προσωπικού διαμορφώνεται αυτοτελώς σε μια εφημερία ανά εβδομάδα. Κλαδική συλλογική σύμβαση εργασίας υπερισχύει της συγκεκριμένης νομοθετικής ρύθμισης, στο βαθμό που περιέχει ευνοϊκότερους για τους εργαζόμενους όρους».
    Καταλαβαίνουμε ότι η τροπολογία αυτή κινείται στον αντίποδα των αντιλαϊκών σχεδίων που εσείς προσπαθείτε και περάσατε ήδη μέσα από το νομοσχέδιο που συζητούσαμε μέχρι σήμερα. Εμείς επιμένουμε σ’ αυτήν. Νομίζουμε ότι ρυθμίζει τα απαραίτητα για τους γιατρούς. 
    Αν θέλετε, μια αγωνιστική απάντηση στο πρόβλημα που έχουν όλα τα νοσοκομεία σε σχέση με τους γιατρούς, τις εφημερίες, αλλά και το υπόλοιπο προσωπικό είναι και η σημερινή πανελλαδική απεργία της Ε.Ι.Ν.Α.Π., ακριβώς για τα ωράρια και τις εφημερίες. 
    Δεν κάνατε αναφορά. Το πιο πιθανό είναι ότι δεν συμφωνείτε. Εμείς όμως επιμένουμε και την έχουμε καταθέσει. 
    Θα αναφερθώ πολύ σύντομα στις τροπολογίες που κατέθεσε το Υπουργείο, γιατί δεν έχει ίσως και νόημα να κάνει κανείς αναφορά με λεπτομέρειες. Θα αναφερθώ με τα νούμερα. 
    Δεν συμφωνούμε στην πρώτη. Δεν υπάρχει καμμία διαφάνεια, δεν υπάρχουν αντικειμενικά κριτήρια και δεν την ψηφίζουμε φυσικά.
      Επίσης στο δύο, σε σχέση με τους επικουρικούς γιατρούς, εδώ ταιριάζει αυτό που λένε «ουδέν μονιμότερον του προσωρινού», δηλαδή ουδέν μονιμότερον των επικουρικών γιατρών, ένα θεσμό που τον ξεκίνησε, βέβαια, το ΠΑ.ΣΟ.Κ και εσείς τον επεκτείνετε και ζητάτε διάφορες παρατάσεις. Δεν συμφωνούμε στο δύο. 
      Στην τρία ψηφίζουμε «λευκό». Στην τέσσερα και πέντε –ή στο τέσσερα και πέντε σημείο, δεν ξέρω πώς το ονομάζετε- ψηφίζουμε «κατά». 
      Στο έξι ψηφίζουμε «λευκό» και στο επτά επίσης «κατά». Τα αναφέρω με νούμερα.
      ΠΡΟΕΔΡΕΥΩΝ (Γεώργιος Σούρλας): Εντάξει, τα αναφέρετε με νούμερα για οικονομία χρόνου. 
      ΒΕΡΑ ΝΙΚΟΛΑΪΔΟΥ: Από τις τροπολογίες που έχει καταθέσει ο κ. Φούσας, αυτή που έχει σχέση με τους εργαζόμενους στο Νοσοκομείο Ιωαννίνων θεωρούμε ότι είναι αντίστοιχη αυτής του Νοσοκομείου Καρδίτσας και την ψηφίζουμε. Δεν συμφωνούμε με την άλλη, την οποία υπογράφει πάλι ο κ. Φούσας. Δεν χρειάζεται να την εξηγήσουμε. 
      ΑΝΤΩΝΙΙΟΣ ΦΟΥΣΑΣ: Από λάθος ξεχάστηκαν. Έπρεπε να είναι και αυτοί μέσα. 
      ΒΕΡΑ ΝΙΚΟΛΑΪΔΟΥ: Είναι πλασματικές εφημερίες. Ας μην το αναπτύξουμε. Δεν συμφωνούμε. 
      ΠΡΟΕΔΡΕΥΩΝ (Γεώργιος Σούρλας): Κύριε Φούσα, αφήστε τη συνάδελφο να εκφράσει την άποψή της. Άλλωστε δεν θα εξαρτηθεί από την κ. Νικολαϊδου. 
      ΑΝΤΩΝΙΟΣ ΦΟΥΣΑΣ: Μα, αφορά γενικότερο θέμα. 
      ΒΕΡΑ ΝΙΚΟΛΑΪΔΟΥ: Σας είπα ότι δεν συμφωνούμε. Κατά την άποψή μας έχει πλασματικές εφημερίες. 
      Προχωρώ παρακάτω στην τροπολογία που υπογράφει ο κ. Γρηγοράκος. Συμφωνούμε σ’ αυτή. 
      Υπάρχουν και δύο τροπολογίες που υπογράφει ο κ. Τσιάρας. Στην ένα ψηφίζουμε «λευκό» και στη δύο δεν συμφωνούμε.
      Δεν έχω άλλη τροπολογία εγώ εδώ. Δεν ξέρω αν υπάρχουν και άλλες. Δεν έχουν μοιραστεί και ίσως έχουν κατατεθεί τελευταία στιγμή. 
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Συνασπισμού κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Θα τονίσω και εγώ αυτήν τη συστηματική τακτική που ακολουθείται, να έρχονται μεγάλες τροπολογίες τελευταία στιγμή, όταν έχει τελειώσει η συζήτηση, μια πρακτική την οποία εφήρμοζε και το ΠΑ.ΣΟ.Κ, κύριε Σκουλάκη -το ξέρετε και εσείς- παλαιότερα και τώρα η Νέα Δημοκρατία κάνει κατάχρηση. 
      ΕΚΤΩΡΑΣ ΝΑΣΙΩΚΑΣ: Όχι. 
      ΕΜΜΑΝΟΥΗΛ ΣΚΟΥΛΑΚΗΣ: Δεν μπορείτε να ξεφύγετε απ’ αυτό; 
      ΑΘΑΝΑΣΙΟΣ ΛΕΒΕΝΤΗΣ: Εμείς αυτό το καταδικάζουμε. Κανονικά θα έπρεπε να ενταχθούν αυτές οι τροπολογίες μέσα στο νομοσχέδιο, παρά το ότι βέβαια δεν είναι άμεσα σχετικό, αλλά αφού είναι του Υπουργείου Υγείας, γιατί εδώ δημιουργούνται μία σειρά θέματα, τα οποία πρέπει να συζητηθούν πιο διεξοδικά και δεν μπορεί κανείς να τα αναπτύξει μέσα σε δύο λεπτά. 
      Κατ’ αρχήν, εμείς δεν συμφωνούμε με αυτό το θεσμό του επικουρικού γιατρού και μάλιστα έτσι όπως εξελίσσεται. Είναι ένας Δούρειος Ίππος του υγειονομικού συστήματος. Αυτή τη στιγμή προσπαθούμε με επικουρικούς γιατρούς να λύσουμε όλα τα προβλήματα που υπάρχουν. Και τα προβλήματα κενών οργανικών θέσεων δεν είναι μόνο στην περιφέρεια, είναι και στο κέντρο. Η ναυαρχίδα του υγειονομικού στόλου που λέγεται «ΕΥΑΓΓΕΛΙΣΜΟΣ» έχει το 30% έως 40% των οργανικών θέσεων κενές. Και να σκεφτείτε ότι οι θέσεις αυτές έχουν δημιουργηθεί με βάση τους παλιούς οργανισμούς πριν από είκοσι χρόνια και εν τω μεταξύ έχουν δημιουργηθεί τεράστιες ανάγκες. Αυτό γίνεται και με τους γιατρούς, αυτό γίνεται και με τους νοσηλευτές και με άλλες ειδικότητες. 
      Κύριε Υπουργέ, θα ήθελα να τονίσω -το λέω ιδιαίτερα σε εσάς που είστε και εξαιρετικά πεπειραμένος χειρουργός- ότι δεν μπορεί να έρχεται ένας γιατρός για έξι μήνες ή ένα χρόνο και να φεύγει, τότε που αρχίζει να κατατοπίζεται στο πώς θα πρέπει να κινηθεί μέσα στο χειρουργείο και στο χώρο. Το ίδιο ισχύει και για μια νοσηλεύτρια. Δεν είναι δυνατόν τότε να σηκώνεται και να φεύγει. Κατ’αρχάς λοιπόν, εμείς είμαστε αντίθετοι και λέμε ότι οι θέσεις θα πρέπει να καλυφθούν. 
      Θα ήθελα να τονίσω και κάτι άλλο. Επειδή λέμε ότι φταίει αυτό το ρημάδι το Α.Σ.Ε.Π. και ότι αυτό μας καθυστερεί για να συμπληρώσουμε τις θέσεις νοσηλευτικού προσωπικού, θα πω ότι το αλλάξαμε για το νοσηλευτικό προσωπικό, όμως, προσωπικό δεν βλέπουμε.
      Επιπλέον, όσον αφορά τους γιατρούς, γιατί καθυστερούν τόσα χρόνια, κύριε Υπουργέ; Από την προηγούμενη κυβέρνηση υπάρχουν εκκρεμότητες, υπάρχουν  θέσεις που εκκρεμούν για τέσσερα-πέντε και περισσότερα χρόνια και είναι πολύτιμες οι υπηρεσίες που μπορούν να προσφέρουν και μεγάλες οι ανάγκες. Δυστυχώς δεν καλύπτονται. Εφόσον οι θέσεις είναι αναγκαίες, εφόσον καλύπτονται πάγιες και διαρκείς ανάγκες, αυτές πρέπει να προκηρυχθούν και με σύντομες διαδικασίες να καλυφθούν. Τώρα βέβαια, υποχρεωτικά θα πρέπει να παραταθεί η λειτουργία αυτών των Περιφερειακών Συμβουλίων Επιλογής και Αξιολόγησης. 
      Από εκεί και πέρα, όμως, στα άλλα θέματα τα οποία ανακύπτουν με την τροπολογία, θα πω τα εξής. Πρώτα και κύρια η απόσπαση. Είμαστε κατηγορηματικά αντίθετοι. Περνάει στα χέρια του Υπουργού η δυνατότητα να αποσπάσει  όλους τους επικουρικούς γιατρούς και να τους μεταθέσει από τη μία άκρη της χώρας στην άλλη. Αυτό νομίζουμε ότι θα εξυπηρετήσει ορισμένους, θα βολέψει ορισμένους, κατά πάσα πιθανότητα φιλικά προσκείμενους κομματικούς φίλους, πλην όμως θα διαλύσει ό,τι έχε απομείνει ακόμα από το υγειονομικό σύστημα. 
      Η υποχρεωτική υπηρεσία υπαίθρου, ορίζεται εννεάμηνη. Συμφωνούμε. Θα ήθελα όμως εδώ, κύριε Υπουργέ, μία διευκρίνιση. Στην παρακάτω παράγραφο δ,4 για τους γιατρούς που ειδικεύονται και οι οποίοι μέχρι να καταληφθεί η θέση από τον καινούργιο διάδοχο τους θα μπορούν να παραμένουν, δεν έχουμε καμμία αντίρρηση. Λέει, όμως, ότι μπορεί να παραταθεί για έξι μήνες και για άλλους έξι μήνες. Φοβόμαστε ότι έτσι όπως είναι διατυπωμένη, μπορεί να χρονοτριβήσει πολύ περισσότερο η τοποθέτηση του άλλου γιατρού που θα τους διαδεχθεί. Αυτό το επισημαίνω, γιατί ενδεχομένως να δημιουργηθούν προβλήματα. 
      ΚΩΝΣΤΑΝΤΙΝΟΣ ΤΣΙΑΡΑΣ: Επί τούτου δηλαδή; Επίτηδες;
      ΑΘΑΝΑΣΙΟΣ ΛΕΒΕΝΤΗΣ: Επίτηδες βεβαίως. Γιατί; Στην Ελλάδα δεν ζούμε; Ένα και δύο βλέπουμε; Ασφαλώς. Το φοβόμαστε αυτό και είμαι υποχρεωμένος να το τονίσω. 
      ΠΡΟΕΔΡΕΥΩΝ (Γεώργιος Σούρλας): Προχωρήστε, κύριε Λεβέντη. 
      ΑΘΑΝΑΣΙΟΣ ΛΕΒΕΝΤΗΣ: Στην παράγραφο 5 -το τόνισε και ο κ. Σκουλάκης και θέλει διευκρινήσεις- εγώ νομίζω ότι είναι σαφέστατο, κύριε Σκουλάκη, ότι έτσι περνάει στα χέρια του Υπουργού Υγείας όλη συνολικά η διαχείριση των ιατρικών ειδικοτήτων. Καθορίζεται έτσι η άσκηση για κάθε μια απ’ αυτές, το περιεχόμενο της άσκησης κ.λπ.. Δηλαδή αυτά δεν είναι θεσμοθετημένα; Εάν, λοιπόν, θα πρέπει κάτι να αλλάξει, με τον τρόπο αυτό που γίνεται εμάς μας βρίσκει αντίθετους, γιατί φοβόμαστε ότι εδώ θα υπάρξουν άλλα κριτήρια στα οποία δεν θέλω περισσότερο να υπεισέλθω. Την τροπολογία συνολικά την καταψηφίζουμε, εκτός αν μπορούμε να ψηφίσουμε παραγράφους. 
      ΠΡΟΕΔΡΕΥΩΝ (Γεώργιος Σούρλας): Δεν ψηφίζονται παράγραφοι, κύριε Λεβέντη. Εκθέτετε τις απόψεις σας και καταγράφονται στα Πρακτικά. 
      ΑΘΑΝΑΣΙΟΣ ΛΕΒΕΝΤΗΣ: Για το ωράριο των γιατρών, εμείς είχαμε και τότε εναντιωθεί σε αυτή τη ρύθμιση που έγινε με το ωράριο των γιατρών, την παράταση αυτής της κοινοτικής οδηγίας και του προεδρικού διατάγματος, της μη εφαρμογής τους και βέβαια συμφωνούμε με την πρόταση του Κομμουνιστικού Κόμματος να υπάρχει ένα τριαντάωρο για τους εργαζόμενους στο χώρο της υγείας και θα είναι και πρόσθετα μια εφημερία τη βδομάδα. Θα είναι περίπου αυτό που λέει και η Κοινοτική Οδηγία, ίσως και λίγο παραπάνω, κυρία Νικολαϊδου, γιατί τριάντα και είκοσι τέσσερις μπορεί να πάει πενήντα τέσσερις ώρες τη βδομάδα. Αυτό να ληφθεί υπ’όψιν. 
      Όσο για αυτό που προτείνει ο κ. Φούσας με την τροπολογία του για τους εργαζόμενους, ναι, συμφωνούμε. Επίσης, για αυτούς που είναι στην Αυτοδιοίκηση και έχουν αποσπαστεί, να μην ξεκόψουν κατ’ αρχήν, εντελώς από το αντικείμενό τους.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε, χωρίς να αναλύετε. Πείτε μόνο αν συμφωνείτε ή διαφωνείτε. Δεν χρειάζεται ανάλυση. 
      ΑΘΑΝΑΣΙΟΣ ΛΕΒΕΝΤΗΣ: Μα θέλω να το τονίσω αυτό, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Λεβέντη, αλλά βλέπετε ότι ο χρόνος είναι αμείλικτος. Αν θέλετε, όμως, να ολοκληρώσετε τη σκέψη σας, ολοκληρώστέ την. 
      ΑΘΑΝΑΣΙΟΣ ΛΕΒΕΝΤΗΣ: Συμφωνούμε  με αυτές τις δύο τροπολογίες  και για τους εργαζόμενους στο Νοσοκομείο των Ιωαννίνων, παρά το ότι φοβούμαστε   –το είπα και το πρωί- ότι υπάρχουν και άλλες περιπτώσεις και θα πρέπει συνολικά να το δούμε αυτό και όχι περιπτωσιολογικά. Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λεβέντη. 
      Το λόγο έχει ο κ. Χάιδος 
      ΧΡΗΣΤΟΣ ΧΑΪΔΟΣ: Κύριε Πρόεδρε, κύριε Υπουργέ, προεκλογικά ο πρώτος τη τάξει Υπουργός της Κυβέρνησης χαρακτήριζε τις τροπολογίες «φρουτιέρες». Μετεκλογικά έχουν γίνει κανόνας. Σήμερα, όμως, η διαδικασία της συζήτησης μπορεί να χαρακτηριστεί ως καταιγίδα τροπολογιών. Και επειδή δεν μπορώ να αναφερθώ σε όλη αυτή την καταιγίδα και κυρίως επειδή πρέπει να προφυλαχθούμε, γιατί οι καταιγίδες μπορεί να ωφελούν τους λίγους, αλλά βλάπτουν τους πολλούς, θα αναφερθώ στην υπουργική τροπολογία. 
      Μέσα απ’ αυτήν ένα σημαντικό ζήτημα ή κάποια σημαντικά ζητήματα του χώρου των δημόσιων υπηρεσιών υγείας και κυρίως των νοσοκομείων αντιμετωπίζονται πρόχειρα και αποσπασματικά. 
Δεν έγινε συζήτηση με τους φορείς, δεν συζητήθηκαν στην επιτροπή και σήμερα δεν υπάρχει δυνατότητα να συζητηθούν διεξοδικά. 
      Συγκεκριμένα, αυτή η τροπολογία αναφέρεται στις κρίσεις των γιατρών, αναφέρεται στο επικουρικό προσωπικό των νοσοκομείων, αναφέρεται στη θητεία στα αγροτικά ιατρεία και αναφέρεται και στις ιατρικές ειδικότητες.
      Όσον αφορά το πρώτο ζήτημα, της κρίσης των γιατρών, θα τονίσω ότι σας είχαμε επισημάνει το πρόβλημα που θα παρουσιαστεί. Όντως παρουσιάστηκε μετά από δύο χρόνια, αλλά το κόστος το πλήρωσαν τα νοσοκομεία, όπου ακόμα καθυστερούν να καλυφθούν οι θέσεις των γιατρών του Ε.Σ.Υ., κυρίως των διευθυντών.
      Όσον αφορά το δεύτερο θέμα, αυτό των επικουρικών γιατρών, θεωρούμε ότι παραβιάζεται το πνεύμα της θέσπισης αυτού του θεσμού. Είχε θεσπιστεί για απομακρυσμένες περιοχές και για έκτακτες ανάγκες. Σήμερα, μέσω αυτού του θεσμού των επικουρικών γιατρών καλύπτονται όλες οι ανάγκες των νοσοκομείων. 
      Σημειώνω, ότι οι επικουρικοί γιατροί προσλαμβάνονται χωρίς κριτήρια και βέβαια, επιτρέπεται να αποσπαστούν και στην Αθήνα και στη Θεσσαλονίκη και κυρίως αποκτούν προσόντα για να καταλάβουν τις θέσεις μεταξύ ικανοτέρων συναδέλφων που δεν είχαν το μέσον να διοριστούν ως επικουρικοί γιατροί. 
      Πρέπει, λοιπόν, το ζήτημα των επικουρικών γιατρών να αντιμετωπιστεί με περισσότερη υπευθυνότητα και κυρίως μετά από συζήτηση. 
      Στο τέταρτο θέμα που αφορά τα αγροτικά ιατρεία, έχω να κάνω δύο παρατηρήσεις. Μειώνεται σε εννέα μήνες ο συνολικός χρόνος υποχρεωτικής παραμονής στην υπηρεσία υπαίθρου. Όμως, λαμβάνεται μέριμνα να μη μένουν για μεγάλο χρονικό διάστημα τα αγροτικά ιατρεία χωρίς αγροτικούς γιατρούς, πράγμα που συμβαίνει και σήμερα που η θητεία είναι δώδεκα μήνες; 
      Και βέβαια, στην παράγραφο 4 του άρθρου 3 αναφέρεται ότι η αύξηση του χρόνου υπηρεσίας υπαίθρου μπορεί να αποφασιστεί από τον Υπουργό Υγείας, αλλά δεν μπορεί να υπερβαίνει τα δύο χρόνια. Θεωρώ ότι αυτή η δυνατότητα, δηλαδή να μπορεί ο Υπουργός να αποφασίζει για το χρόνο της υπηρεσίας υπαίθρου, μπορεί να δημιουργήσει προβλήματα. 
      Και τέλος, έρχομαι στο μεγάλο ζήτημα των ιατρικών ειδικοτήτων. Αυτό, όπως γνωρίζεται ως μάχιμος γιατρός μέχρι πριν από τέσσερα χρόνια, είναι ένα μεγάλο και κορυφαίο ζήτημα που αφορά όλο το σύστημα υγείας και κυρίως όλες τις υπηρεσίες υγείας της χώρας. Δεν μπορεί, λοιπόν, να αντιμετωπίζεται μ’ αυτό τον τρόπο, μέσα από τροπολογίες ή μέσα από αποφάσεις του Υπουργού. Για όλα αποφασίζει ο Υπουργός. Για το χρόνο, για τον τόπο, για τις διατάξεις. 
      Δυστυχώς, αυτό το μεγάλο ζήτημα εντάχθηκε στις μικροκομματικές σκοπιμότητες και εξυπηρετούνται, αντιμετωπιζόμενοι προνομιακά, οι «γαλάζιοι» γιατροί. Προηγουμένως, ο κύριος Υπουργός, ο οποίος τώρα δεν βρίσκεται εδώ, μίλησε για δεοντολογία και κανόνες. 
      Θα ήθελα να σας ρωτήσω, κύριε Υπουργέ, πώς είναι δυνατόν ο ένας Υπουργός να διαβεβαιώνει τους αρμόδιους φορείς ότι δεν θα υπάρξει μεταβολή του τρόπου κατάθεσης αιτήσεων για τη λήψη ειδικότητας και την επόμενη μέρα, Μεγάλη Εβδομάδα –έχω εδώ την Εφημερίδα της Κυβέρνησης για να την καταθέσω στα Πρακτικά- να κατατίθεται η αλλαγή στον τρόπο κατάθεσης αιτήσεων για τη λίστα αναμονής των ειδικευομένων. Και βέβαια, αυτή την απόφαση τη γνώριζαν οι «ημέτεροι» οι οποίοι κατέφυγαν στις αρμόδιες υπηρεσίες να καταθέσουν αιτήσεις, αλλά οι αρμόδιοι υπάλληλοι δεν το γνώριζαν. Γιατί αυτή η διάταξη, αυτή η υπουργική απόφαση, είχε γραφτεί στην Εφημερίδα της Κυβέρνησης τη Μεγάλη Εβδομάδα, παρά το γεγονός ότι την προηγούμενη ημέρα ο Υφυπουργός κ. Κωνσταντόπουλος διαβεβαίωνε τους φορείς ότι δεν θα δημοσιευτεί αυτή η απόφαση πριν ενημερωθούν και πριν συζητηθεί το ζήτημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και σαν να μην έφτανε αυτό, αλλά συνέβη κι άλλο απαράδεκτο γεγονός. Χθες, είδαμε στο site της ΟΝΝΕΔ να γράφονται οι θέσεις  που θα ανακοινωθούν από το Υπουργείο. Πρόκειται για τεράστιο θέμα ηθικής τάξης, κύριε Υπουργέ. 
      ΠΡΟΕΔΡΕΥΩΝ (Γεώργιος Σούρλας): Ελέχθη αυτό το θέμα, κύριε Χάιδο, και εξαντλήθηκε.
      ΧΡΗΣΤΟΣ ΧΑΪΔΟΣ: Εάν οι θέσεις είναι αυτές οι οποίες γράφονται στην ιστοσελίδα της Δ.Α.Π., υπάρχει τεράστιο ηθικό ζήτημα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χάιδο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος», καθώς και στους λοιπούς χώρους του Μεγάρου της Βουλής των Ελλήνων, τριάντα δύο μαθητές και μαθήτριες και πέντε συνοδοί δάσκαλοι από το Δημοτικό Σχολείου Σίφνου.
      Η Βουλή τους καλωσορίζει και τους εύχεται καλές σπουδές και καλή επιστροφή στην ιδιαίτερη πατρίδα τους.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Φούσας.
      ΑΝΤΩΝΙΟΣ ΦΟΥΣΑΣ: Ευχαριστώ πολύ, κύριε Πρόεδρε.
      Κατ’ αρχάς, θέλω να ευχαριστήσω και τον Υπουργό και τον Υφυπουργό και γενικότερα την πολιτική ηγεσία του Υπουργείου, διότι απεδέχθησαν την τροπολογία με ειδικό αριθμό 45 και γενικό 1046 που αφορά δεκατρείς εργαζόμενους που είχαν προσληφθεί το 1992 στο Νοσοκομείο Ιωαννίνων και απελύθησαν το 1996 και την οποία τροπολογία υπογράφουν όλοι οι  Βουλευτές, ήτοι οι κύριοι Φούσας, Τασούλας, Καραμπίνας, Παπαγεωργίου και Τσαντούλας. 
      Είναι μια απόφαση δικαιοσύνης, κύριε Υπουργέ και μια απόφαση που ασφαλώς έπρεπε να γίνει. Εκ μέρους των εργαζομένων, σας ευχαριστώ πάρα πολύ. Γίνεται μια ρύθμιση η οποία σαφώς έπρεπε να γίνει.
      Τώρα έρχομαι στην τροπολογία με ειδικό αριθμό 44 και γενικό 1045. Πρόκειται για ρύθμιση που ασφαλώς είχε γίνει από αβλεψία όταν έγινε το 2001. Δηλαδή, οι γιατροί οι οποίοι είναι αιρετοί αξιωματούχοι σε νομαρχίες και δήμους μπορούν να κάνουν και εφημερίες. Αυτό το προβλέπει ο νόμος του ΠΑ.ΣΟ.Κ. του 2001. 
      Όμως, από λάθος σ’ αυτή την κατηγορία δεν συμπεριλήφθησαν και οι βιοχημικοί, χημικοί και βιολόγοι. Επαναλαμβάνω, από λάθος και μόνο, διότι και εκείνοι κάνουν εφημερίες. Αυτοί συνολικά είναι πέντε σε όλη τη χώρα και είναι λάθος να παραλείπονται, αφού ανήκουν στο ίδιο προσωπικό και είναι η ίδια η αιτιολογική βάση η οποία ισχύει και για τους άλλους επιστήμονες. 
      Αίτημα, λοιπόν, είναι να διορθωθεί αυτή η διάταξη του 2001 και να συμπεριληφθούν και οι βιοχημικοί, οι χημικοί και οι βιολόγοι και αυτό, ανεξάρτητα από το τι πιστεύει κανείς γενικότερα για τις εφημερίες. Και αυτό το λέω απαντώντας στο Κομμουνιστικό Κόμμα Ελλάδας για το γενικότερο θέμα. 
      Από τη στιγμή όμως που αποδεχόμαστε αυτήν τη ρύθμιση, είναι απολύτως δίκαιο να περιλαμβάνονται και οι βιοχημικοί, οι χημικοί και οι βιολόγοι. Το συζητήσαμε με τον κύριο Υπουργό και τώρα και διαπίστωσα ότι συμφωνεί επί της ουσίας. Απλώς βέβαια, το πώς θα καταχωρηθεί αυτό, για μένα είναι το λιγότερο. Έχω τη γνώμη ότι η τροπολογία μπορεί να μείνει ως έχει και να καταχωρηθεί. Είναι ακριβώς θέμα δικαιοσύνης και αδικίας γι’ αυτούς τους ανθρώπους που και αυτοί έτσι και αλλιώς κάνουν εφημερία. 
      Σημειώνω δε ότι δεν έχει κανένα απολύτως κόστος για το δημόσιο, γιατί το ίδιο ποσό το οποίο στέλνεται για τις εφημερίες, αυτό το ποσό κατανέμεται μεταξύ εκείνων οι οποίοι κάνουν εφημερίες.
      Επαναλαμβάνω, ότι είναι πέντε σε όλη τη χώρα και είναι απολύτως δίκαιο να γίνει και αυτό. Το συζητήσαμε με τους υπηρεσιακούς παράγοντες οι οποίοι συμφωνούν. 
      Σας παρακαλώ, κύριε Υπουργέ, να συμφωνήσετε και σ’ αυτό είτε ως τροπολογία είτε ως καταχώρηση στο κείμενο του νόμου. 
      ΠΡΟΕΔΡΕΥΩΝ (Γεώργιος Σούρλας): Κύριε Φούσα, δεν έγινε δεκτή αυτή η τροπολογία;
      ΑΝΤΩΝΙΟΣ ΦΟΥΣΑΣ: Κατά την άποψή μου, έγινε δεκτή, κύριε Πρόεδρε. Όμως, επειδή θεωρήθηκε εκπρόθεσμη, επανήλθαμε μετά στην άλλη.
      ΠΡΟΕΔΡΕΥΩΝ (Γεώργιος Σούρλας): Βεβαίως, δεν μπορούσε να γίνει διαφορετικά. Έγινε επανακατάθεση και συζητείται ως εμπρόθεσμη, γιατί οι εκπρόθεσμες δεν μπορούν να συζητηθούν. 
      ΑΝΤΩΝΙΟΣ ΦΟΥΣΑΣ: Γι’ αυτό έχουμε την επανακατάθεση. Άρα λοιπόν επ’ αυτού, παρακαλώ τον κύριο Υπουργό να συμφωνήσει.
      ΠΡΟΕΔΡΕΥΩΝ (Γεώργιος Σούρλας): Αφού έγινε δεκτή, δεν υπάρχει θέμα περαιτέρω συμφωνίας του Υπουργού.
      ΑΝΤΩΝΙΟΣ ΦΟΥΣΑΣ: Κύριε Πρόεδρε, είπα ότι είναι εμπρόθεσμη.
      ΠΡΟΕΔΡΕΥΩΝ (Γεώργιος Σούρλας): Για την εμπρόθεσμη μιλάμε.
      ΑΝΤΩΝΙΟΣ ΦΟΥΣΑΣ: Να ακούσουμε τη θέση του κυρίου Υπουργού. Είπε «ναι», εντάξει. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, θέλω πρώτα να μιλήσω για την τροπολογία του Υπουργείου, η οποία αποτελεί όχι μισό νομοσχέδιο, όπως είπε ο κ. Σκουλάκης, αλλά ένα πλήρες νομοσχέδιο και θέλω να καυτηριάσω για άλλη μια φορά την τακτική του Υπουργείου που καταθέτει αυτές τις τροπολογίες, όχι στην επιτροπή, αλλά την Παρασκευή για να συζητηθούν την Τρίτη στην Ολομέλεια. 
      Την καταψηφίζουμε, κύριε Υπουργέ, στο σύνολό της αυτήν την τροπολογία και την καταγγέλλουμε. Υπάρχουν πτυχές που τις καταγγέλλουμε. 
      Θέλω να τοποθετηθώ σε ένα προς ένα τα σημεία: 
      Πρώτο σημείο σε σχέση με τις Επιτροπές Αξιολόγησης Σ.Κ.Ε.Ι.Ο.Π.Ν.Ι.. 
      Κύριε Υπουργέ, σας παρακαλώ. Πιστεύω ότι πρέπει να μας παρακολουθείτε, όταν μιλάμε. Μπορεί να νομοθετείτε στο γόνατο, μπορεί να δέχεστε εδώ, μπορεί να μην τα φέρνετε στην επιτροπή, μπορεί να μην έχετε τους φορείς, αλλά πρέπει να ακούτε τους Βουλευτές της Αντιπολίτευσης! Τότε γιατί γίνεται ο διάλογος; 
      Όταν ήρθατε, κύριε Υπουργέ στην Κυβέρνηση, όπως σας είπαμε, ξέρετε τι ήταν το πρώτο που κάνατε; Καταργήσατε ένα σοφό νομοθέτημα για τις κρίσεις των γιατρών, το νομοθέτημα του Κώστα Στεφανή, που είναι κατ’ αντιστοιχία του πανεπιστημίου, που έλεγε απλά –και εμείς καταλήξαμε εκεί μετά από μεγάλο διάστημα- ότι αν σε τρεις μήνες δεν γίνουν οι εισηγήσεις ο Πρόεδρος του Σ.Κ.Ε.Ι.Ο.Π.Ν.Ι. κάνει την εισήγηση και σε ένα μήνα κάνει την κρίση. Αρχίσαμε να το εφαρμόζουμε. Μπορούσατε να αλλάξετε κριτές, μπορούσατε να αλλάξετε εισηγητές, μπορούσατε να αλλάξετε ό,τι θέλετε. Όμως, το σύστημα δεν μπορούσατε να αλλάξετε. Γιατί το αλλάξατε; 
	Εμείς ξέρουμε γιατί το αλλάξατε, κύριε Υπουργέ. Το αλλάξατε, πρώτον, για να μην κάνετε προσλήψεις. Δεύτερον, για να παίρνετε επικουρικούς. Τρίτον, μέσω των επικουρικών οι δικοί σας προσκείμενοι γιατροί να πάρουν προσόντα. Έτσι, φθάσατε σήμερα να λέτε στη Βουλή «Κάναμε λάθη. Θα διορθώσουμε με παρατάσεις.» 
	Καμία παράταση δεν χρειάζεται, κύριε Υπουργέ. Εμείς καταψηφίζουμε στο σύνολό της την τροπολογία. Τι σας προτείνουμε;
	Να ξαναφέρετε τη διάταξη, όπως ίσχυε, ούτως ώστε οι κρίσεις των γιατρών να γίνονται σε τρεις μήνες ή στον τέταρτο μήνα, αν δεν έχουν ολοκληρωθούν σε τρεις. Αυτό τελειώνει. Αυτό δεν θέλετε να το κάνετε. Δεν θέλετε να κάνετε προσλήψεις. Θέλετε να κάνετε άλλα πράγματα. Γι’ αυτό το κάνετε. Επομένως, καταψηφίζουμε τη διάταξη, παρόλο που προσπαθείτε να τακτοποιήσετε κάτι. 
	Δεύτερον, στους επικουρικούς γιατρούς καταστρατηγήσατε μια διάταξη. Έλεγε για δυσπρόσιτες περιοχές και για νησιά. Είχε καταστρατηγηθεί και σε δυο σημεία, σε δυο άλλους νομούς. Αντί να κλείσετε την καταστρατήγηση, που τη βρήκατε, τώρα τι λέτε; Τίποτα δεν λέτε. Μπορεί να πάει ένα χρόνο στην περιφέρεια, αλλά μπορεί να κάνει και έξι μήνες απόσπαση. Μετά, αν δεν δεχθεί εκεί, να τον φέρω στο κέντρο. Τίποτα δεν κάνατε. Ξανακάνατε το ίδιο ρουσφετολογικό σας αλισβερίσι εν όψει των εκλογών. Το καταψηφίζουμε απολύτως. Όπως καταψηφίζουμε και για τους αγροτικούς γιατρούς, γιατί δεν το έχετε μελετήσει καθόλου το θέμα. Λέτε τώρα για εννεάμηνο. Με τρεις μήνες στο νοσοκομείο και με έξι μήνες να πηγαίνουν μόνο έξω. 
	Μια είναι η λύση, κύριε Υπουργέ: Να μπουν ειδικοί γιατροί στα αγροτικά ιατρεία πλέον. Να δούμε, βεβαίως, το μεταβατικό στάδιο απ’ αυτό που βρισκόμαστε με τους ειδικούς γιατρούς, αλλά όχι έτσι. 
	Έρχομαι στα δύο άλλα τα οποία κρίνω πολύ σημαντικά. Το ένα είναι για την εκπαίδευση και για τις ειδικότητες. Αυτό που ψηφίζετε δεν είναι τίποτα. Είναι μία γενική εξουσιοδότηση για να κάνετε ό,τι θέλετε. Ε, λοιπόν, όχι μόνο δεν σας δίνουμε την εξουσιοδότηση, αλλά σας καταγγέλλουμε. 
	Κύριε Υπουργέ, φέρτε το νομοσχέδιο για την εκπαίδευση να έρθει εδώ, να περάσει από τις επιτροπές, να συζητηθεί με τους φορείς. Φυσικά υπάρχει πρόβλημα και ειδικοτήτων στην Ελλάδα. Φυσικά υπάρχουν και άλλα πράγματα να αντιμετωπίσουμε εκεί. Με αυτό που κάνετε εσείς πάτε σε λάθος κατεύθυνση. 
	Έρχομαι και στο τελευταίο: Τόση εμπάθεια, αν αυτό φωτογραφίζει αυτό που όλοι καταλαβαίνουν. Στην παράγραφο 6 αναφέρομαι, κύριε Υπουργέ. Δηλαδή, κόντρα στην κείμενη νομοθεσία και τις κείμενες διατάξεις, κάνουμε μεταβατική διάταξη, για να την εφαρμόσουμε κόντρα σε έναν άνθρωπο, ο οποίος δικαιώθηκε δικαστικώς. Αν είναι αυτό! Μα, είναι φοβερό πράγμα, κύριε Υπουργέ! Είναι δυνατόν να νομοθετεί η Βουλή, είναι δυνατόν να ψηφίζουν οι Βουλευτές αυτή τη διάταξη;  Είναι βέβαιο ότι θα ξαναδικαιωθεί στα δικαστήρια. Και φυσικά το δίκιο του δεν θα το βρει, γιατί εν τω μεταξύ, σύμφωνα με τις κείμενες διατάξεις, θα έχει τοποθετηθεί στο Ε.Κ.Α.Β. κάποιος άλλος διευθυντής, αντιπρόεδρος ή πρόεδρος. Αυτά τα πράγματα μας γυρίζουν πάρα πολλά χρόνια πίσω. 
	Κλείνοντας, θέλω να δούμε τι από τις άλλες τροπολογίες είπατε ότι δέχεσθε. Εγώ θα πρότεινα να έρθουν όλες στο επόμενο νομοσχέδιο -είπατε ότι είναι εν όψει- και να τις συζητήσουμε, παρόλο που μία τροπολογία –αυτή που κατέθεσε ο κ. Τσιάρας και ο κ. Σαλμάς- είναι στη θετική κατεύθυνση. Όμως, και αυτή χρειάζεται τουλάχιστον τη συζήτηση με τους συνδικαλιστικούς και ιατρικούς φορείς, ώστε να έχουμε και τη γνώμη τους. Εγώ θεωρώ πως είναι στη θετική κατεύθυνση και πως, εάν κατοχυρώσουμε το αξιοκρατικό και το αντικειμενικό των κρίσεων και των προσλήψεων, οι προαπαιτούμενες αυτές προϋποθέσεις πρέπει να μηδενιστούν. Γιατί κάποιος μπορεί να γίνει σε ηλικία τριάντα χρονών καθηγητής πανεπιστημίου και να μην μπορεί να γίνει διευθυντής κάποια στιγμή και πρέπει να έχει τόσο μεγάλα κριτήρια; Συμφωνούμε σε αυτό. Είναι στη θετική κατεύθυνση. Όμως, χρειάζεται μελέτη και χρειάζεται και η γνώμη των άλλων. Δεν είναι αρνητική η πρόταση. Όμως, καλύτερο θα ήταν να συζητηθεί και στην επιτροπή, να ακούσουμε τους φορείς και μετά να την ψηφίσουμε. 
	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Νασιώκα. 
	Το λόγο έχει ο κ. Σαλμάς. Σύντομα, κύριε Σαλμά. Είναι δεκτή η τροπολογία και δεν νομίζω ότι χρειάζεται να την αναπτύξετε, παρά μόνο να ευχαριστήσετε. 
	ΜΑΡΙΟΣ ΣΑΛΜΑΣ: Θα ήθελα μόνο για τα Πρακτικά, κύριε Πρόεδρε, να ευχαριστήσω πάρα πολύ τον Υπουργό και τον Υφυπουργό για την αποδοχή της τροπολογίας που καταθέσαμε μαζί με τον κ. Τσιάρα. Είμαι ιδιαίτερα χαρούμενος, γιατί έτυχε και της θετικής κριτικής και άποψης και των ομιλητών και των άλλων πολιτικών κομμάτων. 
	Θέλω να επισημάνω ότι με την αποδοχή αυτής της τροπολογίας, που πλέον θα είναι νόμος του κράτους, δεν δίνουμε πλέον τη δυνατότητα να γηράσκει ηλικιακά το Εθνικό Σύστημα Υγείας. 
	Δεύτερον, αυξάνουμε την ανταγωνιστικότητά του, διότι ρίχνουμε στη διαδικασία διεκδίκησης και κατάληψης θέσεων του Ε.Σ.Υ. και ανθρώπους που έχουν ισχυρά προσόντα, αλλά δεν είχαν αυτό το τυπικό  προαπαιτούμενο. 
	Κύριε Πρόεδρε, με την άδειά σας, θα ήθελα να προτείνω να προστεθεί μια παράγραφος στην τροπολογία «Θέματα Οργάνωσης και Λειτουργίας του Ε.Σ.Υ.». Στο τέλος της περιπτώσεως β΄ της παραγράφου 2 της τροπολογίας του Υπουργείου Υγείας που προανέφερα να προστεθεί το εξής εδάφιο: 
	ΠΡΟΕΔΡΕΥΩΝ (Γεώργιος Σούρλας): Είναι υπουργική τροπολογία; 
	ΜΑΡΙΟΣ ΣΑΛΜΑΣ: Μάλιστα, είναι υπουργική, κύριε Πρόεδρε. 
	«Ο χρόνος υπηρεσίας των επικουρικών ιατρών σε υγειονομικές μονάδες των Νομών Αττικής, πλην Κυθήρων και Θεσσαλονίκης δεν υπολογίζεται ως χρόνος προϋπηρεσίας στο Ε.Σ.Υ., όταν κρίνονται για την κατάληψη θέσης ιατρών Ε.Σ.Υ.» Αυτό για να αποφύγουμε, για ευνόητους λόγους, τα κίνητρα των επικουρικών γιατρών να έρχονται να καταλαμβάνουν θέσεις στους νομούς αυτούς. 
	Σας ευχαριστώ. 
	ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Παπαγεωργίου. 
	ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Άρτης): Σύντομα και εγώ, κύριε Πρόεδρε, να ευχαριστήσω τον κύριο Υπουργό για την αποδοχή της τροπολογίας που συνυπογράφουμε μαζί με τον κ. Φούσα και τους άλλους ηπειρώτες συναδέλφους, όπου αποκαθίσταται μία αδικία πολλών ετών και παρά το γεγονός ότι ακριβώς για παρόμοιο θέμα σε μια άλλη περιοχή της χώρας κάτω από διαφορετικές συνθήκες έγινε η επαναπρόσληψη. Όμως, εδώ, λες και ήθελε η πολιτεία να εκδικηθεί αυτούς τους ανθρώπους, τους κρατούσε όμηρους για πάρα πολλά χρόνια και ερχόμαστε σήμερα να τους αποκαταστήσουμε. 
	Επιπλέον, να τοποθετηθώ και στην τροπολογία που κατέθεσε ο κ. Τσιάρας με τον κ. Σαλμά και να συμφωνήσω με τις επιφυλάξεις, όμως, που έθεσε και ο κ. Νασιώκας. Θεωρώ δηλαδή ότι το θέμα θα πρέπει να συζητηθεί. Πράγματι, είναι πολυσύνθετο. Δεν νομίζω ότι έτσι θα πρέπει να αποφασίζουμε γι’ αυτές τις τροποποιήσεις. Προς αυτήν την κατεύθυνση είναι βέβαιο ότι θα κινηθούμε στη συζήτηση. Όμως, να δημιουργήσουμε όλες τις απαραίτητες ασφαλιστικές δικλίδες και τις προϋποθέσεις, όπου θα μας οδηγήσουν εκεί όπου τα πράγματα έτσι φαίνεται ότι έχουν. 
	Στην υπουργική τροπολογία να σταθώ και να πω ότι πράγματι διασφαλίζεται με την παράταση της θητείας ένα πρόβλημα που δημιουργείται στα συμβούλια επιλογής και κρίσης. Δεν είναι ακριβώς έτσι, όπως το έθεσε ο αγαπητός συνάδελφος κ. Νασιώκας. Γνωρίζει πολύ καλά τα θέματα. Δεν ήταν αυτός ο λόγος. Ας μην κρυβόμαστε. Θα κάνουμε και τις αντιπολιτευτικές μας κορώνες. Θα ακολουθήσουμε και την τακτική αυτή, αλλά όλα να μην τα θυσιάζουμε. 
	ΕΚΤΟΡΑΣ ΝΑΣΙΩΚΑΣ: Στα πανεπιστήμια γίνεται ακριβώς έτσι. 
	ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Άρτης): Εν μέρει υπάρχει δίκιο, αλλά δεν θεωρώ πως έγινε όλη αυτή η διαδικασία, για να εξυπηρετήσει μια συγκεκριμένη ρουσφετολογική κατάσταση. Για όνομα του Θεού! 
	Για το θέμα των αγροτικών ιατρείων –και να κλείσω- θεωρώ πως κινείται προς τη σωστή κατεύθυνση, αλλά είναι καιρός να κουβεντιάσουμε το όλο πλαίσιο που θα ρυθμίζει αυτήν την υπόθεση. Είναι καιρός να δούμε πότε θα μπούμε σε μια μεταβατική περίοδο, ανάλογα με τις θέσεις που υπάρχουν και με τις προσφερόμενες, από πλευράς γενικών γιατρών θέσεις, ώστε το όλο σύστημα να αναμορφωθεί. Θα πρέπει, όμως, να μπουν σε ένα συντονισμό όλες οι διαδικασίες διαπίστωσης των κενών και προκήρυξης των θέσεων, ώστε να συμπληρώνονται όλα τα κενά και να μην παρατηρούνται μεγάλα διαστήματα απουσίας γιατρών από περιφέρειες, όπου έχουν ανάγκη την παρουσία του γιατρού για την αντιμετώπιση των όποιων έκτακτων αναγκών. 
	Ευχαριστώ πάρα πολύ. 
      ΠΡΟΕΔΡΕΥΩΝ (Γεώργιος Σούρλας): Κάποτε να πάνε ειδικευμένοι γιατροί. Όλοι μας περάσαμε από αγροτικά ιατρεία ανειδίκευτοι και γνωρίζουμε τι σημαίνει να μην έχεις επαρκή κατάρτιση και να αντιμετωπίζεις περιστατικά επείγοντα και σοβαρά. 
      Το λόγο έχει ο κ. Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, πραγματικά το να περιμένει κανείς να ψηφίσουμε αυτή την τροπολογία το θεωρώ επιεικώς απαράδεκτο. Εγώ θα έλεγα ότι δεν πρέπει να την ψηφίσουν ούτε οι αγαπητοί συνάδελφοι της Νέας Δημοκρατίας.
      Κοιτάξτε τι λέει μεταξύ άλλων. Είναι εδώ πολλοί συνάδελφοι που είναι ιατροί και γνωρίζουν πολύ καλά τα των ιατρικών ειδικοτήτων. 
      ΠΡΟΕΔΡΕΥΩΝ (Γεώργιος Σούρλας): Εσείς και η κ. Νικολαΐδου είστε οι μοναδικοί μη ιατροί.
      ΧΡΗΣΤΟΣ ΠΡΩΤΟΠΑΠΑΣ: Και γι' αυτό μπορώ και κρίνω πιο ψύχραιμα, αγαπητέ κύριε Πρόεδρε.
      «Με απόφαση του Υπουργού Υγείας και Κοινωνικής Αλληλεγγύης ύστερα από πρόταση του Κεντρικού Συμβουλίου Υγείας συνιστώνται, μετονομάζονται, διαχωρίζονται ή ενοποιούνται ιατρικές ειδικότητες, καθορίζεται η άσκηση για κάθε μια από αυτές κατά χρόνο και περιεχόμενο άσκησης και ορίζονται οι προϋποθέσεις τοποθέτησης των ιατρών προς απόκτηση ειδικότητας». Τι είναι αυτό, κύριε Πρόεδρε; Εν λευκώ εξουσιοδότηση. Σήμερα ένα Υπουργός θα το κάνει «χ», και αύριο θα έρθει ένας άλλος Υπουργός και θα τα κάνει όλα από την αρχή αλλιώς. Είναι δυνατόν να μιλάμε έτσι σοβαρά; Αυτό είναι ένα ολόκληρο νομοσχέδιο που πρέπει να έρθει. Δηλαδή, εδώ δεν έρχεται νομοσχέδιο γύρω από το θέμα της ιατρικής εκπαίδευσης και των ιατρικών ειδικοτήτων και ζητείται από το Κοινοβούλιο με συνοπτικές διαδικασίες -με τροπολογία η οποία κατετέθη ύστερα από την επιτροπή χωρίς να ακουστεί η γνώμη ούτε ιατρικών συλλόγων ούτε των φοιτητών της ιατρικής ούτε κανενός- εν λευκώ η εξουσιοδότηση στον κύριο Υπουργό να κάνει ό,τι θέλει, όπως θέλει και όταν θέλει με πλήρες καθεστώς αυθαιρεσίας στα θέματα της ιατρικής ειδικότητας. 
      Υπάρχει άνθρωπος που θα ψηφίσει αυτήν την τροπολογία; Εάν το αναλαμβάνουν οι συνάδελφοι της Νέας Δημοκρατίας, αναλαμβάνουν την ευθύνη και για το τι θα επακολουθήσει. Διότι θα κάνει χρήση αυτού η οποιαδήποτε κυβέρνηση. Σήμερα θα κάνει η Κυβέρνηση της Νέας Δημοκρατίας, αύριο θα κάνει μια άλλη κυβέρνηση. Και κανείς δεν μας λέει δια των διαδοχικών κυβερνήσεων ότι δεν θα γίνει και κατάχρηση της εν λευκώ εξουσιοδότησης.
      ΠΡΟΕΔΡΕΥΩΝ (Γεώργιος Σούρλας): Άρα σαν επερχόμενη κυβέρνηση θα σας διευκολύνει αυτό. 
      ΧΡΗΣΤΟΣ ΠΡΩΤΟΠΑΠΑΣ: Γιατί, εμείς θέλουμε να κάνουμε κατάχρηση, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Εσείς το είπατε αυτό. 
      ΕΚΤΟΡΑΣ ΝΑΣΙΩΚΑΣ: Ε,  θα το αλλάξουμε αυτό. 
      ΧΡΗΣΤΟΣ ΠΡΩΤΟΠΑΠΑΣ: Ναι, αλλά στο μεταξύ Έκτορα, θα έχει προλάβει ο κύριος Υπουργός να κάνει την κατάχρησή του μέχρι να γίνουν εκλογές. 
      Είναι βέβαιο, κύριε Πρόεδρε, διότι έχω εδώ μια λίστα. Δεν θα χρεώσω τον αγαπητό κύριο Γιαννόπουλο, εφόσον δεν το θέλει ο ίδιος, διότι έτσι μου είπε χθες και πιστεύω αυτό που λέει. Όμως δεν αφήσαμε εμείς να διαρρεύσει. Από το Υπουργείο σας διέρρευσε. Και εφόσον διατάξατε έρευνα, παρακαλώ πολύ να μας πείτε και το αποτέλεσμα της έρευνας, όταν ολοκληρωθεί. Ποιος είναι αυτός ο λαμπρός υπάλληλος, προφανώς στέλεχος της Νέας Δημοκρατίας, ο οποίος έδωσε στη Δ.Α.Π. Ιατρικής την απόφαση για την κατανομή ειδικοτήτων σε εφαρμογή αυτής της τροπολογίας πριν καν περάσει αυτή η τροπολογία και πριν καν βγει αυτή η απόφαση;
      ΚΩΝΣΤΑΝΤΙΝΟΣ ΤΣΙΑΡΑΣ: Αυτό τι σχέση έχει με την τροπολογία; 
      ΧΡΗΣΤΟΣ ΠΡΩΤΟΠΑΠΑΣ: Αυτά είναι απαράδεκτα πράγματα. Περιμένετε να περάσει η τροπολογία, για να αυξήσετε τις ειδικότητες. Τι πάει να πει τι σχέση έχει; Όλα αυτά δείχνουν την αυθαιρεσία σας. Όλα αυτά δείχνουν την νοοτροπία σας. Όλα  αυτά δείχνουν το «αποφασίζουμε και διατάζουμε». Και εγώ δεν καταλαβαίνω με ποια αξιοπιστία προσεγγίζουμε τη νέα γενιά, όταν βλέπει ο νέος άνθρωπος, που αγωνιά τι θα γίνει με την ειδικότητά του, στο site της Δ.Α.Π. Ιατρικής να του γνωστοποιούν νέες ειδικότητες για τις οποίες δεν έχει βγει επίσημη απόφαση. Κάποιοι θα γνωρίζουν επομένως και κρέμονται από τη Δ.Α.Π. για να ετοιμαστούν να πάνε να δώσουν τις σχετικές αιτήσεις και πιθανόν αύριο να γνωρίζουν και με ποιον τρόπο θα δώσουν τις σχετικές αιτήσεις. Διότι τίποτε δεν μου λέει ότι δεν θα αλλάξει και ο τρόπος με βάση τη γενική εξουσιοδότηση την οποία παίρνει ο Υπουργός. Δεν τα ξέρουμε αυτά.
      Θεωρώ, λοιπόν, ότι πρέπει να αποσυρθεί αυτό το κομμάτι και αν θέλει ο Υπουργός, καθαρά να φέρει ένα ολοκληρωμένο νομοσχέδιο γύρω από τα θέματα ιατρικής εκπαίδευσης και τις ειδικότητες. Ο κ. Λαμπίρης από το ΚΕ.ΣΥ.Υ. και ο κ. Στεφανής είχαν καταθέσει ένα σχετικό νομοσχέδιο το οποίο δεν πέρασε από τη Βουλή. Εγώ δεν λέω να το φέρετε, όπως είναι. Λέω ότι μπορεί να αποτελέσει μια πολύ καλή βάση, για να γίνει μια πολύ σοβαρή δουλειά. Βάλτε και τα δικά σας μέσα, βελτιώστε το, κάντε το ακόμα καλύτερο και φέρτε το να το κουβεντιάσουμε και να το ψηφίσουμε. Δεν γίνονται με υφαρπαγή αυτά τα πράγματα. Αυτό είναι το ένα. 
      Το δεύτερο, πέρα από αυτά που είπε ο κ. Νασιώκας, ο κ. Σκουλάκης και ο κ. Χάϊδος με τα οποία συμφωνώ. Στο 6 λέει: «Η ανάθεση καθηκόντων διευθυντή στις διευθύνσεις των παραρτημάτων του Εθνικού Κέντρου Άμεσης Βοήθειας μέχρι της πλήρωσης της σχετικής θέσης σύμφωνα με τις κείμενες διατάξεις γίνεται με απόφαση του Υπουργού...». Και ερωτώ: Είναι φωτογραφική διάταξη για την περίπτωση Μπαράκου; Και περιμένω μια απάντηση. Είναι ή δεν είναι, κύριε Υπουργέ; 
      Διότι έχουμε ένα όργιο αυθαιρεσίας στην Πάτρα. Υπάρχει ένας πολύ καλός υπάλληλος ονόματι Μπαράκος, ο οποίος έχει πάρει δύο μεταθέσεις και αντικαταστάσεις από αναξιότερους υπαλλήλους. Δύο φορές προσέφυγε ο άνθρωπος και ήταν τόσο εξόφθαλμη η αδικία που έγινε εις βάρος του, ώστε δύο φορές δικαιώθηκε. Και μάλιστα χθες επρόκειτο να γίνει για τρίτη φορά συμβούλιο, για να τον διώξει και ανεβλήθη, προφανώς εν όψει της τροπολογίας. 
      Αν αυτή η τροπολογία λύνει τα χέρια της Κυβέρνησης και ουσιαστικά αφήνει στον Υπουργό το δικαίωμα να αποφασίζει για να λύνει τις προσφυγές σε τέτοια τραγικά και περίτρανα δείγματα αναξιοκρατίας της παρούσας Κυβέρνησης, με συγχωρείτε, αλλά αυτό είναι όχι μόνο φωτογραφία αλλά και απαράδεκτη παρέμβαση, αν πρόκειται γι' αυτό. Εάν δεν πρόκειται, παρακαλώ πολύ να με ενημερώσετε, όπως να με ενημερώσετε και για το τι προτίθεστε να κάνετε για την περίπτωση Μπαράκου στην Πάτρα. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο και ιδιαίτερα περιμένουμε την απάντηση στην πρόταση του κ. Σαλμά. Άλλωστε τα περισσότερα έχουν λεχθεί. 
      Ορίστε, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κατ’ αρχάς, κύριε Πρόεδρε και κύριοι συνάδελφοι, θα ήθελα να πω ότι σύμφωνα με το σχόλιο που έκανε ο κ. Σκουλάκης δεν πρέπει να ζητήσουμε εμείς συγγνώμη, αλλά εσείς, διότι από το 2001 έως το 2004 βρήκαμε πάνω από δύο χιλιάδες θέσεις τις οποίες ούτε καν είχατε προκηρύξει και ούτε καν είχατε ασχοληθεί. Μάλιστα από τις θέσεις αυτές, των επιμελητών Α΄ και Β΄ τις αφαιρώ. 
      Πάω στο θέμα των διευθυντών. Είχατε δώσει αναθέσεις διευθυντικού έργου σε πάρα πολλούς συναδέλφους και παρατείνατε συνεχώς αυτήν την χρονική διάρκεια για να στοιχειοθετήσουν δικαίωμα διεύθυνσης, για να κριθούν κάποτε, όποτε ήθελε προκύψει η κρίση, για να είναι και αυτοί ισάξιοι κάποιων που είχαν καλύτερα βιογραφικά σημειώματα.
      Άρα, λοιπόν, δεν θα πρέπει να λέτε σε εμάς να ζητήσουμε συγγνώμη. Να πάτε να ζητήσετε συγγνώμη εσείς και όταν θα έρθετε με το καλό, μπορούμε να σχολιάσουμε. Τα στοιχεία τα έχουμε όλα να σας τα δώσουμε, τον αριθμό των θέσεων που βρήκαμε, τον αριθμό των θέσεων σε όλα τα επίπεδα, διευθυντών, επιμελητών Α΄, επιμελητών Β΄ που έχουμε κρίνει για να μπορέσουμε κατ’ αυτόν τον τρόπο να μιλάμε την ίδια γλώσσα και να μην λέει ο ένας το κοντό του και ο άλλος το μακρύ του. 
      Πάμε στο θέμα της επίμαχης τροπολογίας του Υπουργείου για τα θέματα οργάνωσης και λειτουργίας του Ε.Σ.Υ.. Άκουσα από τον κ. Πρωτόπαπα, που έκανε σχόλιο για το σχέδιο νόμου το οποίο ο κ. Στεφανής τις τελευταίες ημέρες είχε φέρει στη Βουλή. Θυμάμαι ότι ήταν Ιανουάριος του 2004. Όλες οι πτέρυγες είχαμε συμφωνήσει, ο κ. Λαμπίρης που ήταν Πρόεδρος του ΚΕ.Σ.Υ.Υ.. Θυμάμαι ότι είχα κάνει πάρα πολλές προτάσεις και είχε αποδεχθεί ο κ. Στεφανής, ο τότε Υπουργός πάρα πολλά από αυτά που είχαμε εισηγηθεί. Και ενώ περιμέναμε όλοι αυτό το νομοσχέδιο να πάρει την οδό για το Κοινοβούλιο και να περάσει, εν τούτοις άλλαξε πορεία, μπήκε στο περιθώριο και κάποιο άλλο νομοσχέδιο της πρωτοβάθμιας φροντίδας υγείας ήταν το τελευταίο νομοσχέδιο της θητείας της κυβέρνησης ΠΑ.ΣΟ.Κ. το Φεβρουάριο του 2004. 
      Μ’ αυτό ακριβώς το θέμα, θέματα οργάνωσης και λειτουργίας του ΕΣΥ...
      ΕΚΤΟΡΑΣ ΝΑΣΙΩΚΑΣ: Τρισήμισι χρόνια γιατί δεν το φέρνατε εσείς; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Βλέπετε συνέχεια φαντάσματα και είστε τόσο καχύποπτοι και νομίζω ότι δεν θα έπρεπε μεταξύ μας, και των παλαιοτέρων και των νεωτέρων. Ιδιαίτερα μέσα σε αυτήν την Αίθουσα οι περισσότεροι τώρα είμαστε γιατροί και ξέρετε πολύ καλά τα θέματα. 
      Θα μου επιτρέψετε να κάνω μια πολύ γρήγορη ανάλυση όσον αφορά το θέμα των Σ.Κ.Ε.Ι.Ο.Π.Ν.Ι.. Εξαντλήθηκε το θέμα και από εμένα και από τους συναδέλφους.
      Ας πάμε τώρα στους επικουρικούς γιατρούς. Οι επικουρικοί γιατροί έτσι όπως είχε γίνει με το ν. 2889 εκείνη την εποχή, το 2001 με τον Αλέκο Παπαδόπουλο, ήταν πολύ σωστή διάταξη. Και είπαμε ναι σε νησιωτικές περιοχές και σε δυσπρόσιτες περιοχές. Η δυναμική όμως των πραγμάτων δημιούργησε μια αναγκαιότητα της στελέχωσης και πλήρωσης πολλών κενών θέσεων, όπως ξέρετε πολύ καλά κύριοι συνάδελφοι, που υπήρξαν λόγω της απραξίας όλου του συστήματος επί σειρά ετών σε μεγάλους νοσοκομειακούς σχηματισμούς του κέντρου και της περιφέρειας.
      ΕΚΤΟΡΑΣ ΝΑΣΙΩΚΑΣ: Αυτοκριτική κάνετε;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ναι, κύριε Νασιώκα, και επί ημερών δικών σας. Ξέρετε πολύ καλά ότι υπήρξαν κλινικές με έναν διευθυντή. 
      Υπήρξαν κλινικές του κέντρου με έναν επιμελητή και έναν διευθυντή ή είχε αποστρατευθεί ο διευθυντής και είχε μείνει ο επιμελητής Α΄ ή ήταν σε άδεια κυήσεως και λοχείας δύο επιμελήτριες Α΄ που υπηρετούσαν και τόσα άλλα φαινόμενα. Γι’ αυτό, λοιπόν, ο κ. Κακλαμάνης περιέλαβε σε διάταξη νόμου ότι θα μπορούσαν και στα νοσοκομεία του κέντρου, Αθήνα, Θεσσαλονίκη κ.λπ., να διορίζονται επικουρικοί γιατροί. Οι επικουρικοί γιατροί, λοιπόν, είναι ένα μέσο να μπορούμε να στελεχώσουμε τις περιφερειακές μας μονάδες αλλά και τις μονάδες του κέντρου και κατ’ αυτόν τον τρόπο να δημιουργείται μια εύρυθμη λειτουργία. 
      Συμφωνώ, κύριε Πρόεδρε, με την παρατήρηση-προσθήκη του κ. Σαλμά Στην παράγραφο γ΄  θα προστεθεί η διατύπωση, όπως ακριβώς τη διατύπωσε ο κ. Σαλμάς. Κατ’ αυτόν τον τρόπο προστίθεται στο τέλος του πρώτου εδαφίου της παραγράφου γ΄.
      ΠΡΟΕΔΡΕΥΩΝ (Γεώργιος Σούρλας): Τα Πρακτικά θα το δουν, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μετά θα ήθελα να σχολιάσω το θέμα για τους επικουρικούς γιατρούς. Ναι, αυτός ο επικουρικός γιατρός που δεν θα πάει στην επαρχία να στελεχώσει  κέντρα υγείας ή νοσοκομεία αποκλείεται της λίστας επί διετία και μάλιστα δίνεται η δυνατότητα στον Υπουργό να μπορεί κάποιον που βρίσκεται στην Αθήνα επικουρικώς και από τους νυν υπηρετούντες να τον πάει για έξι μήνες παιδίατρο στην Πάτμο που δεν έχουμε παιδίατρο, να τον πάει στους Λειψούς, να τον πάει στο Τσοτύλι, για να μπορέσουμε να έχουμε επάρκεια.
      ΕΚΤΟΡΑΣ ΝΑΣΙΩΚΑΣ: Ανάποδα θα λειτουργήσει η διάταξη.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όχι, αγαπητέ συνάδελφε. Δεν πρόκειται να γίνουν από την περιφέρεια προς το κέντρο. Όπως, επίσης, το θέμα των αγροτικών της υπηρεσίας υπαίθρου. Να σταματήσουμε βέβαια να λέμε αγροτικός γιατρός. Δηλαδή, υπάρχει ο αγροτικός γιατρός και ο γιατρός των άστεων; Πώς θα τον χαρακτηρίσουμε; Ήταν μια ονοματολογία εκείνη την εποχή δόκιμη, ατυχής σήμερα. Είναι ο γιατρός ο υπόχρεος υπηρεσίας υπαίθρου. 
      Ξέρετε πολύ καλά, κύριε Νασιώκα ότι τον Αύγουστο του 2003 υπήρξε η απόφαση αυτή που δεν ήταν υπόχρεοι έναρξης ειδικότητας οι συνάδελφοι, αλλά μπορούσαν να μην πάνε να κάνουν την υπηρεσία υπαίθρου και ήταν πολύ σωστή η διάταξη. Δημιουργήθηκε μία ανησυχία, την οποία και εσείς ο ίδιος δεν μπορέσατε εκείνη τη στιγμή να την αντιμετωπίσετε απόλυτα και ξέρετε ότι δημιουργήθηκε, αλλά εντάξει, υπήρχε μια εύρυθμη λειτουργία και κίνηση πάνω σ' αυτό. 
      Τι λέμε λοιπόν, αυτήν τη στιγμή, κύριοι συνάδελφοι; Διότι θα πρέπει και να ενημερωθείτε. Τα περισσότερα αποκεντρωμένα περιφερειακά ιατρεία αρχίζουν σταδιακά και στελεχώνονται με γενικούς γιατρούς, άρα, λοιπόν, κύριε Πρόεδρε, συνάδελφοι οι οποίοι έχουν κάνει την ειδικότητα της Γενικής Ιατρικής κάθε μέρα τους βλέπουμε και πάνε και στελεχώνουν τα περιφερειακά ιατρεία. Αυτό είναι πολύ καλό, είναι μια κατάκτηση του συστήματος, είναι το να δώσουμε ίδιες υπηρεσίες ποιοτικά αναβαθμισμένες σε όλους τους πολίτες της περιφέρειας και του κέντρου. 
      Τι λέμε, λοιπόν, εμείς; Όταν προκηρύσσουμε πεντακόσια περιφερειακά ιατρεία και έχουμε μία ζήτηση από δύο χιλιάδες συναδέλφους, λέμε ακριβώς ότι  υπάρχει η δυνατότητα του εννεάμηνου. Όχι δεκαπέντε μήνες να είναι ο συνάδελφος και να κάνει υπηρεσία υπαίθρου. Του δίνουμε μάλιστα τη δυνατότητα των έξι μηνών, η ειδικότητα να γράψει στις βασικές ειδικότητες Χειρουργική και Παθολογία. Έτσι, οι ειδικότητες που έχουν εξάμηνο κορμό που είναι η Παθολογία και η Χειρουργική δεν χρειάζονται να έχουν αναμονή στο σύστημα ένα, δύο, τρία και πέντε χρόνια για να μπορέσουν να εκπληρώσουν την ειδικότητα. Αυτή ακριβώς ήταν η φιλοσοφία του συστήματος πάνω στο θέμα. 
      ΕΚΤΟΡΑΣ ΝΑΣΙΩΚΑΣ: Υποβαθμίζετε! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν υποβαθμίζουμε, διότι οι συνάδελφοι αυτήν τη στιγμή έχουν πληρότητα και επάρκεια εκπαίδευσης που τους δίνει τη δυνατότητα να είναι αποτελεσματικοί στους χώρους που πάνε να κάνουν την υπηρεσία υπαίθρου.
      Επίσης, λέμε στην περίπτωση κατά την οποία ένας συνάδελφος τελειώνει την ειδικότητά του, να έχει τη δυνατότητα να παραμένει στη θέση του έως ότου η ολοκληρωθεί η γραφειοκρατική διαδικασία -και το αναφέρω έτσι, γιατί το ξέρετε καλά, κύριε Σκουλάκη και κύριε Νασιώκα που περάσατε από το Υπουργείο-  να τον διορίσουμε, ώσπου να διεκπεραιωθεί, φυσιολογικώς εχόντων των πραγμάτων, δεν λέμε χέρι-χέρι να πάει ο διορισμός, να τα ομολογήσουμε αυτά, θέλει ένα εύλογο χρονικό διάστημα. Αυτό το χρονικό διάστημα, λοιπόν, πρέπει το νοσοκομείο να στενάζει και να μην έχει ένα γιατρό; Αυτή τη δυνατότητα δίνουμε. 
      Απαντώ στον κ. Λεβέντη ότι μία φορά έχει τη δυνατότητα έως ένα εξάμηνο, έως ότου ολοκληρωθεί η διαδικασία, να μπορεί πραγματικά να προσφέρει τις υπηρεσίες του εν αναμονή του αντικαταστάτη, ο οποίος πηγαίνει με τη λίστα που υπάρχει στις οικείες νομαρχίες. 
      Με συγχωρείτε που θα κάνω λίγο κατάχρηση του χρόνου. Ολοκληρώνω κύριε Υπουργέ. Ξέρω ότι όλοι βιάζονται. 
      ΠΡΟΕΔΡΕΥΩΝ (Γεώργιος Σούρλας): ‘Όσους πείσατε, πείσατε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Ας δώσουμε δύο λύσεις πάνω στο θέμα αυτό. 
      Όπως επίσης γνωρίζετε, ότι θα ρυθμιστεί σε άλλη διάταξη το θέμα που υπάρχει με τις συναδέλφισσες, οι οποίες βρίσκονται σε άδεια τοκετού και λοχείας, οι οποίες φεύγουν και καλά κάνουν και φεύγουν και πρέπει να φεύγουν και πρέπει να τους δίνεται η δυνατότητα της άδειας, αλλά δεν μπορεί να μένει και ένα σύστημα -θα γίνει συμπληρωματική ρύθμιση σε κάποιο σχέδιο νόμου- για να δίνεται η δυνατότητα να πηγαίνει ο επόμενος και σε υπεράριθμη θέση, μόλις τελειώσει η άδεια, να επανέρχεται η συνάδελφος στη θέση στην οποία κατείχε, απλούστατα για να κινητοποιήσουμε τη μεγάλη ουρά που υπάρχει από πλευράς αναμονής ειδικότητας. 
      Ας έλθουμε τώρα στο άρθρο 5, το οποίο προκάλεσε ιδιαίτερο προβληματισμό. Όπως θα ξέρετε, ο νόμος ο οποίος διέπει τις ειδικότητες έχει την αφετηρία του από την εποχή της κυβερνήσεως Παπάγου το ’55. Είναι ο ν. 3366 ο οποίος έδινε ακριβώς τη δυνατότητα στον κάθε Υπουργό με βασιλικό διάταγμα τότε, προεδρικό διάταγμα σήμερα να παρεμβαίνει επί των ειδικοτήτων. Έρχεται ο Δοξιάδης είκοσι χρόνια μετά και αλλάζει τη νομοθεσία βάσει των διατάξεων της Ευρωπαϊκής Ένωσης και με προεδρικά διατάγματα οι οποιεσδήποτε ρυθμίσεις γίνονταν με το θέμα των παρεμβάσεων στις ειδικότητες. 
      Επειδή, λοιπόν, η ζωή μας σήμερα παρουσιάζει μια δυναμική, γι’ αυτό δίνουμε εξουσιοδοτική διάταξη στον Υπουργό να μπορεί να κάνει κάποιες παρεμβάσεις. Δηλαδή ποιος Υπουργός; Ο Υπουργός αυθαίρετα; Αυτόνομα; Αυτοκέφαλα; Θα παρεμβαίνει και θα μεταβάλλει τις ειδικότητες; Θα τις προσθέσει; Θα τις αφαιρέσει; Όχι. Ή πιστεύουμε στο Κεντρικό Συμβούλιο Υγείας ή δεν πιστεύουμε. Πιστεύω ότι σε όλους μας επικρατεί η άποψη ότι το ΚΕ.Σ.Υ. διαχρονικά διεκονήθη από ανθρώπους οι οποίοι ήταν άξιοι επιστήμονες και ουδέποτε λειτούργησαν μεροληπτικά αλλά πάντοτε με γνώμονα το επιστημονικό συμφέρον, γι’ αυτό κιόλας δίνουμε τη δυνατότητα να κάνει τις παρεμβάσεις αυτές. Αυτοί ήταν ακριβώς οι λόγοι. 
      Όσον αφορά το άρθρο 6 που έγινε η αναφορά και άκουσα ένα όνομα, πραγματικά ομολογώ δεν το γνωρίζω ως όνομα ούτε έχει καμία σχέση με συγκεκριμένα άτομα. Απλούστατα δίνει τη δυνατότητα στον Υπουργό εξουσιοδοτικά για την εύρυθμη λειτουργία σχηματισμών του Ε.Κ.Α.Β., έως ότου λειτουργήσουν τα υπηρεσιακά συμβούλια, να προχωρήσει στη στελέχωση των μονάδων αυτών. 
      Επειδή κύριε Πρόεδρε, καταλαβαίνω ότι με πιέζετε, ήθελα να απαντήσω στον κ. Χάιδο σε κάτι, αλλά, κύριε συνάδελφε, επειδή υπάρχει επίκαιρη επερώτηση πάνω στο θέμα, θα σας απαντήσω ακριβώς για την υπουργική απόφαση της 1ης Απριλίου 2007, για να δείτε πραγματικά ότι είναι ανακρίβειες τα όσα θρυλούνται. Εμείς δεν θέλουμε να αδικήσουμε νέους συναδέλφους, ούτε θέλουμε κάποιους να εξυπηρετήσουμε και κάποιους να αδικήσουμε. Όλες οι προσπάθειές μας είναι ακριβώς για να δώσουμε τη δυνατότητα στα νέα παιδιά να καταλάβουν ότι υπάρχει μια ισονομία πάνω στο θέμα των διαδικασιών της ειδικότητας που είναι ένα φλέγον θέμα και πραγματικά οι χίλιες διακόσιες θέσεις που για πρώτη φορά κατανέμονται σε όλα τα νοσοκομεία -και είναι λάθος αυτό του κ. Πρωτόπαπα που αναφέρεται- είναι μια εκκρεμότητα, η οποία είναι υπό διαλεύκανση.
      Το Σ.Ε.Υ.Β. θα ελέγξει διοικητικά ποιοι ευθύνονται γι’ αυτήν τη διαρροή των εσωτερικών εγγράφων. Αλλά υπάρχει και νομολογία ότι τα εσωτερικά έγγραφα δεν είναι εθνικό μυστικό. Είναι στη διακριτική ευχέρεια του οιουδήποτε να τα προσεγγίσει, αλλά όχι μεμονωμένα. Αυτό είναι το πρόβλημα που υπήρξε με τη Δ.Α.Π.-Ν.Δ.Φ.Κ.. Δεν ενδιαφέρομαι γι’ αυτό. Εμένα με ενδιαφέρει να καταλάβουν –και το λέω επίσημα στη Βουλή- ότι κανείς από την ανάρτηση στο site, το συγκεκριμένο, των τετρακοσίων εβδομήντα έξι θέσεων δεν είχε ωφέλεια. Απλούστατα έγινε μία ανακοίνωση. 
      Τέλος, κύριε Πρόεδρε, θα ήθελα η προσθήκη που έκανε ο κ. Σαλμάς, όπως εκφωνήθηκε να καταγραφεί στα Πρακτικά.
      ΠΡΟΕΔΡΕΥΩΝ (Γεώργιος Σούρλας): Κατεγράφη. Για τα Πρακτικά να πω πως όταν κάνετε αναφορά στα άρθρα 5 και 6 εννοούσατε την παράγραφο 5 και 6 της υπουργικής τροπολογίας. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, απαντήσατε για το διευθυντή του Ε.Κ.Α.Β. για την εκτέλεση που κάνατε;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν εκτελούμε κανέναν. 
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, έχει απαντήσει ο κύριος Υπουργός. Δεν θα του υπογορεύσετε εσείς την απάντησή του. Απάντησε όπως εκείνος ενόμιζε. 
      Κηρύσσεται περαιωμένη η συζήτηση επί της τροπολογίας με γενικό αριθμό 1042 και ειδικό 41. 
      Ερωτάται το Σώμα αν γίνεται δεκτή.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΕΚΤΟΡΑΣ ΝΑΣΙΩΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς, η τροπολογία με γενικό αριθμό 1042 και ειδικό 41 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Κηρύσσεται περαιωμένη η συζήτηση επί της τροπολογίας με γενικό αριθμό 1043 και ειδικό 42. 
      Ερωτάται το Σώμα αν γίνεται δεκτή.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΕΚΤΟΡΑΣ ΝΑΣΙΩΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς, η τροπολογία με γενικό αριθμό 1043 και ειδικό 42 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Κηρύσσεται περαιωμένη η συζήτηση επί της τροπολογίας με γενικό αριθμό 1045  και ειδικό 44. 
      Ερωτάται το Σώμα αν γίνεται δεκτή.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΕΚΤΟΡΑΣ ΝΑΣΙΩΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς, η τροπολογία με γενικό αριθμό 1045 και ειδικό 44 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Κηρύσσεται περαιωμένη η συζήτηση επί της τροπολογίας με γενικό αριθμό 1046 και ειδικό 45. 
      Ερωτάται το Σώμα αν γίνεται δεκτή.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΕΚΤΟΡΑΣ ΝΑΣΙΩΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς, η τροπολογία με γενικό αριθμό 1046 και ειδικό 45 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Κηρύσσεται περαιωμένη η συζήτηση επί της τροπολογίας με γενικό αριθμό 1048 και ειδικό 47. 
      Ερωτάται το Σώμα αν γίνεται δεκτή.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΕΚΤΟΡΑΣ ΝΑΣΙΩΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς, η τροπολογία με γενικό αριθμό 1048 και ειδικό 47 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Κηρύσσεται περαιωμένη η συζήτηση επί της τροπολογίας με γενικό αριθμό 1049 και ειδικό 48. 
      Ερωτάται το Σώμα αν γίνεται δεκτή, όπως τροποποιήθηκε από τον κύριο Υπουργό.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΕΚΤΟΡΑΣ ΝΑΣΙΩΚΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς, η τροπολογία με γενικό αριθμό 1049 και ειδικό 48 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο. 
      Ερωτάται το Σώμα: Γίνεται δεκτό το ακροτελεύτιο άρθρο;
      ΟλΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό ομοφώνως.
      Συνεπώς, το νομοσχέδιο του Υπουργείου Υγείας και Κοινωνικής Αλληλεγγύης: «Προμήθειες Φορέων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις» έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση.
      Κυρίες και κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.20΄ λύεται η συνεδρίαση για αύριο ημέρα Πέμπτη 31 Μαϊου 2007 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις για την ενίσχυση της διαφάνειας και της αξιοκρατίας στο σύστημα προσλήψεων του ν.2190/1994 όπως ισχύει και άλλες διατάξεις», σύμφωνα με την ημερήσια διάταξη που έχει διανεμηθεί..
      Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ



                                             
ΣΥΝΕΔΡΙΑΣΗ ΟΛΟΜΕΛΕΙΑΣ 30-5-07		ΣΕΛ. -2-

Τελευταία Αποθήκευση:	5/6/2007 10:26:00 μμ	Από:	M.papadatou
Εκτυπώθηκε:	5/6/2007 10:47:00 πμ

