      Τρίτη, 16 Δεκεμβρίου 2003
      ΣΥΝΕΔΡΙΑΣΗ ΜΙ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΘΕΜΑΤΑ
      Α΄ ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν φοιτητές, από τη Νομική Σχολή Αθηνών, σελ.
      3. Συζήτηση επί διαδικαστικού, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων.
      α) Προς τον Υπουργό Οικονομίας και Οικονομικών, σχετικά με τη χορήγηση τίτλων ιδιοκτησίας για έκταση 700 στρεμμάτων στα μέλη του Αγροτικού Συλλόγου «ΣΧΟΙΝΙΑΣ» ο οποίος εδρεύει στο Δήμο Έλους Λακωνίας, σελ.
      Γ΄ ΝΟΜΟΘΕΤΙΚΗ ΕΡΓΑΣΙΑ
      α) Ψήφιση επί του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Δήλωση και έλεγχος περιουσιακής κατάστασης βουλευτών, δημοσίων λειτουργών και υπαλλήλων, ιδιοκτητών μέσων μαζικής ενημέρωσης και άλλων κατηγοριών προσώπων», σελ.
      β) Ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τυνησίας για συνεργασία στους τομείς της επιστήμης και της τεχνολογίας», σελ.
      γ) Ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Συριακής Αραβικής Δημοκρατίας για την προώθηση και αμοιβαία προστασία των επενδύσεων, σελ.
      δ) Συζήτηση και ψήφιση, επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Άδεια δόμησης, πολεοδομικές και άλλες διατάξεις θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων», σελ.
      ΟΜΙΛΗΤΕΣ
      α) επί των αναφορών και ερωτήσεων.
      ΔΑΒΑΚΗΣ Α., σελ.
      ΦΩΤΙΑΔΗΣ Α., σελ.
      β) επί διαδικαστικού.
      ΓΚΑΤΖΗΣ Ν., σελ.
      ΚΑΚΛΑΜΑΝΗΣ Α., σελ.
      ΚΩΝΣΤΑΝΤΙΝΟΥ Φ., σελ.
      ΜΗΤΣΟΤΑΚΗΣ Κ., σελ.
      ΠΑΥΛΟΠΟΥΛΟΣ Π., σελ.
      ΠΑΧΤΑΣ Χ., σελ.
      γ) επί του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων.
      ΒΛΑΧΟΣ Γ., σελ.
      ΒΡΕΤΤΟΣ Κ., σελ.
      ΓΕΩΡΓΑΚΟΠΟΥΛΟΣ Δ., σελ.
      ΓΙΑΝΝΑΚΟΠΟΥΛΟΣ Ι., σελ.
      ΓΚΑΤΖΗΣ Ν., σελ.
      ΖΗΣΗ Ρ., σελ.
      ΚΑΛΟΓΙΑΝΝΗΣ Σ., σελ.
      ΚΑΤΣΙΓΙΑΝΝΗΣ Α., σελ.
      ΚΕΔΙΚΟΓΛΟΥ Β., σελ.
      ΛΕΓΚΑΣ Ν., σελ.
      ΜΑΝΟΣ Σ., σελ.
      ΜΗΤΣΟΤΑΚΗΣ Κ., σελ.
      ΜΠΕΝΤΕΝΙΩΤΗΣ Ε., σελ.
      ΜΠΟΥΡΑΣ Α., σελ.
      ΞΗΡΟΤΥΡΗ –ΑΙΚΑΤΕΡΙΝΑΡΗ Α., σελ.
      ΠΑΠΑΔΗΜΗΤΡΙΟΥ Ε., σελ.
      ΠΑΠΑΝΔΡΕΟΥ Β., σελ.
      ΠΙΠΕΡΓΙΑΣ Δ., σελ.
      ΣΓΟΥΡΙΔΗΣ Π., σελ.
      ΣΠΗΛΙΟΠΟΥΛΟΣ Κ., σελ.
      ΣΠΥΡΙΟΥΝΗΣ Κ., σελ.
      ΣΧΟΙΝΑΡΑΚΗ –ΗΛΙΑΚΗ Ε., σελ.
      ΤΡΥΦΩΝΙΔΗΣ Γ., σελ.
      ΤΣΑΚΛΙΔΗΣ Ι., σελ.
      ΤΣΙΠΛΑΚΟΣ Α., σελ.
      ΤΣΙΤΟΥΡΙΔΗΣ Σ., σελ.
      ΦΑΣΟΥΛΑΣ Π., σελ.
      ΧΡΥΣΑΝΘΑΚΟΠΟΥΛΟΣ Α., σελ.
      

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ΄
ΣΥΝΕΔΡΙΑΣΗ ΜΖ΄
Τρίτη 16 Δεκεμβρίου 2003


	Αθήνα, σήμερα στις 16 Δεκεμβρίου 2003, ημέρα Τρίτη και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Αθανάσιο Δαβάκη, Βουλευτή Λακωνίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η ΤΔΕ Άνδρου της Ένωσης Τεχνικών ΔΕΗ ζητεί από τη ΔΕΗ ΑΕ να τηρήσει τις γραπτές και προφορικές διαβεβαιώσεις της, στο θέμα της συντήρησης και ενίσχυσης του ΑΣΠ Άνδρου.
      2. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κιμώλου Κυκλάδων ζητεί καθημερινή ακτοπλοϊκή σύνδεση με τη Μήλο.
      3. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην παράνομη λειτουργία του πυρηνελαιουργείου στη θέση  Γαζέπη Μύλος.
      4. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Μορφωτικός – Εκπολιτιστικός Σύλλογος Νέου Φαλήρου ζητεί την αξιοποίηση του χώρου των οικοπέδων ΧΡΩΠΕΙ, υπέρ των κατοίκων και του κοινωνικού συνόλου και τον αποκλεισμό κάθε επιχειρηματικής δραστηριότητας.
      5. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία ο Μορφωτικός – Εκπολιτιστικός Σύλλογος Νέου Φαλήρου ζητεί να διαμορφωθεί σε κοινόχρηστο χώρο πρασίνου, άθλησης και αναψυχής ο χώρος των οικοπέδων πρώην ΧΡΩΠΕΙ.
      6. Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Νομαρχικός Σύμβουλος Καβάλας ζητεί να καλυφθούν τα κενά με εκπαιδευτικό προσωπικό του Μουσικού Σχολείου Καβάλας.
      7. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ, ΛΙΑΝΑ ΚΑΝΕΛΛΗ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία η Συντονιστική Επιτροπή Αγώνα Αναπήρων ζητεί τη λήψη μέτρων για την υποστήριξη των Ατόμων με Ειδικές Ανάγκες.
      8. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία οι Τοπικές Αυτοδιοικήσεις, Φορείς και Σύλλογοι της Βόρειας Εύβοιας διαμαρτύρονται για την έλλειψη ουσιαστικών έργων στην περιοχή τους.
      9. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Γονέων και Κηδεμόνων Δημοτικού Σχολείου Πόρτο Ράφτη διαμαρτύρεται για την κακή κατάσταση που επικρατεί στο χώρο της εκπαίδευσης στην περιοχή Πόρτο Ράφτη του Δήμου Μαρκοπούλου.
      10.  Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Πανσπουδαστική Κίνηση Συνεργασίας Ιονίου Πανεπιστημίου διαμαρτύρεται για απαράδεκτες ενέργειες καθηγητών.
      11.  Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Αγροτικός Δασικός Συνεταιρισμός Σταυρού Θεσσαλονίκης «Η ΕΝΩΣΗ» ζητεί την ικανοποίηση αιτημάτων όπως: τη σύσταση Ταμείου Δασών, την αύξηση των πιστώσεων για τα δάση κ.λπ.
      12. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Δημοτική Αρχή Περάματος και οι παρατάξεις «Δημοτική Αναγέννηση» και «Πέραμα Σύγχρονη Πόλη» διαμαρτύρονται για την υπονόμευση του μοναδικού Ρ/Σ «ΣΑΡΩΝΙΚΟΣ» του Περάματος και ζητούν τη λήψη μέτρων προστασίας του.
      13. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύνδεσμος Εγκαταστατών Υδραυλικών Θερμικών και Κλιματιστικών Έργων Νομού Φωκίδας ζητεί τη διατήρηση της υπεύθυνης δήλωσης του άρθρου 4 Π.Δ./γματος 38/91, στις προϋποθέσεις σύνδεσης των νέων οικοδομών με τα δίκτυα Κοινής Ωφέλειας.
      14. Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Σπουδαστών Ανώτερης Σχολής Τουριστικής Εκπαίδευσης Αγίου Νικολάου Κρήτης ζητεί την επίλυση κτιριακών, λειτουργικών και άλλων προβλημάτων της Σχολής.
      15. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την υιοθέτηση προτάσεων τροποποίησης της Συνταγματικής Συνθήκης της Ε.Ε. για την ανάπτυξη των νησιωτικών περιοχών.
      16. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ζητεί την προώθηση της μελέτης του Υδροβιολογικού Σταθμού Ρόδου.
      17. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Ιερός Σύνδεσμος Κληρικών Ελλάδος ζητεί την ένταξη των Εφημερίων – Κληρικών της χώρας στο νέο μισθολόγιο των Δ.Υ.
      18. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία  η κ. Σταματίκη Καραντζή, μουσικός στο 3ο Δ.Σ.Χ. Δραπετσώνας, διαμαρτύρεται για την απόσπασή της σε σχολεία της Νίκαιας.
      19. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία το Σωματείο Εργαζομένων Βοήθεια στο Σπίτι ζητεί την επίλυση μισθολογικών και εργασιακών προβλημάτων των μελών του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3283/19-9-03 ερώτηση των Βουλευτών κυρίων Τάκη Τσιόγκα, Λιάνας Κανέλλη, Αντώνη Σκυλλάκου, Νίκου Γκατζή και Άγγελου Τζέκη δόθηκε με το υπ’ αριθμ. 102198/ΙΗ΄/8-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3283/19-9-03 την οποία κατέθεσαν οι Βουλευτές κ.κ. Τ. Τσιόγκας, Λ. Κανέλλη, Αντ. Σκυλλάκος, Ν. Γκατζής, Αγγ. Τζέκης και αφορά στις αυξήσεις του μισθού στις καθαρίστριες των σχολείων, σας γνωρίζουμε τα ακόλουθα:
      Με τις κοινές αποφάσεις αρ. 2/35263/0022/28-7-03 και 2/43400/0022/28-7-03 των Υφυπουργών Εθνικής Παιδείας και Θρησκευμάτων και Οικονομίας και Οικονομικών, και στα πλαίσια των δυνατοτήτων του προϋπολογισμού και της εθνικής οικονομίας, δόθηκε αύξηση 10% στην αμοιβή για τον καθαρισμό των σχολικών αιθουσών και πρόσθετη αμοιβή 282 Ευρώ για κάθε αίθουσα ολοήμερου σχολείου αντίστοιχα. Αναδρομική αύξηση δεν προβλέπεται από το ισχύον θεσμικό πλαίσιο και δεν υπάρχει δυνατότητα χορήγησής της.
      Το δε καθεστώς καθαρισμού των σχολικών χώρων εξακολουθεί να παραμένει το ισχύον, δηλαδή με ανάθεση μίσθωσης έργου.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      2. Στην με αριθμό 66/1-7-2003 ερώτηση των Βουλευτών κυρίων Ηλία Καλλιώρα, Νίκου Νικολόπουλου, Αδάμ Ρεγκούζα και Θεόδωρου Σκρέκα, δόθηκε με το υπ’ αριθμ. 2/38648/0094/18-7-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της υπ’ αριθ. 66/1.7.2003 ερώτησης που κατέθεσαν οι βουλευτές κ.κ. Ηλ. Καλλιώρας, Ν. Νικολόπουλος, Αδ. Ρεγκούζας και Θ. Σκρέκας, σας γνωρίζουμε τα εξής:
      Ο Οργανισμός Περίθαλψης Ασφαλισμένων του Δημοσίου (Ο.Π.Α.Δ.) συστάθηκε με τον Ν.2768/99 με σκοπό την οργάνωση, παρακολούθηση και έλεγχο του συστήματος παροχής της υγειονομικής περίθαλψης στους ασφαλισμένους του Δημοσίου, τη βελτίωση της ποιότητας και της αποτελεσματικότητας αυτής, τη διαχείριση και τον έλεγχο της χρηματοδότησης, καθώς και την ορθολογική αξιοποίηση των διατιθέμενων πόρων.
      Ο Οργανισμός εποπτεύεται από τα Υπουργεία Υγείας και Πρόνοιας και Οικονομικών. Το Υπουργείο Υγείας και Πρόνοιας ασκεί εποπτεία στα θέματα που έχουν σχέση με την παροχή και τον έλεγχο των υπηρεσιών υγείας προς τους ασφαλισμένους. Το Υπουργείο Οικονομικών ασκεί εποπτεία στα θέματα που αφορούν το κόστος των υπηρεσιών υγείας, την οικονομική διαχείριση, τον έλεγχο και τη χρηματοδότηση του Οργανισμού.
      Η λειτουργία των Υπηρεσιών Περίθαλψης Ασφαλισμένων του Δημοσίου (Υ.Π.Α.Δ.) άρχισε την 1η Ιανουαρίου 2003, σύμφωνα με την αριθ. 2/69883/0020/29.11.2002 κοινή απόφαση των Υπουργών Οικονομίας και Οικονομικών και Υγείας και Πρόνοιας.
      Από την έναρξη της λειτουργίας του Οργανισμού, η κάλυψη των δαπανών ιατροφαρμακευτικής περίθαλψης των ασφαλισμένων του Δημοσίου γίνεται από την Κεντρική Υπηρεσία του Οργανισμού και τις κατά τόπους περιφερειακές υπηρεσίες (Υ,Π,Α.Δ.), που εδρεύουν σε όλους τους νομούς της χώρας.
      Ειδικότερα, όσον αφορά την ιατροφαρμακευτική περίθαλψη των ασφαλισμένων του Δημοσίου, σας γνωρίζουμε τα ακόλουθα:
      Πρόβλημα με την εκκαθάριση των φαρμακευτικών δαπανών των ασφαλισμένων του Οργανισμού, δεν υπάρχει.
      Τα όποια προβλήματα, που παρουσιάσθηκαν κατά το στάδιο της μεταβίβασης των αρμοδιοτήτων από τις Νομαρχιακές Αυτοδιοικήσεις στον Οργανισμό, έχουν ήδη ξεπερασθεί, ύστερα και από τον εποικοδομητικό διάλογο του Οργανισμού με τους εμπλεκόμενους φορείς.
      Πρόσφατα ψηφίστηκε στη Βουλή νομοθετική ρύθμιση με την οποία τακτοποιείται οριστικά το θέμα της εκκαθάρισης των δαπανών για φάρμακα.
      Σημειώνεται ότι, σε ανάλογη Ερώτηση (αριθ. 10607/6.6.2003 των ίδιων βουλευτών) έχει δοθεί σχετική απάντηση με το αριθ. οικ. 2/37242/0094/30.6.2003 έγγραφο.
      Ο Υφυπουργός
      Ν. ΦΑΡΜΑΚΗΣ»
      3. Στην με αριθμό 258/2-7-03 ερώτηση των Βουλευτών κυρίων Αθανασίου, Νάκου, Νικολάου Τσιαρτσιώνη και Κων/νου Καραμπίνα δόθηκε με το υπ’ αριθμ. Δ13/Β/Φ/525/13051/24-7-03 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσαν στη Βουλή των Ελλήνων οι Βουλευτές κ.κ. Α., Νάκος, Ν. Τσιαρτσιώνης και Κ. Καραμπίνας, σας διαβιβάζουμε το υπ' αριθμ. 2471/22-7-2003 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στα θιγόμενα στην ανωτέρω Ερώτηση θέματα.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 339/3-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 43/28-7-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μιας και σύμφωνα με τα στοιχεία της ΕΥΔΕ/ΠΑΘΕ ότι υπάρχει εγκεκριμένη οριστική μελέτη του νέου Α.Κ. Αγ. Παρασκευής στο τμήμα Ροδίτσα-Αγ. Μαρίνα του αυτοκινητόδρομου ΠΑΘΕ που βρίσκεται υπό δημοπράτηση.
      Με τον υπόψη νέο ανισόπεδο κόμβο συνδέεται η Π.Ε.Ο. Λαμίας-Στυλίδας στην περιοχή προς της ΒΙΠΕ με την Ν.Ε.Ο. (ΠΑΘΕ) εξυπηρετώντας όλες τις κινήσεις.
      Η Υπουργός
      ΒΑΣΩ ΠΑΠΑΝΔΡΕΟΥ»
     5. Στην με αριθμό 100/1-7-03 ερώτηση του Βουλευτή κ. Αναστασίου Λιάσκου δόθηκε με το υπ΄ αριθμ. 65790/ΙΗ/25-7-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 100/1-7-2003 την οποία κατέθεσε ο Βουλευτής κ. Αναστ. Λιάσκος και αφορά στο Τ.Ε.Ι. Χαλκίδας, σας γνωρίζουμε τα ακόλουθα:
     Μέσα στις αρμοδιότητες και στις υποχρεώσεις του Προέδρου και της Διοίκησης του κάθε Ιδρύματος εντάσσεται και η χάροξη εκπαιδευτικής πολιτικής με στόχο την ανέλιξη και την πρόοδο του Ιδρύματος αφενός και αφετέρου την ανάπτυξη της τοπικής κοινωνίας με την οποία εμπλέκονται, άμεσα ή έμμεσα, τα ιδρύματα τριτοβάθμιας εκπαίδευσης.
     Η άποψη αυτή είναι πλήρως εναρμονισμένη με τις σύγχρονες συνθήκες που έχουν δημιουργηθεί μετά την ψήφιση του Ν. 2916/01 και την ένταξη των Τ.Ε.Ι. στην ανώτατη εκπαίδευση. Άλλωστε πρόσφατα έχει συνταχθεί το στρατηγικό σχέδιο ανάπτυξης του Ιδρύματος, στο οποίο εμπεριέχονται και προτάσεις μεταφοράς Τμημάτων του Τ.Ε.Ι. Χαλκίδας.
     Τα Ιδρύματα μπορούν, μέσα στο πλαίσιο της αυτοδιοίκησης και της αυτονομίας τους, να καταθέτουν επεξεργασμένες προτάσεις προς το YΠ.E.Π.Θ. Οπωσδήποτε όμως η ανάπτυξη ενός Ιδρύματος είναι μια πολύπλοκη και πολυσύνθετη διεργασία, που βασίζεται πάνω σε μια διαδικασία σύνθεσης πολλών απόψεων και συνδυασμού πολλών παραγόντων. Επομένως, οι όποιες προτάσεις της Διοίκησης του Τ.Ε.Ι. υποβληθούν στο ΥΠ.ΕΠ.Θ., θα τύχουν της ανάλογης επεξεργασίας, όπως αυτό συμβαίνει με όλες τις προτάσεις που προέρχονται από τα εκπαιδευτικά ιδρύματα.
     Η απόφαση του Πλημμελειοδικείου Χαλκίδας που αφορά τον Πρόεδρο του Ιδρύματος δεν είναι τελεσίδικη. Κατά της απόφασης αυτής έχει ασκηθεί έφεση, της οποίας η εκδίκαση αναμένεται.
     Άλλωστε ο Πρόεδρος εκάστου Ιδρύματος όπως είναι γνωστό εκλέγεται με δημοκρατικές διαδικασίες από σώμα εκλεκτόρων στο οποίο συμμετέχουν τα μέλη της ακαδημαϊκής κοινότητας του Τ.Ε.Ι. μεταξύ των οποίων εκπρόσωποι σπουδαστών σε ένα μεγάλο ποσοστό.
     Ο Πρόεδρος του εν λόγω Ιδρύματος εξελέγη πρόσφατα από την ακαδημαϊκή κοινότητα του Τ.Ε.Ι., έχει τη στήριξή της και ασκεί τις αρμοδιότητες που ο νόμος ορίζει.
     Προκειμένου να εξασφαλιστεί η ανοδική πορεία του Ιδρύματος καθώς και η ανάπτυξη της περιοχής θα πρέπει να υπάρξει άμεση και αποτελεσματική συνεργασία μεταξύ των Τοπικών Φορέων και της Διοίκησης του Ιδρύματος. Τα όποια προβλήματα πρέπει να αντιμετωπίζονται με διάλογο και δημοκρατικές διαδικασίες.
     Ο Υφυπουργός
     ΝΙΚ. ΓΚΕΣΟΥΛΗΣ»
      6. Στην με αριθμό 204/1-7-03 ερώτηση του Βουλευτή κ. Μάριου Σαλμά δόθηκε με το υπ΄ αριθμ. 18/24-7-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι το θέμα που θίγεται στην ερώτηση είναι αρμοδιότητας της Νομαρχιακής Αυτοδιοίκησης Αιτωλοακαρνανίας και κατ΄ επέκταση του Υπουργείου Εσωτερικών, Δημόσιας Διοίκησης και Αποκέντρωσης, το οποίο είναι συναποδέκτης της ερώτησης.
     Επιπλέον πληροφορούμε τον κ. Βουλευτή και σύμφωνα με τα στοιχεία της Δ/νσης Συντήρησης Οδικών Έργων (Δ3) του ΥΠΕΧΩΔΕ ότι η ευθύνη για τη διαχείριση των Νομαρχιακών πόρων, την ιεράρχηση των προτεραιοτήτων και την εκτέλεση των εργασιών συντήρησης για το Επαρχιακό Οδικό Δίκτυο ανήκει εξ ολοκλήρου στη Νομαρχιακή Αυτοδιοίκηση, ενώ το ΥΠΕΧΩΔΕ βοηθητικά και μόνο, χορηγεί σχετικές πιστώσεις για οδικά έργα στο Επαρχιακό δίκτυο.
     Όσον αφορά στο έτος 2003 και πάλι μέσα στα πλαίσια των περιορισμένων οικονομικών δυνατοτήτων του ΥΠΕΧΩΔΕ και της ΤΕΟ Α.Ε. θα γίνει προσπάθέια συνδρομής της Νομαρχιακής Αυτοδιοίκησης Αιτωλοακαρνανίας για την αντιμετώπιση επειγουσών αναγκών στο Επαρχιακό Οδικό Δίκτυο.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     7. Στην με αριθμό 401/4-7-03 ερώτηση του Βουλευτή κ. Νικολάου Αγγελόπουλου δόθηκε με το υπ΄ αριθμ. 6039/29-7-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην υπ’ αριθμ. 401/2003 ερώτηση, που κατατέθηκε στη Βουλή από το Βουλευτή κ. Ν. Aγγελόπουλο, για τα θιγόμενα σ΄ αυτή θέματα, σας πληροφορούμε τα εξής:
     Σχετικά με τον παλαιό οικισμό του Οργανισμού Εργατικής Κατοικίας (Ο ΕΚ) στην περιοχή του Αγ. Ιωάννη του -Ρηγανά στο Αγρίνιο, («ΑΓΡΙΝΙΟ ,IVα και IVβ»), σας γνωρίζουμε τα εξής:
     Ο οικισμός αυτός παραδόθηκε προς κατοίκηση στους δικαιούχους το 1987 και τα παραχωρητήρια της κυριότητας των κατοικιών δόθηκαν στους κατοίκους το 1997.
     Κατά την περίοδο που μεσολάβησε από την εγκατάσταση των κατοίκων μέχρι την οριστική παράδοση του έργου από τον ανάδοχο και την παραλαβή του από τον ΟΕΚ, όσες μεμονωμένες επισημάνσεις έγιναν από κατοίκους για τεχνικά προβλήματα ή ελλείψεις αντιμετωπίσθηκαν από τον ΟΕΚ στο πλαίσιο της σύμβασης με τον ανάδοχο, χωρίς καμία επιβάρυνση για τους κατοίκους, όπως συμβαίνει σε όλους τους νέους οικισμούς του ΟΕΚ.
     Σήμερα, 16 χρόνια μετά την κατοίκηση του οικισμού, πιθανόν στις κατοικίες να υπάρχεί κάποια φθορά, όπως σε κάθε κατασκευή του ιδιωτικού ή του δημόσιου τομέα. Οι κατοικίες όμως αυτές δεν είναι πλέον ιδιοκτησία του ΟΕΚ, αλλά έχουν περιέλθει από το 1997, όπως προαναφέραμε, στην πλήρη κυριότητα, νομή και κατοχή των κατοίκων τους, έχουν μεταγραφεί κανονικά στις μερίδες τους στο υποθηκοφυλακείο και αποτελούν περιουσιακό τους στοιχείο. Επομένως, οι ίδιοι οι κάτοικοι είναι υπεύθυνοι για τη συντήρηση και την καλή κατάσταση των κατοικιών τους, όπως συμβαίνει με όλους τους ιδιοκτήτες κατοικιών.
     Ο ΟΕΚ ούτε νομιμοποιείται, ούτε είναι δυνατόν να αναλαμβάνει το κόστος της συντήρησης όλων των παλαιών οικισμών του ανά την Ελλάδα, όταν αυτοί έχουν από καιρό περιέλθει στην κυριότητα των κατοικιών τους.
     Ο Υπουργός
     ΔΗΜΗΤΡΙΟΣ ΡΕΠΠΑΣ»
      8. Στην με αριθμό 407/4.7.03 ερώτηση του Βουλευτή κ. Γιώργου Τρυφωνίδη δόθηκε με το υπ’ αριθμ. 49/28.7.03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της ΤΕΟ Α.Ε. τα εξής:
      1. Οι πόροι των Ταμείων Οδοποιίας καθώς και η προέλευσή τους και ο τρόπος απόδοσής τους ορίζονται στις διατάξεις του άρθρου 7 του Ν. 3155/1955 «περί κατασκευής και συντηρήσεως οδών).
      Συγκεκριμένα στην παρ. 3 του άρθρου αυτού ορίζεται ότι: «τα περιεχόμενα εις το Ταμείο Εθνικής Οδοποιίας έσοδα αποδίδονται υπ 'αυτού κατά μήνα προς τα Ταμεία Οδοποιίας των Νομών, βάσει πίνακος ποσοστών οριζομένων εφ’ άπαξ ανά 5ετίαν δια Β.Δ. προτάσει του Υφυπουργού των Δημοσίων Έργων μετά γνώμην του Συμβουλίου Δημοσίων Έργων λαμβανομένων υπόψη της εκτάσεως του πληθυσμού και του μήκους των επαρχιακών οδών εκάστου Νόμου ως και της πυκνότητας της κυκλοφορίας αυτών των οδών).
      2. Βάσει των ανωτέρω διατάξεων ορίσθηκαν με το Β.Δ 20/9.8.1955 τα ποσοστά απόδοσης εσόδων των Ταμείων Οδοποιίας των Νομών παρά του Ταμείου Εθνικής Οδοποιίας. Για το νομό Πρεβέζης έχει ορισθεί ποσοστό 8%.Ύστερα από αυτά για την τροποποίηση των ποσοστών απόδοσης εσόδων παρά του Ταμείου Εθνικής Οδοποιίας απαιτείται η έκδοση Προεδρικού Διατάγματος ύστερα από πρόταση του Υπουργού ΠΕΧΩΔΕ με τη σύμφωνη γνώμη του Συμβουλίου Δημοσίων Έργων λαμβανομένων υπόψη των ανωτέρω οριζομένων στην παρ.3 του άρθρου 7 του Ν.3155/55 παραγόντων. 
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      9. Στην με αριθμό 411/4.7.03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 6427/28.7.03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο βουλευτής κ. lορδάνης Τζαμτζής, σας γνωρίζουμε τα ακόλουθα:
      Σκοπός της Απόφασης υπ. Αριθ. 44023/Β.1466/26-6-2003 ήταν να αντιμετωπισθούν προβλήματα των επιχειρήσεων μεταποίησης ροδάκινου, οι οποίες επλήγησαν από τα ακραία καιρικά φαινόμενα, με στόχο την διατήρηση του εργατικού δυναμικού τους. Η Απόφαση αφορά επιχειρήσεις οι οποίες δραστηριοποιούνται στον τομέα του ροδάκινου και δεν έχουν εναλλακτικούς τρόπους επιβίωσης με άλλα προϊόντα. Ο μέσος όρος της τριετίας ετέθη για λόγους ευελιξίας ως προς την ένταξη των επιχειρήσεων στην ανωτέρω ρύθμιση. Αν η ΕΑΣ Γιαννιτσών, είχε μέσο όρο 67%, την τελευταία τριετία, δεν θα προέκυπτε πρόβλημα για ένταξη στην ανωτέρω ρύθμιση.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      
      10. Στην με αριθμό 418/4.7.03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ. 66/25.7.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Α. Φλωρίνης, σας πληροφορούμε τα εξής:
      Για τις μη καλυπτόμενες από τον ΕΛΓΑ ζημιές, που προκλήθηκαν στις ελαιοκαλλιέργειες του Δ.Δ. Μεγάλης Παναγίας του Δήμου Παναγιάς του Ν. Χαλκιδικής από τις αντίξοες καιρικές συνθήκες Νοεμβρίου 2001 Ιανουαρίου 2002 υποβλήθηκαν στον ΕΛΓΑ 351 Αιτήσεις για χορήγηση Οικονομικών ενισχύσεων. Στις 14-2-2003 καταβλήθηκαν σε 188 δικαιούχους παραγωγούς οικονομικές ενισχύσεις ύψους 87.848€ για απώλεια εισοδήματος και προκαταβολές για ανασύσταση φυτικού κεφαλαίου.
      Οι υπόλοιποι 163 κρίθηκαν μη δικαιούχοι διότι δεν προσκόμισαν τα απαραίτητα δικαιολογητικά. Από αυτούς 161 υπέβαλαν ενστάσεις των οποίων ο διοικητικός έλεγχος έχει ολοκληρωθεί και μέχρι τέλος lουλίου θα αναρτηθούν οι νέοι πίνακες δικαιούχων και στη συνέχεια θα καταβληθεί προσπάθεια από τον ΕΛΓΑ ώστε οι προβλεπόμενες οικονομικές ενισχύσεις να καταβληθούν το συντομότερο δυνατό.
      Για να εισπράξουν οι παραγωγοί το υπόλοιπο της δικαιούμενης ενίσχυσης, πρέπει να πραγματοποιήσουν τις απαραίτητες καλλιεργητικές φροντίδες (κοπή κορμού, εκριζώσεις κλπ.) και να βεβαιωθεί η ανασύσταση από τους Γεωπόνους του ΕΛΓΑ.
      Σημειώνεται ότι το πρόγραμμα FROGY εγκρίθηκε από την Ε. Ε. το Σεπτέμβριο του 2002 και η καταβολή των Οικ. Ενισχύσεων άρχισε το Νοέμβριο του 2002.
      Ο Υπουργός
      Γ. ΔΡΥΣ»
      11. Στην με αριθμό 420/4.7.03 ερώτηση των Βουλευτών κυρίων Τάκη Τσιόγκα, Αντωνίου Σκυλλάκου, Νίκου Γκατζή δόθηκε με το υπ’ αριθμ. 67/25.7.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Τ. Τσιόγκας, Α. Σκυλλάκος και Ν. Γκατζής, , σας πληροφορούμε τα εξής:
      Για τις ζημιές που προκλήθηκαν από την χαλαζόπτωση της 28ης και 29ης lουνίου 2003 στις καλλιέργειες των Δημοτικών Διαμερισμάτων Παλαιοκάστρου και Ευαγγελισμού του Δήμου Ελασσόνας και Σπαρμού και Ολυμπιάδας του Δήμου Ολύμπου καθώς επίσης για τις ζημιές που προκλήθηκαν στο Δήμο Μελιβοίας από τη χαλαζόπτωση της 30ης lουνίου 2003 ο ΕΛΓΑ διενήργησε τις απαραίτητες επισημάνσεις και ενημέρωσε τους παραγωγούς να υποβάλουν Δηλώσεις Οι εξατομικευμένες εκτιμήσεις άρχισαν πριν τη λήξη της προθεσμίας υποβολής δηλώσεων ώστε το συντομότερο δυνατό να καταβληθούν και οι αποζημιώσεις στους πληγέντες παραγωγούς.
      Σύμφωνα με τον Κανονισμό Ασφάλισης Φυτικής Παραγωγής σε ζημιά ποσοστού 100% ο ΕΛΓΑ πληρώνει το 75% περίπου, ποσοστό που είναι από τα μεγαλύτερα που ισχύουν διεθνώς.
      Ο Υπουργός
      Γ. ΔΡΥΣ»
      12. Στην με αριθμό 424/4-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Γ.Π. 66070/29-7-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 424/4-7-2003 ερώτηση που κατατέθηκε στη Βουλή από το Βουλευτή κ. Σ. Σπηλιωτόπουλο σχετικά με τη λειτουργία της Καρδιολογικής Κλινικής στο Π.Π.Γ.Ν. Πατρών, σας γνωρίζουμε τα εξής:
      Η Καρδιολογική Κλινική του ΠΓΝ Πατρών παρέχει τις παρακάτω υπηρεσίες:
      Γενικά και Ειδικά Καρδιολογικά ΤΕΤ (Υπέρηχοι, Ηλεκτροφυσιολογία, Πυρηνική Καρδιολογία, Παιδοκαρδιολογία, Καρδιακής Ανεπάρκειας, Αρρυθμιολογικό, Βηματοδοτών, Απινιδωτών, κα.) στα οποία το 2002 έγιναν 5.000 επισκέψεις στο πρωινό ωράριό και 1.000 το απόγευμα.
      Επείγοντα περιστατικά στις ημέρες εφημερίας στα οποία το 2002 έγιναν 4.500 επισκέψεις.
      Η Κλινική έχει δυναμικότητα 26 κρεβατιών και το 2002 νοσήλευσε 3.000 ασθενείς. Η Μονάδα Εμφραγμάτων έχει 7 κρεβάτια και νοσήλευσε το 2002 1.250 περιστατικά. Στο Αιμοδυναμικό Εργαστήριο το 2002 έγιναν 1.750 Στεφανιογραφίες και 700 Αγγειοπλαστικές, είτε προγραμματισμένες, είτε έκτακτες και τοποθετήθηκαν 200 βηματoδότες.
      	Η Κλινική εφημερεύει 15 ημέρες το μήνα, καθώς τις υπόλοιπες ημέρες εφημερεύει αντίστοιχη Κλινική του Γ.Ν. Πατρών «Αγ. Ανδρέας».
      Στην Κλινική υπηρετούν 4 ιατροί ΔΕΠ, 7 ιατροί ΕΣΥ και 8 ειδικευόμενοι ιατροί. Καθημερινά εφημερεύουν (ενεργείς εφημερίας) 2-4 ιατροί για να καλύψουν τις ανάγκες των εσωτερικών ασθενών και τα επείγοντα.
      Αξίζει να σημειωθεί ότι το Αιμοδυναμικό Τμήμα το οποίο λειτουργεί σε 12ωρη βάση δεν έχει λίστα αναμονής και εξυπηρετεί περιστατικά εκτός Περιφέρειας Δ. Ελλάδος.
      Το Νοσοκομείο εφημερεύει κάθε δεύτερη μέρα προσφέροντας σημαντικό έργο και τις υπόλοιπες ημέρες η περιοχή καλύπτεται από το Γ.Ν. Πατρών «Αγ. Ανδρέας».
      Ο Υφυπουργός
      Ε. ΝΑΣΙΩΚΑΣ»
      13. Στην με αριθμό 426/4-7-2003 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ.33278/25-7-2003. έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Σπ. Σπηλιωτόπουλου, σχετικά με την αποκατάσταση επαρχιακής οδού από Γέφυρα Τσαγρή μέχρι τα Καλάβρυτα μέσω Πλατανιώτισσας και Σκεπαστού, σας γνωρίζουμε ότι ήδη σε τμήμα της εν λόγω οδού, η Ν.Α Αχαΐας εκτελεί εργολαβία προϋπολογισμού 300.000 € με χρηματοδότηση από τον Ειδικό Αναπτυξιακό Πόρο (ΣΑΕΠ 001).
      Επιπλέον, εγκρίθηκε η ένταξη στο Πρόγραμμα Δημοσίων Επενδύσεων 2003 της Περιφέρειας Δυτικής Ελλάδας (ΣΑΕΠ 001) του έργου «Αποκατάσταση ζημιών στο Επαρχιακό οδικό δίκτυο και λοιπών ζημιών από τις θεομηνίες στο Νομό Αχαΐας» προϋπολογισμού 7.200.000 €, υποέργο του οποίου είναι η «Συντήρηση - αποκατάσταση 22ης Επαρχιακής Οδού (Δουμένα-Καλάβρυτα) και οδού Τσαγρή-Πλατανιώτισσα» προϋπολογισμού 150.000 €. Η Ν.Α Αχαΐας έχει ήδη αναθέσει την εν λόγω εργολαβία.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      14. Στην με αριθμό 430/4-7-2003 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 68023/ΙΗ/25-7-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 430/4-7-03 την οποία κατέθεσε ο Βουλευτής κ. Σπήλιος. Σπηλιωτόπουλος και αφορά στην αποκατάσταση Αμφιθεάτρου, στο 130 Λύκειο Πάτρας, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
      Επιπρόσθετα το ΥΠ.Ε.ΠΘ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Αχαΐας στην τριετία 2000-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      2000
      Για οικόπεδα-μελέτες κατασκευές                                  2.100.000.000 δρχ.
      Για επισκευές                                                                      330.000.000 δρχ.
      2001
      Για οικόπεδα και κατασκευές                                            1.500.000.000 δρχ.
      2002
      Για οικόπεδα και κατασκευές                                            4.402.054,29 Ευρώ
      Για φέτος (2003) η Νομαρχιακή Αυτοδιοίκηση Αχαΐας έχει προγραμματισθεί να επιχορηγηθεί με το ποσό των 4.000.000,00 Ευρώ.
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠ. ΕΣ.Δ.Δ.Α.
      2. Ειδικότερα για την ολοκλήρωση της αίθουσας πολλαπλών χρήσεων παλαιού αμφιθεάτρου Πανεπιστημίου Πατρών, σας γνωρίζουμε ότι όπως μας πληροφόρησε η Δ/νση Προγρ/μού της Νομ/κής Αυτ/σης Αχαΐας, με σχετικό έγγραφό της.
      Το κτίριο της Β/βάθμιας εκπαίδευσης στην οδό Κορίνθου στην Πάτρα, το οποίο σήμερα στεγάζει το 13° Ενιαίο Λύκειο Πατρών και το οποίο είχε παραχωρηθεί στο Πανεπιστήμιο Πατρών κατά τα πρώτα έτη λειτουργίας του διαθέτει αίθουσα πολλαπλών χρήσεων (αμφιθέατρο).
      Το 1997 ύστερα από ειδική επιχορήγηση από το ΥΠΕΠΘ ύψους 250 εκ δρχ. δημοπρατήθηκε η ανακαίνιση της αίθουσας πολλαπλών χρήσεων με μελέτη του Δήμου Πατρέων προϋπολογισμού 650εκ. δρχ.
      Λόγω έλλειψης πιστώσεων περικόπηκαν ορισμένες εργασίες που προέβλεπε η μελέτη.
      Έτσι ο προϋπολογισμός δημοπράτησης του έργου ήταν 480 εκ. δρχ. και η υπογραφείσα σύμβαση ύψους 338 εκ. δρχ. υλοποιήθηκε και πληρώθηκε.
      Το ποσό των 338 εκ. δρχ. που δαπανήθηκε για υλοποίηση του έργου υπερκαλύπτει το αναγκαίο ποσό για ανακαίνιση Αίθουσας πολλαπλών χρήσεων σχολείου Μέσης Εκπ/σης δυναμικότητας ίσης με του 13°U Ενιαίου Λυκείου Πατρών.
      Ο Υφυπουργός
      ΝΙΚΟΣ ΓΚΕΣΟΥΛΗΣ»
      15. Στην με αριθμό 436/4-7-2003 ερώτηση της Βουλευτού κ. Σοφίας Καλαντζάκου δόθηκε με το υπ’ αριθμ. 53/28-7-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κα. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Κατασκευής Έργων Συντήρησης Οδοποιίας, της εταιρείας «ΤΕΟ Α.Ε.», της Δ/νσης Συντήρησης Οδικών Έργων, της ΕΥ ΔΕ/Συντήρησης Αυτοκινητοδρόμων του ΥΠΕΧΩΔΕ και της Περιφέρειας Πελοποννήσου τα εξής:
      1. Από την 1/4/03 γίνονται καθαρισμοί των ρείθρων κεντρικών νησίδων και πλαϊνών χώρων με σάρωθρα και καθαρισμοί κεντρικών νησίδων και πλαϊνών χώρων των Λεωφ. Αθηνών (Γ. Καβάλας-Διόδια Ελευσίνας) με την εργολαβία ΣΠ2/02 «Συντήρηση πρασίνου, καθαρισμός νησίδων και παράπλευρων χώρων της Εθνικής οδού Αθηνών και λοιπών οδών αρμοδιότητας ΔΚΕΣΟ» με μεγάλες δυσκολίες λόγω κυκλοφοριακού φόρτου και μεγάλης ρύπανσης.
      Συμφωνητικό 553.000 Ευρώ (χωρίς ΦΠΑ) περιλαμβανομένων και των εργασιών πρασίνου.
      2. Η ΤΕΟ Α.Ε. έχει στις αρμοδιότητές της μεταξύ άλλων και την καθαριότητα του Εθνικού Οδικού Δικτύου σε συγκεκριμένα στα τμήματα:
      α) Αθήνα-Κόρινθος-Πάτρα
      β) Κόρινθος - Τρίπολη
      γ) Αθήνα-Λαμία-Λάρισα-Θεσσαλονίκη
      Η παραπάνω εταιρεία κατόπιν προκήρυξης (μέσω ΑΣΕΠ) είχε προσλάβει στις 2 Δεκεμβρίου 2002 εβδομήντα τέσσερα (74) άτομα για εκτέλεση εργασιών καθαριότητας με σύμβαση εργασίας ορισμένου χρόνου διάρκειας τεσσάρων (4) μηνών, που έληξε στις 2/4/03. Ήδη, με νέα προκήρυξη (μέσω ΑΣΕΠ) από 7/7/03 η ΤΕΟ Α.Ε. προσέλαβε με τετράμηνη σύμβαση 83 άτομα (οδηγούς, χειριστές, εργάτες) για την καθαριότητα του Εθνικού Οδικού Δικτύου.
      Για τα χρονικά διαστήματα που η ΤΕΟ Α.Ε. εκτελεί τις εργασίες καθαριότητας του Εθνικού Οδικού Δικτύου, η καθαριότητα γίνεται και ελέγχεται καθημερινά.
      Για το διάστημα 2/4/03 έως 7/7/03 οι εργασίες καθαριότητας εξετελούντο στοιχειωδώς λόγω έλλειψης προσωπικού, δεδομένου ότι η διαδικασία πρόσληψης προσωπικού εμπίπτει στις διατάξεις του Ν. 2190/94 (διαδικασία ΑΣΕΠ) και είναι αρκετά χρονοβόρα αφού η διαδικασία πρόσληψης προσωπικού για την καθαριότητα του Εθνικού Οδικού Δικτύου που ζητήθηκε με το υπ' αρ. πρ. Δ3196/21.3.03 έγγραφο ολοκληρώθηκε στις 7/7/03.
      Για το τμήμα Κόρινθος-Τρίπολη λαμβανομένων υπόψη των νομοθετικών ρυθμίσεων αλλά και των χρονικών, περιορισμών το ποσό που δαπανήθηκε ανέρχεται στα 220.000 Ευρώ. Το ποσό αυτό αφορά σ' έξοδα λειτουργίας και συντήρησης του μηχανολογικού εξοπλισμού καθώς και αμοιβές προσωπικού.
      3. Το ΥΠΕΧΩΔΕ μέσω της Δ/νσης Συντήρησης Οδικών Έργων (Δ3) που βάσει του Ν.2503/97 (ΦΕΚ 107Α) είναι αρμόδιο για την διαχείριση του Διευρωπαϊκού οδικού δικτύου είναι ευαισθητοποιημένο μεταξύ των άλλων και για το θέμα της καθαριότητας των Εθνικών οδών, γι' αυτό και κάθε χρόνο εγκρίνει πιστώσεις στα πλαίσια των δαπανών στοιχειώδους συντήρησης για την εκτέλεση και εργασιών καθαριότητας και εκδίδει σχετική εγκύκλιο προς τις Περιφερειακές Υπηρεσίες (ΔΕΣΕ), που είναι αρμόδιες για το εν λόγω θέμα.
      Οι παραπάνω Υπηρεσίες, στα πλαίσια των προσπαθειών για τη βελτίωση της καθαριότητας των Εθνικών οδών έχουν τοποθετήσει κάδους απορριμμάτων σε διάφορες θέσεις στάθμευσης των οχημάτων και με απορριμματοφόρα οχήματα, προβαίνουν σε αποκομιδή των απορριμμάτων από τους κάδους καθώς και από άλλες θέσεις (πχ. νησίδες, ερείσματα κλπ.) κατά μήκος των οδών. Πρόσφατα (10/6/03) ολοκληρώθηκε η διαδικασία προμήθειας και διάθεσης στις αρμόδιες Περιφερειακές Υπηρεσίες (ΔΕΣΕ) τεσσάρων (4) νέων απορριμματοφόρων οχημάτων.
      Επίσης όμως οι ανάγκες για τη συντήρηση των Εθνικών οδών είναι τεράστιες και στα πλαίσια ιεράρχησης των αναγκών αυτών δίνεται προτεραιότητα σε εργασίες που σχετίζονται άμεσα με την οδική ασφάλεια (όπως π.χ. αποκατάσταση ζημιών, επούλωση λάκκων, διάστρωση αντιολισθηρών ταπήτων, αντιμετώπιση κατολισθήσεων-καταπτώσεων, διαγράμμιση, στηθαία ασφαλείας, εργασίες πυρασφάλειας κλπ.).
      Για το έτος 2003 πρόκειται να διατεθούν από το ΥΠΕΧΩΔΕ πιστώσεις συνολικού ύψους της τάξης των 100.000.000 Ευρώ για τις ανάγκες συντήρησης των Εθνικών οδών, τις οποίες ανάγκες συμπεριλαμβάνεται και η καθαριότητα.
      4. Η Δ/νση Ελέγχου Συντήρησης Έργων (ΔΕΣΕ) της Περιφέρειας Πελοποννήσου στα πλαίσια ων αρμοδιοτήτων της, έχει τοποθετήσει σε χώρους στάθμευσης κάδους απορριμμάτων, οι οποίοι αδειάζονται κατά τακτά χρονικά διαστήματα από Συνεργείο της Υπηρεσίας στο τμήμα Τρίπολη-Καλαμάτα της Ε.Ο. Κορίνθου-Τρίπολης -Καλαμάτας.
      Τέλος πληροφορούμε την κ. Βουλευτή ότι αρμόδιοι φορείς για την καθαριότητα στα τμήματα των Εθνικών οδών που εκτείνονται μέσα σε κατοικημένες περιοχές, είναι οι οικείοι Δήμοι ή Κοινότητες, σύμφωνα με την Υπουργική απόφαση «Στερεά απόβλητα, συμμόρφωση με την οδηγία 75/442/ΕΟΚ του Συμβουλίου της 15ης lουλίου 1975» (ΦΕΚ 444/9.7.86), άρθρο 6.
      Η Υπουργός
      ΒΑΣΩ ΠΑΠΑΝΔΡΕΟΥ»
      16. Στην με αριθμό 449/4-7-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. Φ10035/17597/779/28-7-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Σε απάντηση της παραπάνω σχετικής ερώτησης που κατέθεσε στη Βουλή ο Βουλευτής κ. Πέτρος Mαντoύβαλος, σχετικά με τα προβλήματα που αντιμετωπίζουν οι κάτοικοι των Κυθήρων στις συναλλαγές τους με τους ασφαλιστικούς οργανισμούς, σας γνωρίζουμε τα παρακάτω:
      1. Στα πλαίσια της μηχανοργάνωσης των ασφαλιστικών οργανισμών και της ανάπτυξης της συνεργασίας τους με τις τράπεζες αλλά και τα ΕΛ.ΤΑ, πολλές από τις εργασίες-συναλλαγές των ασφαλισμένων και των εργοδοτών των Κυθήρων με τους ασφαλιστικούς οργανισμούς (καταβολή εισφορών, ασφαλιστική ενημερότητα, βεβαίωση καταβολής συντάξεων για την δήλωση φόρου εισοδήματος κλπ.) δεν απαιτούν την μετακίνηση στην Αθήνα ή τον Πειραιά αλλά πραγματοποιούνται είτε μεταβαίνοντας σε μια Τράπεζα είτε στο Ταχυδρομείο των Κυθήρων.
      Ειδικότερα και όσον αφορά το Ι.Κ.Α. σας γνωρίζουμε τα εξής: 
      α) Καταβολή Ασφαλιστικών Εισφορών υπέρ ΙΚΑ.
      Η εφαρμογή του θεσμού  της Α.Π.Δ. και η κατάργηση των ενσήμων τροποποίησε απλοποίησε την διαδικασία καταβολής των ασφαλιστικών εισφορών υπέρ Ι.Κ.Α. Συγκεκριμένα, η καταβολή των εισφορών, εφόσον γίνεται εμπρόθεσμα μπορεί να πραγματοποιηθεί σε οποιαδήποτε Υποκατάστημα ή Παράρτημα του Ι.Κ.Α. καθώς και σε όλα σχεδόν τα Τραπεζικά Ιδρύματα (Ε.Τ.Ε., Αγροτική Τράπεζα, Εμπορική Τράπεζα, ALPHΑ BΑΝΚ κλπ.).
      Επίσης, οι εργοδότες νησιωτικών περιοχών, στις οποίες δεν λειτουργούν Υπηρεσίες του Ι.Κ.Α. ούτε βρίσκονται ανταποκριτές του Ιδρύματος (όπως συμβαίνει στα Κύθηρα), μπορούν να καταβάλουν τις εισφορές αλλά και να στέλνουν τις Α.Π.Δ. μέσω των γραφείων των ΕΛ.ΤΑ. (Γεν. 'Εγγραφο Ι.Κ.Α.: Γ99/1/49/21-03-02).
      β) Ανανέωση Βιβλιαρίων Υγείας.
      Από 1/1/02 με την εφαρμογή του θεσμού της Αναλυτικής Περιοδικής Δήλωσης (Α.Π.Δ.), μέσω της οποίας οι εργοδότες ενημερώνουν (κάθε μήνα ή τρίμηνο) το Ι.Κ.Α. με τα στοιχεία απασχόλησης του προσωπικού τους, καθιερώθηκε η έκδοση και η αποστολή, τον Οκτώβριο κάθε έτους, στους ασφαλισμένους αυτοκόλλητων Ετικετών Ασφαλιστικής Ικανότητας για την αυτόματη ανανέωση των ατομικών βιβλιαρίων υγείας των ασφαλισμένων, που έχουν συμπληρώσει τις προϋποθέσεις.
      Η διαδικασία αυτή επαναλαμβάνεται τον Δεκέμβριο κάθε έτους για όσους ασφαλισμένους συμπληρώνουν μεταγενέστερα τις προϋποθέσεις ανανέωσης των ατομικών βιβλιαρίων υγείας (παρ.6 του άρθρου 30 της Φ21/544/28-03-02 Απόφασης του Υπουργού Εργασίας και Κοινωνικών Ασφαλίσεων).
      Οι διαστάσεις της Ετικέτας είναι ανάλογες με αυτές του τετραγωνιδίου του ατομικού βιβλιαρίου υγείας, στο οποίο και πρέπει να επικολληθεί. Η ετικέτα κατασκευάστηκε με ειδικά τεχνικά χαρακτηριστικά ασφαλείας (μικροεκτύπωση σε ορισμένα σημεία και δάπεδα ασφαλείας).
      Δεν απαιτείται η θεώρηση του οικογενειακού βιβλιαρίου για τα προστατευόμενα μέλη οικογενείας, εφόσον αυτά είναι σύζυγοι των άμεσα ασφαλισμένων, από τους οποίους αντλούν ασφαλιστική ικανότητα ή και τέκνα που δεν έχουν συμπληρώσει το 18ο έτος της ηλικίας τους.
      2.Επειδή όμως για άλλες εργασίες-συναλλαγές ασφαλισμένων, όχι μόνο των Κυθήρων αλλά και άλλων απομεμακρυσμένων νησιωτικών κυρίως περιοχών, απαιτείται μετακίνηση είτε προς το κέντρο είτε προς άλλα μεγαλύτερα νησιά, όπου λειτουργούν περιφερειακές Υπηρεσίες των Ταμείων, το Υπουργείο μας, δείχνοντας έμπρακτα την ευαισθησία του, βρίσκεται ήδη σε συνεννόηση με τις Διοικήσεις των ασφαλιστικών Οργανισμών για την εξεύρεση, συντονισμένα, της προσφορότερης λύσης στην αντιμετώπιση των προβλημάτων αυτών.
      Συγκεκριμένα, όσον αφορά τον ΟΑΕΕ-ΤΕΒΕ πρόκειται να υλοποιηθεί πρόταση να μεταβαίνει, προγραμματισμένα, συνεργείο υπαλλήλων του Οργανισμού στα Κύθηρα μία φορά το χρόνο για την έκδοση και θεώρηση των βιβλιαρίων ασθενείας των ασφαλισμένων του.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      17. Στην με αριθμό 452/4-7-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 68025/ΙΗ/28-7-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 452/4-7-03 την οποία κατέθεσε ο Βουλευτής κ. Μαντούβαλος και αφορά στο τμήμα Ληξουρίου του ΤΕΙ Ηπείρου, σας γνωρίζουμε τα ακόλουθα:
      1. Το Τμήμα «Τεχνολογίας Μουσικών Οργάνων» το οποίο μετονομάστηκε σε τμήμα «Τεχνολογίας Ήχου και Μουσικών Οργάνων» λειτουργεί στο Ληξούρι ως παράρτημα του ΤΕI Ηπείρoυ.
      2. Με το Π.Δ. 195-20/06/2003 που δημοσιεύθηκε πρόσφατα ιδρύθηκε το ΤΕΙ Ιονίων  Νήσων στο οποίο θα υπαχθεί το τμήμα Ληξουρίου και με την Υ.Α.63689/Ε5/30/06/2003 ορίστηκε η Διοικούσα Επιτροπή του νέου Ιδρύματος. Οι θεσμικές αυτές τακτοποιήσεις θα λύσουν όλα τα προβλήματα που παρουσιάστηκαν στη λειτουργία του τμήματος Ληξουρίου.
      3. Στο διάστημα της τριετούς λειτουργίας του κατεβλήθησαν μεγάλες προσπάθειες από την πλευρά της πολιτείας για την όσο το δυνατόν καλύτερη λειτουργία του τμήματος μεταξύ αυτών συμπεριλαμβάνονται:
      α) Προκήρυξη θέσεων για την πρόσληψη μόνιμου εκπαιδευτικού προσωπικού Υ.A. 3310/E5/6/12/2001, ΦΕΚ 137/18-1-2-2001. Από τις πέντε (5) θέσεις που προκηρύχθηκαν οι τέσσερις (4) απέβησαν άγονες λόγω του αυστηρά εξειδικευμένου αντικειμένου και πληρώθηκε η μία (1) θέση καθηγητή εφαρμογών.
      β) Η προκήρυξη επαναλήφθη Υ.Α36973/Ε5/23/04/2003, ΦΕΚ 92/5/5/2003, με μερικώς διαφοροποιημένα γνωστικά αντικείμενα και βρίσκεται σε εξέλιξη.
      γ) Με το ν. 3027/2002 ιδρύθηκε ειδική κατηγορία Εργαστηριακού Διδακτικού Πρoσωπικoύ (ΕΡΔΙΠ) προκειμένου να καλυφθούν διδακτικές και εργαστηριακές ανάγκες του τμήματος.
      4. Σήμερα στο τμήμα Ληξουρίου υπηρετούν δύο (2) μόνιμα μέλη ΕΠ και πενήντα τρία (53) μέλη επιστημονικών και εργαστηριακών συνεργατών καθώς και διδακτικού και εργαστηριακού προσωπικού διαφόρων βαθμίδων. Με βάση τους αριθμούς αυτούς και τον αριθμό των φοιτητών η αναλογία φοιτητών ανά μέλος διδακτικού προσωπικού είναι από τις καλύτερες που μπορούν να υπάρξουν.
      5. Δεν υπάρχει καμιά ανακοίνωση του ΥΠΕΠΘ για μεταφορά του ΤΕΙ. Αντιθέτως το YΠEΠΘ και η Διοικούσα Επιτροπή του Ιονίου ΤΕΙ εντείνουν τις προσπάθειές τους για τη δημιουργία και λειτουργία των εργαστηρίων που λείπουν στο Ληξούρι.
      6. Προκειμένου να πραγματοποιηθούν κάποια εργαστήρια από τους φοιτητές των μεγάλων εξαμήνων που δεν κατέστη δυνατόν να γίνουν στο Ληξούρι ήδη έχει βρεθεί τρόπος να πραγματοποιηθούν σε εργαστηριακούς χώρους που βρέθηκαν στην Αθήνα. Με τον τρόπο αυτό οι σπουδαστές θα αποκτήσουν και την απαραίτητη εργαστηριακή και πρακτική εμπειρία παράλληλα με την θεωρητική κατάρτιση.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      18. Στην με αριθμό 467/4-7-03 ερώτηση του Βουλευτή κ. Αλέξανδρου Καλαφάτη δόθηκε με το υπ’ αριθμ. Β13-324/28-7-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 467/4-7-03 ερώτηση, που κατέθεσε στη Βουλή των Ελλήνων ο Βουλευτής κ. Στ. Καλαφάτης, με θέμα «Τα κυκλώματα του παραεμπορίου πλήττουν τις εμπορικές επιχειρήσεις της χώρας και ιδιαίτερα αυτές στη Β. Ελλάδα» και κατά το μέρος που εμπίπτει στις αρμοδιότητές μας, σας γνωστοποιούμε τα ακόλουθα:
      Όσον αφορά στο παραεμπόριο, σας γνωστοποιούμε ότι με το κατεθέν στη Βουλή σχέδιο νόμου «Τροποποίηση του ν. 2323/95 Υπαίθριο Εμπόριο και άλλες διατάξεις», επέρχονται σημαντικές βελτιώσεις στην αντιμετώπιση των προβλημάτων, που δημιουργούνται από τη λειτουργία του υπαίθριου εμπορίου, με τη θέσπιση ενιαίου πλαισίου και μέσων ελέγχου, με τη συγκρότηση κλιμακίων ελέγχου, που έχουν στόχο την ταχεία και αποτελεσματική τήρηση των διατάξεων των σχετικών με τη λειτουργία του υπαίθριου εμπορίου και την πάταξη του παραεμπορίου, με τελική επιδίωξη την προστασία των καταναλωτών και την εύρυθμη λειτουργία της αγοράς.
      Ο Υφυπουργός
      ΚΙΜΩΝ ΚΟΥΛΟΥΡΗΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμεθα στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Η με αριθμό 517/8.7.2003 πρώτη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ν. Κρητικού προς τον Υπουργό Εθνικής Άμυνας, σχετικώς με δημοσιεύματα του Τύπου, αναφερόμενα σε πιέσεις απομάκρυνσης των αμερικανικής προέλευσης όπλων από την Κύπρο, λόγω απουσίας του ερωτώντος Βουλευτή και του ερωτώμενου Υπουργού, δεν θα συζητηθεί και διαγράφεται.
      Η με αριθμό 2512/4.9.2003 δεύτερη ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Εργασίας και Κοινωνικών Ασφαλίσεων, σχετικώς με τη λήψη μέτρων για τη μείωση των ανασφάλιστων εργαζομένων στις οικοδομές και κατασκευές στο Νομό Λάρισας, λόγω απουσίας του ερωτώντος Βουλευτού και του ερωτώμενου Υπουργού δεν θα συζητηθεί και διαγράφεται.
      Αναφορές-ερωτήσεις δεύτερου κύκλου:
      Θα συζητηθεί η με αριθμό 1640/20.10.2003 πρώτη αναφορά του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Οικονομίας και Οικονομικών, σχετικώς με τη χορήγηση τίτλων ιδιοκτησίας για έκταση επτακοσίων στρεμμάτων, στα μέλη του Αγροτικού Συλλόγου «ΣΧΟΙΝΙΑΣ» ο οποίος εδρεύει στο Δήμο Έλους Λακωνίας.
      Η αναφορά του κυρίου συναδέλφου έχει ως εξής:
      «Τα ενενήντα μέλη του Αγροτικού Συλλόγου «ΣΧΟΙΝΙΑΣ» στο Έλος Λακωνίας καλλιεργούν επτακόσια περίπου στρέμματα αγροτικής έκτασης, που περιήλθαν σε αυτούς κληρονομικά εδώ και πολλά χρόνια. 
      Το ελληνικό δημόσιο όμως αμφισβητεί το νόμιμο αυτό δικαίωμά τους, εγείροντας δικαιώματα κυριότητας, με αποτέλεσμα να υπάρχει αναστάτωση, αλλά και πικρία εκ μέρους των συγκεκριμένων αγροτών, αφού η έκταση αυτή αποτελεί τη μοναδική κτηματική τους περιουσία, από την οποία προσπορίζονται το κύριο εισόδημά τους.
      Επιβάλλεται επιτέλους να πάψει πλέον αυτή η διαρκής εκκρεμότητα με τη χορήγηση εκ μέρους του δημοσίου δωρεάν παραχωρητηρίων σε αυτούς».
      Το λόγο έχει ο Υφυπουργός Οικονομικών κ. Απόστολος Φωτιάδης.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, από το 1980 και λίγο πιο πριν ξεκίνησε η διαδικασία του καθορισμού της οριογραμμής του αιγιαλού και της παραλίας. Το 1982 καθορίστηκε η οριογραμμή και ταυτόχρονα με οριοθέτηση του αιγιαλού και της παραλίας καθορίστηκε και παλαιός αιγιαλός, ο οποίος καταγράφεται σαν δημόσιο κτήμα.
      Είναι γεγονός ότι τμήματα του ακινήτου που καταγράφηκε ως παλαιός αιγιαλός και ανήκουν στην ιδιωτική περιουσία του δημοσίου, κατέχονται από μέλη του συγκεκριμένου συλλόγου, ο οποίος εκφράζει τη διαμαρτυρία του.
      Μέσα σ’ αυτήν την έκταση είναι, επίσης, γεγονός ότι εδώ και πάρα πολλά χρόνια έχουν αναπτυχθεί μεγάλες καλλιέργειες από πορτοκαλιές και ελιές.
      Η Κτηματική Υπηρεσία, ως όφειλε, για την προστασία της δημόσιας περιουσίας έλαβε τα κατάλληλα κατασταλτικά μέτρα σε βάρος των αυθαιρέτως κατεχόντων. Επειδή φαίνεται ότι διεκδικούν κάποια δικαιώματα οι συγκεκριμένοι δημότες του οικισμού, έχουν τη δυνατότητα εκ του νόμου να υποβάλλουν αίτηση θεραπείας και να προσκομίσουν τους τίτλους ιδιοκτησίας επί των οποίων στηρίζουν τα δικαιώματα ιδιοκτησίας.
      Έτσι, λοιπόν, χωρίς μεγάλες δικαστικές δαπάνες μπορούν να υπερασπιστούν τα δικαιώματά τους με μια απλή διαδικασία ενώπιον της αρμόδιας Γνωμοδοτικής Επιτροπής Δημοσίων Κτημάτων. Εάν και πάλι δεν καταφέρουν να πείσουν το Γνωμοδοτικό Συμβούλιο Δημοσίων Κτημάτων, το μόνο που μένει, είναι η προσφυγή στα αρμόδια δικαστήρια.
      Τέλος, επειδή υπάρχει το ζήτημα εκατοντάδων χιλιάδων αυθαιρέτων κατόχων δημοσίων κτημάτων, αυτό μόνο συνολικά μπορεί να επιλυθεί και όχι μεμονωμένα ανά οικισμό ή ανά δήμο.
      ΠΡΟΕΔΡΟΣ (Απόστολος Κακλαμάνης): Ο κ. Δαβάκης έχει το λόγο.
      ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, απορώ για ποια προστασία της δημόσιας περιουσίας ομιλεί ο κύριος Υφυπουργός. Η συγκεκριμένη έκταση των επτακοσίων περίπου στρεμμάτων έχει ποτιστεί με το αίμα και τον ιδρώτα των αγροτών αυτών, οι οποίοι καλλιεργούν δεκαετίες τώρα με δικαίωμα προσδοκίας, αν θέλετε, ελιές, πορτοκαλιές, οπωροκηπευτικά.
      Πιστεύω ότι πρέπει η πολιτεία επιτέλους να λήξει με τη διανομή δωρεάν παραχωρητηρίων αυτήν τη βαρύτατη εκκρεμότητα, η οποία διέπεται από μια στενοκαρδία. Στη συγκεκριμένη περίπτωση πρέπει να γίνει δεκτό το αίτημα των ενενήντα περίπου ιδιοκτητών, οι οποίοι για τόσα χρόνια καλλιεργούν συνεχώς και αδιαλείπτως αυτές τις εκτάσεις, για να πάψουν να βρίσκονται σ’ αυτήν την κατάσταση. 
      Δεν νομίζω ότι στο χώρο της Βουλής μπορεί ο ερωτώμενος Υφυπουργός να απαντά δίκην δημοσίου λογιστή. Πρέπει να υπάρξει μια κατάλληλη πολιτική βούληση, μια απάντηση σε μια μεγάλη εκκρεμότητα πολλών χιλιάδων στρεμμάτων, που αφορούν σε δημόσια κτήματα. Και μη μου πείτε ότι η καλύτερη προστασία αυτών των αμφισβητουμένων περιοχών δεν είναι η συνεχής, αδιάλειπτη καλλιέργεια από Έλληνες αγρότες. Αυτή είναι η καλύτερη προστασία! Θεωρώ δε ότι όποια αίτηση θεραπείας και να κάνουν, θα δικαιωθούν. 
      Εν πάση περιπτώσει, όμως, περιμένω σ’ αυτήν την Αίθουσα την πολιτική απάντηση και τη σωστή άποψη της πολιτείας απέναντι σε αυτό το ζήτημα.
      Ευχαριστώ πολύ.
      ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): «Δίκαιον είναι ότι εάν εκάστω δοκοί». Ή στη συγκεκριμένη περίπτωση υπάρχει δικαίωμα κυριότητας των συγκεκριμένων κατόχων, οπότε δεν υπάρχει κανένα απολύτως πρόβλημα, κάνουν μια απλή αίτηση στο Γνωμοδοτικό Συμβούλιο Δημοσίων Κτημάτων και δικαιώνονται ή όντως ομολογούν ότι είναι μεν αυθαίρετοι κάτοχοι, αλλά ως φτωχοί αγρότες αξίζουν τη θετική στάση της πολιτείας με την παραχώρηση της γης. 
      Μιλάτε, κύριε Δαβάκη, για διανοία κυρίου νομή, αλλά ξέρετε ότι νομή σε βάρος της ιδιοκτησίας του ελληνικού δημοσίου δεν χωρεί.
      ΄Αρα, ένα από τα δύο. Και αν εγώ συμμεριστώ την άποψή σας ότι είναι κύριοι και έχουν τίτλους ιδιοκτησίας, από το 1982 θα έπρεπε να έχω υποβάλει την αίτηση θεραπείας που είναι μια απλή διαδικασία. Δεν χρειάζεται καν προσφυγή σε δικηγόρο. Θα προσεκόμιζαν τους  τίτλους ιδιοκτησίας στο Γνωμοδοτικό Συμβούλιο Δημοσίων Κτημάτων. Αυτό το συμβούλιο είναι αρμόδιο κατά νόμο για την προστασία της δημόσιας περιουσίας. Αποτελείται αποκλειστικά από ανώτατους δικαστικούς λειτουργούς του Νομικού Συμβουλίου του Κράτους οι οποίοι κατά το Σύνταγμα χαίρουν της προστασίας των δικαστών της τακτικής δικαιοσύνης. Δεν υπάρχει πιο αρμόδιο και πιο έγκυρο όργανο για να κρίνει περί της νομιμότητας των τίτλων κυριότητας. 
      Εάν ξεκινήσουμε από την αποδοχή ότι είναι αυθαίρετοι κάτοχοι και ότι πρέπει να δοθεί κάποια λύση, αυτή η λύση θα μπορεί να συζητηθεί κάποια στιγμή στη Βουλή. ΄Ομως, αυτή η λύση θα επιλύει και όλες τις παρόμοιες περιπτώσεις που θα μπορούσε το Υπουργείο να τις αντιμετωπίσει με συμπάθεια.
      ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των αναφορών και ερωτήσεων. 
	Κύριοι συνάδελφοι, θα προχωρήσουμε στην ημερήσια διάταξη  νομοθετικής εργασίας αφού πρώτα διακόψουμε για ένα τέταρτο προκειμένου να γίνουν τα εγκαίνια της έκθεσης ζωγραφικής των παιδιών της Κρήτης.

(ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, συνεχίζεται η συνεδρίασή μας. 
      Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εσωτερικών, Δημόσιας Διοίκησης και Αποκέντρωσης.
      Ψήφιση στο σύνολο του σχεδίου νόμου: «Δήλωση και έλεγχος περιουσιακής κατάστασης Βουλευτών, δημοσίων λειτουργών και υπαλλήλων, ιδιοκτητών μέσων μαζικής ενημέρωσης και άλλων κατηγοριών προσώπων». 
      Ερωτάται το Σώμα: Γίνεται δεκτό το νομοσχέδιο αυτό και στο σύνολό του; 
      ΜΕΡΙΚΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 
      ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Δήλωση και έλεγχος περιουσιακής κατάστασης Βουλευτών, δημοσίων λειτουργών και υπαλλήλων, ιδιοκτητών μέσων μαζικής ενημέρωσης και άλλων κατηγοριών προσώπων» έγινε δεκτό κατά πλειοψηφία επί της αρχής, των άρθρων και του συνόλου και έχει ως εξής: 
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      

      ΠΡΟΕΔΡΟΣ (Απόστολος Κακλαμάνης): Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τυνησίας για συνεργασία στους τομείς της επιστήμης και της τεχνολογίας».
      Ερωτάται το Σώμα: γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τυνησίας για συνεργασία στους τομείς της επιστήμης και της τεχνολογίας» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έως ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
ΠΡΟΕΔΡΟΣ (Απόστολος Κακλαμάνης):
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Συριακής Αραβικής Δημοκρατίας για την προώθηση και αμοιβαία προστασία των επενδύσεων».
      Ερωτάται το Σώμα: γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Συριακής Αραβικής Δημοκρατίας για την προώθηση και αμοιβαία προστασία των επενδύσεων» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση.
      Υπουργείου Δημόσιας Τάξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας περί συνεργασίας του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Ρωσικής Ομοσπονδίας στον τομέα της καταπολέμησης του εγκλήματος».
      Ερωτάται το Σώμα: γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για την εκτέλεση έργων υποδομής – αναβάθμισης της Ναυτικής Βάσης του Bisht Palla».
      Ερωτάται το Σώμα: γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Τα δύο προηγούμενα νομοσχέδια θα συζητηθούν αύριο, πριν από τη συζήτηση του νομοσχεδίου του Υπουργείου Πολιτισμού.
      Υπουργείου Περιβάλλοντος, Χωροταξίας και Δημοσίων Έργων.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Άδεια δόμησης, πολεοδομικές και άλλες διατάξεις θεμάτων αρμοδιότητας του Υπουργείου Περιβάλλοντος, Χωροταξίας και Δημοσίων Έργων» σύμφωνα με τα άρθρα 72, παράγραφος 4 του Συντάγματος και 108, παράγραφος 7 του Κανονισμού της Βουλής.
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Πολιτισμού.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ρύθμιση θεμάτων Ολυμπιακής Προετοιμασίας και άλλες διατάξεις» σύμφωνα με τα άρθρα 72, παράγραφος 4 του Συντάγματος και 108, παράγραφος 7 του Κανονισμού της Βουλής.
      Το νομοσχέδιο θα συζητηθεί και θα ψηφιστεί κατά την αυριανή συνεδρίαση.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Περιβάλλοντος, Χωροταξίας και Δημοσίων Έργων.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Άδεια δόμησης, πολεοδομικές και άλλες διατάξεις θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων», σύμφωνα με τα άρθρα 72 παράγραφος 4 του Συντάγματος και 108, παράγραφος 7 του Κανονισμού της Βουλής.
      Το νομοσχέδιο συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70, παράγραφος 2 του Συντάγματος. Όπως προανέφερα, θα συζητηθεί σε μία συνεδρίαση ενιαία επί της αρχής, των άρθρων και του συνόλου, όπως ορίζει το Σύνταγμα και ο Κανονισμός της Βουλής. Υπάρχουν και τρεις τροπολογίες Υπουργών και εμπρόθεσμες τροπολογίες συναδέλφων Βουλευτών. Η Διάσκεψη των Προέδρων αποφάσισε να διατεθεί χρόνος οκτώ ωρών τουλάχιστον και αυτό θα εξαρτηθεί από το πόσοι συνάδελφοι θα εγγραφούν για να μιλήσουν. Αν χρειαστεί, μπορεί να δοθεί περισσότερος χρόνος. Θα δοθούν έξι ώρες τουλάχιστον για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις της Υπουργού και των Κοινοβουλευτικών Εκπροσώπων. Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης ώς το τέλος της ομιλίας των εισηγητών.
      Πριν δώσω το λόγο στον εισηγητή της Πλειοψηφίας, θα ήθελα να σας πω, κύριε Βαρβιτσιώτη, ότι είπατε κάτι πριν στην έκθεση, αλλά φύγατε και εγώ απήντησα.
      ΙΩΑΝΝΗΣ ΒΑΡΒΙΤΣΙΩΤΗΣ: Εγώ άκουσα συνάδελφο του ΠΑΣΟΚ που είπε για το γαλάζιο.
      ΠΡΟΕΔΡΟΣ (Απόστολος Κακλαμάνης): Εγώ όμως απήντησα και είπα ότι του χρόνου θα εγκαινιάσω και την έκθεση για τα παιδιά της Επτανήσου.
      ΙΩΑΝΝΗΣ ΒΑΡΒΙΤΣΙΩΤΗΣ: Αυτό δεν το άκουσα, κύριε Πρόεδρε, γιατί θα σας απαντούσα.
     ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το ζήτημα που θέτω είναι επί της διαδικασίας. Μαζί με το νομοσχέδιο σήμερα έρχεται και μία τροπολογία η οποία αφορά την κύρωση σύμβασης από τη Βουλή για το τεράστιο θέμα που έχει προκύψει με την TVX. Διευκρινίζω ότι αυτή η τροπολογία και η σύμβαση στην οποία αφορά η τροπολογία είναι διακόσιες τριάντα εννέα σελίδες με όλα τα τεχνικά προβλήματα που παρουσιάζει μία τέτοια σύμβαση. Κατετέθη η τροπολογία αυτή μόλις τελειώσαμε τη συζήτηση στην επιτροπή, δηλαδή την Παρασκευή. Ήταν παντελώς αδύνατο να αναγνώσει κανείς και μόνο το κείμενο και να συζητήσει επί της ουσίας επ’ αυτού. Στην επιτροπή δεν ήρθε ενώ ήταν καθ’ όλα δυνατόν. Δεν μπορεί να καταλάβει κανείς, πέντε συνεδριάσεις είχαμε και δεν ήρθε καν στην επιτροπή, αλλά κατετέθη μετά για να μεσολαβήσει το Σαββατοκύριακο. 
     Παρακαλώ πολύ να θυμηθείτε το εξής: Δόθηκε η δυνατότητα στη Διάσκεψη των Προέδρων είτε να έρθει με τη διαδικασία του κατεπείγοντος, πράγμα με το οποίο εμείς συμφωνήσαμε ή να έρθει μόνο το θέμα της ρύθμιση της πληρωμής των ανθρώπων που τόσο έχουν ταλαιπωρηθεί. Όμως, κύριε Πρόεδρε, εσείς που ζήσατε τη διαδικασία της Αναθεώρησης του Συντάγματος όταν μιλούσαμε για το άρθρο 72 παράγραφος 2, εσείς που ζήσατε τη ρύθμιση του Κανονισμού της Βουλής, ήμασταν όλοι σύμφωνοι τότε όταν υιοθετούσαμε αυτή την έκτακτη διαδικασία τη νομοθετική –ας το πω έτσι- την κατ’ εξαίρεση διαδικασία, να μην είναι δυνατόν τέτοιου είδους τροπολογίες να έρχονται με αυτόν τον τρόπο και στην ουσία να αφήνουν τη Βουλή απλώς θεατή των όσων συμβαίνουν. Ούτε οι πενήντα συνάδελφοι της επιτροπής δεν είδαν αυτήν την τροπολογία, σχεδόν κανείς από εμάς εδώ δεν μπόρεσε να τη μελετήσει. Θεωρώ ότι υποβαθμίζουμε το ρόλο της Βουλής, του Κοινοβουλίου, να έρχεται και σε άσχετο νομοσχέδιο το ζήτημα αυτό, όταν μέσω της διαδικασίας του κατεπείγοντος μπορούσαμε να το έχουμε λύσει και να το έχουμε μελετήσει.
     Είναι και κάτι άλλο, αν είδα καλά γιατί δεν μπορεί να το δει καλά κανείς έτσι όπως είναι διατυπωμένο αυτό το κείμενο. Ούτε καν την υπογραφή της αρμόδιας Υπουργού για το νομοσχέδιο δεν είδα. Θα μου πείτε δεν είναι δικό της το αντικείμενο, αλλά είναι πρωτοφανές τουλάχιστον, να μη φέρει ούτε την υπογραφή της Υπουργού Περιβάλλοντος, Χωροταξίας και Δημοσίων Έργων, η οποία εδώ έρχεται μαζί με τους λοιπούς Υπουργούς να το υποστηρίξει. Κύριε Πρόεδρε, εδώ εισάγουμε καινά δαιμόνια, τα οποία δημιουργούν προηγούμενα για τις επόμενες Βουλές. Δεν νομοθετούμε μόνο για το σήμερα, νομοθετούμε για τα επόμενα χρόνια. Και εγώ σας ερωτώ, γιατί κανείς Πρόεδρος και κανένα Προεδρείο δεν είναι αιώνιο, τι θα εμποδίσει στο μέλλον τέτοιου είδους πράγματα, με την επίκληση δημοσίου συμφέροντος και τη λογική ο σκοπός αγιάζει τα μέσα, να έρχονται εδώ. 
     Μια διευκρίνιση, επειδή ξέρουμε το δράμα των ανθρώπων στην TVX: Κανείς δεν είναι αντίθετος από το να δοθεί λύση. Το ζήτημα είναι να δοθεί λύση χωρίς να παραβιάζουμε το Σύνταγμα και τον Κανονισμό της Βουλής και ιδίως να μην υποβαθμίζουμε το ρόλο της Βουλής. Για μας, η διαδικασία είναι απαράδεκτη. Και ενόψει αυτής της διαδικασίας είναι αδύνατον να δεχθούμε αυτού του είδους την εξαίρεση σε ό,τι αφορά τον κανόνα που έχουμε εισαγάγει μέχρι σήμερα για την ψήφιση και των σχεδίων νόμων και των σχετικών τροπολογιών με τη διαδικασία του άρθρου 72 παράγραφος 2. 
     Ευχαριστώ πολύ.
     ΠΡΟΕΔΡΟΣ (Απόστολος Κακλαμάνης): Αγαπητέ, κύριε Παυλόπουλε, πρέπει από πλευράς Προεδρείου να σας ενημερώσω και εσάς και όλους τους συναδέλφους επί της θέσεως που έχει σ’ αυτά τα θέματα και στο ειδικότερο θέμα το Προεδρείο. 
     Όπως γνωρίζετε, ακριβώς η αναθεώρηση την οποία κάναμε είχε ως σκοπό να συζητούνται και να επεξεργάζονται τα νομοσχέδια στην αρμόδια Διαρκή Επιτροπή, όχι μόνο επί της αρχής, αλλά και επί των άρθρων, των παραγράφων κλπ. και στην Ολομέλεια να γίνεται η καθαρά πολιτική συζήτηση επί των νομοσχεδίων όπου κάθε κόμμα αλλά και κάθε Βουλευτής που ενδεχομένως να μην ήταν σύμφωνος με τη θέση του κόμματός του στο συγκεκριμένο νομοσχέδιο, να μπορεί να διατυπώνει την άποψή του. Δεν θα πω αν είναι δυστυχώς ή ευτυχώς, γεγονός είναι ότι παρά την άποψη που είχα ότι τα νομοσχέδια πρέπει να έρχονται εδώ και μόνο εάν θα γίνεται ουσιαστική τροποποίηση των νομοσχεδίων θα πρέπει να ψηφίζονται και αν θα γίνεται ουσιαστική τροποποίηση μόνο εάν θα είναι σύμφωνες όλες οι πλευρές, θα μπορεί να γίνεται μία ουσιαστική αλλαγή σ’ ένα νομοσχέδιο, η άποψη η οποία επικράτησε ήταν ότι θα πρέπει να υπάρχει δυνατότητα και τροπολογιών.
      Βέβαια, υπάρχει η διάταξη του Συντάγματος και του Κανονισμού που αποκλείει να έρχονται τροπολογίες της τελευταίας στιγμής, κάτι το οποίο δεν είναι γνωστό έξω από το Κοινοβούλιο. Κι εγώ συχνά διαβάζω “με τροπολογία της τελευταίας στιγμής…”, “νύχτα…” κλπ. Τηρείται ο κανόνας αυτός. Kαι για τις τροπολογίες που φέρνει η Κυβέρνηση και για τις τροπολογίες που καταθέτουν οι Βουλευτές, πρέπει να υπάρχει προθεσμία τριών ημερών. 
      Για τη  συγκεκριμένη περίπτωση συζητήσαμε στη Διάσκεψη. Μάλιστα εκεί ο εκπρόσωπος του κόμματός σας κ. Σιούφας είπε ακριβώς αυτά που είπατε και σεις εδώ -είχε την πληροφορία ότι ενδέχεται να έρθει αυτό το θέμα ως τροπολογία-  και ότι για μεν τους εργαζόμενους δεν υπήρχε κανένα θέμα και καμία αντίρρηση, αλλά μία σύμβαση τόσο μεγάλη –όταν λέμε για διακόσιες σελίδες, μιλάμε για δακτυλογραφημένο κείμενο- δεν είναι δυνατόν να περάσει ως τροπολογία, να συζητηθεί, είτε να ακολουθήσει η Κυβέρνηση τη διαδικασία του κατεπείγοντος είτε να βρει άλλη λύση. Εκεί συζητήσαμε το θέμα. 
      Αφ’ ης κατατέθηκε η τροπολογία, θα έπρεπε να έρθει εδώ και  το Σώμα, και όχι ο Πρόεδρος -δεν πρέπει σε κανέναν Πρόεδρο να αναγνωρίσουμε  το δικαίωμα να  αποφασίζει αυτός αν είναι κάτι σχετικό ή όχι, το λέω αυτό γιατί υπήρξε επιμονή κατά τη συζήτηση του Συντάγματος να αποφασίζει ο Πρόεδρος και είπα ότι εγώ ως Πρόεδρος δεν το δέχομαι αυτό γιατί δεν θέλω ο εκάστοτε Πρόεδρος να έρχεται ενδεχομένως σε αντίθεση με τη βούληση του Σώματος-  να αποφασίσει. Και είπαμε, επειδή πράγματι από την πλευρά του αρμοδίου  Υπουργού προεβλήθη, ότι η σχετική σύμβαση υπεγράφη την Παρασκευή το μεσημέρι, όταν είχε τελειώσει η συζήτηση στην επιτροπή, ότι δεν ήταν δυνατόν να αποχωριστεί το θέμα των εργαζομένων από αυτή καθ’ εαυτή τη σύμβαση, ότι αυτή η σύμβαση αποτελούσε συνέχεια της προηγούμενης σύμβασης που τελικά δεν ευδοκίμησε κι έρχεται εδώ η τροπολογία αυτή. Αν τα κόμματα δεχθούν να συζητηθεί, τότε δεν μου πέφτει λόγος. Εφόσον προβάλλεται με κάποια τεκμηρίωση η άποψή σας αυτή, και εφόσον από την πλευρά του αρμοδίου Υπουργού δεν υπάρχει, όπως αντιλαμβάνομαι, τρόπος να διαχωριστεί το θέμα των αποδοχών των εργαζομένων και συζήτησης και κύρωσης αυτής καθ’ εαυτής της κύρωσης, ασφαλώς δεν θα προχωρήσουμε. 
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Κύριε Πρόεδρε, παρακαλώ το λόγο. 
      ΠΡΟΕΔΡΟΣ (Απόστολος Κακλαμάνης): Ορίστε, κύριε Πάχτα, έχετε το λόγο. 
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Θα ήθελα να ενημερώσω το Σώμα και τους αγαπητούς συναδέλφους και να τονίσω το εξής. 
      ΒΑΣΙΛΗΣ ΚΕΔΙΚΟΓΛΟΥ: Πού βρέθηκε….
      ΠΡΟΕΔΡΟΣ (Απόστολος Κακλαμάνης): Παρακαλώ, να μη γράφονται οι διακοπές. 
      Είναι ο αρμόδιος Υπουργός. 
      ΒΑΣΙΛΗΣ ΚΕΔΙΚΟΓΛΟΥ: ….
      ΠΡΟΕΔΡΟΣ (Απόστολος Κακλαμάνης): Να μη γράφεται καμία διακοπή. 
      Ορίστε, κύριε Υπουργέ. 
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Από τις διακόσιες είκοσι σελίδες της τροπολογίας, οι διακόσιες είναι μία αναφορά στα ακίνητα της εταιρείας. Είκοσι σελίδες μόνο, ίσως και λιγότερες, είναι το περιεχόμενο της τροπολογίας.
      Θέλω να τονίσω, ότι το θέμα των εργαζομένων είναι άρρηκτα συνδεδεμένο με την κύρωση της σύμβασης. Πέρα όμως απ’ αυτό, αγαπητοί συνάδελφοι, θέλω να τονίσω ότι υπάρχει ένα μείζον θέμα, που είναι το νομικό θέμα. 
      Δηλαδή, επιβάλλεται αυτή η άμεση επικύρωση με διάταξη νόμου…
      ΒΑΣΙΛΗΣ ΚΕΔΙΚΟΓΛΟΥ: …
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας παρακαλώ! Μη διακόπτετε χωρίς λόγο. Σας παρακαλώ!
      ΒΑΣΙΛΗΣ ΚΕΔΙΚΟΓΛΟΥ: …
      ΠΡΟΕΔΡΟΣ (Απόστολος Κακλαμάνης): Και οι υπόλοιποι εδώ είμαστε νοήμονες ή τουλάχιστον αυτό ισχυριζόμαστε!
      Ορίστε, κύριε Πάχτα, έχετε το λόγο.
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Είναι επιβεβλημένη αυτή η άμεση επικύρωση με διάταξη νόμου, για να κατοχυρώσουμε τη μεταβίβαση του ενεργητικού της εταιρείας κατά πλήρη κυριότητα στο δημόσιο και να αποτρέψουμε πιθανές κατασχέσεις από δανειστές σε εταιρείες, σε βάρος της περιουσίας. 
      Θέλω αυτό να το τονίσω, γιατί εάν υπάρχουν τέτοια προβλήματα, ανατρέπεται το οικονομικό περιεχόμενο και τα οικονομικά δεδομένα, αφού δεν θα μπορούσε να γίνει καν λόγος για σύμβαση εξουσιοδοτικού συμβιβασμού. Εμείς δεν επιλέξαμε το χρόνο, αγαπητοί συνάδελφοι. Κάναμε δύο τρία πράγματα ταυτόχρονα. Εάν δεν γίνει σήμερα αυτή η επιλογή, αν δεν γίνει αυτή η συζήτηση για τη λύση που βρέθηκε, είναι πολύ πιθανόν να έχουμε αδιέξοδο αύριο και μεθαύριο. Αυτήν τη στιγμή με τη σύμβαση διασφαλίζουμε και την προστασία του περιβάλλοντος και τη συνέχιση της λειτουργίας των μεταλλείων και βεβαίως την πλήρη αποζημίωση των εργαζομένων, γιατί μέρος του τιμήματος της μεταβίβασης θα δοθεί για τους εργαζομένους.
      Θέλω να τονίσω, ότι ο νέος διάδοχος δίνει το τίμημα στον παλιό διάδοχο. Και το παλιό σχήμα βάζει ένα ποσό σημαντικό. Βρήκαμε 22.000.000 ευρώ, για να υπάρχει πλήρης αποζημίωση και των εργαζομένων και των πιστωτών, αλλά και όλων των προμηθευτών, έτσι ώστε να μην υπάρχει κανένα κώλυμα σε σχέση με αυτό που είπα προηγουμένως, το μείζον θέμα, το νομικό θέμα που μπορεί να προκύψει, αν πράγματι υπάρξει μία απομείωση του ενεργητικού της εταιρείας. Έτσι θα επηρεαζόταν και το κύρος της σύμβασης μεταβίβασης, αφού θα απομειωθεί το ενεργητικό και το μέρος που θα κατασχεθεί.
      Αυτό πρακτικά σημαίνει, ότι θα ήταν αβέβαιη η εύρεση οποιασδήποτε διάδοχης κατάστασης, καθώς θα ήταν σίγουρη η απαίτηση για μείωση του τιμήματος ή ουσιαστικά αν μας γυρίσει και την πλάτη ο επενδυτής. Άρα, είναι κρίσιμο να συνειδητοποιήσουμε, ότι από τη μια μεριά για να μπορέσουμε να αποζημιώσουμε τους εργαζομένους χρειάζεται απολύτως να κυρωθεί η σύμβαση ώστε να δοθούν οι διαθέσιμοι πόροι με το νέο και το παλιό σχήμα, για να καλύψουμε τις ανάγκες που χρειάζονται.
      Θέλω επίσης να πω, ότι μας απασχολούν ιδιαίτερα και τα σημαντικά περιβαλλοντολογικά προβλήματα που θα προέκυπταν από την περιοχή, εάν αμέσως μετά την αποχώρηση των παλιών επενδυτών δεν είχαμε εξασφαλίσει τη λειτουργία αλλά και τη συντήρηση των μεταλλείων, με τις ήδη υφιστάμενες άδειες, από κάποιο νέο σχήμα. Ο χειμώνας είναι μπροστά μας. Ξέρουμε τι περάσαμε πέρσι τέτοιον καιρό στην περιοχή αυτή. Είναι κρίσιμο να κατανοήσουμε, ότι δεν πρέπει να υπάρχει ένα κενό διαδοχής. Αυτό, μπορεί να επιτευχθεί αποκλειστικά και μόνο με την κύρωση της σύμβασης σήμερα στη Βουλή.
      Είπα και προηγουμένως, ότι δεν επιλέξαμε εμείς το χρόνο. Βρήκαμε μια εταιρεία σε πτώχευση. Την Παρασκευή έγινε η ανάκληση της πτώχευσης, υπογράφτηκαν οι συμβάσεις…
      ΠΡΟΕΔΡΟΣ (Απόστολος Κακλαμάνης): Πρέπει να κλείσουμε όμως με την ουσία. Αναφερθείτε μόνο στο διαδικαστικό θέμα.
    ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Κλείνω, κύριε Πρόεδρε, με μία φράση μόνο: Κυρώνουμε ταυτόχρονα τη νέα σύμβαση μεταβίβασης, καθώς από το τίμημα, όπως είπα και προηγουμένως εκχωρείται στο παλιό σχήμα, εξοφλείται μέρος των υπόχρεων της εταιρείας και το τίμημα αυτό θα αποδείξει στους εργαζομένους…
    ΠΡΟΕΔΡΟΣ (Απόστολος Κακλαμάνης): Πολύ καλά, κύριε Υπουργέ.
    ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): …ότι θα περάσουμε τις γιορτές όλοι μαζί με χαρά. 
    ΠΡΟΕΔΡΟΣ (Απόστολος Κακλαμάνης): Κύριε Παυλόπουλε, έχετε το λόγο για να κλείσουμε το ζήτημα.
    ΠΡΟΚΟΠΗΣ ΠΑΥΛΟΠΟΥΛΟΣ: Παρά το γεγονός ότι θα μπω στην ουσία, θα μου το επιτρέψετε, γιατί ξέρω πόσο σοβαρό είναι το θέμα για τους εργαζομένους.
    Κύριε Υπουργέ, πρώτα -πρώτα γνωρίζετε ένα πράγμα και το γνωρίζετε και νομικά: Όταν ο νομοθέτης έρχεται να κυρώσει συμβάσεις αυτού του είδους, εκτός από τις συμβάσεις παραχώρησης δημόσιας υπηρεσίας που περιέχουν κανονιστικές ρήτρες –ο κύριος Πρόεδρος και εκ της νομικής του ιδιότητας το γνωρίζει, αλλά το λέω για σας- όλες οι άλλες κυρώσεις περιέχουν θεσμικώς κάτι το ανώμαλο.
    Γιατί στην ουσία έρχεται ο νομοθέτης να κυρώσει περίπου ατομικό κανόνα δικαίου, αφού κάθε σύμβαση μεταξύ δύο μερών θεσπίζει ατομικό κανόνα δικαίου, πλην των συμβάσεων παραχώρησης δημοσίων υπηρεσιών, που αυτό το έχουμε δεχτεί. 
    Δεύτερον, η σύμβαση από τη στιγμή που υπογράφεται και άκυρη να είναι σε ό,τι αφορά τον τρόπο με τον οποίο αυτή εξελίσσεται, παράγει τα έννομα αποτελέσματα ως την ακύρωσή της. Πράγμα που σημαίνει ότι μπορείτε να την υπογράψετε, να την εφαρμόσετε και να έρθει να κυρωθεί με νόμο αναδρομικά, για να έχουμε τον καιρό να συζητήσουμε χωρίς να υπάρχει αυτή η πίεση. Και να έρθει με τις κανονικές διαδικασίες, χωρίς να προλάβει κανένας να την ακυρώσει.
    Τρίτον, που είναι και το κυριότερο, εάν το μέλημά σας –όπως και το δικό μας- είναι να πληρωθούν οι άνθρωποι, δηλαδή αυτά τα 23.000.000 ευρώ, περίπου 7.000.000.000 δραχμές, εμείς δεχόμαστε μια τροπολογία η οποία θα σας έδινε την εξουσιοδότηση να τα πληρώσει εδώ και τώρα το δημόσιο αυτά τα χρήματα. Και κατόπιν, όταν θα έρθει η σύμβαση –και βεβαίως με τη νομοθετική ρύθμιση- να επιστραφούν τα χρήματα αυτά με την κανονική διαδικασία και για να ικανοποιήσουμε τα πράγματα και να μη γελοιοποιούμε τη Βουλή και τον Κανονισμό της Βουλής. Με τον τρόπο αυτό η πληρωμή των εργαζομένων είναι δυνατή εδώ και τώρα.
      Έχετε τόσες λύσεις, κύριε Υπουργέ. Μην κάνετε αυτή την αρχή, η οποία είναι εναντίον και του Συντάγματος και του Κανονισμού της Βουλής και έχουμε άλλο τρόπο εξυπηρέτησης των εργαζομένων.
      ΠΡΟΕΔΡΟΣ (Απόστολος Κακλαμάνης): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριε Πρόεδρε, εμείς δεν έχουμε αντίρρηση να συζητηθεί, έστω και μ’ αυτήν τη διαδικασία που ήρθε. Είναι ένα σοβαρό θέμα. Απασχολεί τη ζωή ουσιαστικά των εργαζομένων εκεί, με τα προβλήματα τα οποία αυτοί έχουν όλο αυτό το χρονικό διάστημα που είναι απλήρωτοι. Όμως, κύριε Πρόεδρε, θέλουμε να επισημάνουμε αυτήν τη μεθοδολογία που ακολουθεί σήμερα η Κυβέρνηση με το να φέρνει νομοσχέδια –και σοβαρά νομοσχέδια- την τελευταία στιγμή, που δεν μας δίνουν τη δυνατότητα για καλύτερη προετοιμασία και  καλύτερη συζήτηση. Αυτό πιστεύω ότι δεν είναι μόνο δικό μας πρόβλημα, επειδή είμαστε ίσως λίγο φορτωμένοι παραπάνω. Είναι υπαρκτό πρόβλημα, που αδυνατίζει έτσι και τη λειτουργία του Κοινοβουλίου και τον εμπλουτισμό των νομοσχεδίων, τα οποία έρχονται, γύρω από τις θέσεις των κομμάτων και από την άλλη μεριά δεν μπορούμε να γίνουμε κοινωνοί όλων αυτών των τροπολογιών και των νομοσχεδίων που έρχονται μέσα σ’ αυτό το μικρό χρονικό περιθώριο που μας δίνεται. Πρέπει να το λάβετε υπόψη σας, ιδιαίτερα όταν κουβεντιάζουμε με τη διαδικασία αυτή του άρθρου 72. Μέσα στο ίδιο χρονικό περιθώριο που δίνεται για να συζητηθούν ολόκληρα νομοσχέδια με πολλά άρθρα -που το κάθε άρθρο έχει πολλές παραγράφους και υποπαραγράφους- αν είναι δυνατόν να κουβεντιαστούν και τέτοια θέματα, τέτοιες τροπολογίες σοβαρές με τόσο μεγάλο περιεχόμενο! Αποδυναμώνεται τελείως η σκέψη και οι θέσεις των κομμάτων για να συμβάλουν στη νομοθέτηση και στη λειτουργία τους.
      ΠΡΟΕΔΡΟΣ (Απόστολος Κακλαμάνης): Καλώς.
      Ο κ. Κωνσταντίνου έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, είναι απολύτως προφανές ότι δεν αποδυναμώνεται, δεν αδυνατίζει και δεν υποκαθίσταται το κύρος της Βουλής με τέτοιες τροπολογίες. Αυτό που αδυνατίζει, όσο η επιχείρηση μένει έτσι και η όποια κυβέρνηση δεν παίρνει γρήγορα και άμεσα μέτρα, είναι η ίδια η επιχείρηση αυτή καθ’εαυτή κατ’ αρχάς, απαξιούμενη κάθε μέρα και περισσότερο και δεύτερον, αδυνατίζει η θέση των εργαζομένων, απολυμένων, μη πληρωθέντων ανθρώπων; Δεν ξέρω σε ποιο καθεστώς μπορούμε να εντάξουμε τους εργαζομένους στην TVX αυτήν τη στιγμή.
      Με αυτήν την έννοια λοιπόν, νομίζω ότι η Κυβέρνηση πολύ ορθά έκανε. Χρειάστηκαν πάρα πολλές συζητήσεις για να υπάρξει μια κατάληξη. Το ομολογούμε όλοι ότι η τροπολογία είναι πολυσέλιδη, ακριβώς γιατί γίνεται προσπάθεια να διασφαλιστεί από κάθε πλευρά το θέμα. 
      Πέραν αυτών, υπάρχει και η χρονική πίεση. Αυτά έπρεπε να γίνουν σύντομα, γρήγορα. Ήδη και η επιχείρηση και οι εργαζόμενοι έχουν ταλαιπωρηθεί πάρα πολύ και νομίζω ότι αν για κάτι θα μπορούσε κάποιος να μεμφθεί την Κυβέρνηση θα ήταν ότι είναι σχετικά αργοπορημένη. Τελειώνει ο χρόνος και οι εργαζόμενοι και η επιχείρηση απαξιώνονται. Σωστά νομίζω ότι κάνει η Κυβέρνηση και γι’ αυτό η τροπολογία πρέπει να ψηφιστεί. Και δεν νομίζω ότι υπάρχει θέμα διαδικασίας ή του Κανονισμού, που έθεσε ο κ. Παυλόπουλος.
      ΠΡΟΕΔΡΟΣ (Απόστολος Κακλαμάνης): Ο κ. Μητσοτάκης έχει το λόγο. 
      Ορίστε, κύριε Πρόεδρε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το πρόβλημα είναι μέγα και πρέπει, αγαπητοί συνάδελφοι, κάποτε να το λύσουμε. Ενθυμείσθε ότι όταν στην Επιτροπή του Συντάγματος συζητούσαμε την αλλαγή του Συντάγματος ετέθη το θέμα ορισμένοι νόμοι να ψηφίζονται από τις επιτροπές και να έρχονται για μια μέρα στην Ολομέλεια. Εκεί δεν ξεκαθάρισε ακριβώς το ποιοι νόμοι θα έρχονται στην Ολομέλεια και ποιοι θα ψηφίζονται στις επιτροπές. Είναι προφανές από τη διατύπωση του Συντάγματος, κύριε Πρόεδρε, ότι η εξαίρεση είναι οι επιτροπές και όχι ο κανόνας. Δεν αναφέρομαι φυσικά σ’ εκείνους τους νόμους, που κατά ρητή μνεία του άρθρου του Συντάγματος πρέπει να έρθουν στην Ολομέλεια. Αυτό είναι ένα πρώτο πρόβλημα.
      Νομίζω ότι μεταξύ των κομμάτων, σε συνεννόηση, στην Επιτροπή Προεδρείου της Βουλής μπορεί αυτό το θέμα, αν υπάρχει καλή θέληση, να αντιμετωπιστεί πάνω σε λογική βάση, ώστε σοβαρά νομοθετήματα να ψηφίζονται από την Ολομέλεια. Να μην καταργήσουμε την Ολομέλεια, διότι αν καταργήσουμε την Ολομέλεια - αν την καταργήσουμε δηλαδή ως κανόνα στην ψήφιση των νόμων-πλήττουμε καίρια το Κοινοβούλιο, κύριοι συνάδελφοι.
      Είπαμε στη συνέχεια ότι θα έρχεται για μια μέρα στο Κοινοβούλιο. Ενθυμείσθε, κύριε Πρόεδρε και κύριοι συνάδελφοι, τη σκληρότατη συζήτηση που έγινε εδώ εάν κατά τη συζήτηση της μιας μέρας θα μπορούν να υπάρξουν μεταβολές του νόμου. Τελικά, κύριε Πρόεδρε, χάρη και στη δική σας παρέμβαση έγινε δεκτό το λογικό και το δίκαιο ότι βεβαίως μπορούν να γίνουν αλλαγές, αλλιώς τι νόημα έχει. 
      Η Ολομέλεια δεν μπορεί να έχει χειροπέδες. Πρέπει να είναι ελεύθερη να αποφασίσει. Αυτό, κύριε Πρόεδρε, αυτόματα σημαίνει ότι μπορεί να έρχονται και τροπολογίες. Προσθήκες τις λέω εγώ, δεν είναι τροπολογίες, διότι τροπολογία είναι κάτι που συνδέεται με το κείμενο του νόμου. Εκεί όμως υπάρχει ένα πρόβλημα, κύριε Πρόεδρε, μέγα πρόβλημα. Αυτές που έρχονται δεν έχουν υποστεί καμία απολύτως επεξεργασία. Δεν έρχεται, κύριοι συνάδελφοι, μεγάλη προσθήκη -που ουσιαστικά αποτελεί νομοσχέδιο στη Βουλή- εάν δεν έχει υποστεί την επεξεργασία της επιτροπής. Και συζητείται πάντως με άνεση. 
      Εδώ έχουμε δύο μειονεκτήματα. Πρώτον, ότι έρχεται την τελευταία ώρα ένα νομοθέτημα -του κ. Πάχτα, φερ’ ειπείν, όπως συμβαίνει σήμερα, καλό ή κακό δεν το συζητώ επί της ουσίας, μιλώ επί της αρχής- χωρίς να έχει υποστεί καμία απολύτως επεξεργασία. Δεύτερον, πρέπει να το δούμε εμείς εδώ μέσα και δεν έχουμε και το χρόνο να το συζητήσουμε, διότι η συζήτηση είναι περιορισμένη. 
      Όταν, λοιπόν, μέσα σ’ αυτόν τον περιορισμένο χρόνο της μιας ημέρας -που όσο και να τον τραβήξουμε δεν μπορεί να πάει παραπάνω από μερικές ώρες- προστεθούν και δυο-τρία τέτοια νομοσχέδια, τότε καταργείται στην ουσία το Κοινοβούλιο. Είναι μέγα το θέμα. Και ναι μεν δεν μπορεί κανείς να ισχυριστεί ότι υπάρχει ευθεία παράβαση του Συντάγματος, υπάρχει όμως σίγουρα παράβαση μιας στοιχειώδους κοινοβουλευτικής τάξης και μιας στοιχειώδους κοινοβουλευτικής ευθιξίας.
      Όσον αφορά την άποψη του εκπροσώπου του ΠΑΣΟΚ ότι το νομοσχέδιο επείγει, δουλειά της Κυβερνήσεως ήταν να το φέρει νωρίτερα. Όλα τα νομοσχέδια τελικά επείγουν, όταν οι κυβερνήσεις καθυστερούν να τα φέρουν. 
      Γι’ αυτό, κύριε Πρόεδρε, παρακαλώ να αντιμετωπισθεί με τη δέουσα σοβαρότητα το θέμα, διότι είναι μέγα και θα το βρούμε μπροστά μας και στο μέλλον.
      ΠΡΟΕΔΡΟΣ (Απόστολος Κακλαμάνης): Μάλιστα.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, με συγχωρείτε! Να κάνουν πράξη νομοθετικού περιεχομένου!
      ΠΡΟΕΔΡΟΣ (Απόστολος Κακλαμάνης): Κύριε Πάχτα, δυο λόγια για να κλείσουμε.
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Κύριε Πρόεδρε, κύριοι συνάδελφοι, θα ήθελα να τονίσω ότι η παρεμβολή του δημοσίου είναι καθαρά τυπική, για να μπορέσουμε απ’ τη μια πλευρά να ολοκληρώσουμε ομαλά τη λήξη της σύμβασης με την προηγούμενη εταιρεία και από την άλλη πλευρά να μεταβιβάσουμε ομαλά, απρόσκοπτα και άμεσα την ευθύνη και τις υποχρεώσεις για τα περιβαλλοντολογικά και το σύνολο των παρεμβάσεων πάνω στο νέο σχήμα. Έχουμε μια άμεση διαδοχή των ευθυνών αλλά και των υποχρεώσεων από τον παλαιό φορέα στο νέο φορέα χωρίς καμία διακοπή.
      Θα έλεγα, λοιπόν, για το καλό και των εργαζομένων που είναι άρρηκτα συνδεδεμένο με την κύρωση αλλά και της περιοχής, του περιβάλλοντος και της ανάπτυξης ότι είναι αρκετά τα επιχειρήματα που έχουμε, για να μην πούμε περισσότερα λόγια, κύριε Πρόεδρε.
      ΒΑΣΙΛΗΣ ΚΕΔΙΚΟΓΛΟΥ: Ας κάνουν πράξη νομοθετικού περιεχομένου! Τι μας λέει τώρα ο κύριος Υφυπουργός;
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, για να κλείσουμε το θέμα αυτό…
      ΝΙΚΟΛΑΟΣ ΓΚΑΤΖΗΣ: Δεν είναι τυπικό το θέμα, κύριε Πρόεδρε! Είναι θέμα ουσίας!
      ΠΡΟΕΔΡΟΣ (Απόστολος Κακλαμάνης): Παρακαλώ! Σας ακούσαμε, κύριε συνάδελφε. 
      Για να κλείσουμε, λοιπόν, αυτό το θέμα, εφόσον δεν υπάρχει ομοφωνία στο να συζητήσουμε -για τους λόγους που νομίζω ότι εξετέθησαν επαρκώς- αυτήν την τροπολογία σ’ αυτό το νομοσχέδιο, θα σας έλεγα ότι υπάρχει για όλα τα πράγματα λύση. Μόνο «του σπανού τα γένια –λέει ο λαός μας- δεν γίνονται».
      ΒΑΣΙΛΗΣ ΚΕΔΙΚΟΓΛΟΥ: Τα πάντα γίνονται!
      ΠΡΟΕΔΡΟΣ (Απόστολος Κακλαμάνης): Επιτέλους, κύριε συνάδελφε! Δεν είναι σωστό αυτό το πράγμα που κάνετε κατ’ εξακολούθηση!
      Η πρότασή μου και προς το Σώμα και προς την Κυβέρνηση είναι αυτή η τροπολογία να μεταφερθεί στο νομοσχέδιο του Υπουργείου Οικονομίας και Οικονομικών –θα είναι και σχετική με το περιεχόμενο εκείνου του νομοσχεδίου- που θα συζητηθεί αμέσως μετά τις διακοπές, την πρώτη εβδομάδα. 
Έχουμε πει στη Διάσκεψη των Προέδρων ότι θα διαθέσουμε τρεις συνεδριάσεις για να συζητήσουμε εκείνο το νομοσχέδιο. 
      Επομένως, σε ό,τι αφορά το πράγματι σοβαρό πρόβλημα που υπάρχει για τους εργαζόμενους –και που όλοι θέλουμε να καλυφθεί αυτό το θέμα- για τη σχετική διάταξη του νομοσχεδίου εκείνου θα τεθεί στο ακροτελεύτιο άρθρο ότι ισχύει αυτή η διάταξη από της 12ης Δεκεμβρίου, ημέρας που έχει καταρτισθεί και υπογραφεί αυτή η σύμβαση, ώστε να μην υπάρξει κανείς κίνδυνος, λόγω της άρσεως της πτωχεύσεως της εταιρείας αυτής, οποιοσδήποτε πιστωτής να παρεμβληθεί και να κινηθεί, είτε επικαλούμενος  καταδολίευση των συμφερόντων του είτε οτιδήποτε άλλο εναντίον των πληρωμών που θα γίνουν είτε από τους νέους ιδιοκτήτες των μεταλλείων είτε τους παλαιούς όπως προβλέπεται εδώ στη σύμβαση των οφειλών στους εργαζόμενους. Αυτό νομίζω ότι μπορεί να γίνει και τώρα. Δηλαδή, προ των εορτών να πληρωθούν οι εργαζόμενοι.
      Επιτρέψτε μου πολύ σύντομα να υπενθυμίσω και πάλι –ο Πρόεδρος ο κ. Μητσοτάκης δεν ήταν εδώ, όταν το είπα- ότι η άποψη η δική μου ήταν και εξακολουθεί να είναι ότι εδώ πρέπει να έρχεται το νομοσχέδιο για να γίνεται μια τοποθέτηση –το τονίζω- πολιτική, όχι νομοτεχνική και βελτιωτική ή οτιδήποτε άλλο επί του νομοσχεδίου. Είναι αδύνατον το Σώμα των τριακοσίων να επεξεργάζεται νομοτεχνικά το νομοσχέδιο. Έχουμε διαπιστώσει ότι τρώμε χρόνο χωρίς να βελτιώνουμε τίποτα, απλώς καθένας έχει την άποψή του και όταν κάνουμε μια προσπάθεια να βελτιώσουμε κάποια διάταξη –συνήθως έτσι είναι της τελευταίας στιγμής τα πράγματα- κάνουμε κάποια λάθη και στις αναδιατυπώσεις που κάνουμε. 
Μόνο στην περίπτωση που στο ίδιο νομοσχέδιο γίνεται μια ουσιαστική αλλαγή και αν συμφωνούμε όλοι –που σημαίνει ότι την έχουμε δει και την έχουμε κατανοήσει όλοι- τότε γίνεται η βελτίωση, όχι όμως τροπολογίες. 
      Δυστυχώς, το Σώμα απεφάσισε αλλιώς: να γίνονται εδώ δεκτές και τροπολογίες. Πιστεύω ότι αυτό δεν είναι σωστό ως τακτική. Όλες οι τροπολογίες πρέπει να πηγαίνουν στις Διαρκείς Επιτροπές. Εκεί μπορεί να διατίθενται και τέσσερις και πέντε και δέκα συνεδριάσεις, δεν υπάρχει όριο, ώστε να συζητείται και η τελευταία υποπαράγραφος. Και όταν λέμε ότι πενήντα Βουλευτές απ’ όλα τα κόμματα έχουν τη δυνατότητα σε απεριόριστο χρόνο να επεξεργαστούν ένα νομοσχέδιο, όλα τα άλλα που ισχυριζόμεθα νομίζω ότι δεν έχουν βάση. Γνωρίζουμε ότι και εδώ στη συζήτηση στην Ολομέλεια δεν παίρνουν μέρος περισσότεροι Βουλευτές και είναι λογικό αυτό, διότι καθένας έχει κάποια ειδικότερα αντικείμενα με τα οποία στο κόμμα του ή και προσωπικώς εξειδικεύεται. 
      Αυτό νομίζω ότι πρέπει να γίνει. Το Σύνταγμα δίνει τη δυνατότητα επίσης αφού καθορίζει ποια νομοσχέδια πρέπει οπωσδήποτε να έρχονται στην Ολομέλεια, δίνει τη δυνατότητα στη Διάσκεψη των Προέδρων να αποφασίζει και κάποια άλλα νομοσχέδια μείζονος σημασίας να έρχονται και αυτά στην Ολομέλεια. 
      Λοιπόν, επειδή πήραμε πολύ χρόνο, αν συμφωνείτε στο πρώτο σκέλος –διότι στο δεύτερο σκέλος καθένας έχει την άποψή του- να πάει η τροπολογία το Γενάρη και η ισχύς της θα είναι από 12 Δεκεμβρίου. Απ’ ό,τι αντιλαμβάνομαι η διάταξη αυτή, έστω και με τις αντιρρήσεις που θα υπάρξουν της Μειοψηφίας, δεν θα έχει πρόβλημα. Το θέτω αυτό, γιατί μου ετέθη το εξής: Ποιο αίσθημα ασφάλειας έχουν αυτοί που υπέγραψαν τη σύμβαση; Υποθέτω ότι υπογράφοντας μια σύμβαση δεσμεύονται αφ’ εαυτής, αλλά και το Σώμα είναι βέβαιον ότι θα την ψηφίσει. 
      Να προχωρήσουμε, λοιπόν, στη συζήτηση του νομοσχεδίου του Υπουργείου Περιβάλλοντος, Χωροταξίας και Δημοσίων Έργων, γιατί έχουμε πάρει ήδη αρκετό χρόνο και θα αργήσουμε να το τελειώσουμε. 
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Άδεια δόμησης, πολεοδομικές και άλλες διατάξεις θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Κύριοι συνάδελφοι, από το ΠΑΣΟΚ ορίζεται ως Κοινοβουλευτικός Εκπρόσωπος ο κ. Κωνσταντίνος Σπηλιόπουλος, ενώ από το Κομμουνιστικό Κόμμα Ελλάδος ορίζεται ως Κοινοβουλευτικός Εκπρόσωπος ο κ. Νικόλαος Γκατζής.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, παρακαλώ να εγγραφώ.
      ΠΡΟΕΔΡΟΣ (Απόστολος Κακλαμάνης): Έχετε εγγραφεί κ. Κεδίκογλου και μάλιστα πρώτος! 
        ΒΑΣΙΛΗΣ ΚΕΔΙΚΟΓΛΟΥ: Ευχαριστώ πολύ, κύριε Πρόεδρε. 
      Συγχαρητήρια για όλη τη στάση σας.
      ΠΡΟΕΔΡΟΣ (Απόστολος Κακλαμάνης): Ο κ. Ιωάννης Γιαννακόπουλος, εισηγητής της Πλειοψηφίας, έχει το λόγο.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, συζητούμε σήμερα στην Ολομέλεια, μετά από εξαντλητική και εξονυχιστική συζήτηση στην επιτροπή, ένα πολύ σημαντικό νομοσχέδιο του Υπουργείου ΠΕΧΩΔΕ που έχει να κάνει με την άδεια δόμησης και άλλες διατάξεις.
      Έχω την εντύπωση ότι είναι ένα πάρα πολύ σημαντικό νομοσχέδιο, αφού τροποποιεί πολλές διατάξεις της υφιστάμενης πολεοδομικής νομοθεσίας, αλλά εκτός αυτού επιλύει και διάφορα χρονίζοντα θέματα που έχουν ταλανίσει διάφορα σημαντικά στρώματα στην κοινωνία μας.
      Κύριοι συνάδελφοι, μέχρι τώρα όλοι γνωρίζαμε ότι όταν ήθελε κάποιος πολίτης να του εκδοθεί μία οικοδομική άδεια τότε, άδεια δόμησης σήμερα άλλαξε και η έννοια, γιατί πραγματικά είναι πιο κυριολεκτική και πιο κοντά στην πραγματικότητα η φράση «άδεια δόμησης» από την έννοια «οικοδομική άδεια», εφόσον μπορείς να δομήσεις όχι μόνο οικοδομή, αλλά και κάτι άλλο - έπρεπε να βγάλει πολλές μελέτες και να τις πάει στην πολεοδομία, για να τις ελέγξει. Οι υπάλληλοι της πολεοδομίας έπρεπε να ασχολούνται «γραφειοκρατικά» με το συγκεκριμένο θέμα, με αποτέλεσμα να καθυστερεί να εκδοθεί η άδεια για τον πολίτη, κ.ο.κ.
      Πρέπει να γνωρίζετε, επίσης, ότι κάθε χρόνο στη χώρα μας εκδίδονται (70.000) εβδομήντα χιλιάδες άδειες. Καταλαβαίνετε ότι δεν υπήρχε ουσιαστικά έλεγχος από τις πολεοδομίες με το προηγούμενο καθεστώς. 
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Γι’ αυτό, λοιπόν, η πολιτεία, η Κυβέρνηση του ΠΑΣΟΚ απεφάσισε μετά από πολλή μελέτη να αλλάξει τον τρόπο έκδοσης των αδειών δόμησης, χωρίς να αλλάζει τα όργανα που τις εκδίδουν. Τα όργανα που εκδίδουν τις άδειες θα είναι πάλι τα ίδια, δηλαδή οι νομαρχιακές αυτοδιοικήσεις και οι μεγάλοι δήμοι.
      Στο σημείο αυτό, επιτρέψτε μου να πω ότι μέχρι αυτήν την ώρα δεν έχουμε καλή εικόνα για τα πολεοδομικά γραφεία των δήμων. Ελπίζω στο μέλλον–τουλάχιστον οι μεγάλοι δήμοι- να βελτιώσουν τις υπηρεσίες που εκδίδουν τις άδειες.
      Έτσι, λοιπόν, κύριοι συνάδελφοι, σήμερα είναι υποχρεωμένος ο κάθε πολίτης να προσκομίσει τα έγγραφα στην πολεοδομία και ελέγχεται μόνο η τήρηση του σχεδίου πόλεως, η αρτιότητα και η οικοδομησιμότητα του οικοπέδου, η κάλυψη, το ύψος, ο συντελεστής δόμησης και όγκου, η χρήση και η θέση του κτηρίου, η έγκριση πιθανότατα άλλων υπηρεσιών, οι χώροι στάθμευσης και η καταβολή των φόρων, των εισφορών υπέρ του δημοσίου, της Τοπικής Αυτοδιοίκησης, των νομικών προσώπων και η καταβολή της αμοιβής μηχανικών.
      Το συγκεκριμένο πολεοδομικό γραφείο δέχεται, επίσης, τα εξής δικαιολογητικά: Το διάγραμμα κάλυψης, το τοπογραφικό διάγραμμα, τους τίτλους ιδιοκτησίας και τις εγκρίσεις άλλων μηχανικών άλλων υπηρεσιών και την αρχιτεκτονική μόνο μελέτη, εφόσον υπάρχει έλεγχος από την ΕΠΑΕ.
      Αντί της καθυστέρησης που υπήρχε μέχρι σήμερα – επί πολλούς μήνες δεν εκδίδοντο οι άδειες- μέσα σε δέκα ημέρες είναι υποχρεωμένο το πολεοδομικό γραφείο, είτε της νομαρχίας είτε του δήμου, να ελέγξει τα στοιχεία που σας προανέφερα και, εν συνεχεία, να δώσει προθεσμία τριών μηνών στον ιδιώτη –ή, εν πάση περιπτώσει, στο μηχανικό- να προσκομίσει τις μελέτες.
      Αφού προσκομιστούν οι μελέτες, μέσα σε τρεις μέρες, ελέγχοντας τα στοιχεία που σας προανέφερα μόνο, είναι υποχρεωμένη η πολεοδομική αρχή να εκδώσει την άδεια, μη ελέγχοντας καμία από τις μελέτες που προανέφερα, αλλά μόνο τα στοιχεία που σας είπα. Η άδεια δόμησης ισχύει για τέσσερα χρόνια και για έξι χρόνια για μεγάλα ξενοδοχεία και μεγάλες βιομηχανικές μονάδες και μετά το τελείωμα του φέροντος οργανισμού, μετά από αίτηση του ιδιοκτήτη, μπορεί να γίνει αορίστου χρόνου.
      Όλες οι μελέτες, κυρίες και κύριοι συνάδελφοι στο εξής, θα ελέγχονται από τους μελετητές μηχανικούς οποιασδήποτε ειδικότητας, στατικούς, μηχανολόγους, κ.ο.κ. 
      Στην επιτροπή δεχθήκαμε σφοδρή επίθεση από την Αντιπολίτευση, ότι τάχα ποινικοποιούμε το επάγγελμα του μηχανικού. Είναι μέγα ψεύδος, γιατί δεν ποινικοποιούμε με το συγκεκριμένο νομοσχέδιο κανένα επάγγελμα και ιδιαίτερα το επάγγελμα του μηχανικού. Απλά ποινικοποιούμε την αυθαιρεσία, την αμετροέπεια και πάνω απ’ όλα ποινικοποιούμε την παραβατική συμπεριφορά που κάποιοι, ελάχιστοι αν θέλετε ευτυχώς μηχανικοί έχουν, γιατί όταν εκδίδουν μια άδεια δεν την εκδίδουν σύμφωνα με τους νόμους και τους κανόνες που υπάρχουν στην περιοχή, αλλά πιεζόμενοι πιθανότατα από τους πελάτες βγάζουν ό,τι άδειες τους ζητούν οι πελάτες. Είναι λάθος, λοιπόν, να μας κατηγορείτε ότι ποινικοποιούμε το επάγγελμα του μηχανικού. Δεν υπάρχει τέτοια διαδικασία, δεν υπάρχει τέτοια πρόθεση.
      ΒΑΣΙΛΗΣ ΚΕΔΙΚΟΓΛΟΥ: Ποιος το είπε αυτό; Κανείς δεν το είπε αυτό. 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Ειπώθηκε στην επιτροπή, κύριε συνάδελφε. Δεν το παρακολουθήσατε όλο φαίνεται.
      Θα αναφερθώ τώρα στη διαδικασία ελέγχου πολεοδομίας, διότι και εδώ το νομοσχέδιο δέχθηκε σφοδρή επίθεση και η Κυβέρνηση επίσης. Είπαν: «Μα, τέλος πάντων, πρώτα γινόταν κάποιος έλεγχος στην πολεοδομία. Είναι δυνατόν τώρα να μη γίνονται οι έλεγχοι ή να ελέγχεται μόνο το 10% των αδειών και μάλιστα και αυτό στα χαρτιά του προηγούμενου έτους»;
      Η Υπουργός δέχθηκε πολύ σωστά –το προτείναμε όλοι οι εισηγητές, αλλά και άλλοι συνάδελφοι- εκτός από τις μελέτες, το 10% να ελέγχεται και στην οικοδομή και στο έργο.
      Αλλά δεν είναι μόνο αυτοί οι έλεγχοι από το πολεοδομικό γραφείο, κυρίες και κύριοι συνάδελφοι. Είναι και οι έλεγχοι από το ΣΕΕΔΔ, οι οποίοι ανέρχονται τουλάχιστον στο 2% για το έτος που γίνονται και στο 2% για το επόμενο έτος και της οικοδομής. 
     Σε άρθρο του νομοσχεδίου αυτού ρυθμίζονται και αυστηροποιούνται, κυρίες και κύριοι συνάδελφοι, οι ποινικές και οι διοικητικές κυρώσεις. Αν θέλουμε να είμαστε αντάξιοι του πολιτισμού που έχουμε σ’ αυτόν τον τόπο και της ιστορίας μας, πρέπει επιτέλους να απαλείψουμε ή να μειώσουμε τουλάχιστον αυτό το φαινόμενο της αυθαίρετης δόμησης στη χώρα μας. Αυτό το φαινόμενο δεν μπορεί να εξαλειφθεί αλλιώς, παρά με αυστηρές κυρώσεις, ποινικές και διοικητικές, αλλά προπαντός με την υλοποίηση αυτών των κυρώσεων.
     Είπαν πολλοί συνάδελφοι στην επιτροπή –και είναι σωστό αυτό- ότι όσο αυστηρές και αν είναι οι ποινικές ή οι διοικητικές κυρώσεις που θα θεσπίσουμε, αν δεν εξασφαλίσουμε την αρωγή, τη βοήθεια αν θέλετε ή τη συνεργασία του δήμου που γίνεται το αυθαίρετο ή του αστυνομικού τμήματος…
     ΒΑΣΙΛΗΣ ΚΕΔΙΚΟΓΛΟΥ: Και τα δύο, κύριε συνάδελφε.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Βεβαίως, κύριε συνάδελφε, και τα δύο μαζί…
      ΠΡΟΕΔΡΕΥΩΝ (Κωνσταντίνος Γείτονας): Μην απαντάτε σε διακοπές, γιατί δεν θα προχωρήσουμε ομαλά κατ’ αυτόν τον τρόπο. 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: …και του αστυνομικού τμήματος ή αν θέλετε, όχι μόνο του αστυνομικού τμήματος, αλλά και άλλων πιθανότατα αρχών, όπως είναι το δασαρχείο, το λιμενικό κ.ο.κ., τα αυθαίρετα δεν θα σταματήσουν σ’ αυτό τον τόπο.
      Κάποιος μάλιστα, έφθασε στο σημείο να πει ότι θα πρέπει να ποινικοποιηθούν οι αμέλειες των υπαλλήλων των αστυνομικών τμημάτων ή ακόμα και των δημάρχων, αλλά αυτό νομίζω ότι είναι ακραίο μέσο.
      Πρέπει, όμως, όλοι να παραδεχθούμε ότι δεν μπορεί να χτισθεί κανένα αυθαίρετο, εάν οι υπηρεσίες του δήμου και του αστυνομικού τμήματος δεν ανέχονται ή δεν υποθάλπουν, πολλές φορές, την αυθαίρετη δόμηση.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και τα πολεοδομικά γραφεία, βεβαίως.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Βεβαίως, και τα πολεοδομικά γραφεία, κύριε Πρόεδρε.
      Έτσι, λοιπόν, έχουμε θεσπίσει αυστηρότατες κυρώσεις για τους ιδιοκτήτες, τους εντολείς και τους εργολάβους, οι οποίοι τιμωρούνται με έξι μήνες φυλάκιση και με χρηματική ποινή από 5 έως 50 χιλιάδες ευρώ. Αυτή η ποινή για όλους τους προαναφερθέντες είναι τουλάχιστον για δύο έτη, χωρίς αναστολή και χωρίς μετατροπή, όταν τα αυθαίρετα κτίσματα βρίσκονται μέσα σε δάση, σε αρχαιολογικούς χώρους, σε ρέματα ή σε περιοχές που προστατεύονται απόλυτα από τη νομοθεσία. 
      Κυρίες και κύριοι συνάδελφοι, πέρα απ’ αυτά επιβάλλεται προσωρινή ή οριστική αφαίρεση άδειας άσκησης επαγγέλματος του μηχανικού ή των μηχανικών. Έγινε και γι’ αυτό το θέμα μεγάλη συζήτηση στην επιτροπή και θέλω να σας πω ότι στο διαρρεύσαν διάστημα, γιατί αυτή η διάταξη προϋπήρχε, απ’ ό,τι είπε και η κυρία Υπουργός σε κανένα μηχανικό δεν είχε αφαιρεθεί η άδεια.
      Ένα άλλο σημαντικό κεφάλαιο αυτού του νομοσχεδίου, το οποίο συζητήθηκε πάρα πολύ στην επιτροπή, είναι η ασφάλιση των μελετών των ιδιωτικών έργων και των μελετητών των ίδιων των μηχανικών. 
      Προσωπικά, έχω την εντύπωση ότι είναι προς τη σωστή κατεύθυνση, παρότι μπορεί να υποκρύπτει κινδύνους, γιατί οι πανίσχυρες ασφαλιστικές εταιρείες πιθανότατα να καθοδηγούν στο μέλλον τους πολίτες για το ποιοι μηχανικοί ή ποιες εταιρείες μηχανικών θα παίρνουν τις άδειες.
      Κύριοι συνάδελφοι, σ’ αυτό το σημείο θα ήθελα να κάνω μία ειδική μνεία για ένα πολύ σημαντικό θέμα που είναι αίτημα και των κατοίκων των δυσπρόσιτων και ορεινών περιοχών. Εμείς που εκλεγόμαστε στα χωριά, και μάλιστα απομακρυσμένα, και έχουμε ορεινούς όγκους, πολλές φορές οι κάτοικοι διαμαρτύρονταν και μας ρωτούσαν: «Μα, είναι δυνατόν, κύριε Βουλευτά, το σπίτι που εγώ θα χτίσω να έχει παρόμοια έξοδα με τις πιο ακριβές περιοχές των πόλεων και ιδιαίτερα της Αθήνας και της Θεσσαλονίκης;» 
      Πράγματι, μέχρι τώρα ο μελετητής μηχανικός κάνει τον ίδιο κόπο και δικαιούται την ίδια αμοιβή για οποιαδήποτε μελέτη κάνει για ένα σπίτι είτε αυτό είναι στην πόλη είτε στο χωριό. Επειδή ακριβώς το αίτημα των κατοίκων ήταν δίκαιο, προβλέπεται στο συγκεκριμένο νομοσχέδιο ότι μπορούν να δοθούν δωρεάν από τα πολεοδομικά γραφεία –και το τονίζω αυτό- για ιδιοκτήτες που έχουν οικόπεδα σε δυσπρόσιτες και ορεινές περιοχές διαφόρων τύπων μελέτες, έτσι ώστε οι άνθρωποι που μένουν σε αυτές τις περιοχές να απαλλάσσονται από τις μεγάλες δαπάνες που είχαν οι μελέτες. 
      Επίσης, προβλέπονται και θεσπίζονται νόμοι για τα αυθαίρετα μετά την έναρξη ισχύος του παρόντος νομοσχεδίου και μάλιστα είπαμε πόσο αυστηρές είναι οι κυρώσεις. Επιτέλους, τα πρόστιμα δεν υπολογίζονται, όπως υπολογίζονταν μέχρι σήμερα, αλλά σύμφωνα με το εμβαδόν, τη χρήση, το είδος της κατασκευής και την τιμή της ζώνης. Αυτό σημαίνει ότι θα πληρώνουν πολύ περισσότερο απ’ ό,τι ήταν μέχρι τώρα. 
      Κύριοι συνάδελφοι, έχω την εντύπωση ότι τόσο οι ποινικές όσο και οι διοικητικές κυρώσεις είναι πολύ αυστηρές και θα μπορούσα να αναφερθώ ώρες για αυτό το θέμα. Πάντως, νομίζω ότι αυτές οι κυρώσεις είναι ένα σωστό μέτρο, με τις προϋποθέσεις όμως που σας ανέφερα προηγουμένως, δηλαδή με τη συνεργασία και την αρωγή των δήμων και των αστυνομικών τμημάτων, έτσι ώστε αν δεν εξαφανιστεί η αυθαίρετη δόμηση, τουλάχιστον θα περιοριστεί.
      Έρχομαι τώρα σε ένα άλλο σημαντικό σημείο αυτού του νομοσχεδίου. Η Κυβέρνηση κατηγορήθηκε, κατά τη συζήτηση στην επιτροπή, από κάποιους Βουλευτές ότι νομιμοποιεί τα αυθαίρετα κτίσματα που έγιναν μέχρι σήμερα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα παρακαλέσω να μου δώσετε λίγο χρόνο, γιατί πρόκειται για ένα πάρα πολύ σημαντικό νομοσχέδιο. Θα σας παρακαλέσω και για εμένα και για τους άλλους συναδέλφους.
      ΠΡΟΕΔΡΕΥΩΝ (Κωνσταντίνος Γείτονας): Κύριε Γιαννακόπουλε, ο Κανονισμός είναι σαφής. Σας λέω ότι θα υπάρξει μικρή ανοχή στο χρόνο και σας το λέω, τώρα γιατί πρέπει να διαμορφώσετε αναλόγως το υπόλοιπο της ομιλίας σας.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριοι συνάδελφοι, δεν υπάρχει καμία νομιμοποίηση αυθαιρέτων.
Υπάρχει απλά ηλεκτροδότηση και υδροδότηση. 
      Όμως, δεν μπορούν οι Βουλευτές της Αντιπολίτευσης -και ιδιαίτερα της Νέας Δημοκρατίας- να κατηγορούν το συγκεκριμένο νομοσχέδιο ότι είναι προεκλογικό, ότι είναι ρουσφετολογικό, ότι είναι αντισυνταγματικό και συγχρόνως σε ένα τόσο κακό νομοσχέδιο -κατά την άποψή τους- να καταθέτουν σωρεία τροπολογιών, έτσι ώστε να γίνονται τα ρουσφέτια τους, αν θέλετε, στην περιοχή. 
      Από ό,τι είδα, η κυρία Υπουργός έκανε δεκτές πολλές τροπολογίες Βουλευτών. Θα μου πείτε: «Είναι λογικό αυτό που λες;» Πώς δεν είναι λογικό;
      ΒΑΣΙΛΗΣ ΚΕΔΙΚΟΓΛΟΥ: Προς τιμήν της, η Υπουργός τις συζήτησε όλες.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Αν θέλετε, έχω εδώ τις τροπολογίες όλων των συναδέλφων και δεν στρέφομαι κατά των συναδέλφων, αλλά δεν μπορούμε από τη μία μεριά να λέμε ότι το νομοσχέδιο είναι κακό, προεκλογικό, ρουσφετολογικό και από την άλλη να καταθέτουμε τροπολογίες σε ένα τόσο κακό, κατά την άποψή σας, νομοσχέδιο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πού είναι αυτές οι τροπολογίες που έκανε δεκτές η κυρία Υπουργός; 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Εδώ τις έχω, κύριε Πρόεδρε, να σας τις δώσω;
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί δεν περιελήφθησαν μέσα στο κείμενο;
      ΒΑΣΙΛΗΣ ΚΕΔΙΚΟΓΛΟΥ: Τις συζήτησε όλες.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν μπορείτε σε κάθε περίπτωση να έχετε «και την πίτα ολόκληρη και το σκύλο χορτάτο»! 
      Όσον αφορά τη δόμηση εκτός σχεδίου, κυρία Υπουργέ, για τα τέσσερα στρέμματα και τα είκοσι πέντε μέτρα, είναι σωστή αυτή η διάταξη. Σας είχαμε όμως προτείνει στην επιτροπή ο χώρος πάνω από το υπόγειο στα εκτός δόμησης να μη διαφέρει από τα εντός δόμησης για πολλούς και διάφορους λόγους. Αφού του επιτρέπετε να κτίσει, αφού πιθανότατα κάποια στιγμή θα μπει στο σχέδιο και αφού έχει άδεια να κτίσει, θα πρέπει να του επιτρέψετε να κάνει αυτά τα λεγόμενα ημιυπόγεια στο ενάμισι μέτρο. 
      Είναι, όμως, σωστή η διάταξή σας που αναφέρει πως, αν ένα γήπεδο είναι πολύ μεγαλύτερο από τέσσερα στρέμματα και κτιστεί ολόκληρο, με την προϋπόθεση να μην κατατμηθεί και με την προϋπόθεση ότι θα γίνει μία οικοδομή, θα μπορεί να κτίσει πολύ περισσότερο από ό,τι προβλέπεται σήμερα.
      Κυρίες και κύριοι συνάδελφοι, μία σημαντικότατη διάταξη είναι και αυτή για την ιδιωτική πολεοδόμηση και για τη μείωση των εκατό στρεμμάτων στα πενήντα. Νομίζω ότι αυτό μπορεί να βοηθήσει πολύ την ανάπτυξη της περιφέρειας.
      Συμφωνούμε με τις ρυθμίσεις για τα δημόσια έργα, για τα ΤΕΟ, για τα έργα της ΕΥΔΑΠ, για την Εγνατία Οδό. Συμφωνούμε και με τις τροπολογίες που έγιναν πλέον τα άρθρα 18, 19 και 20, που αναφέρονται στο τέλος κτηματογράφησης στη Διττή Βόλου, στη σύσταση μονάδας αντιμετώπισης φυσικών καταστροφών και που προβλέπουν την πρόσληψη εννιακοσίων προσώπων με συμβάσεις ιδιωτικού και αορίστου χρόνου. 
      Κυρίες και κύριοι συνάδελφοι, η Κυβέρνηση δεν έχει φέρει κανένα προεκλογικό ή ρουσφετολογικό νομοσχέδιο. Εσείς μπορεί να αρνείσθε στην Κυβέρνηση να νομοθετεί μέχρι και την τελευταία μέρα που θα λήξει η θητεία της, αλλά η Κυβέρνηση θα συνεχίσει να νομοθετεί και μάλιστα θα φέρνει στη Βουλή πολύ σημαντικά νομοσχέδια που επιλύουν προβλήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πρέπει, λοιπόν, κι εσείς να αποφασίσετε από τη θέση που σας έχει τάξει ο ελληνικός λαός να κάνετε σωστή αντιπολίτευση, να μην αρνείσθε πράγματα όταν δεν σας συμφέρει και στη συνέχεια στο ίδιο, όπως είπατε, κακό νομοσχέδιο… να τα υιοθετείτε.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, ολοκληρώστε, σας παρακαλώ.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: … να φέρνετε π.χ. τροπολογίες που είναι ρουσφετολογικές, όπως εσείς τις κατηγορείτε. 
      Έχω, λοιπόν, την εντύπωση -και κλείνω- ότι πρόκειται για ένα πάρα πολύ σημαντικό νομοσχέδιο που επιλύει πολύ σημαντικά ζητήματα, όπως είναι η μεταφορά συντελεστή δόμησης, η οποία είναι ένα σημαντικό εργαλείο για τη διάσωση της πολιτιστικής μας κληρονομιάς.
      Θα ήθελα να αναφερθώ και σε πολλά άλλα ζητήματα. Επιφυλάσσομαι για τη δευτερολογία μου.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω να διαβάσω κάποιες αναδιατυπώσεις-προσθήκες που νομίζω ότι έχουν μοιρασθεί: «Άρθρο 10, παράγραφος 2: Τα δύο πρώτα εδάφια της νέας παραγράφου 9 του προεδρικού διατάγματος 24/31-5-1985 αντικαθίστανται ως εξής: 9. Σε γήπεδα που βρίσκονται σε κορυφογραμμές (υδατοκρίτες) το ανώτατο υψόμετρο των κτισμάτων…
      ΒΑΣΙΛΗΣ ΚΕΔΙΚΟΓΛΟΥ: (Δεν ακούστηκε)
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, θα κάνουμε τη συζήτηση όπως τη θέλετε εσείς ή όπως επιβάλλει ο Κανονισμός;  Παρακαλώ ηρεμία. Μην ξαναδιακόψετε.
      Συνεχίστε, κυρία Υπουργέ.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Απαγορεύεται να υπερβαίνει την κορυφογραμμή. 
      Άρθρο 10 παράγραφος 5: Η λέξη «ακέραιο» διαγράφεται.
      Άρθρο 12 παράγραφος 2 εδάφιο 3: Μετά τις λέξεις «διαφορετικών μεταβατικών διατάξεων» τίθενται οι λέξεις «από τις ανωτέρω». Και μετά τις λέξεις «2 και 3» τίθεται «,» και μετά τη λέξη «επιτρέπεται» τίθενται οι λέξεις «μόνο για τις ανωτέρω περιπτώσεις β, γ, δ και ε και». 
      Άρθρο 14 παράγραφος 1 εδάφιο τελευταίο: Αντί «25%» τίθεται «40%». 
      Άρθρο 21 παράγραφος 2 εδάφιο πρώτο: Αντί των λέξεων «που έχουν ανεγερθεί μέχρι την έναρξη ισχύος του νόμου αυτού» τίθενται οι λέξεις «που έχουν ανεγερθεί μέχρι 30.9.2003». 
      ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, υπάρχει και ένα άλλο κείμενο με τροποποίηση τροπολογίας, το οποίο θα πρέπει να ανακοινώσετε τώρα. Υπενθυμίζω και στους κυρίους συναδέλφους ότι η συζήτηση είναι ενιαία επί των άρθρων και των τροπολογιών. 
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Έχετε δίκιο.
      Στην τροπολογία με ειδικό αριθμό 199 το εντός εισαγωγικών πρώτο εδάφιο της παραγράφου 2 αντικαθίσταται ως εξής: «Αντίστοιχο με το υπό του πρώτου εδαφίου της παρούσας παραγράφου προβλεπομένου ειδικό επίδομα καταβάλλεται υπό τις αυτές προϋποθέσεις και εξαιρέσεις και στους μόνιμους και με σύμβαση αορίστου χρόνου υπαλλήλους του δημοσίου, περιφερειών, νομικών προσώπων δημοσίου δικαίου και ΟΤΑ α΄ και β΄ βαθμού μηχανικούς διορισμένους στον κλάδο Τ.Ε. μηχανικών πτυχιούχους τεχνολογιών εκπαιδευτικών ιδρυμάτων και ισοτίμων προς τα ΤΕΙ σχολών του εσωτερικού και εξωτερικού, αποκλειομένων των υπαγομένων στις αναφερόμενες στο β΄ εδάφιο της ίδιας παραγράφου περιπτώσεις, καθώς και των αναφερομένων στην παράγραφο 11 του άρθρου 8 του νόμου 2470/97  ΦΕΚ Α40».
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Κιλκίς κ. Σάββας Τσιτουρίδης και από το Συνασπισμό της Αριστεράς των Κινημάτων και της Οικολογίας η Βουλευτής κ. Ασημίνα Ξηροτύρη -Αικατερινάρη.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, έκανα λάθος και εφόσον γίνεται η συζήτηση ενιαία και για τις τροπολογίες Βουλευτών θα ήθελα να αναφερθώ και σε αυτές. 
      ΒΑΣΙΛΗΣ ΚΕΔΙΚΟΓΛΟΥ:  Επειδή είναι ενιαία η συζήτηση δεν ξέρουμε πώς θα συζητήσουμε…
      ΓΕΩΡΓΙΟΣ ΤΡΥΦΩΝΙΔΗΣ: Τι θα συζητήσουμε σε δεκαπέντε λεπτά;
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ μη διακόπτετε. Δεν γνωρίζετε τον Κανονισμό; Είστε παλιοί κοινοβουλευτικοί αμφότεροι. 
      Παρακαλώ, κυρία Υπουργέ, συνεχίστε. 
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Από τις τροπολογίες που έχουν καταθέσει οι συνάδελφοι Βουλευτές γίνεται αποδεκτή η τροπολογία με ειδικό αριθμό 142 και εντάσσεται ως παράγραφος 17 στο άρθρο 13.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ποιοι Βουλευτές την κατέθεσαν;
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Είναι αρκετοί Βουλευτές.
      Οι τροπολογίες με ειδικούς αριθμούς 145, 154 και 159 που κατέθεσαν οι κύριοι Κατσιγιάννης, Βρεττός, Γιαννάκης και Μπούρας γίνονται αποδεκτές αλλά με διαφορετική διατύπωση την οποία θα καταθέσω στη συνέχεια στα Πρακτικά και εντάσσονται στο άρθρο 13 παράγραφος 18. 
      Επίσης γίνονται δεκτές οι τροπολογίες με ειδικό αριθμό 147 και 181 των Βουλευτών κυρίων Μπεντενιώτη και Καλού με διαφορετική διατύπωση και εντάσσονται ως παράγραφος 19 στο άρθρο 13.
      Γίνεται αποδεκτή η τροπολογία με ειδικό αριθμό 148, που έχουν καταθέσει διάφοροι συνάδελφοι, με διαφορετική διατύπωση και εντάσσεται ως παράγραφος 20 στο άρθρο 13.
      Γίνεται αποδεκτή η τροπολογία με ειδικό αριθμό 156 με διαφορετική διατύπωση και εντάσσεται ως παράγραφος 21 στο άρθρο 13.
      Γίνονται αποδεκτές οι τροπολογίες με ειδικό αριθμό 158, 168 και 174 των κυρίων Κεδίκογλου, Χρυσανθακόπουλου και Καλογιάννη με διαφορετική διατύπωση και εντάσσονται ως παράγραφος 22 στο άρθρο 13. Σας τη διαβάζω: «Στην έκταση που παραχωρήθηκε από το ελληνικό δημόσιο στο Ίδρυμα της Ριζαρείου Εκκλησιαστικής Σχολής βάσει του υπ’ αριθμόν 244664/22.11.1979 συμβολαίου του συμβολαιογράφου Αθηνών Ιωάννου Στεργίου Καβαλέκα και βρίσκεται στην περιοχή του Φαληρικού Δέλτα του Δήμου Παλαιού Φαλήρου καθορίζονται χρήσεις γης και όροι και περιορισμοί δόμησης ως εξής: 
      α) Χρήσεις γης: κατοικία, ξενοδοχεία και ξενώνες, εμπορικά καταστήματα, γραφεία, τράπεζες, ασφάλειες, κοινωφελείς οργανισμοί, εστιατόρια, αναψυκτήρια, επαγγελματικά εργαστήρια χαμηλής όχλησης, πολιτιστικά κτήρια και εν γένει πολιτιστικές εγκαταστάσεις, χώροι συνάθροισης κοινού και διοίκηση. 
      β) Μέγιστο επιτρεπόμενο ποσοστό κάλυψης: 40%.
      γ) Μέγιστο επιτρεπόμενο ύψος κτιρίων: δεκαοκτώ μέτρα.
      δ) Μέγιστος συντελεστής δόμησης:1,4
      Κατά τα λοιπά εφαρμόζονται οι διατάξεις του ισχύοντος ΓΟΚ και οι διατάξεις του από 15.6/10.7.1979 Π.Δ/τος (ΦΕΚ Δ’ 368) ». Επαναλαμβάνω ότι εντάσσεται ως παράγραφος 22 στο άρθρο 13.
      ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, να τα καταθέσετε.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δεν κάνετε τη δουλειά σας. Θέλετε να κάνετε ενιαία συζήτηση για όλα…
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, δεν σας αναγνωρίζω. Σας παρακαλώ για τελευταία φορά.
      Ολοκληρώστε, κυρία Υπουργέ.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Γίνεται αποδεκτή η τροπολογία με ειδικό αριθμό 160 του κ. Μπούρα με διαφορετική διατύπωση και εντάσσεται ως παράγραφος 23 στο άρθρο 13.
      Γίνεται αποδεκτή η τροπολογία με ειδικό αριθμό 182 του κ. Πάγκαλου και του κ. Τσουκάτου με διαφορετική διατύπωση, διαγράφονται ορισμένες παράγραφοι και εντάσσεται ως παράγραφος 24 στο άρθρο 13.
      Γίνεται αποδεκτή η τροπολογία με ειδικό αριθμό 191 και εντάσσεται ως παράγραφος 25 στο άρθρο 13.
      Γίνεται αποδεκτή η τροπολογία με ειδικό αριθμό 198 του κ. Κίρκου με διαφορετική διατύπωση και εντάσσεται ως παράγραφος 26 στο άρθρο 13.
      Γίνεται αποδεκτή η τροπολογία με ειδικό αριθμό 194 του κ. Κατσιγιάννη με διαφορετική διατύπωση και εντάσσεται ως παράγραφος 27 στο άρθρο 13.
      ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, θα διανεμηθούν αυτά στους Βουλευτές, θα φωτοτυπηθούν και θα δώσετε αντίγραφο στο Προεδρείο, για να κατατεθεί και καταχωρισθεί στα Πρακτικά.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Βεβαίως.
      (Στο σημείο αυτό η Υπουργός Περιβάλλοντος, Χωροταξίας και Δημοσίων Έργων κ. Βάσω Παπανδρέου καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      
      «ΤΡΟΠΟΛΟΓΙΕΣ ΠΟΥ ΓΙΝΟΝΤΑΙ ΑΠΟΔΕΚΤΕΣ
      
      1. Γίνεται αποδεκτή η με ειδικό αριθμό 142 τροπολογία που αφορά την παροχή προθεσμίας για την ολοκλήρωση των κτιρίων στα οποία έχει ολοκληρωθεί ο φέρων οργανισμός εντός της ΖΟΕ Μεσογείων και εντάσσεται ως παρ. 17 στο άρθρο 13.
      2. Γίνονται αποδεκτές οι τροπολογίες με ειδικούς αριθμούς 145, 154 και 159 (Κατσιγιάννης, Βρεττός, Γιαννάκης, Μπούρας) για τις αποστάσεις από εθνικό δίκτυο σε περιοχές εντός ΓΠΣ, ΖΟΕ κλπ. αναδιατυπωμένες ως εξής : «Το τελευταίο εδάφιο της παρ.6 του άρθρου 2 του Π. Διατάγματος 209/1998 (ΦΕΚ 169 Δ’) αντικαθίσταται και προστίθεται παράγραφος 7 στο ίδιο άρθρο ως εξής : « Το προηγούμενο εδάφιο δεν εφαρμόζεται στα νησιά πλην Κρήτης, Εύβοιας, Ρόδου και Κέρκυρας.
      7. Κατ’ εξαίρεση οι αποστάσεις των παραγράφων 1 και 2 του παρόντος άρθρου, μπορεί να είναι διαφορετικές σύμφωνα με πολεοδομικές μελέτες :
      α) Επέκτασης εγκεκριμένου σχεδίου πόλεων σε περιοχές που βρίσκονται εντός ορίων Γενικών Πολεοδομικών σχεδίων (ΓΠΣ) ή Σχεδίων Χωρικής και Οικιστικής Οργάνωσης Ανοικτής Πόλης (ΣΧΟΟΑΠ), εντός περιοχών ανάπτυξης παραθεριστικής (β’) κατοικίας και σε περιοχές παραγωγικών δραστηριοτήτων (όπως ΒΙΠΑ – ΒΙΠΑ, ΒΕΠΕ) και
      β) ΄Ενταξης σε σχέδιο πόλης σε περιοχές που βρίσκονται εντός ορίων οικισμών με πληθυσμό μέχρι 2.000 κατοίκους και οικισμών προϋφισταμένων του έτους 1923.
      Το καθοριζόμενο μέγεθος της απόστασης τεκμηριώνεται με την πολεοδομική μελέτη, η οποία στις περιπτώσεις αυτές εγκρίνεται μετά από γνώμη της αρμόδιας Υπηρεσίας της Γενικής Γραμματείας Δημοσίων Έργων.»»
      και εντάσσεται ως παράγραφος 18 στο άρθρο 13.
      3. Γίνονται δεκτές οι τροπολογίες με ειδικό αριθμό 147 και 181 (Μπεντενιώτης και Καλός) που αφορούν τους οικισμούς Χλόης και Αγιών Ασωμάτων στην Αίγινα, αναδιατυπωμένες ως εξής : «Στο τέλος του εδαφίου α της υποπερ. 2 της περιπτ. IV του άρθρου 1 του από 28.7/31.8.1989 Π. Δ/τος (ΦΕΚ 539 Δ’) προστίθενται εδάφια ως εξής :
      «Τα κατά παρέκκλιση άρτια γήπεδα της Ζώνης Δ, είναι οικοδομήσιμα εφ’ όσον έχουν πρόσωπο σε κοινόχρηστο χώρο που τίθεται σε κοινή χρήση από τον ιδιοκτήτη, με συμβολαιογραφική πράξη, αντίγραφο της οποίας κοινοποιείται με απόδειξη στον οικείο Ο.Τ.Α.
      Ο κατά το προηγούμενο εδάφιο παραχωρούμενος σε κοινή χρήση χώρος έχει πλάτος τουλάχιστον τέσσερα (4) μέτρα, εφάπτεται σε όλο το μήκος της μιας πλευράς του γηπέδου και προσμετράται για τον υπολογισμό της αρτιότητας και του συντελεστή δόμησής του.
      Ο παραχωρούμενος χώρος καθορίζεται σε τοπογραφικό διάγραμμα κατάλληλης κλίμακας, το οποίο ελέγχεται και θεωρείται ως προς τη δυνατότητα λειτουργικής σύνδεσής του με το υφιστάμενο δίκτυο των κοινόχρηστων χώρων της περιοχής από την οικεία Πολεοδομική Υπηρεσία»».
      και εντάσσεται ως παράγραφος 19 στο άρθρο 13.
      4. Γίνεται αποδεκτή η τροπολογία με ειδικό αριθμό 148 που αφορά την αρτιότητα στα εκτός σχεδίου ακίνητα της τέως επαρχίας Τροιζηνίας και εντάσσεται ως παρ. 20 στο άρθρο 13.
      5. Γίνεται αποδεκτή η τροπολογία με ειδικό αριθμό 156 που αφορά την δυνατότητα παρεκκλίσεων σε εκτός σχεδίου ακίνητα για την ανέγερση θεάτρων και πολιτιστικών εγκαταστάσεων, αναδιατυπωμένη ως εξής: «Στο άρθρο 5 του από 6.10/17.10.1978 Π.Δ/τος (ΦΕΚ Δ’ 538) προστίθεται παράγραφος 3 ως εξής: «3. Οι διατάξεις του παρόντος άρθρου εφαρμόζονται και για την ανέγερση μουσείων, βιβλιοθηκών, καλλιτεχνικών εκθέσεων και θεάτρων μετά από πρόταση της αρμόδιας υπηρεσίας του Υπουργείου Πολιτισμού.»» 
και εντάσσεται ως παρ. 21 στο άρθρο 13.
      
      6. Γίνονται αποδεκτές οι τροπολογίες με ειδικό αριθμό 158, 168 και 174 (Κεδίκογλου, Χρυσανθακόπουλος, Καλογιάννης) που αφορούν τους όρους δόμησης στο ακίνητο της Ριζαρείου Εκκλησιαστικής Σχολής, αναδιατυπωμένη ως εξής: «Στην έκταση που παραχωρήθηκε από το Ελληνικό Δημόσιο στο Ίδρυμα της Ριζαρείου Εκκλησιαστικής Σχολής, βάσει του υπ’ αριθμ. 264664/22.11.1979 συμβολαίου του συμβολαιογράφου Αθηνών Ιωάννου Στεργίου Καβαλέκα και βρίσκεται στην περιοχή του Φαληρικού Δέλτα του Δήμου Παλαιού Φαλήρου, καθορίζονται χρήσεις γης και όροι και περιορισμοί δόμησης ως εξής:
      α) χρήσεις γης: Κατοικία, Ξενοδοχεία και ξενώνες, εμπορικά καταστήματα, γραφεία, Τράπεζες, ασφάλειες, κοινωφελείς οργανισμοί, εστιατόρια, αναψυκτήρια, επαγγελματικά εργαστήρια χαμηλής όχλησης, πολιτιστικά κτίρια και εν γένει πολιτιστικές εγκαταστάσεις, χώροι συνάθροισης κοινού και Διοίκηση.
      β) Μέγιστο επιτρεπόμενο ποσοστό κάλυψης: 40%
      γ) Μέγιστο επιτρεπόμενο ύψος κτιρίων: 18,00 μέτρα
      δ) Μέγιστος συντελεστής δόμησης: 1,4
      Κατά τα λοιπά εφαρμόζονται οι διατάξεις του ισχύοντος ΓΟΚ και οι διατάξεις του από 15.6./10.7.1979 Π.Δ/τος (ΦΕΚ Δ’ 368).» 
      και εντάσσεται ως παρ. 22 στο άρθρο 13.
      7.  Γίνεται αποδεκτή η τροπολογία με ειδικό αριθμό 160 (Μπούρας) που αφορά τη δυνατότητα παρέκκλισης και κατασκευής ανελκυστήρα σε εκτός σχεδίου ακίνητα, προκειμένου να εξυπηρετούνται άτομα με κινητικά προβλήματα, αναδιατυπωμένη ως εξής: «Οι διατάξεις του άρθρου 18 του ν. 2831/2000 (ΦΕΚ Α’ 140) (προσθήκη παραγρ. 5 στο άρθρο 21 του ν. 1577/1985 Γ.Ο.Κ.) εφαρμόζονται και σε περιοχές εκτός σχεδίου πόλεως για νομίμως υφιστάμενα κτίρια.»  
      και εντάσσεται ως παρ. 23 στο άρθρο 13.
      8. Γίνεται δεκτή η τροπολογία με ειδικό αριθμό 182 (Πάγκαλος, Τσουκάτος) που αφορά καθορισμό χρήσεων γης στο Δήμο Βούλας, διαγραφομένων των λέξεων από : «γ) στα οικόπεδα που έχουν πρόσωπο….» έως και «….χρήσεων και γραφεία» και εντάσσεται ως παράγραφος 24 στο άρθρο 13.
      9. Γίνεται αποδεκτή η τροπολογία με ειδικό αριθμό 191 (διάφοροι βουλευτές) και εντάσσεται ως παράγραφος 25 στο άρθρο 13 
      10. Γίνεται δεκτή η τροπολογία με ειδικό αριθμό 198 (Κίρκος) που αφορά τη δημοσίευση στο ΦΕΚ των χαρτών που συνοδεύουν πολεοδομικές μελέτες προκειμένου, οι μελέτες αυτές, να θεωρηθούν ότι ισχύουν αναδρομικά, αναδιατυπούμενη ως εξής : «Πολεοδομικές μελέτες, που είχαν εγκριθεί με δημοσίευση στην Εφημερίδα της Κυβερνήσεως μόνον της απόφασης έγκρισης χωρίς τη δημοσίευση των συνοδευτικών χαρτών και ακυρώθηκαν για το λόγο αυτό, επανέρχονται αναδρομικά σε ισχύ με απλή δημοσίευση της απόφασης έγκρισης και των διαγραμμάτων που συνόδευαν την απόφαση, με ευθύνη του Γραμματέα της αρμόδιας Περιφέρειας. Παραμένουν επίσης σε ισχύ οι τυχόν τροποποιήσεις που έγιναν πριν από την ακύρωση για τον παραπάνω λόγο.» και εντάσσεται ως παράγραφος 26 στο άρθρο 13.
      11. Γίνεται δεκτή η τροπολογία με ειδικό αριθμό 194 (Κατσιγιάννης) που αφορά διευκρίνιση του διατάγματος ΖΟΕ Μεσογείων όσον αφορά την περιοχή ΒΙΠΑ προς εξυγίανση του Δήμου Μαρκοπούλου, αναδιατυπούμενη ως εξής : «Στην παράγραφο ΧΙV του άρθρου 2 του από 20.2/6.3.2003 Π.Δ/τος (ΦΕΚ 199 Δ’) προστίθεται υποπαράγραφος 3 ως εξής : «3. Οι ρυθμίσεις των προηγουμένων υποπαραγράφων δεν εφαρμόζονται προκειμένου για την περιοχή «ΒΙΠΑ προς εξυγίανση» του Δήμου Μαρκοπούλου, όπως αυτή ορίζεται στο Γενικό Πολεοδομικό Σχέδιο του Δήμου Μαρκοπούλου (ΥΑ 9573/1846/2000 ΦΕΚ Δ’ 210) για την οποία εφαρμόζονται οι διατάξεις του ανωτέρω ΓΠΣ.»» και εντάσσεται ως παράγραφος 27 στο άρθρο 13.»)
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ:	 Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, μια στιγμή, γιατί είναι στο Βήμα ο κ. Τρυφωνίδης.
      Επιτρέπετε, κύριε Τρυφωνίδη;
      ΓΕΩΡΓΙΟΣ ΤΡΥΦΩΝΙΔΗΣ: Ναι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Καλώς, έχετε το λόγο, κύριε Πρόεδρε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, έχω μια απορία: Πότε έγιναν δεκτές αυτές οι τροπολογίες;
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Τώρα εδώ.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή, γίνονται δεκτές χωρίς συζήτηση, χωρίς να ξέρουμε εμείς οι υπόλοιποι. Κατ’ ιδίαν κάνετε συνεννόηση; Δεν διαφωνώ. Να τις δεχτείτε. Όμως, κύριε Πρόεδρε, καταργούμε στην ουσία τη συζήτηση στο Κοινοβούλιο. Η συζήτηση στην επιτροπή έγινε εν βία. Το νομοσχέδιο αυτό μας είπε κακώς ο κύριος Πρόεδρος της Βουλής πρωτύτερα ότι μπορεί να συζητείται ένα μήνα. Η Κυβέρνηση μας επίεσε ασφυκτικά. Μάρτυς ο παριστάμενος αυτήν την ώρα και ομιλών επί του Βήματος. Αυτήν την ώρα, λοιπόν, έρχεστε και μας λέτε ότι δέχεστε τροπολογίες με διαφορετική διατύπωση. Δηλαδή, ψηφίζουμε τυφλά.
      ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, ανακυκλώνεται έτσι η συζήτηση που έγινε προηγουμένως.
      ΒΑΣΙΛΗΣ ΚΕΔΙΚΟΓΛΟΥ: Σε ό,τι αφορά την τροπολογία μου έγινε συζήτηση.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Ο κ. Τρυφωνίδης έχει το λόγο.
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, καταλαβαίνετε την αδυναμία μου ως εισηγητού της Αξιωματικής Αντιπολίτευσης αυτήν τη στιγμή να μην έχω μπροστά μου ούτε τα κείμενα των τελικών διατυπώσεων των τροπολογιών και να πρέπει να πάρω θέση. Δεν είναι διαδικασία αυτή συζήτησης του νομοσχεδίου.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, γνωρίζετε τις τροπολογίες των συναδέλφων είναι κατατεθειμένες εγκαίρως. Αναφέρθηκε επ’ αυτών η κυρία Υπουργός. 
      Παρακαλώ προχωρήστε και μη χάνετε χρόνο. 
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, η σοβαρότητα της διαδικασίας και η σοβαρότητα του Κοινοβουλίου έχει μεγαλύτερη αξία από τη διατύπωση μιας παραγράφου. Κι εδώ θα πρέπει πρώτα απ’ όλα να διαφυλάξουμε το Κοινοβούλιο. Δεν είναι κολυμβήθρα του Σιλωάμ να βυθίζουμε μέσα ένα χαρτί και να βγαίνει νόμος, γιατί ουσιαστικά αυτήν τη στιγμή λέτε ότι μέσα σε δεκαπέντε λεπτά εγώ θα πρέπει να τοποθετηθώ επί ενός σοβαρότατου νομοσχεδίου που αφορά σε άδειες δόμησης, δηλαδή τα πολεοδομικά γραφεία, τα αυθαίρετα της χώρας –σοβαρότατο κοινωνικό, περιβαλλοντικό πρόβλημα- μεταφορά συντελεστού δόμησης –επίσης σοβαρότατο πρόβλημα, εβδομήντα χιλιάδες τετραγωνικά μέτρα θεσμοθετείτε να χτιστούν στο Μαρούσι- τρόπος διαδικασίας αναθέσεως δημοσίων έργων και πληθώρας άλλων τροπολογιών οι οποίες παρουσιάζονται αυτήν τη στιγμή και χωρίς επεξεργασία στην αρμόδια επιτροπή. Στην αρμόδια επιτροπή η κυρία Υπουργός είπε ότι θα σας γνωστοποιήσω στην Ολομέλεια ποιες θα κάνω αποδεκτές, για να τις συζητήσουμε. Και κάνει αυτό αυτή τη στιγμή. Αλλά, όταν επί της αρχής, επί των άρθρων και επί των τροπολογιών έχουμε ενιαία συζήτηση…
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Αυτό είπα. Ποιες προτίθεμαι να κάνω αποδεκτές.
      ΓΕΩΡΓΙΟΣ ΤΡΥΦΩΝΙΔΗΣ: Σωστά, αυτό λέω. Αλλά αυτή τη στιγμή έχουμε στη διάθεσή μας δεκαπέντε λεπτά για να κάνουμε τοποθέτηση επί της αρχής, επί των άρθρων και επί των τροπολογιών. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Τρυφωνίδη, θα με αναγκάσετε και πάλι να σας διακόψω, για να σας υπενθυμίσω τον Κανονισμό. 
      ΓΕΩΡΓΙΟΣ ΤΡΥΦΩΝΙΔΗΣ: Όχι, κύριε Πρόεδρε, να μη με διακόψετε. 
      Και μέσα σ’ αυτό θα πω ότι επέμενε η Κυβέρνηση –πρέπει να το ακούσετε- να φέρει και την τροπολογία για το TVX, η οποία θα συζητιόταν κι αυτή μέσα στα δεκαπέντε λεπτά, υπό τη δήθεν πίεση να πληρωθούν οι εργαζόμενοι. Δηλαδή τι είναι η Βουλή; Σας παρακαλούμε. Διαφυλάξτε το κύρος της.
      Εδώ φθάσατε με αυτό το νομοσχέδιο να καταργείτε το κράτος προεκλογικά, προκειμένου να κερδίσετε ορισμένες ψήφους. Δεν υπάρχει τίποτα που να μην το εκχωρείτε.
      Να έλθουμε τώρα στο νομοσχέδιο. Αυτό είναι το πρόγραμμά σας; Κατηγορείτε τη Νέα Δημοκρατία πως δεν έχει πρόγραμμα και ότι εσείς, σαν ΠΑΣΟΚ, έχετε πρόγραμμα. Ποια αρχή και ποιο πρόγραμμα καταφαίνεται από το νομοσχέδιο το οποίο συζητάμε; Πρόκειται για διάσπαρτες διατάξεις προεκλογικού περιεχομένου, ψηφοθηρικού χαρακτήρα ενόψει των εκλογών που έρχονται. Και θα σας πω με στοιχεία, σχετικά με την έλλειψη πολιτικής που είχατε όλα αυτά τα χρόνια στον ευαίσθητο τομέα του οικισμού και του περιβάλλοντος.
      Βασική προϋπόθεση για να λειτουργήσει ένα σωστό οικιστικό σύνολο, ένας οικισμός, είναι να υπάρχει χωροταξικός σχεδιασμός μέσα στον οποίο θα ενταχθεί ο χώρος του οικισμού, της πόλης και αντίστοιχα πάμε σε πολεοδομικές μελέτες, σε μελέτες οικοδομών και κτιριολογικές μελέτες.
      Το ΠΑΣΟΚ είκοσι χρόνια τώρα δεν έχει ολοκληρώσει το χωροταξικό σχεδιασμό της χώρας. Κάνει επανειλημμένα μελέτες επί μελετών, έχει προωθήσει τις μελέτες των δεκατριών περιφερειών της χώρας, χωρίς να έχει ολοκληρωθεί ο ενιαίος εθνικός χωροταξικός σχεδιασμός, δηλαδή ο χωροταξικός σχεδιασμός του συνόλου της χώρας σαν μιας ενότητας από την οποία θα προέκυπταν οι δράσεις οι οποίες θα έπρεπε να αναπτυχθούν, καθώς και οι προτεραιότητες σε κάθε περιφέρεια της χώρας. 
      Εδώ το ΠΑΣΟΚ πηγαίνει και μελετά ανάποδα, πριν ολοκληρωθεί ο ενιαίος σχεδιασμός στις επιμέρους δράσεις της περιφέρειας. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
      Και πολύ περισσότερο έρχεται με το παρόν νομοσχέδιο και αυτόν τον στρεβλό χωροταξικό σχεδιασμό τον αναιρεί γιατί αυτομάτως, εμμέσως νομιμοποιεί τα χιλιάδες αυθαίρετα της τρίτης γενιάς που υπάρχουν στη χώρα με το να τους δίνει ανεξέλεγκτα ρεύμα και νερό. 
      Έτσι, οποιαδήποτε δράση προβλεπόταν από τα επιμέρους χωροταξικά σχέδια να αναπτυχθεί, τώρα τίθεται εν αμφιβόλω. Δεν υπάρχει δυνατότητα πλέον να υπάρξει εφαρμογή των στρατηγικών παρεμβάσεων που προβλέπουν τα διάφορα χωροταξικά σχέδια, όταν αυτά τελειώσουν. 
       Θα πρέπει να πούμε ότι με το συζητούμενο νομοσχέδιο η αυθαίρετη δόμηση όχι μόνο δεν σταματά, αλλά συνεχίζει να ανατροφοδοτείται. Και αυτό είναι ένα από τα πλέον κραυγαλέα παραδείγματα της πολιτικής του ΠΑΣΟΚ: από τη μια μεριά μιλάει για προστασία περιβάλλοντος και από την άλλη νομοθετεί μία κατάσταση, η οποία είναι ένας φαύλος κύκλος δημιουργίας αυθαιρέτων.
      Η έλλειψη πολιτικής βούλησης εκ μέρους του ΠΑΣΟΚ να πολεμήσει την αυθαίρετη δόμηση παρουσιάζεται ακόμη και στο πώς χειρίστηκε το θέμα του Κτηματολογίου, το μεγαλύτερο μεγάλο έργο, όπως έλεγε, εδώ και οκτώ χρόνια. Μετά από τόσον καιρό και τόσα χρήματα ουσιαστικά δεν έχει ολοκληρωθεί ούτε ένα πιλοτικό πρόγραμμα όσον αφορά το Κτηματολόγιο. Από τα εκατόν έξι πολεοδομικά γραφεία που ήταν να λειτουργήσουν στο τέλος του χρόνου, μόνο πέντε-έξι έχουν λειτουργήσει και είμαστε μη συμβατοί με τις δεσμεύσεις που αναλάβαμε στην Ευρωπαϊκή Ένωση, προκειμένου να επιτύχουμε τη χρηματοδότηση του Κτηματολογίου στο Γ΄ Κοινοτικό Πλαίσιο Στήριξης. Ακόμα και οι εξαγγελίες της κυρίας Υπουργού ότι το 2003 θα ανατεθούν εξήντα πέντε κτηματολογικές μελέτες κυρίως στην περιφέρεια Αττικής και Θεσσαλονίκης δεν έγιναν πράξη, προφανώς ελλείψεως πόρων. Παράλληλα η Κυβέρνηση φέρνει μία τροπολογία που μειώνει το τέλος Κτηματολογίου από τριάντα μέχρι εννιακόσια -υπήρχε αυτή η κλιμάκωση ανάλογα με το είδος του ακινήτου- στα είκοσι ευρώ. 
      Αυτομάτως ορισμένοι επισημαίνουν, σύμφωνα με το Γενικό Λογιστήριο του Κράτους, ότι η Κυβέρνηση θα έχει ένα έλλειμμα εσόδων περίπου 280 εκατομμύρια ευρώ για τη χρηματοδότηση του Κτηματολογίου. Μελέτες όμως του Συλλόγου Τοπογράφων ανεβάζουν το κόστος στο 1.400.000.000 ευρώ. Και βλέπουμε το εξής: Όταν πριν από χρόνια το κράτος ήταν ανακόλουθο απέναντι στους μελετητές του Κτηματολογίου και είχαν κάνει στάση γιατί δεν τους πλήρωνε η Κυβέρνηση, καταλαβαίνετε τώρα τι κρύβεται πίσω απ’ αυτό το πράγμα. Η μόνη δικαιολογία είναι ότι οι προδιαγραφές του Κτηματολογίου παύουν να είναι όπως τις ξέραμε μέχρι τώρα και είναι θεσμοθετημένες.
      Με το θεσμοθετημένο είδος Κτηματολογίου και με αυτά τα οποία λέει η κυρία Υπουργός, ότι βρήκε τον τρόπο να μειώσει κατά 50% το κόστος του Κτηματολογίου, τίθεται εν αμφιβόλω η αξιοπιστία της διοικήσεως της εταιρείας «ΚΤΗΜΑΤΟΛΟΓΙΟ ΑΕ», η οποία μέχρι τώρα ενέπαιζε τον ελληνικό λαό ότι θα χρειαστούν 2,5 δισεκατομμύρια ευρώ για να ολοκληρωθεί το Κτηματολόγιο και αυτομάτως εν μια νυκτί η Υπουργός μας λέει ότι έγινε λάθος 1.250.000.000 ευρώ. Ποια είναι η αξιοπιστία;
      Πάμε όμως στο νομοσχέδιο. 
      Κανένας δεν είναι αφελής να πιστεύει ότι η πρόθεση του ΠΑΣΟΚ είναι να περιορίσει την αυθαίρετη δόμηση και να διαφυλάξει τη δημόσια περιουσία. Αν ήθελε να το κάνει, έπρεπε να είχε προωθήσει πρώτα το χωροταξικό σχεδιασμό και παράλληλα το Κτηματολόγιο, κάτι το οποίο δεν έκανε.
      Να δούμε και λίγο τι έκανε με την περίφημη οικιστική πολιτική της. Όλα αυτά τα χρόνια, τα οποία κυβερνούσε, τι έκανε; Τι αποτέλεσμα έφερε η περίφημη επιχείρηση πολεοδομικής ανασυγκρότησης το 1983; Ουσιαστικά τίποτα. Γιατί δεν έχουν ακόμη θεσμοθετηθεί οι μελέτες για τις παράκτιες περιοχές, που είχαν χρηματοδοτηθεί από το INΤEREG; Και εκεί έχουμε έλλειψη.
      Δεν έχει ακόμη υλοποιηθεί, έχει μείνει ανενεργός, ο ν. 2508/1997, που θα μπορούσε να είχε ενεργοποιηθεί και να γίνουν ορισμένες διαδικασίες για τα ρυθμιστικά σχέδια. Κυρίως όμως, γιατί αυτή η συστηματική ολιγωρία της Κυβέρνησης για υλοποίηση σχεδίων πόλεως κυρίως σε περιοχές που είχαν μεγάλη ζήτηση; Εκεί είναι το μεγάλο πρόβλημα της δημιουργίας των αυθαιρέτων: η έλλειψη ολοκληρωμένης πολιτικής γης εκ μέρους της Κυβέρνησης. Γιατί η ίδια με την έλλειψη αυτής της πολιτικής εξέθρεψε τη δημιουργία των αυθαιρέτων, που έρχεται τώρα να «νομιμοποιήσει».
      Και αυτό οφείλεται στο ότι δεν σχεδιάσατε με οικονομικά και κοινωνικά κριτήρια σχέδια πόλης, έτσι ώστε να χρηματοδοτηθεί από τα χρήματα της Ευρωπαϊκής Ένωσης η όλη προσπάθεια με αντίστοιχες μελέτες, μελετητές και μηχανικούς, που θα τα εφάρμοζαν και με διάφορα έργα υποδομών, για να παρέχεται στον πολίτη η φθηνή πολεοδομημένη γη. Να υπάρχει η εναλλακτική πρόταση, η εναλλακτική λύση. Ο πολίτης να έχει δύο επιλογές: Ή να χτίσει αυθαίρετο και να έχει τις συνέπειες του νόμου ή να έχει την πρόσφορη λύση της φθηνής πολεοδομημένης γης με έργα υποδομής, για να χτίσει. Αυτό ήταν το μεγάλο έλλειμμα της πολιτικής σας. Δεν δημιουργήσατε αυτό το αντικίνητρο για να περιοριστεί από μόνη της η αυθαίρετη δόμηση.
      Αντί αυτής της πολιτικής, προτιμήσατε το ρόλο του χωροφύλακα. Νομίζατε ότι η αποτροπή της αυθαίρετης δόμησης θα μπορούσε να βασίζεται στην επιβολή του προστίμου. Κάνετε μεγάλο λάθος, γιατί όλοι γνωρίζουν ότι ο χωροφύλακας στην Ελλάδα «λαδώνεται». Και όταν λέω «χωροφύλακας», δεν εννοώ το όργανο της τάξεως. Ο χαρακτηρισμός αφορά σ’ όλο το σύστημα. 
      Η πρώτη ευθύνη είναι της Κυβέρνησης, η οποία είναι ο ηθικός αυτουργός της αυθαίρετης δόμησης στην Ελλάδα. Έχει δημιουργήσει τις συνθήκες για να γίνονται τα αυθαίρετα. Ωθεί με την πολιτική της εμμέσως τον πολίτη να αδικοπραγήσει και παραμονές εκλογών φορά την τήβεννο του δικαστή, ανέρχεται στην έδρα και αθωώνει τον αυθαιρετούντα, ελπίζοντας ότι θα προσπορίσει ψήφους. Έτσι, διαιωνίζεται αυτός ο φαύλος κύκλος, ο οποίος δεν σπάει.  
      Ειδικότερα θα αναφερθώ στη δευτερολογία μου και σε άλλα θέματα που αφορούν στον τρόπο νομιμοποίησης των αυθαιρέτων. Είναι απαράδεκτο να ζητάτε από τη Βουλή να σας εκχωρήσει μια λευκή επιταγή και να αποφασίζετε πώς θα γίνεται αυτή η περίφημη σύνδεση με τα δίκτυα ηλεκτρικού και ρεύματος. 
      Παραβλέπετε τη στατική επάρκεια των αυθαιρέτων. Μόνο η φωτογραφία δεν λύνει το ζήτημα. Εάν ένα αυθαίρετο είναι κατασκευασμένο με δεκαράκι και με τσέρκια τεσσάρια, δεν αντέχει στο σεισμό. Η ευθύνη του κράτους είναι μεγάλη, όταν εμμέσως προτρέπει αυτούς τους πολίτες, χωρίς κανένα, υποτυπώδη έστω στατικό έλεγχο, να προχωρήσουν και να κατοικήσουν αυτά τα αυθαίρετα.
      Για τις άδειες δόμησης, θα ήθελα να πω ότι σύμφωνα με το Τεχνικό Επιμελητήριο είναι αντιεπιστημονικές οι διατάξεις. Δείχνουν σύγχυση, μη γνώση του αντικειμένου και έγιναν από ανθρώπους οι οποίοι λίγη σχέση έχουν με τον τρόπο με τον οποίο κατασκευάζεται η οικοδομή σήμερα στη χώρα.
      Εδώ υπάρχει και η καταγγελία του Τεχνικού Επιμελητηρίου, κυρία Υπουργέ, ότι διαθέσαμε μεγάλο χρόνο μαζί με υπηρεσιακούς παράγοντες του Υπουργείου, συμφωνήσαμε σε ορισμένα θέματα περί του τρόπου εκδόσεως οικοδομικών αδειών και όλες αυτές οι διατάξεις που ήταν προϊόν συνεργασίας του τεχνικού συμβούλου της Κυβέρνησης, όπως χαρακτηρίσατε και πρέπει να είναι το Τεχνικό Επιμελητήριο, και της Κυβέρνησης, δεν υπάρχουν στο νομοσχέδιο.
      Δημιουργείται, λοιπόν, το ερώτημα ποιος είναι ο στόχος. Ο στόχος είναι να λύσετε το πρόβλημα που υπάρχει σήμερα στα πολεοδομικά γραφεία και στον τρόπο έκδοσης των αδειών ή θέλετε παραμονές εκλογών να εκτοξεύσετε άλλο ένα προπαγανδιστικό πυροτέχνημα; Μάλλον το δεύτερο, γιατί εάν θέλατε να λύσετε το πρόβλημα, έπρεπε να προχωρήσετε σ’ έναν ολοκληρωμένο σχεδιασμό, σ’ ένα πλαίσιο που θα περιέγραφε όλο τον τρόπο κατασκευής των έργων στη χώρα και θα βελτίωνε το ρυθμιστικό και ελεγκτικό ρόλο του κράτους. Εκεί είναι το μυστικό για τα αυθαίρετα, εκεί είναι το μυστικό για τα θέματα που πραγματεύεται το παρόν νομοσχέδιο.
      Αλλά για να γίνει αυτό, θα έπρεπε πρώτα απ’ όλα το κράτος να ρυθμίσει τα του οίκου του, να κοιτάξει εάν είναι εντάξει πρώτα αυτό απέναντι στις υποχρεώσεις που έχει αναλάβει και στο Σύνταγμα. Θα έπρεπε, δηλαδή, πρώτα απ’ όλα να ελέγξει τον τρόπο λειτουργίας των πολεοδομικών γραφείων της χώρας, τα οποία έχουν εκφυλιστεί και βρίσκονται σ’ ένα απαράδεκτο τα τελευταία χρόνια επίπεδο.
      Γιατί δεν προχωράτε στην αναδιοργάνωσή τους; Γιατί δεν απαιτείτε ένα μίνιμουμ στελεχιακού δυναμικού από μηχανικούς και άλλους τεχνικούς, οι οποίοι ανάλογα με το μέγεθος δουλειάς του πολεοδομικού γραφείου θα στελεχώνουν το καθένα απ’ αυτά; Γιατί δεν προχωράτε στην κωδικοποίηση της πολεοδομικής νομοθεσίας; Γιατί δεν προχωράτε σε μία θεσμοθέτηση του ρόλου καθενός παράγοντα που συμμετέχει στην οικοδομή, του μελετητή, του επιβλέποντα, του εργολάβου, του ιδιοκτήτη, του τεχνίτη;
      Λέτε ότι σας κατηγορούμε ότι ποινικοποιείτε το επάγγελμα του μηχανικού. Μάλλον έτσι έχει περάσει στην κοινωνία. Εγώ θα ήθελα για τα Πρακτικά να καταθέσω μια γνωμάτευση της νομικής υπηρεσίας του ΤΕΕ σχετικά με τις ευθύνες που ήδη έχει ο μηχανικός, όσον αφορά τη μελέτη και την επίβλεψη και τι προβλέπεται με το νομοσχέδιο το οποίο εγγίζει και θέτει αμέσως θέμα αντισυνταγματικότητας, γιατί παραβιάζει την αρχή των άρθρων 7 παράγραφος 1 του Συντάγματος. Θα το καταθέσω για τα Πρακτικά, γιατί πιστεύω ότι θα είναι καλό βοήθημα, γιατί δεν πρόκειται εύκολα να αποδοθούν ευθύνες στους επιμέρους φορείς της οικοδομής.
      (Στο σημείο αυτό ο Βουλευτής κ. Γεώργιος Τρυφωνίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Κύριε Πρόεδρε, εγώ θα ήθελα να πω ότι η Κυβέρνηση, το κράτος θα έπρεπε να έχει μια πολιτική η οποία κατευθύνεται στο να πολεμήσει τη γραφειοκρατία και τη διαφθορά μέσω της πρόληψης των αυθαιρέτων και όχι να προσπαθεί το κράτος να παίξει το ρόλο του Επιμηθέα με μια σειρά κατασταλτικών μέτρων που δεν εφαρμόζει, προκειμένου το ίδιο να απεμπολήσει τις ευθύνες του. 
     Η κατάργηση του ελέγχου των μελετών από τα πολεοδομικά γραφεία είναι μεγάλο σφάλμα. Βέβαια, προϋποθέτει ότι θα υπάρχουν ολοκληρωμένα πολεοδομικά γραφεία, στελεχωμένα σωστά και όχι όπως είναι –κυρίως σήμερα- σε ορισμένους ΟΤΑ, τα οποία είναι «παραμάγαζα» του δημάρχου. Αυτός είναι ο χαρακτηρισμός και εκεί είναι μεγάλη η ευθύνη της Κυβέρνησης.
     Από την άλλη μεριά ασαφώς στο άρθρο 6 θεσμοθετείτε την ασφάλιση των μελετών και των κατασκευών των οικοδομών. Συμφωνούμε με την κατασκευή, να υπάρχει μια ασφάλιση των οικοδομών κυρίως στην Ελλάδα που είναι σεισμογενής περιοχή. Αλλά η ασφάλιση των μελετών, την ίδια στιγμή που καταργείτε το θεσμοθετημένο έλεγχο από τα πολεοδομικά γραφεία, δημιουργεί πολλά ερωτηματικά μήπως αποβλέπετε στη δημιουργία ολιγοπωλίων μέσω των ασφαλιστικών εταιρειών, οι οποίες θα έχουν τους εκλεκτούς μηχανικούς, στους οποίους θα στρέφουν τους πελάτες, προκειμένου να γλιτώσουν τη διαδικασία ασφαλίσεως αυτών των μελετών.
     Κυρίες και κύριοι συνάδελφοι, ο τρόπος με τον οποίο συζητείται το νομοσχέδιο αυτό είναι απαράδεκτος. Είναι ένα πολύ σοβαρό νομοσχέδιο για το περιβάλλον, για το τεράστιο κοινωνικό πρόβλημα των αυθαιρέτων, που το αναγνωρίζουμε και εμείς ως Νέα Δημοκρατία και θέλουμε να το λύσουμε, αλλά δεν λύνεται έτσι προεκλογικά, αποσπασματικά, δημιουργώντας τετελεσμένα και χωρίς, όπως σας είπα, να υπάρχει ένας στοιχειώδης έλεγχος της οικοδομής, η οποία θα πάρει ρεύμα και νερό και θα βάλουμε την ελληνική οικογένεια να παραμείνει μέσα σε αυτήν την πιθανή παγίδα μετά από ένα σεισμό.
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
     Όλα αυτά δείχνουν τον πανικό της Κυβέρνησης, η οποία προσπαθεί απεγνωσμένα την τελευταία στιγμή εκχωρώντας τα πάντα από το περιβάλλον, από τη δημόσια περιουσία, από τον ελεγκτικό και ρυθμιστικό ρόλο του κράτους –προσπάθεια  που γίνεται καταφανέστατη με το παρόν νομοσχέδιο- να κερδίσει ορισμένες ψήφους μπας και κρατηθεί στην εξουσία. Αυτό είναι το πρόγραμμά σας. Κανένα πρόγραμμα δεν έχετε ούτε για το περιβάλλον ούτε για τη χωροταξία ούτε για τον οικισμό. Το μόνο πρόγραμμα που έχετε όλα αυτά τα χρόνια που κυβερνάτε είναι πώς θα διατηρηθείτε στην εξουσία. Τίποτε άλλο δεν σας ενδιαφέρει. Γαία πυρί μειχθήτω, όπως κάνετε με το παρόν νομοσχέδιο.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90χρόνια από την Ένωσή της με την Ελλάδα», εξήντα φοιτητές και φοιτήτριες και ένας συνοδός -καθηγητής από τη Νομική Σχολή Αθηνών. 
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Το λόγο έχει ο κ. Γκατζής εκ μέρους του Κομμουνιστικού Κόμματος Ελλάδας.
     ΝΙΚΟΛΑΟΣ ΓΚΑΤΖΗΣ:  Κυρίες και κύριοι Βουλευτές, κατά την άποψη του Κομμουνιστικού Κόμματος Ελλάδας και αυτό το νομοσχέδιο είναι συνέχεια της ενταγμένης πολιτικής στις νεοφιλελεύθερες κατευθύνσεις εμπορευματοποίησης των κοινωνικών αγαθών και την εξυπηρέτηση του μεγάλου κεφαλαίου, της πλουτοκρατίας γενικότερα, που γίνεται με την ανάθεση σ’ αυτό της χωροταξίας, της πολεοδομίας, της ιδιωτικοποίησης για οικοπεδοποίηση και τσιμεντοποίηση των αυθαιρέτων. Να μην αναφέρω παραδείγματα, όπως είναι το Μέγαρο Μουσικής, ο Πανελλήνιος, ο Δήμος Αμαρουσίου, άλλες δημόσιες υπηρεσίες, εκτάσεις κλπ.
     Παράλληλα, θεωρούμε ότι είναι ανακριβείς και μικροπολιτικής δημαγωγίας οι ανακοινώσεις για ικανοποίηση κοινωνικών αναγκών -δήθεν-, αφού αυτές αποτελούν ένα μόνο ελάχιστο κομμάτι που μένει μετά την ικανοποίηση των αναγκών των στηριγμάτων του συστήματος.
     Αλλά και αυτές οι διευκολύνσεις γίνονται με τρόπους και με διαδικασίες νέων επιβαρύνσεων σε βάρος των λαϊκών στρωμάτων και προς όφελος της πλουτοκρατίας στην προκειμένη περίπτωση ασφαλιστικών εταιρειών, όπου μελέτη και κατασκευή του έργου θα ασφαλίζονται υποχρεωτικά. Πρόκειται για επιβάρυνση όχι μικρή. 
     Το νομοσχέδιο που συζητάμε κατά το ΤΕΕ το μοναδικό αρμόδιο επιστημονικό φορέα επί των έργων και οικοδομών χαρακτηρίζεται ως απαράδεκτο, επικίνδυνο, αντιφατικό και αντισυνταγματικό. ΄Οσον αφορά τα περί αυθαιρέτων είναι ψηφοθηρικής και εισπρακτικής σκοπιμότητας και δεν επιλύουν τα μεγάλα κοινωνικά ζητήματα όπως αυτό των οικιστών με τα χιλιάδες αυθαίρετα. Απεναντίας βάζει τις βάσεις συνέχισης της αυθαίρετης δόμησης και της εκμετάλλευσης των αυθαίρετων οικιστών. Τα αυθαίρετα είναι ένα φαινόμενο με σοβαρές κοινωνικές ρίζες και επιπτώσεις. Είναι ένα σοβαρό πολιτικό πρόβλημα. Αποτελούν τη ζωντανή εικόνα του τρόπου οικονομικής και κοινωνικής πολιτικής ανάπτυξης που εφαρμόζεται στη χώρα μας από κάθε κυβέρνηση. Εκφράζουν τις διαφορετικές καταστάσεις, κοινωνικού, οικονομικού πλαισίου που επικρατούν σε κάθε εποχή. Οι νομιμοποιήσεις τους εκφράζουν ένα μηχανισμό άμβλυνσης συνειδήσεων εξαγοράς συμβιβασμού, εκβιασμού και ομηρίας με σοβαρότατες παράπλευρες γενικότερες επιπτώσεις. 
     Τα αυθαίρετα είναι φαινόμενο και αποτέλεσμα της εφαρμοζόμενης αντιλαϊκής πολιτικής που χαρακτηρίζεται από την άρνηση να δρομολογηθούν λύσεις για γη και κατοικία προς όφελος των πλατιών λαϊκών στρωμάτων. Αναγορεύει την κατοικία όπως και όλα τα κοινωνικά φαινόμενα σε εμπόρευμα. Εκτός των άλλων αγνοεί κάθε μέτρο και έννοια ασφαλείας των οικοδομών, τις περιβαλλοντικές συνέπειες και την ποιότητα ζωής των πολιτών. «Η νομιμοποίηση των αυθαιρέτων», γιατί δεν πρόκειται για νομιμοποίηση αποτελεί άλλη μία επιβεβαίωση για την αυθαίρετη και ταξική πολιτική της Κυβέρνησης στον χωροταξικό και πολεοδομικό σχεδιασμό. 
     Για το ΚΚΕ η κατοικία είναι κοινωνικό δικαίωμα. Σαν κατοικία δεν νοούμε ένα κουτί με τους χώρους του μόνο που πρέπει να ανταποκρίνονται στις σύγχρονες ανάγκες, αλλά γενικότερα των χώρων όπου αυτή υπάρχει, την κοινωνική υποδομή στα σχολεία, παιδικές χαρές, χώρους περιπάτου και αναψυχής, άρδευση, ύδρευση, αποχέτευση, κοινόχρηστους και κοινωφελείς χώρους, μέσα μεταφοράς, περιβάλλον, συγκοινωνίες, σχέση και επικοινωνία με την παραγωγική διαδικασία. 
     Ο χωροταξικός και πολεοδομικός σχεδιασμός δεν είναι σήμερα μία υπόθεση των ιδιωτών. Οι όποιες χωροταξικές και πολεοδομικές μελέτες που έγιναν δεν έδωσαν λύσεις, δεν περιόρισαν το πρόβλημα των αυθαιρέτων αφού διατηρείται η ίδια πολιτική. Μέχρι σήμερα έχει συσσωρευτεί μία πληθώρα διατάξεων στους νόμους για τον χωροταξικό και πολεοδομικό σχεδιασμό που αποτελούν πραγματική αντιπολεοδομική και αντιπεριβαλλοντική λαίλαπα. Ένα μέρος του σχεδιασμού ανατίθεται σε ιδιώτες. Ιδιωτικοποίηση, οικοπεδοποίηση, διαχείριση από ιδιώτες μεγάλων περιοχών και ειδικών ευαίσθητων περιοχών, ακόμα και πολεοδομήσεις ιδιωτικών περιοχών. Κοινόχρηστοι χώροι παραδίδονται στην πλουτοκρατία των λεγόμενων μη κερδοσκοπικού χαρακτήρα ιδρυμάτων. Αποφάσεις του Συμβουλίου της Επικρατείας δεν λαμβάνονται υπόψη. Το τεκμήριο υπέρ του δημοσίου και το δικαίωμα προτίμησης δεν κατοχυρώνονται. Ασκείται επιλεκτική μεταχείριση. Μένουν στο απυρόβλητο οι μεγαλοκαταπατητές, οι οικοπεδοφάγοι, οι καταστροφείς των δασών, οι σπεκουλαδόροι της γης. 
     Απομακρύνεται σταθερά ο δημόσιος τομέας από την εφαρμογή χωροταξικού σχεδιασμού. Βάσει αυτής της κατεύθυνσης η οδηγία 9250 που δίνει τη δυνατότητα ανάθεσης των υπηρεσιών και αρμοδιοτήτων του δημόσιου τομέα στους ιδιώτες εφαρμόζεται κατά κόρον. Εδώ, ο αυθαίρετος οικιστής καλείται να καταβάλει σημαντικά ποσά προκειμένου όχι να αποκτήσει νόμιμη κατοικία, αλλά να συνδεθεί με τα δίκτυα κοινής ωφέλειας. Και αυτή η κατοικία δεν του εγγυάται καμία ασφάλεια ούτε στατική επάρκεια ούτε υδραυλική σύνδεση διότι αυτά έχουν γίνει χωρίς μελέτη και έλεγχο και συχνά σε περιοχές που δεν είναι κατάλληλες για οικοδόμηση. Θα συνεχίσει να υπάρχει η κατοικία αυτή σ’ ένα απαράδεκτο και άναρχο περιβάλλον αφού η σχετική νομιμοποίηση δεν γίνεται με ένταξη στο σχέδιο πόλης και με πρόβλεψη στοιχειωδών, χωροταξικών και πολεοδομικών όρων και προϋποθέσεων. 
      Κατοικία που τους στερεί και τις στοιχειώδεις προϋποθέσεις ποιότητας ζωής, αφού δεν γίνεται καμία βασική αναφορά σε έργα υποδομής. Μπαίνει σε μία διαρκή ομηρία και σε καταβολή δια βίου του προστίμου διατήρησης, το οποίο, όπως ξέρετε, κατ’ έτος αυξάνεται κατά 20% και θα φθάσει κάποτε να πληρώσει τετρακόσιες και πεντακόσιες φορές την άδεια της οικοδομής την οποία θα μπορούσε να βγάλει. 
      Κύριοι Βουλευτές, το νομοσχέδιο, όπως καταλαβαίνετε, δεν λύνει το πρόβλημα της παραγωγής αυθαιρέτων κατοικιών. Τα αυθαίρετα θα αναπαράγονται από την οικιστική πολιτική που ακολουθείτε στην κατασκευή και των αυθαιρέτων κατοικιών αλλά και στις βίλες. Εκείνοι όμως που θα την πληρώσουν είναι ο φτωχοί. Πιστεύουμε ότι τα αυθαίρετα α΄ κατοικίας είναι ελάχιστα και μικρά σε κάλυψη και δόμηση. Το πρόβλημα θα διαιωνίζεται σε βάρος αυτών των στρωμάτων, για τα οποία υπάρχει παντελής έλλειψη πολιτικής προς όφελός τους.  
      Θα ήθελα κατ’ αρχήν να πω, ότι όσον αφορά τις άδειες οι οποίες αποτελούν κατά την άποψή μας ένα βασικό στοιχείο που κατοχυρώνει την αντικειμενική κατασκευή της οικοδομής σύμφωνα με τη νέα τεχνολογία, έρχεται η Κυβέρνηση να ανατρέψει όλες αυτές τις διαδικασίες. Βέβαια άλλες είναι οι αιτίες και όχι η καθυστέρηση την οποία επικαλείται. Η καθυστέρηση για μας οφείλεται παράλληλα και στην πολύπλοκη και διάσπαρτη νομοθεσία, που δεν γνωρίζουν ούτε οι ίδιες οι υπηρεσίες και πολλοί έμπειροι μηχανικοί της αγοράς. 
      Υπάρχει έλλειψη προσωπικού στις πολεοδομικές υπηρεσίες και μη στελέχωση των υπηρεσιών αυτών και σκόπιμη και αυθαίρετη καθυστέρηση για να λειτουργεί το φακελάκι. Η καθυστέρηση είναι δικαιολογία για την ανατροπή έκδοσης των οικοδομικών αδειών. Εκφράζει την πολιτική βούληση της Κυβέρνησης να απαλλαγεί της ευθύνης απέναντι στο κοινωνικό σύνολο. Οι αυθαιρεσίες θα πολλαπλασιαστούν και επίσης οι συνθήκες αδιαφάνειας σ’ αυτόν τον ευαίσθητο κοινωνικό και οικονομικό τομέα. Όπως λέει και το ΤΕΕ, ισοδυναμεί με μία νάρκη στα θεμέλια της οικοδομής. 
      Κυρία Υπουργέ, ο χρόνος έκδοσης των αδειών δεν θα μειωθεί. Μπαίνει το περιθώριο έκδοσης από εννέα μήνες σε τρεις μήνες, αλλά μετά τη σφράγιση του τοπογραφικού διαγράμματος και ιδιαίτερα του διαγράμματος κάλυψης και όχι από την πρωτοκόλλησή του, όπως γίνεται σήμερα, που σημαίνει ότι για να σφραγισθεί θα είναι σωστό κατά τον ΓΟΚ και κατά τα μορφολογικά στοιχεία και τους όρους της περιοχής. Αν, όμως, δεν είναι κι έχει παρατηρήσεις στους όρους δόμησης, στις αποστάσεις, στον όγκο, αν χρειάζεται χάραξη αιγιαλού, αν χρειάζονται αρχαιολογικές μελέτες και μελέτες παθητικής πυροπροστασίας, οι οποίες χρειάζονται τρεις μήνες, τέσσερις μήνες κλπ., ο χρόνος αυτός θα μπει ουσιαστικά στις καλένδες. 
      Κύριοι Βουλευτές, ακόμη θα πρέπει αν ο ενδιαφερόμενος της αδείας δεν υποβάλλει τα συμπληρωματικά στοιχεία, να ρωτήσουμε την Κυβέρνηση πόσο θα κρατήσει η άδεια αυτή στα ράφια της πολεοδομίας, αν λήξει το τρίμηνο. Τι θα γίνει όταν δεν υπάρχει ο αιγιαλός και η παραλία και η μελέτη χρειάζεται να αποτυπωθεί; Εδώ αναθέτετε τον αιγιαλό και την παραλία στους ιδιώτες. Ξέρετε τι καταστρατηγήσεις μπορούν να γίνουν και σ’ αυτές τις περιπτώσεις. 
      Είναι γεγονός, όμως, κύριοι Βουλευτές, ότι υπάρχουν αρκετά εκφυλιστικά φαινόμενα στη λειτουργία των πολεοδομικών γραφείων, τα οποία έχουν πάρει τεράστιες διαστάσεις. Ποιος όμως έχει την ευθύνη; Δεν την έχει η πολιτεία, η συγκεκριμένη Κυβέρνηση; Τι μέτρα έχουν παρθεί για όλα αυτά; Τα μέτρα που προτείνονται, θα μειώσουν μόνο το χρόνο και άραγε θα τον μειώσουν προς όφελος της παραγωγής των οικοδομών; Κατά την άποψή μας θα μειωθεί αισθητά, αν αναδιοργανωθεί η λειτουργία των πολεοδομικών γραφείων. 
      Ας δούμε τη Μαγνησία, που έχουμε και οι δύο την ίδια αντίληψη. Υπάρχει παντελής έλλειψη μηχανοργάνωσης. Η δαιδαλώδης νομοθεσία βρίσκεται σε χιλιάδες σελίδες αρχείου ενημέρωσης και όλες οι πράξεις της υπηρεσίας γίνονται με το χέρι. Χρειάζεται επομένως να μηχανογραφηθούν, να αποκτήσουν ηλεκτρονική αρχειοθέτηση, να στεγαστούν σε κατάλληλα διαρρυθμισμένα κτήρια και να αναθεωρηθεί η γεωργική τους κατανομή και προπαντός να στελεχωθούν. Ποιο προσωπικό των πολεοδομικών γραφείων θα κάνει τον δειγματοληπτικό έλεγχο του 10% των αδειών, όταν το υπάρχον δεν επαρκεί για τον έλεγχο των αδειών;
       Κωδικοποιήστε την πολεοδομική νομοθεσία. Σήμερα οι πιο έμπειροι μηχανικοί της αγοράς έχουν προβλήματα, ερωτήσεις, για να καταρτίσουν τις προϋποθέσεις μιας άδειας. 
      Κύριοι Βουλευτές, ο διαρκής εκσυγχρονισμός των μελετών προϋποθέτει ριζική αναβάθμιση των πολεοδομικών γραφείων και της νομοθεσίας. Η ποιοτική, όμως, αναβάθμιση των οικοδομικών κατασκευών δεν λύνεται με το δειγματοληπτικό έλεγχο. Η κατάργηση στην πράξη των μελετών-αδειών, στην ολιγοπώληση και των ιδιωτικών έργων, γεγονός που θα ξεκολλήσει χιλιάδες μηχανικούς από το επάγγελμα, όπως οι διατάξεις για δημόσια έργα, μελέτες για το σχέδιο πόλης, το μητρώο κατασκευαστών των μελετών των ιδιωτικών έργων. 
      Παράλληλα, με το νέο νομοσχέδιο προωθείται η ποινικοποίηση του επαγγέλματος του μηχανικού, η μελλοντική ιδιωτικοποίηση της έκδοσης αδειών, η είσοδος των ασφαλιστικών εταιρειών στην οικοδομή, η αποποίηση της υποχρέωσης του κράτους να ελέγχει την παραγωγή του δομημένου περιβάλλοντος. 
      Όσο θα συνεχίζεται η ίδια πολιτική, αυτά τα φαινόμενα θα αναπαράγονται και θα οξύνονται κατά την πορεία. Η κατοικία ως κοινωνικό δικαίωμα είναι μεγάλο πολιτικό και κοινωνικό ζήτημα και έξω από τη νεοφιλελεύθερη αντίληψη και πολιτική πρακτική σας, όπως και της Νέας Δημοκρατίας. 
      Εμείς, εκτός των άλλων πρωτοβουλιών, θα στηρίξουμε κάθε πρωτοβουλία που θα ενισχύει την ανάπτυξη ενός κινήματος που θα διεκδικεί σωστή και φθηνή γη και κατοικία, περιβάλλον και ποιότητα ζωής για το λαό, που αντικειμενικά είναι ενταγμένες στο πλατύτερο κίνημα προστασίας και ανάπτυξης των κοινωνικών, οικονομικών, δημοκρατικών δικαιωμάτων των εργαζομένων. Αμφισβήτηση της εφαρμοζόμενης πολιτικής και διεκδίκηση ενός άλλου κοινωνικού, πολιτικού πλαισίου ανάπτυξης της χώρας. 
      Όπως καταλαβαίνετε, θα καταψηφίσουμε το νομοσχέδιο, γιατί θεωρούμε ότι η κατοικία είναι κοινωνικό αγαθό. Μέσα από μια άλλη πολιτική, την οποία εμείς παλεύουμε να διεκδικήσει και ο λαός μας, η κατοικία θα είναι πραγματικά κοινωνικό αγαθό, όπως και όλη η προστασία των άλλων κοινωνικών αγαθών των εργαζομένων. 
      (Στο σημείο αυτό την Προεδρική Εδρα  καταλαμβάνει ο  Γ΄ Αντιπρόεδρος της Βουλής κ.  ΚΩΝΣΤΑΝΤΙΝΟΣ ΒΡΕΤΤΟΣ)
      Έρχομαι στις τροπολογίες και συγκεκριμένα στην τροπολογία με ειδικό αριθμό 173. Εδώ γίνεται λόγος για εννιακόσιες προσλήψεις. Δεν διαφωνούμε με την πρόσληψη, η οποία γίνεται όπως ακριβώς φαίνεται με το αιτιολογικό για οργανωμένες υπηρεσίες, αποκατάσταση από σεισμούς, καταστροφές κλπ. Θεωρούμε, όμως, ότι εδώ χρησιμοποιείται καθαρά για ρουσφετολογικούς και προεκλογικούς λόγους. 
      Πρόκειται για εννιακόσιες θέσεις εργασίας, κύριοι Βουλευτές, των οποίων τα κριτήρια θα καθορίσει ο Υπουργός. Πού πάει ο ΑΣΕΠ; Στον ΑΣΕΠ θα στείλει ένα πρακτικό. 
      Δεύτερον, δεν συμφωνούμε με τη μορφή της εργασιακής σχέσης. Θεωρούμε ότι εφόσον πρόκειται για δημόσια υπηρεσία, πρέπει οι εργαζόμενοι να προσληφθούν ως δημόσιοι υπάλληλοι. 
      Σε ό,τι αφορά τους εργαζόμενους του ΤΑΣ της Αττικής, ο εμπαιγμός και η ομηρία συνεχίζεται σ’ αυτούς τους ανθρώπους. Θεωρούμε ότι θα πρέπει να είναι προέκταση ή συμπλήρωση –αν θέλετε- της τροπολογίας η οποία να κατοχυρώνει την εργασία των εργαζομένων, προσθέτοντας ότι στο περιθώριο του εξαμήνου θα προκηρυχθούν οι αντίστοιχες θέσεις όλων όσων καλύπτουν πάγιες και διαρκείς ανάγκες και ότι οι εργαζόμενοι θα προηγούνται με ενίσχυση μορίων. 
      Όπως καταλαβαίνετε, δεν μπορούμε να συμφωνήσουμε με αυτές τις διαδικασίες, που κρατούν σε ομηρία και επιβάλλουν μέτρα καθαρά προεκλογικού χαρακτήρα για τις προσλήψεις οι οποίες γίνονται έξω από κάθε διαδικασία του ΑΣΕΠ, που θα ενημερωθεί μόνο, όπως είπα, στην πρώτη με τα πρακτικά και στη δεύτερη με την ομηρία στην οποία κρατά αυτούς τους εργαζόμενους. Αν συμφωνήσετε με την προσθήκη που κάνουμε στην τροπολογία, θα συμφωνήσουμε και για το ΤΑΣ. 
      Η τροπολογία με ειδικό αριθμό 171 αφορά στη μείωση του ανταποδοτικού τέλους στο Κτηματολόγιο. Πρόκειται και εδώ για ρύθμιση καθαρά προεκλογικού χαρακτήρα. Ας μη γελιόμαστε. Νομίζετε, κύριοι της Κυβέρνησης, ότι θα ανατρέψετε αυτό το κλίμα που υπάρχει, την αντιλαϊκή πολιτική που ακολουθείτε όλα αυτά τα χρόνια, με το να μειώσετε κατά μεγάλο ουσιαστικά ποσοστό την εισφορά των συμμετεχόντων στην εφαρμογή του Κτηματολογίου; Εμείς λέμε το άλλο: Πρέπει να καταργηθεί τελείως κάθε τέλος. Είναι υποχρέωση της πολιτείας να κάνει Κτηματολόγιο, το οποίο είναι απαραίτητο για την υποδομή και την ανάπτυξη της χώρας. 
      Έρχομαι τώρα στις άλλες τροπολογίες και συγκεκριμένα στην τροπολογία που αφορά τη ζώνη των Μεσογείων. 
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, συντομεύετε. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, όλοι έχουν μιλήσει για δεκαοκτώ λεπτά. Σας παρακαλώ. Γιατί σε μένα εφαρμόζετε το ίδιο κάθε φορά; Γιατί δεν τηρείτε εξίσου το χρόνο; 
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Γκατζή!
      ΝΙΚΟΛΑΟΣ ΓΚΑΤΖΗΣ: Όχι, να μη με παρακαλείτε, αλλά να τηρείτε εξίσου το χρόνο. Να μεταχειρίζεστε εξίσου τους εκπροσώπους των κομμάτων. 
      ΠΡΟΕΔΡΕΥΩΝ (Κωνσταντίνος Βρεττός): Λέτε: «Έρχομαι τώρα στις άλλες τροπολογίες». Μα, τώρα έρχεστε στις άλλες τροπολογίες; Είναι πολλές. Ολοκληρώστε σ’ ένα λεπτό.
      ΝΙΚΟΛΑΟΣ ΓΚΑΤΖΗΣ: Εσείς θα μου το πείτε αυτό; 
      ΠΡΟΕΔΡΕΥΩΝ (Κωνσταντίνος Βρεττός): Βεβαίως, εγώ θα σας το πω, γιατί δεν τηρείτε τον Κανονισμό, κύριε συνάδελφε. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μη με εκνευρίζετε, γιατί δεν μπορώ να μιλήσω. Θα μου δώσετε εμένα δεκαοκτώμισι λεπτά, όπως και στους άλλους συναδέλφους.
      Να σταματήσετε τις διακρίσεις εις βάρος του ΚΚΕ. Το κάνετε κατ’ επανάληψη.
      ΠΡΟΕΔΡΕΥΩΝ (Κωνσταντίνος Βρεττός): Αφήστε τα τώρα αυτά που λέτε. Δεν θέλω να τα χαρακτηρίσω.
      ΝΙΚΟΛΑΟΣ ΓΚΑΤΖΗΣ: Δεν μπορεί να γίνεται αυτό! Και μου «φάγατε» ένα λεπτό μόνο με αυτό το διάλογο.
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώστε, όμως.
      ΝΙΚΟΛΑΟΣ ΓΚΑΤΖΗΣ: Δεν παρακολουθείτε τουλάχιστον τι γίνεται και ποια νομοσχέδια και ποιες τροπολογίες συζητάμε. Υπουργικές τροπολογίες είναι.
     Για τις ζώνες των Μεσογείων, θέλω να κάνω τις εξής παρατηρήσεις στην παράγραφο α΄: εδώ, κυρία Υπουργέ, όταν το γενικό πολεοδομικό σχέδιο  είναι υπό έγκριση, οι περισσότερες από αυτές τις περιοχές είναι εκτός σχεδίου. Και είναι βέβαιο ότι, αν θα εγκριθεί, θα έχουμε περιορισμό σε χρήσεις γης, αλλά και απόκτηση δυνατότητας δόμησης σε περιοχές χωρίς πολεοδομική μελέτη και χωρίς έλεγχο για το αν βρίσκονται σε προστατευόμενες ζώνες, αν υπάρχουν δάση, αρχαιολογικοί χώροι κλπ.
     Δεύτερον, στη παράγραφο β΄ η πολεοδομική μελέτη δεν έχει περισσότερες χρήσεις απ’ ό,τι προτείνει το γενικό πολεοδομικό σχέδιο . Το γενικό πολεοδομικό σχέδιο περιλαμβάνει και εκτάσεις που δεν πολεοδομούνται.
     Τρίτον, μειώνει την αρτιότητα και ορίζει παρέκκλιση στα δύο χιλιάδες τετραγωνικά μέτρα. Η εισφορά σε γη ορίζεται με βάση το μέγεθος της ιδιοκτησίας και όχι γενικά. Εμείς θα προτείναμε ένα 10% γενικά και όχι να αφήνεται στις καλένδες και να ορίζεται με το μέγεθος.
     Τέταρτον παρέχεται η δυνατότητα τροποποίησης του γενικού πολεοδομικού σχεδίου. Έτσι, θα μπορεί ο καθένας, δήμαρχος, νομάρχης, περιφερειάρχης, πριν τη λήξη της πενταετίας, να κάνει αναθεώρηση, χωρίς να λήξει τουλάχιστον η πενταετία, για να υπάρχει μια εμπεριστατωμένη μελέτη ανάπτυξης του γενικού πολεοδομικού σχεδίου και να εντοπίζονται μέσα από αυτήν οι αδυναμίες και οι ελλείψεις.
     Όπως καταλαβαίνετε, δεν θα ψηφίσουμε αυτή την τροπολογία.
     Για τη «Λαυρεωτική», γίνεται μείωση της αρτιότητας και αυξάνεται η κατάτμηση γεωργικής και υψηλής παραγωγικότητας. Οι ζώνες δ΄, α΄ και β΄ υψηλής προστασίας στην ουσία δεν χρειάζονται αρτιότητα, αφού δεν οικοδομούνται. Η μικρή αρτιότητα χρειάζεται για την οικοδόμηση της ζώνης γ΄. Ωφελούνται έτσι και τα αυθαίρετα που έχουν κατασκευαστεί σε μικρά κτήματα. Με το πρόσχημα του λάθους, που παρουσιάζεται εδώ στα σχέδια, γίνεται αποχαρακτηρισμός τμημάτων  μεγάλων εκτάσεων, κυρία Υπουργέ, και εμείς δεν συμφωνούμε. Γίνεται αποχαρακτηρισμός και οικοπεδοποίησή τους. Νομίζω ότι με τη διόρθωση αυτήν το λάθος δεν μπορεί να διορθωθεί, όπως είναι γραμμένο τουλάχιστον στους χάρτες.
     Ευχαριστώ.
     ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κ. Ασημίνα Ξηροτύρη-Αικατερινάρη, Κοινοβουλευτικός Εκπρόσωπος του Συνασπισμού της Αριστεράς των Κινημάτων και της Οικολογίας.
     Θέλω να παρακαλέσω να τηρείται ο χρόνος, γιατί είναι αρκετοί συνάδελφοι εγγεγραμμένοι να μιλήσουν και θα πάμε αρκετά αργά σήμερα. Δεν μπορεί οι Κοινοβουλευτικοί Εκπρόσωποι ή οι εισηγητές να πάρουν συνολικά περισσότερο χρόνο από τους άλλους συναδέλφους.
     Ορίστε, κυρία Ξηροτύρη, έχετε το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Τελικά και αυτό το νομοσχέδιο που συζητάμε σήμερα και με τις τροπολογίες που ήρθαν, έρχονται και συνεχίζουν να έρχονται τροπολογίες και χωρίς συζήτηση γίνονται αποδεκτές, με τη διαδικασία του κατεπείγοντος. Πραγματικά σε μας δημιουργείται ένας οξύτατος προβληματισμό. 
     Οξύς ήταν και ο προβληματισμός μας όσον αφορά την πολύ σημαντική τροπολογία που αφορούσε στα θεάματα της TVX και της μεταλλουργίας χρυσού στα μεταλλεία της Χαλκιδικής. Και εκείνο το οποίο θέλουμε να τονίσουμε είναι ότι δεν είναι δυνατόν τόσο σοβαρά θέματα να έρχονται εδώ…
     ΠΡΟΕΔΡΕΥΩΝ (Κωνσταντίνος Βρεττός): Αυτό είναι πρωτοβουλία της Διάσκεψης των Προέδρων, κυρία Ξηροτύρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: … και να πιεζόμαστε κατά τέτοιο τρόπο και στο τέλος να εκβιάζονται και οι εργαζόμενοι για μια άρον άρον λύση.
      Θα ήθελα να πω ότι πρέπει να λυθεί το θέμα των εργαζομένων με αναδρομική ρύθμιση  και το θέμα της σύμβασης να το συζητήσουμε με τη σοβαρότητα που πρέπει. Και δεν είναι δυνατόν εδώ να εκβιάζονται και τους εργαζόμενους και τα κόμματα της Αντιπολίτευσης.
      ΠΡΟΕΔΡΕΥΩΝ (Κωνσταντίνος Βρεττός): Δεν ήσασταν εδώ. Αυτό ακριβώς έγινε που λέτε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν έγινε ακριβώς έτσι, κύριε Πρόεδρε, και πρέπει να το διασφαλίσουμε να γίνει έτσι και να μην ξαναγίνουν στο μέλλον τέτοιες εκβιαστικές παρεμβάσεις.
      Το νομοσχέδιο που συζητάμε σήμερα, «εμπλουτισμένο» με του κόσμου τις τροπολογίες, είναι όπως και τα νομοσχέδια που έχουν κατατεθεί τον τελευταίο χρόνο που υιοθετούν την πολιτική της αταξίας και της εκχώρησης βασικών αρμοδιοτήτων του κράτους, ….. στην προάσπιση του δημόσιου συμφέροντος, στην προστασία φυσικού και δομημένου περιβάλλοντος.
      Με το νομοσχέδιο αυτό η Κυβέρνηση εγκαταλείπει κάθε προσπάθεια προώθησης ενός χωροταξικού και πολεοδομικού σχεδιασμού, αρνείται την πολιτική ευθύνη που έχει για τη χάραξη κατευθύνσεων στην πολιτική χρήσεων γης, στην πολιτική παραγωγής ασφαλούς και βιώσιμης κατοικίας και υποτάσσει ακόμα και την κοινή λογική στα μεγάλα και «μικρά» συμφέροντα πελατειακού τύπου, μεταθέτοντας παράλληλα τις επί μία εικοσαετία ευθύνες της Κυβέρνησης είτε στον αυθαίρετο οικιστή για την ολοκλήρωση του πολεοδομικού σχεδιασμού είτε στον ιδιώτη μηχανικό και κατασκευαστή για τη στοιχειώδη διασφάλιση και τον έλεγχο του δομημένου περιβάλλοντος.
      Το νομοσχέδιο διακρίνεται από τις τεράστιες αντιφάσεις του, το αντιεπιστημονικό και βαθύτατα αντιπεριβαλλοντικό του χαρακτήρα, και έχει τελικά πλήρη άγνοια για όσα καλά έχει κάνει μέχρι τώρα η κείμενη νομοθεσία και που πρέπει να αναβαθμιστούν και να εκσυγχρονιστούν και όσα κακά πρέπει να διορθωθούν ιδιαίτερα με τις αρμόδιες υπηρεσίες, όχι βέβαια διά αποκεφαλισμού, αλλά διά σωστών διατάξεων που δεν περιλαμβάνονται σ’ αυτό το νομοσχέδιο, διατάξεων που θα προέρχονται από την εμπειρία και γνώση και θα προσδιορίζουν για τη χώρα μας με σαφήνεια το πώς πρέπει να παράγεται το δομημένο περιβάλλον και πώς πρέπει αυτό να βρίσκεται σε αρμονική συνύπαρξη με το φυσικό περιβάλλον. 
      Τι γίνεται, όμως, εδώ: Η προτεραιότητα της χωροταξίας και του σχεδιασμού του χώρου καταργούνται. Το σύνολο του ελληνικού χώρου ξαναγίνεται οικόπεδο για εκμετάλλευση. Όλες οι αυθαίρετες κατασκευές ηλεκτροδοτούνται για μία ανανεούμενη τριετία, αυξάνεται εμμέσως ο σημερινός συντελεστής δόμησης, δημιουργούνται προϋποθέσεις για την ένταξη στο σχέδιο με μόνο κριτήριο την ύπαρξη αυθαιρέτων. Από την άλλη πλευρά, δεν λαμβάνεται κανένα μέτρο για την επιτάχυνση της διαδικασίας θεσμοθέτησης των πολεοδομικών μελετών, των ήδη ευρισκομένων έως και δέκα χρόνια στα συρτάρια του ΥΠΕΧΩΔΕ.
      Η καθυστέρηση στη διαδικασία θεσμοθέτησης των πολεοδομικών μελετών χρησιμοποιείται ως πρόσχημα για την επί της ουσίας νομιμοποίηση των αυθαιρέτων, υποκρύπτοντας επιμελώς τις αιτίες που οφείλονται σε πάρα πολλά θέματα και ασυμφωνίες μεταξύ των συναρμόδιων υπουργείων, αλλά και σε εσωτερικές διαφωνίες στο ίδιο το ΥΠΕΧΩΔΕ. 
      Με το σημερινό σχέδιο νόμου λαμβάνονται μέτρα ακριβώς με καταστροφικές συνέπειες που είχαν δοκιμαστεί στο παρελθόν, όπως χαρακτηριστικά αναφέρεται η ταχύρυθμη έκδοση των οικοδομικών αδειών εντός δέκα ημερών, μέτρα που μεταβιβάζουν τις αρμοδιότητες ελέγχου της τήρησης της νομιμότητας των μελετών και κατασκευών από τα δημόσια πολεοδομικά γραφεία στους ιδιώτες μηχανικούς, καταργώντας έτσι βασικές αρμοδιότητες του κράτους, που αφορούν στη διασφάλιση του δημόσιου συμφέροντος και της βιώσιμης και ασφαλούς κατοικίας. 
      Για μας πρόκειται για ένα νομοσχέδιο ψηφοθηρικής και εισπρακτικής σκοπιμότητας, το οποίο, όχι μόνο δεν επιλύει σε βάθος τα μεγάλα προβλήματα, κοινωνικά ζητήματα, όπως αυτά που δημιουργούνται από τα χιλιάδες αυθαίρετα, αλλά δημιουργεί προϋποθέσεις για τη συνέχιση στο διηνεκές του καθεστώτος της αυθαίρετης δόμησης.
      Κύριοι συνάδελφοι, το γεγονός ότι στη χώρα μας δεν δίνεται καμία προτεραιότητα από τους αρμόδιους στα θέματα της ποιότητας του φυσικού ανθρωπογενούς περιβάλλοντος, παρά τα αντίθετα που λέγονται, δεν πιστεύω ότι χρειάζεται τεκμηρίωση. Η δημιουργική λογιστική είναι και εδώ στην υπηρεσία της καταστροφής του περιβάλλοντος.
      Η Κυβέρνηση δεν ενδιαφέρεται να διασφαλιστούν οι στοιχειώδεις προϋποθέσεις απόκτησης νόμιμης και ασφαλούς κατοικίας για τους πολίτες της χώρας. Με τις προτεινόμενες διατάξεις του κεφαλαίου Β΄ -και ιδιαίτερα με το άρθρο 9- η Κυβέρνηση τελικά βρίσκεται σε πλήρη αντίθεση με την φαινομενική πρόθεση που έχει στο Α΄ κεφάλαιο του νομοσχεδίου για την πάταξη της αυθαιρεσίας. 
      Με τις διατάξεις του κεφαλαίου Β΄ παρουσιάζεται ως να προάγει και να νομιμοποιεί τα αυθαίρετα, δεδομένου ότι οι παράγραφοι 1 έως 9 του άρθρου 9 προτρέπουν ουσιαστικά τους πολίτες να αυθαιρετήσουν, όπως ξεκίνησε να γίνεται με τη θορυβώδη ανακοίνωση του νομοσχεδίου, δίνοντας κατ’ αρχήν μια εξάμηνη και τώρα δίμηνη προθεσμία για την πρόθεση νομιμοποίησης των αυθαιρέτων και έτσι όλοι οι ιδιοκτήτες νέων αυθαιρέτων να έχουν την ευχέρεια να αρχίσουν και να τελειώσουν το αυθαίρετο τους. 
      Δεν διασφαλίζονται οι βασικές προϋποθέσεις του νομοσχεδίου όσον αφορά τη χωροθέτηση και την εμβαδομέτρηση των παραπάνω αυθαιρέτων. Με το από 7-10-2003 πρωτοφανές έγγραφο του ΥΠΕΧΩΔΕ περί προετοιμασίας για την προσωρινή σύνδεση αυθαιρέτων, ο έλεγχος της χωροθέτησης των αυθαιρέτων εντός κοινοχρήστων χώρων σε περιοχές ΖΩΕ και ΓΠΣ -αλλά και εκτός ρεμάτων αρχαιολογικών χώρων, αιγιαλού κλπ., - γίνεται ανέφικτος αφού δεν ζητούνται ούτε στοιχεία τοπογραφικού διαγράμματος ούτε τίτλοι ιδιοκτησίας, αλλά απλώς μια φωτογραφία του ακινήτου. 
      Έτσι ο νόμιμος οικιστής αισθάνεται να καταπατείται το περί δικαίου αίσθημα. Ο αυθαίρετος οικιστής πέραν των προσωπικών επιλογών και ευθυνών του γίνεται για ακόμα μία φορά στόχος εκμετάλλευσης και εμπορίας προσδοκιών από το κράτος. Καλείται να καταβάλει αμέσως στο δημόσιο ταμείο σημαντικά ποσά για να αποκτήσει νόμιμη κατοικία, πλην όμως κατοικία που δεν εγγυάται καμία ασφάλεια, αφού έχει κτιστεί χωρίς μελέτες, χωρίς κανένα έλεγχο και συχνά σε περιοχές ακατάλληλες προς οικοδόμηση. 
      Καλείται να καταβάλει στους οργανισμούς κοινής ωφέλειας το αντίτιμο της σύνδεσης με τα δίκτυα, προκειμένου να αποκτήσει δικαίωμα χρήσης στοιχειωδών αγαθών, όπως είναι το ηλεκτρικό ρεύμα, το νερό και το τηλέφωνο, πράγμα που αποτελεί ουσιαστικά νομιμοποίηση υπό διαρκή ομηρία. 
      Κατά την άποψη του Τεχνικού Επιμελητηρίου, επίσημου τεχνικού συμβούλου του κράτους, η νομιμοποίηση των αυθαιρέτων κατά αυτό τον τρόπο κινείται στα όρια της αντισυνταγματικότητας. Είναι απαράδεκτο να δίνεται η δυνατότητα της κατοικίας, αφού τι άλλο γίνεται με την ηλεκτροδότηση και την υδροδότηση σε μια κατασκευή που δεν έχει κανένα μα κανένα στατικό έλεγχο της οικοδομής. 
      Τα μεγάλα προβλήματα των πόλεων και των οικισμών, κύριοι συνάδελφοι, δεν προέρχονται μόνο από την έλλειψη πολεοδομημένης γης, αλλά και από την έλλειψη μελετών και έργων ανάπλασης και αναβάθμισης των υποδομών. Δεν θα λειτουργήσει ο θεσμός της μεταφοράς του συντελεστή δόμησης. 
      Με τις διατάξεις του άρθρου 14 πάλι υπάρχουν πολλά προβλήματα. Αυτές οι διατάξεις έρχονται τελικά να ευνοήσουν τα ειδικά κτήρια, τα πολεοδομικά κέντρα και να ευνοήσουν περιοχές της Θεσσαλονίκης και της Αθήνας όπως το Μαρούσι, όπου τα σκάνδαλα της μεταφοράς του συντελεστή δόμησης εξακολουθούν -και με τις διατάξεις αυτού του νομοσχεδίου- να δημιουργούν τις περιβόητες «Βωβουπόλεις». 
      Για την επίλυση του μεγάλου προβλήματος των αυθαιρέτων θα μας πείτε ότι απλώς καταγγέλλουμε και δεν έχουμε προτάσεις. Προτάσεις έχει υποβάλλει επανειλημμένα και ο δικός μου χώρος, το κόμμα μου, ο Συνασπισμός. Έχουν υποβληθεί προτάσεις επανειλημμένα από όλους τους καθ’ ύλην αρμόδιους φορείς για τα θέματα αυτά. 
      Όμως αυτές οι προτάσεις μας παραπέμπουν σ’ έναν ολοκληρωμένο σχεδιασμό για την αντιμετώπιση του θέματος των αυθαιρέτων, για τα οποία επιμένουμε εμείς ότι πρέπει να βρεθεί λύση, γι’ αυτά τα οποία καλύπτουν υπαρκτές ανάγκες πρώτης κατοικίας για τη στέγαση των πολιτών και ιδιαιτέρως των χαμηλότερων εισοδηματικών τάξεων. 
     Ξέρουμε πάρα πολύ καλά ότι δεν υπάρχει πολιτική κατοικίας και ιδιαίτερα γι’ αυτές τις τάξεις. Δεν υπάρχει πολιτική υποστήριξης. Υπάρχει πολιτική υποστήριξης της αυθαιρεσίας και πολιτικής ομηρίας. Αυτό όμως για μας δεν είναι πρόταση. Το θέμα πρέπει να αντιμετωπιστεί σε ανύποπτο πολιτικά χρόνο και όχι κάθε φορά σε προεκλογική περίοδο ούτε σε σχέση με κάποιες θεομηνίες ή με κάποιες έκτακτες καταστάσεις. Θα πρέπει να συμμετάσχουν τα κόμματα σ’ αυτήν τη συζήτηση του μεγάλου προβλήματος ενός ολοκληρωμένου σχεδιασμού για την επίλυση του θέματος των αυθαιρέτων, να συμμετάσχει η Τοπική Αυτοδιοίκηση για να καταθέσει τις τελικές της προτάσεις και τις ανάγκες τις οποίες έχει, ούτως ώστε από εκεί και πέρα να μπορέσει να συμβάλει και αυτή μαζί με το κράτος στην πάταξη της αυθαίρετης δόμησης και βέβαια στη συνεργασία με τους επιστημονικούς και τους υπόλοιπους κοινωνικούς φορείς. 
      Εμείς λέμε ότι ακόμη και η επέκταση των σχεδίων πόλεων, παρ’ όλες τις καθυστερήσεις που έχουν σημειωθεί μέχρι τώρα, μπορεί να μπει σ’ ένα ταχύρυθμο πρόγραμμα, να γίνει ταχύτατα, αν η Πολιτεία τελικά ενσκήψει σε αυτό το πρόβλημα και μας πει την αλήθεια, ότι ενδιαφέρεται για την επίλυσή του και να μπορέσει να διαθέσει το απαραίτητο επιστημονικό και στελεχιακό δυναμικό και τους ανάλογους πόρους, ώστε να καλύψει τις διαμορφωμένες ανάγκες, οι οποίες έχουν καταγραφεί. Πώς έχετε καταγράψει τις ανάγκες για την κάλυψη της αυθαίρετης δόμησης των περιοχών κλπ.; Πώς μπορέσατε εν μία νυκτί να υιοθετήσετε τόσες τροπολογίες, που τελικά δημιουργούν μια άλλη πλέον, άναρχη κατάσταση, σ’ όλη αυτήν την περίπτωση του δομημένου περιβάλλοντος και δεν μπορείτε να σκεφθείτε έναν ολοκληρωμένο και ταχύρυθμο σχεδιασμό γι’ όλα αυτά τα θέματα; 
      Το δομημένο περιβάλλον της χώρας μας παράγεται μέσα από πολύπλοκες διαδικασίες, που χαρακτηρίζονται από πολυνομία, διοικητική ανεπάρκεια και ανυπαρξία της έννοιας και πόσο μάλλον του συστηματικού ελέγχου της ποιότητας των κατασκευών. Τι κάνετε όμως εσείς με το πρώτο κεφάλαιο αυτού του νομοσχεδίου και με τα θέματα των αδειών δόμησης; Εξασφαλίζετε από εδώ και πέρα τη σωστή κατασκευή και την ποιότητα του έργου; Εξασφαλίζετε τα θέματα της άρτιας τεχνικής μελέτης; Εξασφαλίζετε την ουσιαστική επίβλεψη της κατασκευής; Έχετε κανένα πλαίσιο για το θεσμικό έλεγχο, και τον πολεοδομικό και τον ποιοτικό, όλου αυτού του κυκλώματος παραγωγής ιδιωτικών έργων και κατοικίας; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, θέλω κι εγώ τρία λεπτά ακόμα. 
     Εμείς επισημαίνουμε ότι βασικές προϋποθέσεις για ένα νέο νόμο για τα θέματα των αδειών δόμησης και γενικότερα της παραγωγής της ιδιωτικής κατασκευής θα έπρεπε να ήταν: Η αναμόρφωση των προδιαγραφών με πληρότητα και ποιότητα των μελετών, η κωδικοποίηση της πολεοδομικής νομοθεσίας και νομολογίας, ο καθορισμός των αρμοδιοτήτων και των ευθυνών των μηχανικών, εργολάβων, ιδιοκτητών, μηχανικών εφαρμογής, η θέσπιση μητρώου κατασκευαστών ιδιωτικών έργων, η αναβάθμιση των πολεοδομικών υπηρεσιών όσον αφορά τη στελέχωση και το αναγκαίο προσωπικό. Και σας είπα ότι είναι ανάγκη να εκδώσετε ένα προεδρικό διάταγμα, με το οποίο θα καθορίζονται όλα αυτά τα θέματα και θα προσδιορίζεται και θα δίνονται και οι εντολές και οι κατευθύνσεις και με πιλοτικά προγράμματα και στην Τοπική Αυτοδιοίκηση α΄ και β΄ βαθμού, ούτως ώστε να μπορέσει να μπει σ’ αυτό το καινούργιο σύστημα και να ασκήσει τις αρμοδιότητες, τις οποίες έχει. Μέχρι πρόσφατα δεν τις είχε και δεν έχει αποκτήσει και την υποδομή γι’ αυτά τα θέματα.
     Εμείς σας έχουμε πει ότι αν θέλετε να προχωρήσετε στον εκσυγχρονισμό του κράτους, εκσυγχρονισμός του κράτους δεν σημαίνει αποκεφαλισμός, σημαίνει ουσιαστικά βήματα, σημαίνει και το προεδρικό διάταγμα το οποίο σας είπα. Και σας είπα: Τελικά τολμήστε σ’ αυτές τις ευαίσθητες υπηρεσίες, που πρέπει να αποκτήσουν κύρος απέναντι στον πολίτη και να λύσουν τα μεγάλα θέματα που ταλανίζουν την κοινωνία, να εισάγετε στη  λειτουργία τους το σύστημα ποιότητας ΙSO και ξεκινήστε με τις πολεοδομικές υπηρεσίες για να αναβαθμίσετε τη λειτουργία του κράτους.
      Δεν μπορείτε όμως με με διατάξεις να φθάνετε το 2003 να έχετε ακόμα και την αδειοδότηση πλέον, την άδεια θεώρησης, μιας οικοδομής χωρίς έστω μία αυτοψία. Δεν είναι δυνατόν να γίνει αυτό! Δεν είναι δυνατόν τον έλεγχο της μελέτης και πολύ περισσότερο τον έλεγχο της κατασκευής να τον ακυρώνετε στην ουσία, με ένα δειγματοληπτικό έλεγχο με 10% για τις μελέτες και 2% για την κατασκευή. Δηλαδή, όταν μετά από αυτόν το δειγματοληπτικό έλεγχο διαπιστώνεται αυτά τα οποία συναντούμε κάθε μέρα που παράγονται από την αυθαίρετη δόμηση, τι θα μπορέσετε να κάνετε; Πώς θα οργανώσετε τη δουλειά σας από εκεί και πέρα;
      Από την άλλη πλευρά δεν μας απαντήσατε ούτε στην επιτροπή, για τα θέματα των αυθαιρέτων που γίνονται χωρίς άδειες δόμησης με ποιο μηχανισμό θα τα καταγράψετε, με ποιο μηχανισμό θα τα ελέγξετε και με ποιο μηχανισμό θα τα κατεδαφίσετε αν χρειαστεί; 
      Τα θέματα της ποιότητος της κατασκευής τα ξεχάσατε. Είχατε ένα σωρό υποχρεώσεις για να συμπληρώσετε την κείμενη νομοθεσία. Ακόμα το άρθρο 21 του ν.1418/84 για την ποιότητα της κατασκευής παραμένει ανενεργό. Και αντί να συμπληρώσετε τη νομοθεσία με ένα συστηματικό έλεγχο από το δημόσιο τομέα της ποιότητας κατασκευής και της ιδιωτικής κατασκευής και των υλικών, τα οποία παράγονται, εσείς αυτήν τη στιγμή μεταφέρετε –άκουσον, άκουσον- το 2003 σ’ ένα Σώμα Επιθεωρητών -μεταξύ των οποίων και συνταξιούχων- το 2% του ελέγχου της κατασκευής είτε του μελετητικού μέρους είτε του κατασκευαστικού είτε του ποιοτικού μέρους. Μα, είναι δυνατόν να λειτουργήσουν έτσι τα πράγματα; 
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Κωνσταντίνος Βρεττός): Τελειώσατε, κυρία συνάδελφε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνοντας, κύριε Πρόεδρε, θα ήθελα να αναφέρω ότι, όσον αφορά τις ρυθμίσεις και για τη μεταφορά του συντελεστή δόμησης –θα τα πω στη δευτερολογία μου- και για τα ουσιαστικά θέματα των εισφορών της γης και για τις διατάξεις του άρθρου 10 και του άρθρου 12, τελικά ανατρέπονται ακόμη και κάποια δειλά βήματα, τα οποία είχαν γίνει και για τον περιορισμό και του συντελεστή δόμησης και για άλλες περιοριστικές διατάξεις.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε πολύ, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Και με τις τροπολογίες βέβαια νομίζω ότι ανατρέπεται μια σειρά ρυθμίσεων που το ίδιο το ΥΠΕΧΩΔΕ και οι ίδιες οι κυβερνήσεις του ΠΑΣΟΚ είχαν υιοθετήσει μέχρι σήμερα. 
      ΠΡΟΕΔΡΕΥΩΝ (Κωνσταντίνος Βρεττός): Ο Πρόεδρος κ. Κωνσταντίνος Μητσοτάκης, έχει το λόγο. 
      Ορίστε, παρακαλώ. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι, δεν υπάρχει καμία απολύτως αμφιβολία ότι το νομοσχέδιο που συζητούμε είναι προεκλογικό και ψηφίζεται εν βία από την Κυβέρνηση. Πάσχει ο τρόπος, με τον οποίο το Κοινοβούλιο αντιμετωπίζει πλέον τις συζητήσεις. Μιλήσαμε προηγουμένως γι’ αυτό και δεν θέλω να επανέλθω, αλλά πάντως είναι βέβαιο ότι και μέσα στα πλαίσια τα αδύνατα και τα ελαττωματικά που έχουν εφαρμοσθεί και που ισχύουν, η Κυβέρνηση μας επίεσε αφόρητα να τελειώσουμε τη συζήτηση στην επιτροπή. 
      Αυτό είχε ως αποτέλεσμα οι τροπολογίες των συναδέλφων να μη συζητηθούν. Η κυρία Υπουργός έρχεται σήμερα και κατόπιν ιδιαιτέρας συζήτησης –προφανώς- που είχε με τους συναδέλφους δέχεται μία σειρά από προσθήκες, τις οποίες εμείς ούτε τις είδαμε ούτε τις συζητήσαμε. 
      Το θέμα που συζητούμε είναι μέγα και είναι θλιβερό. Κοντά εις όλα τα άλλα κακά που κάνει η μακρά προεκλογική περίοδος, την οποία ο κ. Σημίτης απεφάσισε να επιβάλει στον ελληνικό λαό, έχουμε και αυτό το πρόβλημα, το οποίο αντιμετωπίζουμε με το παρόν νομοσχέδιο.
      Δεν υπάρχει κανένας Έλληνας, κυρίες και κύριοι συνάδελφοι, που να μη γνωρίζει ότι κατά παράδοση τα αυθαίρετα στην Ελλάδα κτίζονται παραμονές των εκλογών. Εγώ έχω κάνει εικοσαριά εκλογές στο μακρύ κοινοβουλευτικό μου βίο, ξέρω ότι είναι έτοιμοι όλοι οι εργολάβοι, οι μικροεργολάβοι, οι ενδιαφερόμενοι, όταν πλησιάσει η ώρα των εκλογών, να πετάξουν αυθαίρετο με τη βεβαιότητα ότι, άμα μια φορά μπει και η σκεπή από πάνω, κανείς δεν το γκρεμίζει.
      Τώρα, η Κυβέρνηση του κ. Σημίτη έσπευσε να νομιμοποιήσει και τα αυθαίρετα στις παραμονές των εκλογών, κάτι που αποτελεί πρωτοφανή αθλιότητα. 
      Εγώ δεν δέχομαι ότι δεν είναι νομιμοποίηση αυτό που γίνεται σήμερα και θα μιλήσω τελείως καθαρά, αγαπητοί συνάδελφοι. Τα αυθαίρετα είναι μία πληγή για την οποία όλοι ευθυνόμαστε και που δεν είναι εύκολο να πολεμηθεί. Αλλά δεν υπάρχει καμία αμφιβολία ότι η μόνη άμυνα που η ελληνική πολιτεία είχε μπορέσει να αντιτάξει εναντίον των αυθαιρέτων, ήταν να μην τους δίνει ηλεκτρικό ρεύμα –το νερό είναι λιγότερο σημαντικό- και έτσι να δυσχεραίνει τουλάχιστον το αυθαίρετο. Από την ώρα που του δίνεται επίσημα το ηλεκτρικό ρεύμα είναι σοβαρό να μας λέει η κυρία Υπουργός ότι δεν τα νομιμοποιεί, διότι τυπικά υποτίθεται πως δεν τα νομιμοποιεί.
      Κύριοι συνάδελφοι, το σύνθημα είναι «χτίστε αυθαίρετα στις παραμονές των εκλογών». Παρατείνουμε και την προεκλογική περίοδο –δεν το κάνουν επίτηδες για τα αυθαίρετα, το κάνουν για πολλούς λόγους ίσως και εσωτερικούς που έχει ο Πρωθυπουργός αυτήν την ώρα που ταλαιπωρείται και είναι κατά κάποιον τρόπο υπό αίρεση, δεν θέλω να μπω εγώ στα εσωτερικά του ΠΑΣΟΚ, δεν είναι δική μου δουλειά- …
      ΒΑΣΙΛΗΣ ΚΕΔΙΚΟΓΛΟΥ: Όχι «κατά κάποιον τρόπο», αλλά πραγματικά.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η ουσία πάντως είναι ότι αυτήν την ώρα το νομοσχέδιο ήταν προσκλητήριο για να χτίσουν αυθαίρετα.
      Είχε και μία άλλη αδυναμία, την οποία χαίρω ότι τη διόρθωσε η κυρία Υπουργός κατόπιν της συζήτησης που κάναμε στην επιτροπή: Ότι ίσχυαν τα καινούργια μέτρα και η νομιμοποίηση επεξετείνετο μέχρι της ημερομηνίας που θα ίσχυε ο καινούργιος νόμος. Δηλαδή, υπήρχε και ένα τρίμηνο ή δεν ξέρω πόσο ήταν, όπου εκαλείτο ο άλλος: «Χτίσε παράνομα και σου έχουμε ασφαλίσει και τη νομιμοποίηση». Τώρα το διόρθωσε. Ο αντίλογος βέβαια ότι είναι δύσκολο να ερευνηθεί πότε κτίσθηκε το αυθαίρετο είναι σοβαρός, αλλά δεν είναι επαρκής λόγος για να πάμε στην άλλη άκρη, να προσκαλέσουμε για αυθαίρετο. 
      Και λυπούμαι διότι βλέπω και από τον τρόπο με τον οποίο εισάγεται και συζητείται, και από τη διάταξη αυτή που αποτελεί τη βασική διάταξη του νομοσχεδίου, ότι έχουμε άλλο ένα προεκλογικό νομοσχέδιο σε μία θλιβερή, μακρά προεκλογική περίοδο στην οποία καταδίκασε την Ελλάδα το ΠΑΣΟΚ. 
      Από εκεί και πέρα εγώ θα κάνω γενικές παρατηρήσεις, διότι δεν μας περισσεύει κι ο χρόνος. Τι να πεις για ένα τέτοιο νομοσχέδιο μέσα σε δεκαπέντε λεπτά! 
      Μου  κάνει εντύπωση, κυρίες και κύριοι συνάδελφοι και κυρία Υπουργέ –που δεν φταίτε εσείς- ότι το ΠΑΣΟΚ του κ. Σημίτη δεν ασχολήθηκε καθόλου με τα πολεοδομικά θέματα επί επτά χρόνια και δεν πάω ένα χρόνο πρωτύτερα, στο μακαρίτη Ανδρέα Παπανδρέου. Δεν υπήρξε κανένα ενδιαφέρον και ξαφνικά ξυπνάει το ενδιαφέρον παραμονές των εκλογών. 
      Τα πολεοδομικά θέματα είναι λεπτά και ευαίσθητα. Συνδέονται με μεγάλα ή μικρότερα συμφέροντα πολλών Ελλήνων πολιτών. Γνωρίζουμε όλοι ότι ο νεοέλληνας είναι ατομικιστής, μάχεται για το συμφέρον του. Δεν είναι, κυρία Υπουργέ, η προεκλογική περίοδος η καλύτερη περίοδος για να συζητήσουμε πολεοδομικά θέματα. Αυτό πρέπει και εσείς, κύριοι συνάδελφοι του ΠΑΣΟΚ, να το συνομολογήσετε. Εν τούτοις, η συζήτηση γίνεται και φυσικά είμαστε υποχρεωμένοι να πάρουμε μέρος. 
      Επισημαίνω, λοιπόν, ότι όλα αυτά τα χρόνια δεν έγινε καμία απολύτως πρόοδος. Πολύ σωστά είπε ο εισηγητής του  κόμματός μας πρωτύτερα ότι έπρεπε να αρχίσουμε από εθνικό χωροταξικό σχέδιο και από τοπικά χωροταξικά σχέδια. Τίποτα απ’ όλα αυτά δεν έγινε. 
      Έπρεπε να έχει προχωρήσει το Κτηματολόγιο. Το Κτηματολόγιο, κρίμασι ποίου και ποίων γνωρίζουν οι Έλληνες, κακοτύχεψε. Σήμερα, το Κτηματολόγιο δεν περνά στην Ευρωπαϊκή Επιτροπή. Κατά συνέπεια, δεν χρηματοδοτείται. 
      Πέραν όλων αυτών, αφού πληρώσαμε και πρόστιμο και στερηθήκαμε και τα κονδύλια της Ευρώπης για όση εργασία έχει γίνει σήμερα, η οποία κινδυνεύει να μην είναι και χρησιμοποιήσιμη, προσέκρουσε σ’ ένα εμπόδιο, το οποίο θα έπρεπε να το ξέρει και να το προβλέψει η Κυβέρνησή σας. Εγώ την είχα προειδοποιήσει. Προσέκρουσε στο εμπόδιο των δασικών εκτάσεων και του δασολογίου που δεν έχει γίνει. 
      Όταν το 49% της ελληνικής γης, κυρία Υπουργέ, αμφισβητούνται χωρίς να διεκδικούνται από το δασάρχη διότι είναι «δασικές περιοχές», πώς θα κάμετε Κτηματολόγιο που πρέπει να κάνετε για μία μικρή περιοχή χιλιάδες δικών, ταλαιπωρία μεγάλη, αφαίμαξη των πολιτών και πλουτισμός, βεβαίως, των επιτηδείων; Χωρίς Κτηματολόγιο, χωρίς χωροταξικά σχέδια, χωρίς λογική και περίγραμμα μίας πολεοδομικής πολιτικής, το να νομοθετούμε δεν είναι εύκολο. 
      Βεβαίως, η απλή λογική είναι να επεκτείνουμε τα σχέδια πόλεως, αλλά η επέκταση των σχεδίων πόλεως, κυρίες και κύριοι συνάδελφοι, συνεπάγεται δαπάνες. Δεν μπορείς να επεκτείνεις ένα σχέδιο πόλεως χωρίς να κάνεις τα έργα της υποδομής και δαπάνες τέτοιες δεν αναλαμβάνουμε εύκολα, διότι φροντίζουμε συνεχώς –έτσι είναι η πολιτική της Ελλάδας- να ικανοποιούμε τα επιμέρους συμφέροντα εις βάρος του συμφέροντος του συνόλου. Αυτό είναι το μεγάλο δράμα για όποιον θέλει να κάνει πολεοδομική πολιτική, ότι προσκρούει όχι μόνο στα πολιτικά κόμματα, αλλά και στην ελληνική κοινωνία η οποία δεν διευκολύνει τη λογική λύση. Έτσι, η εκτός σχεδίου δόμηση, τα τέσσερα στρέμματα ή η ιδιωτική πολεοδόμηση αποκτά μεγαλύτερη σημασία. 
      Εγώ προσωπικά πιστεύω, κυρίες και κύριοι συνάδελφοι, ότι εκεί που έφθασαν τα πράγματα σήμερα, η ιδιωτική πολεοδόμηση πρέπει να στηριχθεί, να βοηθηθεί, διότι αυτή μπορεί να βοηθήσει στο να έρθουν ξένα κεφάλαια στη χώρα και αυτό θα έπρεπε να είναι και μία κατευθυντήριος γραμμή που να ακολουθηθεί.
      ΒΑΣΙΛΗΣ ΚΕΔΙΚΟΓΛΟΥ: Όχι όμως σε παραγωγική γη.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είπα εγώ σε παραγωγική γη, κύριε Κεδίκογλου. Αντίθετα, εγώ επιμένω ότι οι ελληνικές πόλεις είναι κτισμένες στην πολύτιμη γεωργική γη που έχουμε πολύ λίγη, διότι έχουμε την ανόητο, την ηλίθια άποψη ότι προστατεύουμε δήθεν δασικές εκτάσεις που δεν είναι δασικές εκτάσεις και έχουμε αυτό το τρελό σύστημα.
      ΒΑΣΙΛΗΣ ΚΕΔΙΚΟΓΛΟΥ: Χαίρομαι, κύριε Πρόεδρε, και το χειροκροτώ.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για όλους αυτούς τους λόγους, κυρίες και κύριοι συνάδελφοι, εγώ μετέσχον μεν στη συζήτηση και μετέχω και τώρα και θα πω και τη γνώμη μου για το νομοσχέδιο χωρίς φόβο και χωρίς πάθος και χωρίς καμία κομματική εμπάθεια. Σας βεβαιώνω γι’ αυτό. 
      Πρέπει να ομολογήσω –και να το πω προς τιμήν της κυρίας Υπουργού- ότι η ίδια έδειξε ευαισθησία για τα πολεοδομικά θέματα και θα μπορούσε να έχει φέρει ένα νομοσχέδιο, το οποίο να διορθώνει μερικά κακώς κείμενα, φερ’ ειπείν, το γεγονός ότι δεν έχουμε γκαράζ, ότι δεν εφαρμόζεται ο νόμος που ο κ. Μάνος και με εμένα βοηθό εκείνη την εποχή ως Υπουργό Συντονισμού, είχαμε ψηφίσει ήδη από τη δεκαετία του 1970 που επέβαλε τα γκαράζ.
      Σήμερα η Αθήνα είναι ακατοίκητη, διότι δεν χωράνε τα αυτοκίνητα. Όμως, και το τελευταίο ελληνικό χωριό, κυρία Υπουργέ, είναι ακατοίκητο. Τι συνέβη; Τα ιδιωτικά συμφέροντα επέβαλαν –δύο φορές το έφερε η Νέα Δημοκρατία, δύο φορές το κατήργησε το ΠΑΣΟΚ- να καταργηθεί αυτή η διάταξη και να δοθεί μία διέξοδος, δήθεν να δίδουν ένα αντάλλαγμα χρηματικό που πηγαίνει σ’ ένα ταμείο που θα έπρεπε να κάνει γκαράζ, αλλά δεν κάνει διότι μοιράζεται σαν κόλλυβα από τον εκάστοτε Υπουργό για μικρά έργα, τα οποία ικανοποιούν ψηφοθηρικούς σκοπούς.
      Αυτή η διάταξη είναι σωστή. Σωστή είναι και η διάταξη η οποία διευκολύνει την έκδοση των αδειών. Μεγάλη συζήτηση έγινε για την ευθύνη των μηχανικών. Κυρίες και κύριοι συνάδελφοι, εγώ είπα ότι είμαι σύμφωνος με τη βασική γραμμή του νομοσχεδίου, ότι πρέπει και ο μηχανικός να έχει ευθύνη και χαίρομαι διότι αυτή την άποψη καταλαβαίνω ότι την αποδέχεται ακόμα και το Τεχνικό Επιμελητήριο.
      Δεν είμαι της γνώμης ότι πρέπει να επιβαρύνεις τους μηχανικούς με πολλές ποινικές ευθύνες. Ήδη, οι ποινικές ευθύνες είναι πολύ μεγάλες. Εγώ δεν είμαι οπαδός των ποινικών ευθυνών που άλλωστε ποτέ δεν επιβάλλονται ούτε των μεγάλων ποινών που και αυτές ποτέ δεν επιβάλλονται. 
      Καυχόμαστε ότι ποτέ δεν στερήθηκε ένας μηχανικός την άδειά του για παράβαση την οποία έκανε. Μα, είναι να καυχόμαστε ή να ντρεπόμαστε; Εάν ποτέ κανένας δεν εστερήθη της αδείας του, θα πει ότι κανένας έλεγχος δεν έγινε. Πρέπει να ξεκαθαρίζουμε επιτέλους, κύριοι συνάδελφοι, εδώ τι θέλουμε. Γι’ αυτό η διάταξη αυτή κατά βάση είναι σωστή. 
      Έγινε μεγάλη συζήτηση για το πρόβλημα της ασφαλείας, αν πρέπει να υπάρχει ασφάλιση. Εγώ προσωπικά δεν είμαι εναντίον, αλλά όπως είπα και στην επιτροπή θα πω και εδώ ότι πρέπει να προχωρήσει με πάρα πολύ προσεκτικά βήματα η Κυβέρνηση, διότι είναι ένας καινούργιος θεσμός, ο οποίος πρέπει να εφαρμοστεί σωστά. Άλλωστε ο νόμος δίνει απλώς τη δυνατότητα. Νόμος-πλαίσιο είναι. Με υπουργικές αποφάσεις θα κανονίσετε εσείς κατά βάση το περιεχόμενο. 
      Τέλος, έρχομαι –διότι δεν έχω περισσότερο χρόνο δυστυχώς- να πω μερικά λόγια και για τον έλεγχο της παράνομης οικοδομής. Εδώ υπάρχουν παράνομα τα οποία έχουν άδεια. Υπάρχουν παράνομα –η κ. Ξηροτύρη το σημείωσε και στην επιτροπή και εδώ- τα οποία δεν έχουν καμία άδεια, τα οποία κτίζονται χωρίς καμία απολύτως άδεια. Ποιοι είναι οι υπεύθυνοι που θα έπρεπε να τα παρακολουθούν; Είναι βεβαίως η πολεοδομική υπηρεσία, η οποία δυστυχώς υστερεί και είναι και βαθύτατα διαβρωμένη σ’ ολόκληρη την Ελλάδα, είναι η Αστυνομία και είναι και η δημοτική αρχή. Οι δήμοι πήραν την αρμοδιότητα της πολεοδομίας από την κεντρική κυβέρνηση, κατά ένα σημαντικό ποσοστό, για να μην πω πολύ μεγάλο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ κάποια μικρή ανοχή. Τελειώνω. 
      Είναι ένα μεγάλο πρόβλημα. Θα πρέπει να το αφήσουμε στους δήμους; Δεν μπορούμε να τους το πάρουμε πίσω σίγουρα. Η τάση πρέπει να είναι να περάσει στους δήμους, αλλά πρέπει η κεντρική εξουσία να επιβάλει στους δήμους μια στοιχειώδη στελέχωση, για να υπάρχει μια στοιχειώδης εγγύηση ότι θα κάνουν σωστά τη δουλειά τους.  Και πρέπει να παρακολουθεί από κει και πέρα, να υπάρχει μια δυνατότητα προσφυγής στην κεντρική κυβέρνηση, η οποία σήμερα μπορεί να ασκηθεί μέσω του περιφερειάρχη, αλλά δεν ασκείται κατά τον καλύτερο τρόπο. Είναι βέβαιο πάντως ότι το θέμα υπάρχει, είναι εκκρεμές και πρέπει να αντιμετωπιστεί. 
      Τι πρέπει να κάνει το κράτος; Αναφέρομαι τώρα στο νομοσχέδιο. Η Κυβέρνηση είπαμε ότι θα επιβάλει ευθύνη στο μηχανικό. Δεύτερον, θα επιβάλει ορισμένους διαφορετικούς ελέγχους, 10% και 2%. Αλλά δεν λέει πουθενά ότι δεν μπορεί να δοθεί τελικά ρεύμα σε καμία οικοδομή, αν δεν γίνει ένας τελικός έλεγχος. 
      Κυρία Υπουργέ, επανέρχεται πάλι το κόμμα μας στην πρόταση που σας κάναμε. Είναι αδύνατο να διανοηθώ εγώ ότι μπορεί να πάρει η οικοδομή ρεύμα, δηλαδή να κλείσει το θέμα με τη ρευματοδότηση, χωρίς ένα μάτι να έχει δει την οικοδομή είτε έχει άδεια, αλλά πολύ περισσότερο όταν δεν έχει άδεια. 
      Εμείς, είχαμε θεσπίσει στο παρελθόν –και για μας η προσπάθεια τούτη είχε πετύχει, εσείς μας είπατε ότι πιστεύετε ότι απέτυχε, εμείς θεωρούμε ότι πέτυχε τότε- την αρχή ότι δεν μπορεί να δοθεί ρεύμα, αν δεν περάσει, έστω την τελευταία στιγμή, να κάνει τον έλεγχο η αρμόδια υπηρεσία. 
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Εσείς το αλλάξατε το 1992.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ δεν το άλλαξα, κυρία Υπουργέ. Δεν το αλλάξαμε εμείς το 1992. Εσείς λέτε ότι εμείς το αλλάξαμε. Εμείς δεν το αλλάξαμε. Αλλά και αν ακόμα συμβαίνει αυτό -εγώ τουλάχιστον δεν μπορώ να σας διαψεύσω, αλλά και δεν μπορώ να το διαβεβαιώσω αυτή την ώρα, δεν μπορώ να θυμάμαι τα πάντα- είτε άλλαξε είτε δεν άλλαξε, ρωτώ τους κυρίους συναδέλφους: Είναι ή δεν είναι σωστή αυτή η διάταξη; Και μάλιστα όταν σήμερα έχετε δώσει τόση ανάσα στις υπηρεσίες σας, οι οποίες πλέον μη έχοντας την ευθύνη να δίδουν τις άδειες, περνώντας την ευθύνη στους μηχανικούς, έχουν ανακουφιστεί σημαντικά και έχουν αναντίρρητα τη δυνατότητα να περάσουν και να κάνουν τον έλεγχο.
      Εάν ο αστυνόμος θέλει, εάν ο δήμαρχος θέλει εις τις μικρότερες περιοχές, εάν η πολεοδομία θέλει, τότε αυθαίρετα δεν χτίζονται. Αλλά, κύριοι συνάδελφοι, είναι βέβαιο πως δεν θέλει, είναι βέβαιο πως έχουμε αυτήν την αδυναμία και είναι βέβαιο ότι, όταν έχουμε αυτήν την κατάρα των αυθαιρέτων στην Ελλάδα, που τη σέρνουμε μαζί μας για δεκαετίες, αυτό το νομοσχέδιο κάνει πολύ μεγάλη ζημιά. 
      Η κυρία Υπουργός είχε επιβάλλει βαρύτερες ποινές εις τα αυθαίρετα που θα γίνονται από τώρα και ύστερα. Εγώ σας εφιστώ την προσοχή σας στο εξής: Δεν πρέπει να επιβληθούν ποινές μόνο στα αυθαίρετα που θα γίνουν από εδώ και ύστερα, αλλά και στα αυθαίρετα που υπάρχουν και δεν τα νομιμοποιείτε, διότι δεν νομιμοποιείτε και όλα τα αυθαίρετα. Για παράδειγμα, υπάρχουν βίλες στη Μύκονο δύο χιλιάδες τετραγωνικών μέτρων, οι οποίες είναι αυθαίρετες. Αυτές, δηλαδή, δεν πρέπει να υποστούν τις βαρύτερες ποινές σε ό,τι αφορά τη διατήρηση του αυθαιρέτου, την οποία επιβάλλετε εις τα νεώτερα αυθαίρετα;
      Κύριοι συνάδελφοι, μίλησε επιγραμματικά και λυπούμαι που δεν μπορώ να πω περισσότερα, αλλά ο χρόνος δεν μου το επιτρέπει και δεν θέλω να δημιουργήσω πρόβλημα στη λειτουργία του Κοινοβουλίου και στην τήρηση του Κανονισμού. Εκείνο που θέλω να συμπεράνω –και πρέπει να το καταλάβατε- είναι ότι ο τόπος μας περνά μία δύσκολη περίοδο παρακμής και πτώσης. Η μακρά προεκλογική περίοδος δεν είναι μόνο βαριά ζημιά για την οικονομία, αλλά είναι ζημιά, γενικότερα, για το κράτος, διότι στην απελπισία του το ΠΑΣΟΚ δεν σέβεται τίποτα και γκρεμίζει τα πάντα.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Χρυσανθακόπουλος.
     ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κυρίες και κύριοι συνάδελφοι, το νομοσχέδιο που συζητούμε σήμερα χαρακτηρίζεται και αυτό ως προεκλογικό. Εμείς είμαστε υποχρεωμένοι να επαναλάβουμε, για μία ακόμα φορά, ότι είμαστε εντολοδόχοι και να κυβερνούμε και να νομοθετούμε μέχρι την ολοκλήρωση της θητείας αυτής της Βουλής.
     Ο κ. Μητσοτάκης ξεκίνησε, καταγγέλλοντας το γεγονός ότι η κυρία Υπουργός αποδέχθηκε τροπολογίες Βουλευτών. Αυτό, όμως, θα έπρεπε να το χαιρετίσει η Νέα Δημοκρατία.
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ δεν κατήγγειλα ότι η κυρία Υπουργός δέχθηκε τροπολογίες. Εγώ κατήγγειλα ότι αυτές δεν συζητήθηκαν στην επιτροπή.
     ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Καταγγείλατε ότι δεν έγινε συζήτηση…
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είπα ότι θα έπρεπε να γίνει μία ακόμη συνεδρίαση στην επιτροπή, για να συζητήσουμε τις τροπολογίες και τότε, εκατό φορές, να τις δεχθούμε.
     ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Είπατε, λοιπόν, ότι οι Βουλευτές συζήτησαν κατ’ ιδίαν με την κυρία Υπουργό.
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Βεβαίως, κατ’ ιδίαν.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Άρα, λοιπόν, ο κ. Καλός, ο κ. Μπούρας, ο κ. Καλογιάννης και ο κ. Κατσιγιάννης, που είναι Βουλευτές της παράταξης της Νέας Δημοκρατίας και των οποίων η κυρία Υπουργός έκανε δεκτές τις τροπολογίες που κατέθεσαν, τότε αυτοί συζήτησαν κατ’ ιδίαν με την κυρία Υπουργό. Ποιο είναι το μεμπτό, το κατακριτέο, το ύποπτο και το εξωθεσμικό, στο οποίο εσείς αναφέρεσθε;
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το ότι δεν έγινε συζήτηση.
     ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Δεν συνέβη αυτό, κύριοι συνάδελφοι, και εγώ καλώ τους συγκεκριμένους Βουλευτές της Νέας Δημοκρατίας να διαψεύσουν τις λογικές εκείνες, τις οποίες εξέφρασε ο κ. Μητσοτάκης, καταγγέλλοντάς τους ότι έχουν συναλλαγή με την Κυβέρνηση. 
     Από τη μία μεριά, λοιπόν, μας καταγγέλλετε ότι νομοθετούμε φιλολαϊκά και άρα αυτό είναι προκλητικό, διότι αγκαλιάζουμε το δημόσιο αίσθημα, και από την άλλη μεριά και εσείς συμβάλλετε στη διαμόρφωση του τελικού κειμένου του νομοσχεδίου με συγκεκριμένες προτάσεις-προσθήκες, όπως τις ονομάσατε, οι οποίες εντάσσονται στο νομοσχέδιο.
     Εγώ θεωρώ πάρα πολύ θετικό το γεγονός ότι έγιναν δεκτές και τροπολογίες Βουλευτών του ΠΑΣΟΚ και είναι πολύ σωστό να προχωρά το νομοθετικό έργο με αυτό το ήθος.
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μπράβο, κύριε συνάδελφε! Μήπως πρέπει να καταργήσουμε το Κοινοβούλιο, για να τελειώνουμε;
     ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Έρχομαι τώρα στο περιεχόμενο του νομοσχεδίου. Η μηδενιστική προσέγγιση, η αφοριστική στάση, η πολλές φορές  μνησίκακη συμπεριφορά απέναντι στην πρωτοβουλία της Κυβέρνησης να αντιμετωπίσει ζητήματα, το κλείσιμο του ματιού, η επιλεκτική συμπεριφορά δεν είναι σωστή αντιμετώπιση αυτού του νομοσχεδίου, όπως δεν είναι σωστή και η υιοθέτηση μίας υποτιθέμενης γνωμάτευσης νομικών, η οποία έχει μέγιστη ισχύ να φέρει το νομοσχέδιο ως αντισυνταγματικό, γιατί θίγονται τα συμφέροντα κάποιων μηχανικών-μελετητών και εργολάβων, οι οποίοι κινδυνεύουν με αφαίρεση αδείας, γιατί έχουν παραβεί το νόμο.
Ο νόμος είναι σαφής σ’ αυτά που ψηφίζουμε, αγαπητοί συνάδελφοι, γιατί όταν κάποιος βάζει την υπογραφή του σε μία μελέτη που είναι ατομική ευθύνη, δεν μπορεί να μη φέρει και την ευθύνη της συνέπειας, όταν αυτή η μελέτη πηγαίνει ενάντια στους κανόνες της σωστής δόμησης, υπερβαίνει το ρυμοτομικό σχέδιο και εφαρμόζει μία σειρά από άλλες παρατυπίες.
	Δεν μπορούμε να μην τιμωρήσουμε με δύο χρόνια φυλάκιση το ελάχιστο και με 100.000 ευρώ όποιον χτίζει σε ρέματα, σε καμένα δάση τα οποία πρέπει να αναδασωθούν, σε παραλίες, σε βιοτόπους, όταν παραβιάζει αυτό το πλαίσιο το οποίο η ευνομούμενη πολιτεία έχει θέσει. Πολύ καλά κάνουμε. 
      Εσείς από τη μεριά σας επισημάνατε πως το ότι δεν έχουν αφαιρεθεί άδειες μέχρι τώρα είναι παράδοξο, είναι λάθος. Θα έπρεπε να υπάρχουν και κάποιοι, όπως για παράδειγμα αυτοί που κατασκεύασαν εκείνα τα κτήρια στην Καλαμάτα, παλιότερα στο Αίγιο, τα οποία μετά γκρεμίστηκαν και είχαν ευθύνη οι κατασκευαστές. Δεν μπορούν να μη συρθούν στα δικαστήρια και να μην καταδικαστούν. Αλίμονο. Θα έπρεπε να υπάρχει ατομική ευθύνη. Αυτή η εξατομίκευση είναι μέριμνα του νομοσχεδίου, το οποίο βάζει τάξη σε πολλά επίπεδα.
	Γιατί διαμαρτύρεται το ΚΚΕ; Γιατί, λέει, η Κυβέρνηση μείωσε πάρα πολύ και δραστικά τα ανταποδοτικά τέλη για το Κτηματολόγιο. Και καλά κάναμε. Αυτό, όμως, λέει το ΚΚΕ -το οποίο θέλει να βγει «από τα αριστερά»- θα πρέπει να το αντιμετωπίσουμε με την πλήρη κατάργηση των τελών. Δηλαδή, από τη μία μας καταγγέλλει για φιλολαϊκή στάση και από την άλλη κάνει τον αριστερισμό, αυτήν την υπερφίαλη προσέγγιση του στυλ: «Εμείς τα χαρίζουμε όλα». 
	Αυτή είναι προεκλογική φοβία. Αυτό είναι άγχος μήπως η Κυβέρνηση, τακτοποιώντας ζητήματα που αφορούν τους πολίτες, «αγκαλιάζει» το δημόσιο αίσθημα. 
      Υπάρχουν εδώ άρθρα τα οποία αφορούν και την ασφάλιση των μελετών και την ασφάλιση των ιδιωτικών έργων. Έρχεται η Νέα Δημοκρατία και λέει: «Μόνο την ασφάλιση των ιδιωτικών έργων, όχι την ασφάλιση των μελετών». Πάει να «σπάσει στη μέση» το ζήτημα, ώστε να δημιουργηθεί μία νομική σύγχυση, να προσφεύγουν οι κατασκευαστές και οι εργολάβοι ενάντια στους μελετητές, οι οποίοι, όμως, δεν θα έχουν ασφάλιση, θ’ ανοίγει ο φαύλος κύκλος και θα ξεφεύγουν της ενιαίας ευθύνης.
	Βάλαμε μία σειρά. Καταργούμε τη γραφειοκρατία. Χρειάζονται πλέον συγκεκριμένα έγγραφα τα οποία θα κατατίθενται από τους μηχανικούς μελετητές και κατασκευαστές στη συνέχεια, που θα υπογράφουν μέχρι την ολοκλήρωση των εργασιών, θα επιβλέπουν και θα ολοκληρώνουν το έργο για να πάρουν πάνω τους την υπόθεση. Ναι, αυτό είναι το ζητούμενο, γιατί οι τίμιοι και οι νόμιμοι είναι αυτοί που θα βγαίνουν στην αγορά και θ’ «αγκαλιάζουν» τους πολίτες.
	Τώρα το ότι υπάρχουν, όπως λέει και το νομοσχέδιο στην αρχή, εβδομήντα χιλιάδες νόμιμες κατασκευές ετησίως, αυτό σημαίνει ότι στη χώρα μας υπάρχει ένας κατασκευαστικός «οργασμός», ότι υπάρχει μία πρόοδος και ανάπτυξη, γι’ αυτό και έχουμε φτάσει στο 75% προς 80% να έχουν οι Έλληνες ιδιωτική κατοικία. Αυτό είναι αποτέλεσμα ενός οικονομικού και πολιτικού πλαισίου στο οποίο αναπτύσσεται η χώρα.
	Θα ήθελα, λοιπόν, εδώ να πω ότι υπάρχει αυτή η προσπάθεια της Νέας Δημοκρατίας να χαρακτηρίσει το νομοσχέδιο προπαγανδιστικό και να ανταπαντήσει στα συγκεκριμένα άρθρα που περιλαμβάνει με λογικές αοριστίας και συντεχνιακή προσέγγιση εναγκαλισμού των παρανόμων, γιατί τέλος πάντων αυτούς προσπαθεί να απαλλάξει των συνεπειών εφαρμογής του νόμου, στο ότι θα δοθεί το ρεύμα και το νερό και θα δοθεί μία ολική προσέγγιση στα ζητήματα. Αν αυτό το συνδυάσουμε με τις ρητές διατάξεις του νόμου για τα αυθαίρετα, για το ποια είναι αυθαίρετα και πώς απαγορεύεται η δόμησή τους, νομίζω ότι είναι πάρα πολύ σημαντικό. Ο συνδυασμός των άρθρων οδηγεί σε μία ολότητα και σε μία αίσθηση των πολιτών ότι δεν προχωράμε σε νομιμοποίηση των αυθαιρεσιών, αλλά αντίθετα επιτιθέμεθα οργανωμένα στις αυθαιρεσίες.
      Μιλήσατε για διαφθορά και πράγματι υπάρχουν κάποιες καταμετρήσεις από κάποιες επιτροπές ότι οι υπηρεσίες της πολεοδομίας έχουν διαφθαρεί. Όταν τις βγάζουμε από τη μέση, όταν βάζουμε ελεγκτικά όργανα να παρέμβουν και όταν πλέον ο μηχανικός δεν θα είναι ένας συναλλασσόμενος στο παρασκήνιο μ’ έναν επιβλέποντα αλλά θα υπάρχει ένα ποσοστό παρέμβασης, νομίζω ότι αυτό είναι το μεγάλο θέμα. 
      Κύριε Πρόεδρε, υπάρχουν πολύ σημαντικά άρθρα, όπως η μονάδα αντιμετώπισης φυσικών καταστροφών που δείχνει την πρόνοια της Κυβέρνησης να αντιμετωπίσει προβλήματα που προκύπτουν από ακραία φυσικά φαινόμενα. Υπάρχει και μια προσέγγιση της Υπουργού ιδιαίτερα θετική, αλλά θέλω να επισημάνω ότι θα πρέπει να γίνει ακόμη ουσιαστικότερη, βλέποντας και κάποιες άλλες προτάσεις που έχουμε καταθέσει ως τροπολογία. Εγώ προσυπογράφω και την τροπολογία 2014/139 του κ. Σπηλιόπουλου που αναφέρεται ακριβώς στην αποπεράτωση δίχως μεταβολή του φέροντος οργανισμού μιας κατασκευής όπου μένει να γίνουν κάποιες δευτερεύουσες εργασίες και οι οποίες προστατεύουν το ίδιο το κτίσμα και τους υπόλοιπους κατοίκους που υπάρχουν μέσα. Πρόκειται για τον τελευταίο όροφο μιας οικοδομής, ο οποίος δεν έχει ολοκληρωθεί μέσα από τις γνωστές προσφυγές σχετικά με τη μεταφορά του συντελεστή δόμησης. Για την ίδια προστασία του οικοδομήματος, θα πρέπει να ολοκληρωθούν και αυτές οι εναπομείνασες εργασίες εφόσον ο φέρων οργανισμός δεν θα υποστεί καμιά μεταβολή. Άλλωστε δεν θα είναι ωραίο ο τέταρτος όροφος να είναι ένα κουφάρι, ο οποίος θα είναι και επικίνδυνος, γιατί ούτε να κατεδαφιστεί μπορεί, γιατί ενδεχομένως να πάθει ρωγμές όλος ο φέρων οργανισμός, αλλά ούτε και να ολοκληρωθεί για να κατοικηθεί. Νομίζω, λοιπόν, ότι αυτό θα πρέπει να το επανεξετάσει η κυρία Υπουργός. 
      Τελειώνοντας θα ήθελα να πω ότι χαιρετίζω ένα νομοσχέδιο το οποίο πράγματι είναι εθνολαϊκό και δεν θα έπρεπε να το πολεμήσει η Αντιπολίτευση με τη στείρα αντίληψη που έχει. Είναι μια εριχθόνια συμπεριφορά που έχει απέναντι σε κάθε τι δημιουργικό. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιπλάκος έχει το λόγο.
      ΑΡΙΣΤΕΙΔΗΣ ΤΣΙΠΛΑΚΟΣ: Κύριοι συνάδελφοι, λόγω του περιορισμένου χρόνου θα ασχοληθώ μόνο με το θέμα της εκδόσεως των αδειών, ένα θέμα αρκετά σοβαρό όπως προβλέπεται από το νομοσχέδιο αυτό.
      Κατ’ αρχάς δεν είμαι αντίθετος στην ανάληψη ευθύνης εκδόσεως των αδειών από τους μηχανικούς. Αντίθετα πιστεύω ότι είναι ένα θετικό μέτρο για να απαλλαγούν τα πολεοδομικά γραφεία από φόρτο εργασιών και να εστιάσουν την προσοχή τους οι υπάλληλοι σ’ άλλες απαραίτητες και αποδοτικότερες εργασίες.
      Όμως, αν αυτή η ανάληψη των ευθυνών γίνει όπως έγινε και πριν από τριάντα χρόνια την περίοδο 1971-1973 που πρωτοεφαρμόστηκε το σύστημα αυτό χωρίς να συνοδεύεται από ουσιαστικό έλεγχο των οικοδομών και αρκεστούμε στον πατριωτισμό των ιδιοκτητών και των ανήμπορων μηχανικών να αντιδράσουν στις πιέσεις για αυθαιρεσία, τότε σίγουρα στα επόμενα χρόνια θα έχουμε μια θεαματική αύξηση της αυθαιρεσίας. Όπως ακριβώς έγινε και στην περίοδο που πρωτοεφαρμόστηκε το σύστημα αυτό και δεν θα προλαβαίνουμε να νομιμοποιούμε τις νέες στρατιές των αυθαιρέτων με αποτέλεσμα η πολιτεία αντί να είναι οδηγός στη δόμηση και να εξασφαλίζει σωστή ποιότητα των κατοικιών, να σύρεται κάθε φορά από τις ανάγκες ως ουραγός στη δόμηση και να νομιμοποιεί εκ των υστέρων αυθαίρετους και απαράδεκτους οικισμούς με κατασκευές που γίνονται κάτω από συνθήκες εντελώς απαράδεκτες, οι περισσότερες των οποίων πέρα από το υψηλό κόστος που έχουν λόγω των ευνοήτων λόγων, δεν εξασφαλίζουν και τις στοιχειώδεις προϋποθέσεις που απαιτούνται για την εκπλήρωση του σκοπού τους. 
      Θα προσπαθήσω για μια ακόμη φορά να καταστήσω σαφές σ’ όλους τους συναδέλφους και κυρίως στην κυρία Υπουργό ότι ορισμένες διατάξεις του νομοσχεδίου, όχι μόνο δεν περιορίζουν την αυθαίρετη δόμηση, αλλά αντίθετα δημιουργούν ισχυρά κίνητρα για το φούντωμα της αυθαιρεσίας σ’ όλο το φάσμα των ανεγειρομένων οικοδομών. Άλλωστε δεν χρειάζεται η εφαρμογή των νέων διατάξεων στην πράξη για να πειστούμε για την αναποτελεσματικότητά τους. Έχουν δοκιμαστεί οι πράξεις αυτές και έχουμε δει τα καταστρεπτικά αποτελέσματα τα οποία οδήγησαν στην άμεση και εσπευσμένη κατάργηση των διατάξεων αυτών.
      Οι έλεγχοι που προβλέπονται από το άρθρο 4, όχι μόνο δεν εμποδίζουν την αυθαίρετη δόμηση, αλλά αντίθετα την διευκολύνουν, γιατί η πιθανότητα του 10% να ελεγχθεί η οικοδομή –και μάλιστα με τις προβλεπόμενες ασαφείς διαδικασίες- είναι πολύ μικρή για να αποτρέψει την αυθαιρεσία.
      Με το δειγματοληπτικό αυτόν έλεγχο θα γίνει και σ’ αυτόν τον τομέα ό,τι έγινε με τις εφορίες, με τη συναλλαγή με τους ιδιοκτήτες, αφού η επιλογή των κατασκευών που θα περάσουν από τον έλεγχο, δεν υπόκειται σε ορισμένους κανόνες...
      ΒΑΣΙΛΗΣ ΚΕΔΙΚΟΓΛΟΥ: Παραγραφή του αδικήματος όμως δεν υπάρχει, κύριε συνάδελφε.
      ΑΡΙΣΤΕΙΔΗΣ ΤΣΙΠΛΑΚΟΣ: Θα επαφίεται στη βούληση των υπαλλήλων που μπορούν να διαπραγματευτούν, με το αζημίωτο βέβαια, τη μη επιλογή τους στον δειγματοληπτικό έλεγχο της οικοδομής και δεν μπορεί να μας το εξασφαλίσει αυτό κανένας. Αλλά και ακόμα αν ήταν ιδανική η κατάσταση στα πολεοδομικά γραφεία, πάλι θα ήταν αδύνατος ο σωστός έλεγχος, αφού μπορεί ο επιβλέπων μηχανικός, να έχει το δικαίωμα να αλλάξει κατά τη διάρκεια της κατασκευής τη μελέτη του και έτσι ο ελεγκτής μηχανικός θα συγκρίνει τα σχέδια τα οποία θα έχει, που δεν θα έχουν καμία σχέση με την κατασκευή, η οποία κατασκευάζεται νομίμως, γιατί η αναθεώρηση γίνεται μετά το τέλος της κατασκευής. Άλλωστε, με τη μικρή πιθανότητα της διενέργειας του ελέγχου και με τις δυνατότητες που υπάρχουν για την αποφυγή του, δεν μπορεί ο μηχανικός να συστήσει στον ιδιοκτήτη να αποφύγει την παρανομία, αφού ουσιαστικά δεν υπάρχουν άμεσες κυρώσεις. Θα έχουμε το δίλημμα των ιδιωτών μηχανικών ή να δεχθούν τις παράνομες κατασκευές ή να αλλάξουν επάγγελμα, αφού τις μελέτες θα τις παίρνουν όσοι δεν έχουν δισταγμό να συναινέσουν σε οποιαδήποτε παρανομία.
      Όλα αυτά, κύριοι συνάδελφοι, θα μπορούσαν να αποφευχθούν και να επιβάλουμε με τον πιο απλούστερο τρόπο τη νομιμότητα στις κατασκευές και να περιορίσουμε αποτελεσματικά και δραστικά την αυθαιρεσία, αν επαναφέρουμε τις δοκιμασμένες διατάξεις της περιόδου 1978-1981, που γνωρίζω πάρα πολύ καλά, έχω ζήσει από κοντά το θέμα, ήμουν γενικός γραμματέας την εποχή εκείνη στο Υπουργείο Δημοσίων Έργων, ότι είχαν θεαματικά αποτελέσματα και καταργήθηκαν. Δεν θέλω να μπω σε λεπτομέρειες. Αν θέλετε, μπορώ να γίνω πιο σαφής, πώς καταργήθηκαν το 1981 και από ποιους καταργήθηκαν και με ποια συμφέροντα. 
      Αυτές τις απλές διατάξεις τις προτείναμε στην επιτροπή, με τις οποίες συμφώνησαν όλοι όσοι επιθυμούν να τεθεί ένα τέλος σ’ αυτήν τη γάγγραινα της αυθαίρετης δόμησης. Ακούσαμε προηγουμένως και τον επίτιμο Πρόεδρο, τον κ. Μητσοτάκη, να λέει τα θετικά στοιχεία αυτής της πρότασης. Και απορώ γιατί δεν έχουμε μια πειστική εξήγηση για τους λόγους που αρνείστε αυτήν τη διάταξη. 
      Αυτές οι διατάξεις στοχεύουν ώστε ο έλεγχος της οικοδομής σ’ ορισμένο στάδιο της κατασκευής να είναι αναγκαστική η διαδικασία για τον ιδιοκτήτη, προκειμένου να μπορεί να συνεχίσει και να αποπερατώσει την οικοδομή. Είπαμε ότι συμφωνούμε με την αυτόματη έκδοση των αδειών και την ανάληψη ευθύνης από το μηχανικό. Όμως, όταν τελειώσει ο σκελετός μπετόν αρμέ της οικοδομής, για να ηλεκτροδοτηθεί η οικοδομή, θα πρέπει με το ηλεκτρικό ρεύμα του εργοταξίου που απαιτείται για τη συνέχιση των υπολοίπων εργασιών της οικοδομής, να προσκομίσει υποχρεωτικά ο ιδιοκτήτης της οικοδομής στη ΔΕΗ το πιστοποιητικό ελέγχου από την πολεοδομία ότι είναι νόμιμο, ότι είναι σύμφωνο με τις κείμενες διατάξεις και με την άδεια της οικοδομής. 
      Ποιος ιδιοκτήτης θα διανοηθεί να παραβεί την άδεια, όταν γνωρίζει εκ των προτέρων ότι ο έλεγχος ούτως ή άλλως θα γίνει υποχρεωτικά και θα το ζητήσει μάλιστα ο ίδιος, με δική του πρωτοβουλία, για να μπορέσει να πάρει το χαρτί, να πάει στη ΔΕΗ και να πάρει το ρεύμα; Έτσι, με τον τρόπο αυτό, προστατεύουμε και το μηχανικό, γιατί είναι σίγουρο ότι θα επισημάνει στον ιδιοκτήτη ότι οποιαδήποτε αυθαιρεσία δεν είναι δυνατόν παρά να αποκαλυφθεί είτε στο πρώτο είτε στο δεύτερο στάδιο. Και το κυριότερο είναι ότι κόβονται οι συναλλαγές γιατί ο μηχανικός της πρώτης αυτοψίας, που θα κάνει τον έλεγχο, δεν γνωρίζει ποιος μηχανικός θα κάνει την τελική αυτοψία, που θα πάρει το οριστικό ρεύμα, που κι εκεί θα χρειαστεί ο έλεγχος, που θα πιστοποιεί ότι η οικοδομή περατώθηκε σύμφωνα με την άδεια και τις κείμενες διατάξεις.
      Όμως, εκείνο που θέλω να σας πω είναι το εξής: Το Υπουργείο των Οικονομικών αυτήν τη διαδικασία που λέγω αυτήν τη στιγμή, την έχει επιβάλλει. Δεν μπορείτε να οκκληρώσετε την οικοδομή, αν δεν τακτοποιήσετε τις φορολογικές σας υποχρεώσεις. Αν δεν έχετε τακτοποιήσει τον ΦΠΑ της οικοδομής, δεν σας δίνει πιστοποιητικό η εφορία να πάτε στη ΔΕΗ να πάρετε το ρεύμα. Γιατί αυτό που γίνεται από το Υπουργείο Οικονομικών, δεν εφαρμόζεται και από το Υπουργείο Δημοσίων Έργων; Είναι μία απορία την οποία έχω και θα περιμένω κάποια εξήγηση, κάποια απάντηση επ’ αυτού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω κι εγώ, κύριε Πρόεδρε, τα δύο λεπτά που πήρε ο προηγούμενος συνάδελφος.
      ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, δεν θα κάνω αυτήν τη δουλειά. Τι θα γίνει δηλαδή; Θα πάμε στις τρεις η ώρα το πρωί; 
      ΑΡΙΣΤΕΙΔΗΣ ΤΣΙΠΛΑΚΟΣ: Θα τελειώσω σε ένα λεπτό, κύριε Πρόεδρε.
      Μας ενδιαφέρει δηλαδή περισσότερο η είσπραξη των χρημάτων για το ΦΠΑ από τη νομιμότητα της κατασκευής και ενώ για το ΦΠΑ ακολουθούμε αυτήν τη μέθοδο του υποχρεωτικού ελέγχου των φορολογικών από την εφορία, δεν το κάνουμε και για την ανέγερση της οικοδομής; Μια πρόχειρη δικαιολογία είναι η έλλειψη επαρκούς προσωπικού από τις πολεοδομίες. Έχω να σας πω ότι μετά την αυτόματη έκδοση των αδειών και την ανάληψη της ευθύνης από τους μηχανικούς υπάρχει περιθώριο και άνεση στις πολεοδομικές υπηρεσίες να μπορούν να κάνουν τους ελέγχους. Άλλωστε με διακόσιους μηχανικούς που θα προσλάβετε ως υπαλλήλους από πέντε αυτοψίες την ημέρα ο καθένας, έχουμε χίλιες αυτοψίες την ημέρα και περίπου τριακόσιες χιλιάδες αυτοψίες ολόκληρο το χρόνο. Έτσι, λύνεται εντελώς το πρόβλημα. 
      Υπάρχει όμως και άλλη πρόταση. Αν δεν θέλουμε να μπλέξουμε τα πολεοδομικά γραφεία λόγω των γνωστών προβλημάτων, υπάρχει το Τεχνικό Επιμελητήριο. Ο ίδιος ο πρόεδρος με διαβεβαίωσε σήμερα ότι μπορεί έναντι αμοιβής, 2% της αμοιβής του μελετητού για την άδεια, να αναλάβει το Επιμελητήριο τον έλεγχο και της πρώτης και της δεύτερης φάσης των οικοδομών, ώστε να μην υπάρχει κανένα απολύτως πρόβλημα. 
      ΒΑΣΙΛΗΣ ΚΕΔΙΚΟΓΛΟΥ: Το Τεχνικό Επιμελητήριο με ποια αξιοπιστία, κύριε συνάδελφε;
      ΑΡΙΣΤΕΙΔΗΣ ΤΣΙΠΛΑΚΟΣ: Εκείνο που θέλω να πω είναι ότι πέρα από τις οικοδομές που βγαίνουν με τη νόμιμη άδεια, υπάρχουν και οι αυθαίρετες οικοδομές που βγαίνουν χωρίς την έγκριση αδείας. Θα πρέπει και εκεί να προχωρήσουμε σε ένα μέτρο περισσότερο. Δεν θα πρέπει να γίνει μεταβίβαση ακινήτων, διαμερισμάτων και οικοδομών, αν δεν υπάρχει στο συμβολαιογραφείο η άδεια της οικοδομής και το πιστοποιητικό νομιμότητας της οικοδομής. Είναι ένα μέτρο το οποίο θα αποθαρρύνει όλους όσους σκέπτονται να παρανομήσουν, είτε με άδεια είτε χωρίς άδεια. Και θέλω να σας πληροφορήσω ότι το μέτρο αυτό δεν εφαρμόζεται, αν και υπάρχει θεσμοθετημένο, και χρειάζεται αυστηρές κυρώσεις και προς αυτή την κατεύθυνση, για να εφαρμοστεί το μέτρο. 
      Θέλω να πω και ένα τελευταίο. Θα πρέπει να προσέξουμε πολύ την ποιότητα των πολεοδομικών γραφείων ορισμένων δήμων -ιδιαίτερα των μικρών δήμων- και θα πρέπει και εκεί να γίνει κάποιος έλεγχος και να δει τι περίπου συμβαίνει σ’ αυτούς τους δήμους, με ποιον τρόπο εκδίδονται άδειες και ποιες άδειες εκδίδονται. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κ. Παπαδημητρίου.
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Κυρία και κύριοι συνάδελφοι, δεν υπάρχει αμφιβολία σε κανένα μας, ούτε πολιτικό ούτε πολίτη και κυρίως σε όλους εμπλεκόμενους στην παραγωγή έργων, ότι η ανάγκη για αναθεώρηση της άσκησης πολεοδομικής πολιτικής είναι το για χρόνια μεγάλο ζητούμενο, αλλά με μία προϋπόθεση, την ύπαρξη πολεοδομικής πολιτικής ως ένα επίπεδο της ολοκληρωμένης χωροταξικής πολιτικής. Εννοώ το γενικό πλαίσιο, το περιφερειακό πλαίσιο, το νομαρχιακό πλαίσιο κλπ. 
      Εμείς, υπό την πίεση του Συμβουλίου της Επικρατείας τελικά, τρέχοντας και όχι πάντα αξιόπιστα αποκτήσαμε γενικό πλαίσιο που ακόμα δεν έχει έλθει στη Βουλή, κυρία Υπουργέ. Έχει περάσει στην κυβερνητική σας επιτροπή, τουλάχιστον έχει περάσει το εθνικό συμβούλιο και νομίζω ότι το τελειώσαμε στις 9 Ιουνίου. Υπάρχουν τα περιφερειακά πλαίσια σε αδρές γραμμές, αλλά με δεσμεύσεις που πρέπει να απαλλαγούν από τη στατικότητα. Υπάρχουν γενικά πολεοδομικά πλαίσια, περιοχές ρυθμιζόμενης πολεοδομικής οργάνωσης που ακόμα είναι στο μεγάλο ερωτηματικό, και σχέδια χωρικής ανάπτυξης ανοιχτών πόλεων. Μέσα σε όλο αυτό το μπάχαλο, που ακόμα τίποτα δεν έχει δώσει ολοκληρωμένα στον ελληνικό λαό πολεοδομούμε! Και εξεπλάγην–δεν νομίζω να υπάρχει προηγούμενο- που είδα ότι ο αμερικάνικος κώδικας πολεοδόμησης, με τον οποίο έχω δουλέψει, από το 1965 που τον πρωτοπήρα στο χέρι μου, είναι ο ίδιος και διαφέρει μόνο ως προς τους συντελεστές σεισμοκότητος που και αυτό είναι ένα κομμάτι του ΓΟΚ, ενός μικρού βιβλίου εκατόν μία σελίδων. Δεν καταλαβαίνω γιατί πρέπει να είναι νόμος τα προαπαιτούμενα για την άδεια δόμησης. Πρόκειται περί αστειοτήτων. 
Εάν δούλευαν οι φορείς των μηχανικών, εάν το Τεχνικό Επιμελητήριο ήταν φορέας των μηχανικών και ανελάμβανε την άσκηση της αξιοπιστίας ενός συμβούλου του κράτους αντί να είναι συνδικαλιστικό σωματείο, τότε δεν θα υπήρχε λόγος να ερχόμαστε εδώ και να έχουμε τη σημερινή συζήτηση.
      Δεύτερη παρατήρηση: Είναι πάντα πολύ διασκεδαστικό για έναν μηχανικό σαν κι εμένα να κοιτάει ένα νομοσχέδιο και να καταλαβαίνει τι έχουν γράψει οι μηχανικοί και τι έχουν γράψει οι δικηγόροι. Διότι δεν «τηρείται το σχέδιο πόλης», αλλά εφαρμόζεται. Διότι δεν υπάρχει «θέση κτηρίου», υπάρχει χωροθέτηση κτηρίου. Πιστεύω δηλαδή ότι και νομοτεχνικά το νομοσχέδιο πρέπει να το δουν και μηχανικοί εκτός από τους δικηγόρους συμβούλους της κ. Παπανδρέου.
     Θεωρώ ότι αν είχατε περισσότερους μηχανικούς συμβούλους στους τίτλους ιδιοκτησίας που ζητάτε για τα εκτός σχεδίου, θα θυμόσαστε πόσο έχουν πληρώσει οι Έλληνες πολίτες εξ αδιαιρέτου ιδιοκτήτες σε οικόπεδα εντός σχεδίου τη μη ύπαρξη τίτλων ως υποχρέωση στην άδεια δόμησης. Δηλαδή στο εδάφιο γ’ του άρθρου 2 προσθέστε παρακαλώ: «Και για τα εντός σχεδίου εξ αδιαιρέτου ιδιοκτησίας». Εκεί απαιτείται ο τίτλος, διότι έχουμε εκατοντάδες παραδείγματα όπου ο πρώτος χτίζων τρώει στην κυριολεξία το συντελεστή του δεύτερου, του τρίτου, του τέταρτου. Και τρέχουν στα δικαστήρια οι άνθρωποι κι ακόμα δεν έχουν απάντηση.
     Πιστεύω ότι καλό είναι όντως η σύντμηση του χρόνου έκδοσης αδείας, διότι δεν έχει λειτουργήσει το σύστημα. Και θα περίμενα από την κυρία Υπουργό και την κυρία Υφυπουργό με την επιμέλειά τους να έρθουν σήμερα εδώ ή στην επιτροπή προχθές φέρνοντας μαζί τους μια ενημέρωση για τα μέλη της Επιτροπής. Θα έπρεπε να είχατε κάνει μια αποτίμηση του τρόπου λειτουργίας των πολεοδομικών γραφείων. Τότε είμαι σίγουρη ότι θα συμφωνούσατε μαζί μου. 
     Εάν δεν υπήρχαν πολεοδομικά γραφεία, θεωρώ ότι η αυθαιρεσία ίσως ήταν μικρότερη. Διότι τα πολεοδομικά γραφεία στην πλειοψηφία τους -κυρίως εκείνα των δήμων- έχουν μόνο βοηθήσει σ’ αυτό το κράτος για να καλύπτεται η παρανομία. Είναι αθλία η λειτουργία τους. Και όσο πιο κοντά σε δημοκρατική αποκέντρωση φτάνουμε –για να θυμηθούμε το ν. 1622/1986 του κ. Τσοχατζόπουλου, αν δεν απατώμαι- τόσο μεγαλύτερη είναι η αυθαιρεσία διότι τόσο δυσκολότερο καθίσταται το «όχι» στους ψηφοφόρους μας.
     Πιστεύω ειλικρινά ότι η λύση είναι μία: αναζητήστε μέσα απ’ αυτόν το νόμο νέα σχέση με το Τεχνικό Επιμελητήριο της Ελλάδος. Αναφέρεστε σ’ αυτό σε ένα πολύ κρίσιμο άρθρο, το άρθρο για την επιβολή κυρώσεων, ως αρμοδία αρχή. Είναι όντως αρμόδιο το ΤΕΕ για την αφαίρεση της άδειας άσκησης επαγγέλματος του μηχανικού. Ρωτήσατε όμως το ΤΕΕ αν μπορεί μέσα σε οκτώ μήνες να βγάλει απόφαση; Έχει μπορέσει το ΥΠΕΧΩΔΕ να βγάλει καμία απόφαση; Πόσες έχει βγάλει το ΥΠΕΧΩΔΕ με τους επιθεωρητές του; Ένα θέμα πήγε στις επιτροπές σας -το θέμα της γέφυρας που έπεσε- και νομίζω ότι έγινε δεύτερη επιτροπή για να απαλλαγούν οι υπεύθυνοι. Έχει τελεσιδικήσει άλλο θέμα στο ΥΠΕΧΩΔΕ; Συνηγορώ σε σας –αν το πιστεύετε- ότι είναι απαράδεκτο το ότι δεν έχει αφαιρεθεί καμία άδεια κανενός παράνομου μηχανικού. Εγώ πιστεύω ότι οι μηχανικοί μπορούν και πρέπει να αναλάβουν τις ευθύνες τους.
     Γνωρίζετε όμως, κυρία Υπουργέ, ότι η αμοιβή ενός μηχανικού για να μελετήσει ένα φάκελο και να αποδώσει ευθύνες στον ενάμιση χρόνο περίπου που απαιτείται σήμερα κατ’ ελάχιστον είναι 15.000; Αυτή είναι η εμπειρία του ΤΕΕ και ενημερώθηκα πολύ σωστά από τον ίδιο τον Πρόεδρο που του δίνετε σήμερα οκτώ μήνες. Και έγινε προσπάθεια σ’ αυτήν την Αίθουσα να δοθεί μεγαλύτερη αμοιβή και δεν το επέτρεψε το Υπουργείο Οικονομικών και το Ελεγκτικό Συνέδριο;
     Όλα αυτά τα πράγματα πρέπει να τα δείτε έξω απ’ αυτήν την Αίθουσα παρακαλώντας το Θεό οι τελευταίες εκλογές του ΤΕΕ να αποδώσουν επιστήμονες που ενδιαφέρονται για το κύρος του πτυχίου τους και της άσκησης επαγγέλματός τους και όχι συνδικαλιστές του πεζοδρομίου -που δεν είναι μηχανικοί θέλω να πιστεύω- και τότε να προχωρήσουμε.
      Θα πω και μια κουβέντα για την ασφάλιση. Είμαι απολύτως υπέρ της ασφάλισης, που είναι σε όλο τον κόσμο θεσμοθετημένη, κυρίως έναντι του λάθους στην άσκηση επαγγέλματος. Εγώ τη θέλω και για τον επιπλέον λόγο ότι είναι το μόνο σύστημα, ο μόνος μοχλός που θα διορθώσει το απαράδεκτο σε αυτή τη χώρα, επειδή έχουμε «τσουβαλιαστεί» όλοι οι μηχανικοί. Είμαστε το μόνο επιμελητήριο που έχει και τους αρχιτέκτονες μέσα. Δεν θα βρεθεί ασφαλιστικός φορέας που θα ασφαλίσει τη δική μου υπογραφή, του αρχιτέκτονα, ως στατικού και ως μηχανολόγου ή ενός τεχνολόγου, ως υπαλλήλου του δημοσίου και μέλους της Αρχιτεκτονικής Επιτροπής. Ναι στην ασφάλιση, λοιπόν, μπας και βοηθήσει ένα κράτος και μια πολιτική εξουσία, που δεν έχει δύναμη.
      Τέλος, θα πω δυο κουβέντες για μια τροπολογία που κατέθεσα μαζί με το συνάδελφο κ. Μιχαλολιάκο για την Τροιζηνία –νομίζω ότι την έχουν καταθέσει και άλλοι δύο συνάδελφοι από τη Συμπολίτευση. Η Τροιζηνία γεωγραφικά και λογικά ανήκει στην Αργολίδα και οι παλιοί Βουλευτές γνωρίζουν πώς και γιατί απεκόπη. Νομίζω ότι πρέπει να ήταν αβλεψία να συμπεριλαμβάνεται και αυτό το κομμάτι της Πελοποννήσου στα είκοσι στρέμματα του κλήρου που δεν μπορεί να κατατμηθεί.
      Θεωρώ ότι και οι Τροιζήνιοι έχουν αγκυλωθεί αναπτυξιακά και δικαιούνται τα τέσσερα στρέμματα για την εκτός σχεδίου δόμηση όπως προβλέπεται για την υπόλοιπη Ελλάδα.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, συζητάμε το νομοσχέδιο του ΥΠΕΧΩΔΕ με τίτλο: «Άδεια δόμησης, πολεοδομικές και άλλες διατάξεις θεμάτων αρμοδιότητας του Υπουργείου Περιβάλλοντος, Χωροταξίας και Δημοσίων Έργων» και θα ήθελα να συγχαρώ την κυρία Υπουργό, γιατί τόλμησε να φέρει σε συζήτηση στη Βουλή και να εισηγηθεί διατάξεις οι οποίες απλοποιούν τη διαδικασία έκδοσης αδειών και δημιουργούν υπεύθυνους μελετητές και μηχανικούς που εποπτεύουν το έργο. Επίσης, δεν νομιμοποιεί, αλλά επιτρέπει τη σύνδεση κτισμάτων με τα δίκτυα κοινής ωφέλειας.
      Γι’ αυτό το δεύτερο θέμα, τη σύνδεση κτισμάτων με τα δίκτυα, θα ήθελα να αναφερθώ. Είναι γεγονός ότι η προσπάθεια που καταβλήθηκε με πρωτοβουλία της Κυβέρνησης του ΠΑΣΟΚ στις αρχές της δεκαετίας του ’80 να εμποδιστεί η αυθαίρετη δόμηση με την απαγόρευση της ηλεκτροδότησης στα αυθαίρετα κτίσματα, απέτυχε.
      Και απέτυχε, γιατί προέκυψε και δεύτερη και τρίτη γενιά αυθαιρέτων. Τα αυθαίρετα αυτά στην πλειοψηφία τους μέσα από διάφορες «διατάξεις-παράθυρα» ηλεκτροδοτούνται. Δεν υπήρχε δηλαδή αναστολή της αυθαίρετης οικοδομικής δραστηριότητας, αλλά και σε πάρα πολλές περιπτώσεις αυθαίρετες κατασκευές γίνονται μετά την ηλεκτροδότηση, του κτίσματος.
      Υπάρχει εν πολλοίς μια υποκρισία, διότι, κύριε Πρόεδρε, αν θα βγούμε από την είσοδο του Κοινοβουλίου πάνω από τον Άγνωστο Στρατιώτη και κοιτάξουμε τα απέναντι κτήρια της οδού Βασιλίσσης Αμαλίας, θα διαπιστώσουμε ότι έχουμε αυθαιρεσίες, οι οποίες έχουν γίνει προφανώς μετά την ηλεκτροδότηση. Εμείς σκιαμαχούμε πολλές φορές, χωρίς να εστιάζουμε το πρόβλημα στην πραγματική του πηγή, στην πραγματική του βάση.
      Το πρόβλημα των αυθαιρέτων έχει προκύψει από τη μεγάλη βραδύτητα να επεκταθούν τα σχέδια πόλεως. Από ό,τι γνωρίζω στην ιδιαίτερη πατρίδα μου, υπάρχουν πολλές συνοικίες, γειτονιές και πόλεις με αυθαίρετα κτήρια. Αυτά τα αυθαίρετα κτήρια έχουν προκύψει διότι δεν υπάρχουν ελεύθερα οικόπεδα. Αναπτύχθηκε η Χαλκίδα, εξάντλησε τα οικόπεδά της, άρχισε να δημιουργείται συγκέντρωση πληθυσμού, ο πληθυσμός έπρεπε να αναζητήσει στέγη, στέγη δεν μπορούσε να βρει, νόμιμα οικόπεδα δεν υπήρχαν, προσέφυγε στην απλή λύση να πάρει ένα κτήμα που ήταν έξω από το σχέδιο πόλεως, προσδοκώντας ότι κάποτε θα επεκταθεί και εκεί έκτισε το σπίτι του, την πρώτη κατοικία του, το σπίτι των ογδόντα, των εκατό τετραγωνικών. Μιλάμε γι’ αυτά τα σπίτια. Και να ξέρετε ότι υπάρχει μια μεγάλη καθυστέρηση στην ένταξη αυτών των περιοχών στα σχέδια πόλεως. 
      Κυρία Υπουργέ, έχει ξεκινήσει η διαδικασία για την ένταξη τέτοιων περιοχών στο σχέδιο πόλεως από το 1984. Είναι 2003 και ακόμα δεν έχουν τελειώσει οι πράξεις εφαρμογής, δεν έχουν ενταχθεί αυτές οι περιοχές στο σχέδιο μετά από δεκαεννέα χρόνια. Έχει περάσει μια γενιά ολόκληρη. Τα παιδιά που είχαν γεννηθεί τότε τώρα έχουν δημιουργήσει οικογένειες ή θα αποκτήσουν σε λίγο και ακόμα αυτά τα σπίτια δεν έχουν ενταχθεί στα σχέδια πόλεως και εκεί ακριβώς υπάρχει το μεγάλο πρόβλημα. Η διαδικασία επέκτασης των σχεδίων πόλεως είναι απαράδεκτη. Θέλει ο πολίτης να κτίσει μόνιμα, δεν θέλει ούτε να τον κυνηγάει ότι η πολεοδομία ούτε ο χωροφύλακας ούτε να κάθεται στο εδώλιο του κατηγορουμένου ούτε να υφίστανται όλες αυτές τις ταλαιπωρίες. Πώς θα λύσετε αυτό το πρόβλημα; 
      Προφανώς πάλι δεν λύνεται το πρόβλημα με την προσωρινή σύνδεση των κατασκευών με τα δίκτυα ούτε με το να υπάρχουν υπέρογκα πρόστιμα, διότι και αυτά δεν θα οδηγήσουν στην αναστολή της δραστηριότητας. Η πίεση που ασκείται για την οικιστική αποκατάσταση είναι τεράστια, ειδικότερα σε περιοχές που αναπτύσσονται. Σε αυτές τις περιπτώσεις πώς λύνουμε το πρόβλημα; Εκεί πρέπει να είναι απλές οι διαδικασίες. Απλοποιήστε τη διαδικασία της πολεοδόμησης και τη διαδικασία ένταξης περιοχών στα σχέδια πόλεως. Απλοποιήστε τη διαδικασία για το χωροταξικό σχεδιασμό. 
      Δεν μπορεί, κυρία Υπουργέ, μετά από δέκα χρόνια που έχει βγει η νομοθεσία να μην έχουμε χρήσεις γης.
      ΒΑΣΙΛΗΣ ΚΕΔΙΚΟΓΛΟΥ: Είκοσι χρόνια. 
      ΔΗΜΗΤΡΙΟΣ ΠΙΠΕΡΓΙΑΣ: Είκοσι χρόνια. Δεν έχουμε χρήσεις γης. Υπάρχει απόφαση του Συμβουλίου της Επικρατείας που λέει ότι αν δεν υπάρχει συγκεκριμένη χρήση γης, δεν μπορεί να γίνει καμία βιομηχανία, καμία βιοτεχνία. 
      Στην Εύβοια αυτή τη στιγμή, στο νομό της ανεργίας, στο νομό που έκλεισαν επιχειρήσεις, στο νομό που αποβιομηχανοποιείται κλείνουν βιώσιμες επιχειρήσεις. Και κλείνουν επιχειρήσεις βιώσιμες, γιατί ο γείτονας -που μπορεί να είναι και αυθαίρετος οικιστής- προσφεύγει στο Συμβούλιο της Επικρατείας κατά της πράξης που ιδρύεται μια βιομηχανία, μια βιοτεχνία και ξέρετε η απόφαση του ακυρωτικού δικαστηρίου ποια είναι; Ότι είναι άκυρη η πράξη της διοίκησης, ότι δεν επιτρέπεται να φτιαχτεί μια βιομηχανία, μια βιοτεχνία γιατί υπάρχουν ζώνες ανάπτυξης παραγωγικών δραστηριοτήτων και έτσι έχουμε το φαινόμενο να κλείνουν βιώσιμες επιχειρήσεις. Στην Αμάρυνθο τις άλλες έκλεισε μια βιώσιμη επιχείρηση επεξεργασίας ξηρών καρπών στην οποία εργάζονταν εβδομήντα άνθρωποι. Εβδομήντα καινούργιοι άνεργοι. 
      ΒΑΣΙΛΗΣ ΚΕΔΙΚΟΓΛΟΥ: Του Μπουρίκα;
      ΔΗΜΗΤΡΙΟΣ ΠΙΠΕΡΓΙΑΣ: Του Μπουρίκα.
      Ε, λοιπόν, αυτά τα προβλήματα δεν είναι γιατί ήταν αυθαίρετο το κτήσμα, νόμιμο ήταν. Δεν υπήρχε χρήση γης. Πότε θα υπάρξουν αυτά τα σχέδια; Πότε θα γίνει η ανάπτυξη; Η οικιστική, η βιομηχανική, η ανάπτυξη σε όλους τους τομείς. Πότε; Γι’ αυτό υπάρχουν και αυτά τα προβλήματα.
      Επίσης, πιστεύω ότι η λεπτομερειακή πολεοδομική νομοθεσία θα πρέπει να απλοποιηθεί. Δεν μπορεί να έχουμε δεκάδες περιπτώσεων, υποπεριπτώσεων, εξαιρέσεων κ.ο.κ. Να βάλουμε γενικούς κανόνες. Δεν μπορεί σε ένα κτήριο, παραδείγματος χάριν, να προσδιορίζουμε απόσταση από το έδαφος στο μονοώροφο τμήμα, απόσταση από το έδαφος στο διώροφο τμήμα, απόσταση από εδώ, απόσταση από εκεί. Να βάλουμε γενικές αρχές. Μπορούμε να βάλουμε γενικά διατάξεις περί όγκου, διατάξεις για την κάλυψη, διατάξεις για τα όρια από το γείτονα; Γιατί να έχουμε όλες αυτές τις λεπτομέρειες, οι οποίες και εμποδίζουν τους μηχανικούς στο να φτιάξουν τη μελέτη αλλά και δημιουργούν ή δημιουργούσαν με την παλιά διαδικασία τη δυνατότητα στις πολεοδομίες να υπάρχει κωλυσιεργία στην έκδοση της αδείας;
      Και βέβαια θα ήθελα εδώ να κτυπήσω την υποκρισία που προέρχεται από τη Νέα Δημοκρατία όσον αφορά τον τελικό έλεγχο για την ηλεκτροδότηση. Μετά τον τελικό έλεγχο για την ηλεκτροδότηση δεν μπορεί να υπάρξει μία πρόσθετη αυθαίρετη κατασκευή; Εάν βγούμε έξω από την πύλη της Βουλής από τον Άγνωστο Στρατιώτη προς τη λεωφόρο Αμαλίας θα δούμε αυθαιρεσία απέναντι από το Κοινοβούλιο. Αυτό και μόνο αποδεικνύει το μέγεθος του προβλήματος. 
      Πιστεύω ότι τα μέτρα τα οποία παίρνονται είναι προς τη θετική κατεύθυνση. Χρειάζεται όμως, ποιο τολμηρή προώθηση των πράξεων της διοίκησης και της Κυβέρνησης στον τομέα των σχεδίων και της έγκρισης του γενικού σχεδιασμού.
      ΠΡΟΕΔΡΕΥΩΝ (Κωνσταντίνος Βρεττός):  Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ:  Κύριε Πρόεδρε, διακονώ επί μίαν εικοσιεπταετίαν την Αίθουσα, στην υπηρεσία του Κοινοβουλίου. Απόψε θα έπρεπε να μιλήσω από το ατομικό βήμα κάμνω χρήση του επισήμου Βήματος, διότι αισθάνθηκα ότι αδικούμε ένα Υπουργείο. Γνωρίζετε πολύ καλά τις θέσεις μου απέναντι του εντιμοτάτου κυρίου Πρωθυπουργού, καθηγητού του Εμπορικού Δικαίου. Γνωρίζετε και όσα εξέφρασα στην επιτροπή. Ευτυχώς βρισκόμαστε σε μία περίοδο που υπάρχουν αναπάντητα ερωτηματικά. Είμαι μακριά από το ΠΑΣΟΚ. Δεν έχω σχέση μαζί του. Πρέπει, όμως, να τείνουν ευήκοον ους και πολύ καλή ματιά προς την κ. Παπανδρέου, η οποία διακρίνεται για τη μετριοφροσύνη της. Ίσως πληρώνουμε εμείς τη μετριοφροσύνη της. Εν πάση περιπτώσει, ήταν και δικό της λάθος η πρωτοβουλία της να υποδείξει το σημερινό Πρωθυπουργό. Ίσως είναι λάθος τόση μετριοφροσύνη. Θα έπρεπε και θα ήταν καλύτερα να ήταν σε άλλη θέση. Ας προσέξουν ιδιαίτερα τα μέλη του ΠΑΣΟΚ και ιδιαίτερα η Κοινοβουλευτική Ομάδα την κ. Βάσω Παπανδρέου, που δεν είναι ό,τι όλοι οι άλλοι.
      Αγαπητοί συνάδελφοι, νομίζω ότι αδικούμε ένα Υπουργείο το οποίο κάνει τη δουλειά του. Ένα Υπουργείο παρακολουθεί την πράξη και την παρακολουθεί με τον έλεγχο. Ο έλεγχος γίνεται με επιθεωρήσεις. Με αυτό το νομοσχέδιο και ορθοτομεί το λόγο της αληθείας και παρουσιάζει την υφιστάμενη κατάσταση και εισηγείται όπως συμβαίνει στη δημοκρατία την αλλαγή του δικαίου. Λέει το Υπουργείο ότι η πράξη προηγείται του δικαίου στα αυθαίρετα, στους τρόπους δόμησης, με την αξιοπιστία των μηχανικών και άλλων μαζικών φορέων συνδικαλιστικών ή νομικών προσώπων δημοσίου δικαίου. Και εισηγείται, λοιπόν, βασικά πράγματα σύμφωνα με τις αρχές του Συντάγματος και της ορθής διοίκησης. 
      Κατ’ αρχήν, εισηγείται ότι πρέπει να υπάρξει αξιοπιστία. Υπάρχουν πτυχιούχοι μηχανικοί οι οποίοι καταξιώνονται κάποιου πτυχίου; Έχουν και άδεια ασκήσεως επαγγέλματος; Ας την τηρήσουν και ας αναλάβουν τις ευθύνες τους. Ως δημόσια αρχή, ως πολιτεία δίνει και κάτι επιπλέον, δηλαδή την πρόνοια που χρειάζεται, την ασφάλιση. Πολλοί διερωτώνται τι είναι η ασφάλιση. Μα, δεν είναι πολλά τα χρόνια που ανεβαίνοντας τη λεωφόρο Κηφισίας κατέρρεε ένα κτήριο όχι σημαντικά πολυώροφο.
      Το είχε χτίσει –θυμάμαι το όνομα- ο συνάδελφος Ρωμαίος. Και όλοι είχαν ερωτηθεί, η μελέτη φταίει ή η κατασκευή; Δικαιολογείται συνεπώς ηΥπουργός να πει, ασφάλιση και των μελετών και της κατασκευής. 
      Τι έρχεται λοιπόν και εισηγείται; Εισηγείται ότι πρέπει να υπάρχει μια αξιοπιστία και ανάληψη ευθύνης του καθενός στο ρόλο του. Λέει, εγώ ως πολιτεία, καίτοι δεν υποχρεούμαι –δεν είναι υποχρεωμένη η πολιτεία να μας πει ποιοι όροι δομήσεως ισχύουν σε μία περιοχή, πρέπει να τους βρούμε μόνοι μας- σας προσφέρω το νομικό πλαίσιο κάτω από το οποίο πρέπει να κινηθεί μια μελέτη. Φέρτε μου λοιπόν το γενικό διάγραμμα κάλυψης και ύψους, το λεγόμενο καμπαρί, φέρτε μου το τοπογραφικό διάγραμμα, κάποια άλλα στοιχεία και στη συνέχεια με το μηχανικό της αρεσκείας σας προχωρήστε σε μια μελέτη όπως την επιθυμείτε στο νομικό πλαίσιο που σας έδωσα και πάρτε την άδεια και προχωρήστε στη δόμηση. Κάνετε τις ελάχιστες πράξεις που πρέπει να κάνω εγώ και που έχει υποχρέωση η Υπουργός να κάνει. Έχει υποχρέωση η Υπουργός να ελαχιστοποιήσει το κόστος της διοίκησης. Και τι είναι μια άδεια οικοδομής; Μια απλή διοικητική πράξη. Δεν μπορούμε τη διοικητική πράξη να την φορτώνουμε με όσα κόστη νομίζει ο καθένας, έλεγχος κι εδώ, έλεγχος κι εκεί, έλεγχος και πιο πέρα. Τότε πού είναι η αξιοπιστία, πού είναι η επιστήμη, πού είναι οι εφαρμογές; Αυτό κάνει η κυρία Υπουργός.
       Εισηγείται λοιπόν μια νέα διαδικασία στην ιστορία στον τρόπο δόμησης των οικοδομών, εισηγείστε ό,τι χρειάζεται σε άλλες διαδικασίες στα ζητήματα των αυθαιρέτων. 
      Εδώ λυπούμαι που θα στεναχωρήσω το συνάδελφο κ. Μάνο, την ίδια άποψη έχουμε. Να απαγορευτεί, εάν θέλετε, εντελώς η εκτός σχεδίου δόμηση σε πολλές περιοχές. Και δεν θα συμφωνήσω με μερικούς ανθρώπους που λένε, όπου είναι είκοσι στρέμματα το άρτιο να μειωθεί. Πρέπει να προστατευθεί η γεωργική γη. Έρχεται η Υπουργός και λέει ότι υπάρχουν αυθαίρετα. Τα αυθαίρετα, το ξαναείπα και στην επιτροπή, είναι διαφόρων γενεών και γενιών. Φταίει ο πολίτης όταν η πολιτεία δεν προσφέρει δομημένη γη, όταν η πολιτεία δεν είναι ικανή να ικανοποιήσει τη ζήτηση και η προσφορά ελαχιστοποιείται και η τιμή της γης αυξάνει; Φταίει ο πολίτης, ο οποίος προσπαθεί να στεγάσει την οικογένειά του; Αυτά είπε η κυρία Υπουργός. Και λέει, κύριοι εδώ δεν υπήρχε δομημένη γη και κάποιοι οικοδόμησαν. Τώρα εγώ προχώρησα, έκανα τους κοινόχρηστους χώρους, προχωρώ  την υποδομή. 
      Συνέστησα στην κυρία Υπουργό και πιστεύω να το περιλάβει στην απόφασή της να υπάρχει και μια ελάχιστη δήλωση δύο μηχανικών ότι στατικώς τουλάχιστον το κτήριο είναι άρτιο και στην επανάληψη της σύνδεσης εισηγούμαι, κύρια Υπουργέ, να ζητήσετε να έχει και αισθητική, ότι αισθητικώς το κτήριο εντάσσεται στο σύνολο. Θα είναι προς τιμήν σας και αυτό να το προχωρήσετε. Τι ρυθμίζει το νομοσχέδιο; Ρυθμίζει λοιπόν καταστάσεις που υφίστανται και χρειάζονται πλαίσιο δικαίου. 
      Υπάρχουν τώρα και κάποια αυθαίρετα που έγιναν μέσα στα σχέδια πόλεων. Ας το ξεκαθαρίσουμε, δεν γίνεται αυθαίρετο αν δεν το θέλει ο δήμος και η Αστυνομία. Δεν χτίζεται κανένα αυθαίρετο εάν δεν θέλει ο δήμαρχος και η Αστυνομία. Εάν τώρα δεν μπόρεσε η ελληνική κοινωνία να απορροφήσει την αποκέντρωση της πολεοδομίας που εμείς συνταγματικώς θεσμοθετήσαμε, δεν είναι ζήτημα της Υπουργού, αλλά είναι ζήτημα άλλων υπουργείων και άλλων καταστάσεων. Είναι ζήτημα, εάν θέλετε, του εντιμότατου και εξοχότατου κυρίου Πρωθυπουργού.
      Πιο κάτω ρυθμίζει άλλα θέματα. Θέτει ένα συγκεκριμένο κανόνα στη δόμηση εκτός σχεδίου με τα τέσσερα στρέμματα. Θέτει έναν συγκεκριμένο κανόνα στον τρόπο μεταφοράς συντελεστού δόμησης. Μάλιστα χαίρομαι, διότι δέχθηκε την εισήγησή μου ο μεταφερόμενος συντελεστής δόμησης από άλλες περιοχές από 25% να αυξηθεί στο 40%, του δυναμένου να μεταφερθεί που το θεωρώ εντελώς απαραίτητο, γιατί το 25% ήταν αυθαίρετο. Κάθε ένας δήμος θα υπολογίσει ποιες δυνατότητες έχει να απορροφήσει από εσωτερικές μεταφορές, ποιες από άλλες περιοχές και θα υπολογίσει τη χωρητικότητα των κατοίκων του κλπ. Ας αναλάβουν επιτέλους και πολύ καλά κάνει και δίνει ωραίο μάθημα η Υπουργός Περιβάλλοντος. Και όταν λέω Υπουργός, αναφέρομαι σε όλο το Υπουργείο. Είναι ένα Υπουργείο που το παρακολουθώ εκ του σύνεγγυς. Είναι ένα Υπουργείο που λειτουργεί επιτελικώς, με τους Υφυπουργούς, που έχει γενικό γραμματέα, που έχει νομικούς συμβούλους, που έχει γενικούς διευθυντές, που έχει Υφυπουργούς που λειτουργούν ο καθένας στο πόστο του και η Υπουργός σέβεται τις αποστάσεις. Αυτό οφείλω να το πω στην Αίθουσα, για να μάθουν μερικοί πώς πρέπει να λειτουργούν, γιατί θέλω να πιστεύω πως η Υπουργός θα κληθεί να παίξει και άλλους ρόλους αργότερα και το εύχομαι από την καρδιά μου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αγαπητοί συνάδελφοι, εδέχθη κατηγορίες από τον κύριο Υπουργό –δώστε μου δυο λεπτά, γιατί είναι ζήτημα αποκατάστασης, κύριε Πρόεδρε- ότι υπεβλήθησαν τροπολογίες, οι οποίες συζητήθηκαν εν κρυπτώ. 
      Κάθε άλλο παρά εν κρυπτώ! Εις την επιτροπή ανέπτυξα την τροπολογία μου, που και άλλοι συνάδελφοι υπεστήριξαν, ότι υπάρχει μια βάναυση ασυνέπεια του κράτους απέναντι ενός ιδρύματος. Ο συνάδελφος κ. Μαλέσιος τον ευχαριστώ και δημοσίως από το Βήμα αυτό- με πληροφόρησε λεπτομερώς για την προσφορά του Ριζαρείου Ιδρύματος. Υπάρχει μια βάναυση ασυνέπεια απέναντί τους για μια ανταλλαγή οικοπέδων που δήθεν έγινε και που κάθε άλλο παρά ανταλλαγή ήταν. Δήμευση περιουσίας ήταν στην ουσία. Έδωσε το Ριζάρειο Ίδρυμα και έλαβε ελάχιστα. 
      Χαίρομαι που ο Υπουργός απεδέχθη την τροπολογία μου και μάλιστα χαίρομαι γιατί την απεδέχθη με την πολιτική της. Είπε ότι η πολιτική μου είναι να σεβαστώ το συντελεστή δόμησης της περιοχής, καίτοι δεν είχε υποχρεώσει απευθείας. Έδειξε ιδιαίτερη ευαισθησία. Είπε ότι η πολιτική μου είναι να δεχθώ αυτές τις χρήσεις. Και πράγματι έδωσε χρήσεις γης οι οποίες επιτρέπουν στο ίδρυμα να μεγιστοποιήσει τα έσοδά του, τα οποία του είναι εντελώς απαραίτητα για να εκτελέσει την αποστολή του, δηλαδή να δημιουργήσει έσοδα από εμπορικές μισθώσεις και εκμεταλλεύσεις ή άλλες μορφές εκμεταλλεύσεων. Γι’ αυτό νομίζω ότι όλη η ηπειρωτική κοινωνία που είναι στην Αθήνα θα ανταποκριθεί δεόντως και θα ευχαριστήσει την Υπουργό. 
      (Στο σημείο αυτό κτυπάει επαναληπτικό κουδούνι λήξεως του χρόνου ομιλίας του κυρίου Βουλευτή)
      Τέλος, κύριε Πρόεδρε, θα πω, επειδή δεν αναφέρθηκε καθόλου –δώστε μου ένα-δυο λεπτά- ότι υπάρχουν εδώ κάποιες ρυθμίσεις, που για πρώτη φορά εμφανίζονται. 
      ΠΡΟΕΔΡΕΥΩΝ (Κωνσταντίνος Βρεττός): Όχι, κύριε Κεδίκογλου. Δεν μπορώ να σας δώσω άλλο χρόνο. Σας έδωσα ήδη αρκετό. 
      ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, Πρόεδρέ μου, να μου το επιτρέψετε. 
      Στα δημόσια έργα, επιτέλους, κάποιο καρκίνωμα που ήταν με τις νέες τιμές. 
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Είναι χρήσιμες…
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, υπάρχει κάποιο καρκίνωμα με τις νέες τιμές. Ήταν η κλασική περίπτωση. Έπαιρνε ο εργολάβος το έργο και μόλις μια ομάδα εργασιών ξεπερνούσε το 50% του προϋπολογισμού, έλεγε: Ξέρετε, περάσαμε το 50% και εγώ διακόπτω τη σύμβαση. Θέλετε να συνεχίσουμε το έργο; Τιμές συμφωνίας. Παράδειγμα: Το Εφετείο Αθηνών. Το κτήριο των δικαστών –το φέρνω ως παράδειγμα προς τιμήν της Υπουργού- οι οποίοι θέλουν να είναι άψογοι, από τέσσερα δισεκατομμύρια προϋπολογισμό και δυόμισι δισεκατομμύρια συμφωνητικό σύμβασης έφθασε στα πενήντα οκτώ δισεκατομμύρια. Με τη μέθοδο αυτή περάσαμε το 50% των δαπανών της σύμβασης ή τιμή συμφωνίας ή διαλύεται η σύμβαση και κάποιοι, βεβαίως, έγιναν ζάπλουτοι! Δεν χρειάζεται, να πούμε περισσότερα. 
      Τέλος, κάνει χρήση κάποιων οργάνων. Έχει ένα άλλο όργανο στα χέρια της, το οποίο έχει έξοδα, την Εγνατία Οδό. Το αξιοποιεί. 
      Είναι, λοιπόν, αγαπητοί συνάδελφοι, ένα νομοσχέδιο που έρχεται να θεραπεύσει. Είναι ένα νομοσχέδιο που δείχνει ότι ένα Υπουργείο παρακολουθεί τις υποθέσεις του, τις πράξεις του. Είναι ένα νομοσχέδιο που μας δίνει ένα μάθημα ότι εδώ υπάρχει γη και η γη αυτή χρειάζεται προσοχή. Τελεί υπό ζήτηση. Νομίζω ότι τίθεται και τέρμα με το νομοσχέδιο αυτό και στις παραβάσεις. Δεν σημαίνει ότι με τους ελέγχους, τις ασφάλειες και με όλα αυτά υπάρχει άφεση αμαρτιών. Είπαν μερικοί συνάδελφοι: Ελέγχεται το 10%. Ελέγχεται κατ’ ελάχιστον το 10%, αλλά αυτό δεν σημαίνει ότι αίρονται τα αδικήματα. Δεν σημαίνει ότι αν κάνεις κάποια παράβαση, συγχωρείσαι και τελείωσες. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Βρεττός): Έχετε υπερβεί κατά πολύ το χρόνο, κύριε Κεδίκογλου. 
      ΒΑΣΙΛΗΣ ΚΕΔΙΚΟΓΛΟΥ: Δεν υπερέβην τίποτα, κύριε Πρόεδρε, και είναι ελάχιστα αυτά που είπα εμπρός στην προσφορά του νομοσχεδίου στην τρέχουσα συγκυρία. Ουδεμία σχέση έχει με προεκλογικά ζητήματα. Ας απαλλαγούμε απ’ αυτά τα θέματα. Άλλη είναι η ιστορία των εκλογών και άλλη η ιστορία της πράξεως και της ανταπόκρισης του Κοινοβουλίου σε ζητήματα νομοθετικά που είναι άμεσα απαιτητά. Αυτά που ρυθμίζει το νομοσχέδιο αυτό ήταν άμεσα απαιτητά και χαίρομαι που παρακολουθείτε, κύριε Μάνο. 
      Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Μπεντενιώτης.
      ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, το σχέδιο νόμου που συζητούμε επιχειρεί ακριβώς να αντιμετωπίσει μια σειρά προβλημάτων σε σχέση με τη διαδικασία της έκδοσης των αδειών δόμησης. Επιδιώκει τόσο την εύρυθμη λειτουργία των αρμοδίων υπηρεσιών, αλλά βασικώς και κυρίως τη λειτουργία τους μέσα στα πλαίσια μιας ευνομούμενης πολιτείας, χωρίς τις απαιτήσεις διαμεσολαβήσεων και παραλειτουργιών.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΠΑΝΑΓΙΩΤΗΣ ΣΓΟΥΡΙΔΗΣ)
      Αυτή η επιδίωξη έχει ιδιαίτερη σημασία, ακριβώς γιατί ο πολίτης δικαιούται μια διοίκηση η οποία να υπηρετεί το δημόσιο αλλά και το κοινωνικό συμφέρον στα πλαίσια μιας ισονομίας. Γιατί σήμερα έχουμε δεχθεί ότι η πολιτεία δικαίως υφίσταται έναν ισχυρό κλονισμό σε σχέση με τη λειτουργία των πολεοδομικών υπηρεσιών. 
      Έτσι, ο σαφής καταμερισμός της ευθύνης μεταξύ της διοικητικής αρχής που εκδίδει την οικοδομική άδεια και των μηχανικών είναι μια ουσιαστική πρόοδος. 
      Ο συστηματικός έλεγχος της δόμησης τόσο από την Πολεοδομική Υπηρεσία όσο και από το Σώμα Επιθεωρητών Ελεγκτών της Δημόσιας Διοίκησης ήταν επιβεβλημένος. Ακόμη όμως και η υποχρεωτική ασφάλιση των μελετών κρίνεται απαραίτητη, ενώ η δημιουργία αυστηρών διοικητικών και ποινικών κυρώσεων σε βάρος όσων παραβιάζουν τους όρους της αδείας και της ισχύουσας διάταξης για τη δόμηση θεωρείται άκρως απαραίτητη, για να υπάρξει σεβασμός στο περιβάλλον και κυρίως σεβασμός στην έννομη τάξη.
      Καταληκτικά, κύριε Πρόεδρε, θέλω να υπογραμμίσω τη σκοπιμότητα της τροπολογίας με αριθμό 147, η οποία εντάσσεται ως παράγραφος 19 στο άρθρο 13 και αφορά τη δυνατότητα οικοδόμησης των οικοπέδων που έχουν πρόσωπο σε κοινόχρηστο χώρο, που τίθεται σε κοινή χρήση από τον ιδιοκτήτη. Με αυτή την τροπολογία ακριβώς πρέπει να υπογραμμιστεί ότι ικανοποιείται το περί δικαίου αίσθημα δεκάδων ιδιοκτησιών των συνοικισμών Χλόης και Αγίων Ασωμάτων της Αίγινας και αίρεται ο αποκλεισμός που έχει προκύψει για χιλιάδες μικροϊδιοκτησίες. Ακριβώς για να αρθούν αυτοί οι αποκλεισμοί που σήμερα υφίστανται νομίζω ότι πρέπει να ψηφίσουμε την τροπολογία αυτή ομόφωνα.
      Ακόμα, κύριοι συνάδελφοι, πρέπει να επισημανθεί, με ιδιαίτερη μάλιστα έμφαση, η σκοπιμότητα της τροπολογίας με ειδικό αριθμό 148, η οποία εντάσσεται ως παράγραφος 20 στο άρθρο 13 και αφορά την προσθήκη στο πρώτο εδάφιο του άρθρου 1 του από 22/06/1983 προεδρικού διατάγματος, όπου μετά τις λέξεις «Νομού Αττικής» προστίθενται οι λέξεις «εκτός από την περιοχή της τέως Επαρχίας Τροιζηνίας». Η διάταξη αυτή πρέπει να ψηφιστεί ομόφωνα, γιατί επιλύει ένα πάγιο αίτημα της Επαρχίας Τροιζηνίας, η οποία είναι προέκταση του Νομού Αργολίδας, ενώ διοικητικά ανήκει στο Νομό Αττικής, στο Νομαρχιακό Διαμέρισμα Πειραιά. Η επαρχία Τροιζηνίας είναι μια πεδιάδα υψηλής στρεμματικής απόδοσης, αλλά με ένα μεγάλο τμήμα ορεινού όγκου. Διοικητικά υπάγεται στο Νομό Αττικής και διέπεται από τις διατάξεις του π.δ. 22/06/1983 και εποπτεύεται από το ρυθμιστικό σχέδιο Αθήνας και Πειραιά. Αυτή όμως ακριβώς η υπαγωγή δημιουργεί είκοσι χρόνια τώρα δυσεπίλυτα προβλήματα στην προοπτική ανάπτυξης της Επαρχίας Τροιζηνίας, η οποία ενώ υπάγεται στο Νομαρχιακό Διαμέρισμα Πειραιά, γεωγραφικά ανήκει στην προέκταση –θα το επαναλάβω με έμφαση- του Νομού Αργολίδας. Γι’ αυτό, κύριοι συνάδελφοι, είναι δίκαιο, αλλά και ηθικό να εξαιρεθεί η περιοχή της τέως Επαρχίας Τροιζηνίας από την υπαγωγή στις διατάξεις του πρώτου εδαφίου του άρθρου 1 του από 22/06/1983 προεδρικού διατάγματος. Έτσι, ψηφίζοντας ομόφωνα αυτή τη διάταξη, αποδίδουμε όχι μόνο δικαιοσύνη, αλλά κα ηθική προέκταση σε ένα πάγιο αίτημα της Επαρχίας Τροιζηνίας, έτσι ώστε να διευκολύνουμε την οικονομική αλλά και την κοινωνική της ανάπτυξη και την τουριστική της προοπτική και πρόοδο.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς, κύριε Μπεντενιώτη.
      Ορίστε, κυρία Παπανδρέου, έχετε το λόγο.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Ας μιλήσει πρώτα ο κ. Μάνος, κύριε Πρόεδρε, και μετά θα μιλήσω εγώ.
      ΒΑΣΙΛΗΣ ΚΕΔΙΚΟΓΛΟΥ: Αυτό σημαίνει γενναιοψυχία, κύριε Πρόεδρε! Εύγε, Υπουργέ μου!
      ΠΡΟΕΔΡΕΥΩΝ (Παναγιώτης Σγουρίδης): Πάντα η «σιδηρά κυρία» είχε γενναιοφροσύνη και γενναιοψυχία.
      ΒΑΣΙΛΗΣ ΚΕΔΙΚΟΓΛΟΥ: Άποψή μου είναι ότι είναι η ισχυρά κυρία της Κυβέρνησης.
      ΠΡΟΕΔΡΕΥΩΝ (Παναγιώτης Σγουρίδης): Κυρία Υπουργέ, να ξέρετε ότι, όταν ακούτε φιλοφρόνηση από τον κ. Κεδίκογλου, πρέπει να κουμπώνεστε.
      Ορίστε, κύριε Μάνο, έχετε το λόγο.
      ΣΤΕΦΑΝΟΣ ΜΑΝΟΣ: Ευχαριστώ, κύριε Πρόεδρε.
      Τα ζητήματα που ρυθμίζει το νομοσχέδιο είναι…
      Δέκα λεπτά δώστε μου σας παρακαλώ, κύριε Πρόεδρε, και τα δύο επιπλέον που δώσατε σε όλους τους άλλους.
      ΠΡΟΕΔΡΕΥΩΝ (Παναγιώτης Σγουρίδης): Θα πάτε στα δέκα λεπτά με τον κανονικό σας χρόνο, κύριε συνάδελφε.
      ΣΤΕΦΑΝΟΣ ΜΑΝΟΣ: Το νομοσχέδιο αυτό είναι καθοριστικής σημασίας για τον ελληνικό χώρο και συνεπώς για το μέλλον της ελληνικής οικονομίας. Και γιατί το λέω αυτό; Διότι ο τουρισμός είναι ίσως η μόνη μαζική δραστηριότητα για την οποία η Ελλάδα διαθέτει, εν δυνάμει, ανταγωνιστικά πλεονεκτήματα. Το δομημένο, λοιπόν, περιβάλλον μπορεί να ενισχύσει το πλεονέκτημα ή να το περιορίσει.
      Γι’ αυτό στη θέση της κυρίας Υπουργού θα είχα ζητήσει να γίνει η συζήτηση του νομοσχεδίου σε τρεις ή και τέσσερις συνεδριάσεις, διότι η άνετη συζήτηση θα επέτρεπε την ανάδειξη τυχόν αφελών ή και επιπόλαιων ρυθμίσεων.
      ΒΑΣΙΛΗΣ ΚΕΔΙΚΟΓΛΟΥ: Δεν είναι θέμα δικό της. Δεν είχε χρόνο από τον Πρωθυπουργό και τον Πρόεδρο.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ!
      Να μη γράφεται καμία διακοπή στα Πρακτικά.
      ΣΤΕΦΑΝΟΣ ΜΑΝΟΣ: Εκ των πραγμάτων, λοιπόν, είμαι υποχρεωμένος να περιοριστώ σε μερικές γενικές παρατηρήσεις. 
      Το χαρακτηριστικό της διαδικασίας που ισχύει για την έκδοση οικοδομικής άδειας είναι ότι όλα όσα προβλέπει η νομοθεσία είναι «στα χαρτιά». Ορθώς συνεπώς το νομοσχέδιο αναγνωρίζει την πραγματικότητα και επιχειρεί να καθιερώσει νέες διαδικασίες. Το ερώτημα είναι αν αυτές οι νέες διαδικασίες θα τηρηθούν. Η γνώμη μου είναι ότι δεν θα τηρηθούν. Η απαισιοδοξία μου στηρίζεται στο γεγονός ότι η Δημόσια Διοίκηση είναι σε πλήρη διάλυση και δεν διακρίνω ούτε προσπάθεια ενημέρωσης και εκπαίδευσης των πολεοδομικών υπαλλήλων ούτε κυρίως αλλαγής των κινήτρων και αντικινήτρων που ρυθμίζουν τη συμπεριφορά τους. Αμφιβάλλω επίσης αν το εξάμηνο που διατίθεται για την εφαρμογή των νέων διατάξεων θα αξιοποιηθεί σωστά. Άλλωστε έχουμε μπει σε προεκλογική περίοδο και ποιος έχει το νου του σε τέτοια πράγματα. Ας γίνει τουλάχιστον δωδεκάμηνη η προθεσμία εφαρμογής των διατάξεων των άρθρων 1 έως 4. Έχω την εντύπωση ότι η πλήρης και συνεπής εφαρμογή των νέων διατάξεων που προβλέπει το νομοσχέδιο θα περιορίσει τις ευκαιρίες χρηματισμού για τις οποίες  βοά ο τόπος. Κατά τούτο λοιπόν είναι οπωσδήποτε θετικές. 
      Το άρθρο 4 που προβλέπει πώς θα γίνεται ο έλεγχος των αδειών και εργασιών δόμησης είναι κατά τη γνώμη μου και αφελές και επιπόλαιο. Προβλέπει ότι το 10% των αδειών δόμησης που εκδόθηκαν το ένα έτος, θα ελέγχεται το επόμενο έτος από τις πολεοδομικές υπηρεσίες και 2% από το Σώμα Ελεγκτών, Επιθεωρητών Δημόσιας Διοίκησης. Η διατύπωση, κύριοι συνάδελφοι, παραβλέπει την ουσία. Αυτό που χρειάζεται είναι περισσότερος έλεγχος σε περιοχές υψηλής αξίας και λιγότερος ενδεχομένως έλεγχος σε περιοχές χαμηλότερης αξίας, δηλαδή χρειάζεται μία διαφοροποίηση. Απαιτείται κατά τη γνώμη μου γενικός έλεγχος σε όλες τις οικοδομές, για να διαπιστωθεί αν τηρούνται οι κανονισμοί για τους χώρους στάθμευσης που προβλέπονται για κάθε συγκεκριμένη χρήση. Και τούτο διότι κατά τη γνώμη μου, η μεγαλύτερη μάστιγα στις μεγαλύτερες πόλεις είναι η μόνιμη στάθμευση αυτοκινήτων στους δρόμους, επειδή σχεδόν κανείς δεν εφαρμόζει το νόμο για τους χώρους στάθμευσης. Ο έλεγχος αυτός είναι εύκολος, δεν απαιτείται πολύ προσωπικό και γρήγορος. Σύμφωνα με το νόμο κάθε μαγαζί, κάθε επιχείρηση, κάθε γραφείο πρέπει να διαθέτει χώρους στάθμευσης για το προσωπικό του και τους πελάτες του. Πόσο δύσκολος είναι αυτός ο έλεγχος; Πόσο δύσκολο είναι να διαπιστώσει κανείς κατά μήκος ενός δρόμου αν ένα μαγαζί έχει τους προβλεπόμενους από το νόμο χώρους στάθμευσης; 
      Και μία άλλη παρατήρηση. Το άρθρο 4 προβλέπει ότι ο έλεγχος θα γίνεται ένα χρόνο μετά την έκδοση της αδείας. Μα, οι σημαντικότερες παρανομίες, αλλαγή χρήσεως, μετατροπή χώρων στάθμευσης, γίνονται πολύ αργότερα, δεν γίνονται στο χρόνο επάνω. Ο πρόωρος έλεγχος είναι κατά τη γνώμη μου άνευ ιδιαίτερης σημασίας. 
      Με αυτό κλείνω τις παρατηρήσεις μου στα άρθρα 1 έως και 4. 
      Με το άρθρο 9 του Β΄ κεφαλαίου και τα αυθαίρετα είμαι, κυρία Υπουργέ, απολύτως αντίθετος. Η αντίθεσή μου αυτή συμπαρασύρει τη στάση μου απέναντι σε όλο το νομοσχέδιο, μολονότι όπως είπα αναγνωρίζω θετικά στο νομοσχέδιο. Αλλά η  νομιμοποίηση της αυθαιρεσίας με βρίσκει απολύτως αντίθετο. 
      Νομίζω ότι στα τριάντα χρόνια της Μεταπολίτευσης, κυρία Υπουργέ, υπήρξα ο μόνος Υπουργός –θήτευσα τέσσερα χρόνια αθροιστικά σ’ αυτό το Υπουργείο- που δεν νομιμοποίησε αυθαίρετα. Είναι απολύτως απαράδεκτο, κατά τη γνώμη μου, ότι μετά από τόσες νομιμοποιήσεις αυθαιρέτων με πρώτη εκείνη του 1977, δεν έχει αισθανθεί η διοίκηση την υποχρέωση να πληροφορήσει τη Βουλή τι συγκεκριμένα απέδωσαν οι διάφορες ρυθμίσεις, που η κάθε μία απ’ αυτές γινόταν από τον εκάστοτε Υπουργό ως η τελευταία ρύθμιση. Είχαμε δεκαπέντε, είκοσι  ρυθμίσεις; Δεν έχει μπει στον κόπο η διοίκηση να τεκμηριώσει τι ακριβώς πέτυχαν οι νομιμοποιήσεις αυτές. Δηλαδή να μου πει η σημερινή Υπουργός κάναμε τότε νομιμοποίηση, παρουσιάστηκαν τριάντα τρία αυθαίρετα, κάναμε ετούτο, κάναμε εκείνο.
      Δεν υπήρξε ποτέ ένας απολογισμός των είκοσι νομοθετικών ρυθμίσεων για τα αυθαίρετα. Το βρίσκω τελείως ανατριχιαστικά απαράδεκτο. Και σήμερα, μην έχετε την παραμικρή αμφιβολία ότι εξαιτίας του μηνύματος που εξέπεμψε το νομοσχέδιο κτίζονται νέα αυθαίρετα. Με κάθε ειλικρίνεια σας λέω ότι στο σημείο αυτό θεωρώ τη συμπεριφορά της Κυβέρνησης εγκληματική για τα μακροχρόνια συμφέροντα της Ελλάδος. Αν διατηρήσει το άρθρο, της αξίζει η γενική περιφρόνηση. 
      Το άρθρο 10 για την εκτός σχεδίου δόμηση προβλέπει ότι κτίζεις μόνο αν έχεις τέσσερα στρέμματα και πρόσωπο σε κοινόχρηστο δρόμο τουλάχιστον είκοσι πέντε μέτρων. Η δεύτερη παράγραφος, κατά τη γνώμη μου, είναι επιπόλαιη. Ορθώς δεν πρέπει να κτίζονται τυφλά οικόπεδα. Αλλά αν ένα οικόπεδο, παραδείγματος χάρη δέκα στρεμμάτων, συνδέεται με κοινόχρηστο δρόμο, με μία ιδιόκτητη λωρίδα γης πλάτους τριών-τεσσάρων μέτρων –δεν έχει τόσο σημασία το πλάτος- αυτό το οικόπεδο γιατί να μην κτίζεται;
      Η παρενέργεια της ρύθμισης, κύριοι συνάδελφοι, θα είναι η εξής: θα οδηγηθούμε σε δημιουργία πλέγματος περιττών δρόμων, προκειμένου να καταστούν τα οικόπεδα οικοδομήσιμα. Αυτό θα κάνουμε. Και προσπαθώντας να αποφύγουμε κάτι κακό, θα δημιουργήσουμε ένα πολύ μεγαλύτερο κακό για το περιβάλλον. 
     Σωστό θα ήταν κατά τη γνώμη μου να αναδιατυπωθεί η παράγραφος 1 του άρθρου 10 και επειδή δεν προλαβαίνουμε θα μπορούσε τουλάχιστον να προστεθεί στην υπό παράγραφο αα’ μετά το «δασικούς δρόμους» το εξής: «ή ιδιόκτητη λωρίδα γης πλάτους τουλάχιστον τριών-τεσσάρων μέτρων», όσο νομίζετε σωστό. Να υπάρχει όμως αυτή η δυνατότητα, αλλιώς θα προκληθεί μεγαλύτερη ζημιά από εκείνη που προσπαθείτε να περιορίσετε. 
     Βρίσκω επίσης εξωφρενικά υπερβολικό το μπόνους των 170 τ.μ. ανά τέσσερα στρέμματα, που δίδει η παράγραφος 5 του άρθρου 10 για τις εκτός σχεδίου οικοδομές, με την προϋπόθεση ανέγερσης μιας οικοδομής. Επαναφέρεται μία διάταξη που ίσχυε κατά τη διάρκεια της δικτατορίας και οδήγησε σε εκτρώματα σε πολλές περιοχές της χώρας όπως και στην Εύβοια. 
     Θα μπορούσε, λοιπόν, κατά τη γνώμη  μου, το μπόνους αυτό να περιοριστεί σε συντελεστή 0,025 ανά τετραγωνικό μέτρο πέραν των τεσσάρων στρεμμάτων –να υπάρχει δηλαδή  κάτι παραπάνω- και για μια οικοδομή που συνολικά δεν ξεπερνά τα 600 τ.μ. από τα είκοσι στρέμματα και πάνω. Με άλλα λόγια θα έβαζα ένα φραγμό προς τα πάνω, για το πόσο μεγάλη μπορεί να είναι αυτή η μία οικοδομή. 
     Η προτελευταία μου παρατήρηση αφορά την τροπολογία του Υπουργείου Οικονομίας, που παρατείνει το χρόνο παραγραφής ανέλεγκτων υποθέσεων. Ήλθε το Υπουργείο Οικονομίας και ορθώς είπε ότι δεν είναι δυνατόν εις το διηνεκές να κυνηγάει η εφορία τους φορολογούμενους. Και έβαλε ένα φραγμό. Δεν πρόλαβε να τον βάλει και έρχεται τώρα και ζητάει να παραταθεί ο φραγμός. Να μάθει το Υπουργείο Οικονομικών να κάνει τη δουλειά του στα χρονικά περιθώρια που ορίζει ο νόμος. Διαφωνώ απολύτως με τη ρύθμιση.
     Θέλω να πω επίσης το εξής: η κυρία Υπουργός δέχθηκε μία σειρά από τροπολογίες συναδέλφων Βουλευτών. Εκ πρώτης όψεως αυτό φαίνεται θετικό. Το πρόβλημα το δικό μου τουλάχιστον είναι ότι εγώ, όπως έγινε η διαδικασία 
-άλλωστε μόνον εδώ είμαι σήμερα- ούτε τις τροπολογίες έχω προλάβει καλά να δω, ούτε βεβαίως είμαι σε θέση να κρίνω αν καλώς ή κακώς γίνονται δεκτές αυτές οι τροπολογίες, γιατί δεν γνωρίζω την ουσία των τροπολογιών. 
     Θα πω και μία λέξη για την τελευταία τροπολογία την οποία υποστήριξε ο κ. Κεδίκογλου. Την ανταλλαγή με τη Ριζάρειο εγώ την έκανα. Όταν έγινε η ανταλλαγή, δεν ήταν ληστρική όπως είπε, διότι αντηλλάγη το κτήμα Ριζάρη με μία έκταση η οποία ήταν της Ιονίου Σχολής επί της οδού Ακαδημίας, πολύ μεγάλης αξίας, επί της οποίας κτίστηκε η Κτηματική Τράπεζα και επίσης μία πολύ μεγάλη έκταση στο Φλοίσβο. 
     Αυτή την τροπολογία την είδα. Η γνώμη μου είναι, εκ πρώτης όψεως, ότι δεν θα την περνούσα. Γιατί; Γιατί θα αλλάξει τελείως το φορτίο που θα προκληθεί στην περιοχή εκείνη προς τα πάνω. Δεν θα το έκανα ή πάντως θα το σκεφτόμουν. Όπως επεσήμανα… 
     ΒΑΣΙΛΗΣ ΚΕΔΙΚΟΓΛΟΥ: Μα, είναι και υποχρέωση και πολύ μικρότερος ο συντελεστής. Πρόκειται έως τώρα περί κραυγαλέας ασυνέπειας του κράτους.
     ΣΤΕΦΑΝΟΣ ΜΑΝΟΣ: Δεν έχει σημασία αυτό. 
     ΠΡΟΕΔΡΕΥΩΝ (Παναγιώτης Σγουρίδης): Μην κάνετε διάλογο, σας παρακαλώ.
     ΣΤΕΦΑΝΟΣ ΜΑΝΟΣ: Κύριε Πρόεδρε, ένα λεπτό.
     Ένας συντελεστής μεγάλος, για ένα μαυσωλείο, παραδείγματος χάρη, δεν προσελκύει πολύ κόσμο.
      Ο ίδιος συντελεστής για ένα σούπερ μάρκετ ανατρέπει τελείως τη λογική και την οικονομία της περιοχής. Θα ήμουν λοιπόν διστακτικός. Και να προσθέσω σ’ αυτό ότι τη ρύθμιση του ’79 την έκανα με προεδρικό διάταγμα, συνεπώς μπορούσε να περάσει από το Συμβούλιο της Επικρατείας και να κριθεί. Δεν βλέπω το λόγο γιατί πρέπει να κάνουμε πολεοδομικές ρυθμίσεις με νόμους. Να γίνει και τώρα προεδρικό διάταγμα. Γιατί να περάσουν με νόμο; Το λέω αυτό επ’ ευκαιρία μιας τροπολογίας για την οποία είχα κάποια ανάμιξη πριν από είκοσι τέσσερα χρόνια.
      Ευχαριστώ, κύριε Πρόεδρε.
    ΒΑΣΙΛΗΣ ΚΕΔΙΚΟΓΛΟΥ: Θα παρακαλούσα, κύριε Πρόεδρε, το λόγο επί προσωπικού.
    ΠΡΟΕΔΡΕΥΩΝ (Παναγιώτης Σγουρίδης): Ξέρετε ότι ο λόγος επί προσωπικού ζητείται με συγκεκριμένο τρόπο.
    ΒΑΣΙΛΗΣ ΚΕΔΙΚΟΓΛΟΥ: Τι συγκεκριμένο τρόπο; Τώρα προέκυψε το θέμα…
    ΠΡΟΕΔΡΕΥΩΝ (Παναγιώτης Σγουρίδης): Η Υπουργός Περιβάλλοντος, Χωροταξίας και Δημοσίων Έργων κ. Παπανδρέου έχει το λόγο.
    ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, σήμερα συζητάμε ένα νομοσχέδιο, το οποίο θεωρώ ότι είναι αρκετά σημαντικό, για να μπει κάποια τάξη στα πολεοδομικά της χώρας μας. Όμως θέλω να αναφερθώ στο τι έχει γίνει μέχρι σήμερα, γιατί ειπώθηκε από ορισμένους συναδέλφους ότι για χρόνια δεν έχουμε κάνει ρυθμίσεις για τα πολεοδομικά. Θέλω να αναφέρω λοιπόν ότι το 1995 ο προκάτοχός μου κ. Λαλιώτης ψήφισε το νόμο για το Κτηματολόγιο, το 1997 «Βιώσιμη οικιστική ανάπτυξη», το 1998 το «Κτηματολόγιο και άλλες διατάξεις», το 1999 «Χωροταξικός σχεδιασμός και αειφόρος ανάπτυξη», το 2000 «Τροποποίηση των διατάξεων του Γενικού Οικοδομικού Κανονισμού και άλλες πολεοδομικές διατάξεις». 
    Τα δύο τελευταία χρόνια εισηγηθήκαμε και ψηφίσαμε νόμο για το συντελεστή δόμησης, νόμο για το περιβάλλον και την έγκριση των περιβαλλοντικών όρων, διατάξεις για τα υδατορέματα, όπως το σχέδιο νόμου για τους υδατικούς πόρους, διατάξεις για τους Χώρους Υγειονομικής Ταφής Απορριμμάτων, το νομοσχέδιο αυτό, και έχουμε ολοκληρώσει το σχεδιασμό και του εθνικού χωροταξικού σχεδίου και τα δώδεκα περιφερειακά χωροταξικά σχέδια της χώρας μας.
    Επίσης, όσον αφορά το θέμα των πάρκινγκ, θα ήθελα να πω ότι η υποχρέωση για θέσεις γκαράζ θεσμοθετήθηκε το 1979 , αλλά αμέσως αφαιρέθηκε από τη Νέα Δημοκρατία με τροποποίηση της διάταξης και δόθηκε η δυνατότητα εξαγοράς της υποχρέωσης. Και όταν ήρθα εγώ στο Υπουργείο κατήργησα αυτή τη δυνατότητα με το σχέδιο νόμου που ψηφίστηκε, καταρτίσαμε νέο προεδρικό διάταγμα, αυξάνουμε τις θέσεις στάθμευσης σε όλη τη χώρα. Το διάταγμα έχει σταλεί στο Συμβούλιο Επικρατείας. 
    Στην επιτροπή συζητήσαμε πολύ και αναλυτικά για το σχέδιο νόμου και αναδείχθηκαν τα στοιχεία απλούστευσης, εκσυγχρονισμού και ορθολογικοποίησης που περιέχει στα θέματα που ρυθμίζει: στον τρόπο έκδοσης των αδειών δόμησης, στην ασφάλιση των ιδιωτικών μελετών και έργων, στο ύψος του προστίμου που προβλέπεται πλέον για τα αυθαίρετα κτίσματα, στις πράξεις εφαρμογής, στον τρόπο δόμησης στα εκτός σχεδίου γήπεδα, στη μεταφορά του συντελεστή δόμησης, στο πάγιο μεταβατικό καθεστώς που πρέπει να εφαρμόζεται όταν η πολιτεία αλλάζει τους όρους δόμησης και τις χρήσεις γης.
    Στις περισσότερες από τις θέσεις του σχεδίου νόμου υπήρξε συναίνεση από τους συναδέλφους όλων των κομμάτων. Επί μέρους παρατηρήσεις τους έγιναν δεκτές κι έχουμε κάνει διορθώσεις. Χαίρομαι γιατί στην επιτροπή η πλειοψηφία των συναδέλφων όλων των κομμάτων συμφώνησε ότι πρέπει να υπάρξει σαφής καταμερισμός των ευθυνών μεταξύ Πολεοδομικής Υπηρεσίας και ιδιωτών μηχανικών. Είναι μια βασική αρχή του νομοσχεδίου και είναι ο κύριος στόχος του νομοσχεδίου. Οι μηχανικοί –ορισμένοι τουλάχιστον-αντιδρούν. Δεν έχουν όμως δίκιο. Η πολιτεία από πολύ παλιά έχει θεσπίσει διατάξεις που προστατεύουν το επάγγελμά τους, που διασφαλίζουν την αμοιβή τους. Μέσω της οικοδομικής άδειας μάλιστα η Πολεοδομική Υπηρεσία γίνεται στην ουσία εισπρακτικός μηχανισμός της εγγυημένης ελάχιστης αμοιβής τους, καθώς και των τελών υπέρ των Ταμείων τους, με ό,τι αυτό συνεπάγεται στη διαδικασία, καθυστέρηση και ταλαιπωρία για τον πολίτη. Τις διατάξεις αυτές δεν τις θίγουμε, αν και κάποιος θα μπορούσε να έχει σοβαρές και δικαιολογημένες αντιρρήσεις γι’ αυτό. Δεν μπορούμε να δεχθούμε όμως ότι η Υπηρεσία πρέπει να παίρνει και τις μελέτες τους, για τις οποίες έχουν πληρωθεί, και να τις διορθώνει ή να τις ξαναγράφει. Και όλο αυτό όχι γιατί δεν ξέρουν πώς να τις κάνουν, αλλά γιατί δεν θέλουν να ευθύνονται για το περιεχόμενό τους και την τυχούσα αστοχία τους. Χαίρομαι –και το ξανατονίζω- διότι στο θέμα αυτό υπήρξε ευρεία σύμπτωση απόψεων στην επιτροπή.
      Κωδικοποίηση νομοθεσίας. Αυτό το θέμα τονίστηκε από πολλούς και αποτελεί και το κύριο επιχείρημα των μηχανικών. Δεν μπορούμε να ευθυνόμαστε γιατί –λένε- δεν ξέρουμε τη νομοθεσία. 
     ΒΑΣΙΛΗΣ ΚΕΔΙΚΟΓΛΟΥ: Άγνοια νόμου δεν συγχωρείται!
     ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Πέρα από το ότι όλοι οι πολίτες είναι υποχρεωμένοι να γνωρίζουν τη νομοθεσία, εγώ δέχομαι ότι η πολεοδομική νομοθεσία είναι μεγάλη σε όγκο και περιπτωσιολογική. Επίσης είναι σε μεγάλο βαθμό ακωδικοποίητη, αλλά αυτό που αποτελεί δικαιολογία για τους ιδιώτες μηχανικούς αποτελεί εξίσου πρόβλημα για τη διοίκηση. Το πολύπλοκο νομικό πλαίσιο είναι εξίσου δυσκολοχείριστο για όλους όχι μόνο για τους ιδιώτες μηχανικούς. Τι έχουμε κάνει γι’ αυτό; 
     Ένα πολύ μεγάλο βήμα έγινε το 1998 με τη διοικητική κωδικοποίηση της πολεοδομικής νομοθεσίας από το νυν πρόεδρο του Συμβουλίου Επικρατείας τον κ. Γεραρή. Προχωρά ύστερα από σχετική διάταξη που ψηφίστηκε πριν από ενάμιση χρόνο υπό την προεδρία του κ. Μενουδάκου, αντιπροέδρου του Συμβουλίου Επικρατείας, η πλήρης κωδικοποίηση της πολεοδομικής και περιβαλλοντικής νομοθεσίας σε έναν κώδικα σύμφωνα με το άρθρο 76 του Συντάγματος. Έχει ολοκληρωθεί το 90% της εργασίας και ελπίζω σε δυο –το πολύ- τρεις μήνες να έλθει στη Βουλή για ψήφιση. Νομίζω ότι αυτό θα απλουστεύσει πάρα πολύ τις διαδικασίες.
     Αντίστοιχη επιτροπή έχει γίνει με πρόεδρο την κ. Θεοφιλοπούλου του Συμβουλίου Επικρατείας για την κωδικοποίηση της νομοθεσίας σε δημόσια έργα. Επομένως η κωδικοποίηση γίνεται και ολοκληρώνεται.
     Ασφάλιση των μελετών και ιδιωτικών έργων. Δίνουμε μια εξουσιοδότηση, προκειμένου με διάταγμα αντίστοιχο εκείνου που ήδη συντάχθηκε για τα δημόσια έργα ο θεσμός της ασφάλισης να μπει και στον τομέα των ιδιωτικών έργων. Και σε αυτό το σημείο οι μηχανικοί αντιδρούν. Φοβούνται –λένε- πως οι ασφαλιστικές εταιρείες θα επιβάλουν τους δικούς τους μηχανικούς. 
     Εμάς μας ενδιαφέρει η αρτιότητα των μελετών και η ποιότητα και ασφάλεια των κτηρίων που κατασκευάζονται και πιστεύουμε πως η ασφάλιση θα συμβάλει σε αυτήν την κατεύθυνση. Δεν καταλαβαίνω πώς οι ασφαλιστικές εταιρείες θα επιβάλουν κάποιους μηχανικούς. Την ασφαλιστική θα την επιλέγει ο μηχανικός ή ο εργολάβος που κατασκευάζει το κτήριο. Εάν οι μηχανικοί φοβούνται ότι κάποιους από αυτούς οι εταιρείες δεν θα τους δέχονται να τους ασφαλίσουν γιατί δεν τηρούν τις προδιαγραφές και τις διατάξεις των νόμων, αυτό είναι μια παράμετρος που δεν νομίζω ότι είναι αρνητική αλλά αντίθετα θετική. Όπως είπα και στην επιτροπή, το μέτρο θα εισαχθεί σταδιακά αρχίζοντας από τα μεγάλα ιδιωτικά έργα. Και είναι κάτι που ισχύει σε όλες τις ευρωπαϊκές χώρες.
     Έρχομαι τώρα στο θέμα της σύνδεσης των αυθαιρέτων με τα δίκτυα κοινής ωφέλειας. Είναι ένα θέμα, κυρίες και κύριοι συνάδελφοι, που αναδείχθηκε ως κυρίαρχο του νομοσχεδίου, ενώ δεν είναι. Το κύριο θέμα του νομοσχεδίου είναι η αλλαγή έκδοσης της πολεοδομικής άδειας. Αναδείχθηκε ως προεκλογικό μέτρο, ενώ επίσης δεν είναι. 
     Δεν μπορούμε, κυρίες και κύριοι συνάδελφοι, να κλείνουμε τα μάτια στην πραγματικότητα, να σπρώχνουμε τα σκουπίδια κάτω από το χαλί και να υποκρινόμαστε ότι δεν υπάρχουν. Το κυρωτικό θεσμικό πλαίσιο για τα αυθαίρετα αποδείχθηκε αναποτελεσματικό και στο σκέλος των κατεδαφίσεων και στο σκέλος της επιβολής προστίμων. Η κατεδάφιση σε ένα μεγάλο μέρος της ανήκει στην αρμοδιότητα της αυτοδιοίκησης, των νομαρχιακών αυτοδιοικήσεων και των δήμων που με διάφορα προσχήματα αρνούνται να ανταποκριθούν σε αυτόν το ρόλο. Η επιβολή των προστίμων ήθελε αναθεώρηση τόσο στο ύψος των προστίμων -μιας και τα πρόστιμα που προβλέπονται είναι πάρα πολύ χαμηλά και καθόλου αποτρεπτικά- όσο και στον τρόπο είσπραξής τους, αφού σήμερα απαιτείται κάθε χρόνο διαδικασία επαναβεβαίωσης του προστίμου που βεβαιώθηκε.
     Αυτά τα θέματα έπρεπε να ανοιχθούν. Δεν μπορούσαν να μείνουν κλειστά. Τι προτείνουμε: 
     Αφαίρεση της αρμοδιότητας από τους ΟΤΑ, όταν διαπιστώνεται αδράνεια και άσκηση της αρμοδιότητας από την περιφέρεια. Πολύ υψηλά πρόστιμα, ώστε σε περίπτωση εντοπισμού αυθαιρέτου να συμφέρει τον ιδιοκτήτη η κατεδάφισή του παρά η διατήρησή του. Τα πρόστιμα γίνονται πλέον απαγορευτικά και επιβάλλονται σε όλους τους εμπλεκόμενους φορείς και στον κατασκευαστή και στο μηχανικό και στον ιδιοκτήτη και στο δήμο. Τέλος, απλή διαδικασία βεβαίωσης, ώστε η κύρωση να επιβάλλεται γρήγορα και να μη δημιουργείται η αίσθηση ατιμωρησίας. 
      Η αντιμετώπιση των θεμάτων αυτών, κυρίες και κύριοι συνάδελφοι, έθετε στο προσκήνιο και το ζήτημα των υπαρχόντων αυθαιρέτων. Τι να κάνουμε; Οικισμοί ολόκληροι έχουν αναπτυχθεί και κατοικούνται χωρίς σύνδεση με τη ΔΕΗ και χωρίς νερό. Σε πάρα πολλές περιπτώσεις, ο υπάρχων σχεδιασμός μας επιτρέπει να προβλέψουμε ότι τα αυθαίρετα αυτά θα ενταχθούν στο σχέδιο και τότε θα νομιμοποιηθούν. Πρέπει να πούμε και το έχω τονίσει ότι εδώ έχει ευθύνη και η πολιτεία που δεν έχει δώσει έγκαιρα αρκετή πολεοδομημένη γη ώστε να γνωρίζει ο πολίτης το πού και πώς μπορεί να οικοδομήσει. Όταν εμείς θέλουμε δέκα και δεκαπέντε χρόνια για να κάνουμε ένα σχέδιο πόλης έμμεσα ωθούμε τους πολίτες να παρανομήσουν. Γι’ αυτό απλουστεύσαμε τις διαδικασίες και αποκεντρώσαμε τις αρμοδιότητες ώστε να προχωρήσουμε γρήγορα στον σχεδιασμό. 
      ΒΑΣΙΛΗΣ ΚΕΔΙΚΟΓΛΟΥ: Καταργείστε τις πράξεις εφαρμογής.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Υπάρχουν σήμερα πάρα πολλά αυθαίρετα και δεν μπορούμε να αρνούμαστε ανθρώπινες συνθήκες διαβίωσης σε αυτούς τους ανθρώπους, διότι εγώ δεν καταλαβαίνω ότι αυτοί χτίσανε τα αυθαίρετα και κάθονται απ΄ έξω και τα κοιτάζουν και δεν τα κατοικούν και τώρα περιμένουν να τους δώσουμε ρεύμα για να πάνε να κατοικήσουν. 
      Ειπώθηκε πως η σύνδεση με τη ΔΕΗ ήταν το έσχατο όπλο της πολιτείας έναντι των αυθαιρετούχων. Αν δεν κάνω λάθος, ο κ. Μητσοτάκης το είπε. Με την απόφαση του κ. Τσιπλάκου το 1978 αν η αυτοψία δεν γινόταν σε τριάντα μέρες από την Πολεοδομία, τότε εθεωρείτο ότι είχε γίνει και το κτίσμα ηλεκτροδοτείτο χωρίς αυτοψία. Η τελική αυτοψία καθιερώθηκε με το προεδρικό διάταγμα του 1983. Δόθηκε η δυνατότητα για προσωρινή ηλεκτροδότηση με υπεύθυνη δήλωση των μηχανικών το 1990-1991 επί υπουργίας Κατσιγιάννη χωρίς αυτοψία. Και τα περισσότερα κτήρια παίρνουν ρεύμα χωρίς αυτοψία. 
      Όμως, θέλω να ρωτήσω αγαπητοί συνάδελφοι: ως προς το δομημένο περιβάλλον έχει καμία διαφορά εάν το αυθαίρετο έχει ρεύμα από τη ΔΕΗ ή φωτίζεται με αυτοσχέδιους τρόπους; Νομίζω ότι δεν έχει καμία διαφορά. Μήπως τα αυθαίρετα δεν κατοικούνται και τώρα που θα πάρουν ρεύμα, θα σπεύσουν όλοι για να τα κατοικήσουν; Δυστυχώς, κατοικούνται και σε πάρα πολλές περιπτώσεις, υπάρχουν συμπολίτες μας που κατοικούν και αντιμετωπίζουν πολλά προβλήματα και υγείας και συνθηκών διαβίωσης, γιατί συνήθως αυτοί που δεν έχουν ρεύμα, είναι αυτοί που έχουν χαμηλό εισόδημα. Όσοι έχουν υψηλό εισόδημα και ρεύμα έχουν και τα πάντα έχουν. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Και ποιος φταίει γι’ αυτό;
      ΒΑΣΙΛΗΣ ΚΕΔΙΚΟΓΛΟΥ: Παραβιάζετε ανοικτές πόρτες.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Λέτε για νομιμοποίηση. Δεν γίνεται νομιμοποίηση. Τους δίνουμε προσωρινά ρεύμα και κάθε τρία χρόνια θα ελέγχουμε ώστε να μη γίνει περαιτέρω αυθαιρεσία. Η δε νομιμοποίηση θα γίνει μόνο με την ένταξη στο σχέδιο πόλης και με τη διαδικασία που προβλέπεται με το ν.1337. Από κει και πέρα, υπάρχουν ορισμένες περιοχές που είπαμε ότι αυτά θα κατεδαφιστούν, που είναι οι ευαίσθητες προστατευόμενες περιοχές και δεν δίνουμε ρεύμα. 
      Τι είναι καλύτερο για την πολιτεία; Να επιτρέψει την παροχή ρεύματος και νερού και να ελέγχει κάθε τρία χρόνια, ώστε να μη γίνονται επεκτάσεις των αυθαιρέτων, ενώ ταυτόχρονα προχωρεί την επίσπευση των σχεδίων πόλης ώστε να ενταχθούν όσα μπορούν να ενταχθούν ή να κάνει η πολιτεία ότι δεν καταλαβαίνει ότι υπάρχει ένα πρόβλημα και να ανέχεται την αυτοσχέδια και επικίνδυνη ηλεκτροδότησή τους από τις κολώνες της ΔΕΗ, από τον πίνακα του γείτονα ή με άλλους τρόπους, κλείνοντας τα μάτια στο πρόβλημα; Αν δεν κλείνουμε τα μάτια στο πρόβλημα –και δεν θέλουμε να τα κλείσουμε- προτιμούμε να λύσουμε υπαρκτά προβλήματα. Αλλιώς, αν κλείνουμε τα μάτια, απλώς τα πολλαπλασιάζουμε. 
      Κατηγορηθήκαμε από τη Νέα Δημοκρατία γιατί συζητήσαμε το σχέδιο νόμου με τη νέα διαδικασία που προβλέπει ο Κανονισμός της Βουλής, σε τέσσερις συνεδριάσεις στην επιτροπή και μια στην Ολομέλεια. Διατυπώθηκε μάλιστα και η άποψη περί ατομικών δικαιωμάτων και ότι κατά την παρούσα περίοδο που είναι προεκλογική, δεν θα έπρεπε να συζητιούνται τέτοια νομοσχέδια.
      Κυρίες και κύριοι συνάδελφοι, εγώ από τη συζήτηση, την πολύ αναλυτική και διεξοδική συζήτηση, που έγινε στην επιτροπή, οδηγούμαι στο συμπέρασμα ότι η Νέα Δημοκρατία για άλλους λόγους αντέδρασε στη συζήτηση του νομοσχεδίου.
      Είναι μέρος της τακτικής που εδώ και αρκετόν καιρό έχει επιλέξει. Δεν έχει θέσεις, δεν έχει απόψεις, δεν έχει προτάσεις ούτε και πρόγραμμα. Κάθε συζήτηση και κάθε πρόσκληση σε αντιπαράθεση αναδεικνύει την πολιτική της ένδεια, την έλλειψη γνώσης και οράματος.  Δεν θέλει να συζητηθεί για να μη φανεί ότι δεν έχει συγκεκριμένη πρόταση για το συγκεκριμένο θέμα. Θα ήθελε να πάμε στις εκλογές στα μουγκά και στα κρυφά έτσι χωρίς πρόγραμμα, χωρίς μνήμη, λοβοτομημένοι πολιτικά. Θα έπρεπε, δηλαδή, από τώρα μέχρι την ημέρα των εκλογών να μη νομοθετούμε. Να κλείσουμε τότε τη Βουλή.
      ΒΑΣΙΛΗΣ ΚΕΔΙΚΟΓΛΟΥ: Να σταματήσει η ζωή.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Να κλείσουμε τότε τη Βουλή, να μην παίρνουμε τότε καμία θέση για να μην εκτίθενται.
      Μας κατηγορούσε συνέχεια ότι δεν κάνουμε έργο και μιλούσε για εικονικές πραγματικότητες. Τώρα που ήρθε η ώρα των εγκαινίων, η ώρα της πραγματικότητας, φαίνεται ότι δεν τα βλέπει.
      Κυρίες και κύριοι συνάδελφοι, ειπώθηκε επίσης κάτι για το Κτηματολόγιο και εδώ και στην Επιτροπή. Θα σας αναφέρω τα παρακάτω, για να δείτε τη θέση της Νέας Δημοκρατίας. Έγινε συζήτηση στη Βουλή στις 4-11-2003 με αφορμή επερώτηση είκοσι δύο Βουλευτών της Νέας Δημοκρατίας για το Κτηματολόγιο. Ο κ. Λέγκας είπε τα εξής: «Δεν μπορεί να μετακυλίουμε τα πάντα στον ιδιοκτήτη, δεν μπορεί τις παραβλέψεις να τις φορτώνουμε στην ιδιοκτησία, δεν μπορεί το λειτουργικό κόστος του Κτηματολογίου –το οποίο έτσι όπως πάει θα πλησιάσει το 20% του συνολικού προϋπολογισμού- να επιμερίζεται στους πολίτες».
      Για το ανταποδοτικό τέλος ο κ. Μητσοτάκης είπε τα εξής: «Το Κτηματολόγιο είναι ένα ειδικό έργο έξω από όλα τα προγράμματα και θα κοστίσει πολλά χρήματα, τα οποία είναι κρίμα να τα επωμισθεί εξ ολοκλήρου ο Έλληνας φορολογούμενος».
      Ο κ. Τσιτουρίδης είπε το εξής: «Η Νέα Δημοκρατία δεν είπε ποτέ ότι δεν θέλουμε ανταποδοτικό τέλος. Εμείς είπαμε ότι δεν μπορεί το ανταποδοτικό τέλος να ξεχειλώνει διαρκώς, επειδή η Κυβέρνηση δεν μπορεί να βάλει φρένο και να προσδιορίσει το ακριβές κόστος της όλης επιχείρησης».
      ΣΤΕΦΑΝΟΣ ΜΑΝΟΣ: Γιατί τα διαβάζετε; Συμφωνείτε μαζί τους. Αυτό λέτε.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Στην ίδια συζήτηση η Βάσω Παπανδρέου είπε τα εξής: «Το ανταποδοτικό τέλος το οποίο υπήρχε από το 1995 δεν το αλλάξαμε, δεν στοχεύουμε να το αυξήσουμε αλλά να το μειώσουμε». Ισχύει σήμερα αυτό που είχε ορισθεί στο νόμο του 1995. 
      Στις 26-11-2002 υπήρξε η δήλωση του εκπροσώπου της Νέας Δημοκρατίας, του κ. Ρουσσόπουλου, με αφορμή μία συνέντευξη που έδωσα εγώ για το Κτηματολόγιο: «Για μια ακόμα φορά δηλαδή οι Έλληνες πολίτες θα πληρώσουν τα σπασμένα».
      Ο κ. Λέγκας είπε με αφορμή τη συνέντευξη: «Επιλέγει ως μόνο ουσιαστικό μέτρο χρηματοδότησης του Εθνικού Κτηματολογίου την εύκολη λύση, το χαράτσι των ιδιοκτητών που θα είναι για ακόμη μια φορά αυτοί που θα πληρώσουν το μάρμαρο. Η Νέα Δημοκρατία καλεί για ακόμη μια φορά την Κυβέρνηση να προχωρήσει σε έναν ολοκληρωμένο και ρεαλιστικό σχεδιασμό, με στόχο την έγκαιρη ολοκλήρωση και τη διατήρηση του δημόσιου χαρακτήρα του έργου».
      Ο κ. Τρυφωνίδης είπε το εξής: «Δεν πρόκειται ποτέ να ενταχθεί στο Γ΄ Κοινοτικό Πλαίσιο Στήριξης το Κτηματολόγιο». 
      Σας αναφέρω ότι κατά τύχη ήρθε σήμερα το γράμμα από την Ευρωπαϊκή Επιτροπή.
      ΓΕΩΡΓΙΟΣ ΤΡΥΦΩΝΙΔΗΣ: Στο περιβάλλον…
      ΝΙΚΟΛΑΟΣ ΛΕΓΚΑΣ: Κάνατε τρία χρόνια.
      (Θόρυβος από την πτέρυγα της Νέας Δημοκρατίας)
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Λέω ότι κατά τύχη ήρθε. Τώρα, το αν θα είναι στο περιβάλλον ή στα  άλλα μας ενδιαφέρει ή αν χρηματοδοτείται;
    Ως προς τις τροπολογίες ειπώθηκε σήμερα…
      ΠΡΟΕΔΡΕΥΩΝ (Παναγιώτης Σγουρίδης): Γιατί εξανίστασθε, κύριοι συνάδελφοι; Θα πάρετε το λόγο και εσείς, θα έρθει η σειρά σας. Αφήστε την κυρία Υπουργό να ολοκληρώσει.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας Δημοσίων Έργων): Ειπώθηκε από τους συναδέλφους Βουλευτές ότι σήμερα ήρθαν οι τροπολογίες στη Βουλή. Αυτό δεν είναι σωστό, αν και νομίζω ότι είναι σύμφωνο με τον Κανονισμό της Βουλής ότι οι Βουλευτές μπορούν να καταθέτουν τροπολογίες. Εγώ είπα ποιες προτίθεμαι να κάνω αποδεκτές, μοίρασα και τις αναδιατυπώσεις στις τροπολογίες. 
      Διερωτήθηκαν πολλοί συνάδελφοι πώς θα ψηφίσουμε για τις τροπολογίες που δεν τις έχουμε συζητήσει. Κατ’ αρχήν, μπορούμε να τις συζητήσουμε και σήμερα. Νομίζω δε, ότι όλες οι τροπολογίες έχουν κατατεθεί εγκαίρως, διενεμήθησαν σε όλους τους Βουλευτές και όλοι οι Βουλευτές είχαν τη δυνατότητα να τις έχουν δει, να τις έχουν σκεφθεί, να τις έχουν μελετήσει.
      Αν δεν το έχουν κάνει, δεν σημαίνει ότι εγώ παραβιάζω καμιά διαδικασία. Εγώ λειτουργώ σύμφωνα με τον Κανονισμό της Βουλής.
      Κυρίες και κύριοι συνάδελφοι, το ότι έχω δεχθεί τροπολογίες από αρκετούς συναδέλφους όλων των παρατάξεων –και αυτό δεν είναι σύνηθες- δείχνει ακριβώς ότι υπάρχουν πάρα πολλά προβλήματα στον τομέα αυτό. Και πράγματι, επειδή μελέτησα όλες αυτές τις τροπολογίες, είδα ότι πολλές απ’ αυτές λύνουν υπαρκτά προβλήματα.
      Το περασμένο Σαββατοκύριακο ήμουν στη Θράκη. Και θέλω να καλέσω όλους τους συναδέλφους Βουλευτές και τα μέλη του Συμβουλίου της Επικρατείας να πάνε να επισκεφθούν τα Πομακοχώρια στην Ξάνθη και στη Ροδόπη, τους ορεινούς όγκους, τα ορεινά χωριά -γιατί εμείς εδώ μπορεί να νομοθετούμε και να λέμε για τα αυθαίρετα- για να δουν αν θα δώσουμε ρεύμα ή όχι, αντί να πληρώνουμε τους ανθρώπους που κτίζουν και μένουν πάνω στα βουνά και στα λαγκάδια. Με τις διατάξεις και τις δυσκολίες που έχουμε πολλές φορές να περάσουμε στο Συμβούλιο της Επικρατείας για το πώς θα πολεοδομήσουμε και θα χωροθετήσουμε τη χώρα, ξεχνάμε ότι σε κάποιες περιοχές είναι μόνο βουνά και λαγκάδια και δεν υπάρχει ίσωμα πουθενά και τους αναγκάζουμε να πάνε να κτίσουν μέσα στα ρέματα. 
      ΠΡΟΕΔΡΕΥΩΝ (Παναγιώτης Σγουρίδης): Και τους κάνουμε όλους παράνομους.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Βέβαια όλοι γίνονται παράνομοι. 
      Το λέω για να δείτε ότι κάποιες φορές αναγκαζόμαστε εκ των υστέρων, με τους νόμους τους οποίους κάνουμε, να ρυθμίσουμε κάποια θέματα, διότι έχουμε υποχρεώσει, παρακινήσει, ωθήσει, είτε με τη δική μας δράση είτε με την αδράνεια κάποιους ανθρώπους να παρανομήσουν.
      Είπα ότι χρειάζεται σίγουρα ο σχεδιασμός να προηγείται της δόμησης. Σ΄ εμάς δυστυχώς πολλές φορές προηγείται η δόμηση του σχεδιασμού. Για πρώτη φορά κάναμε εθνικό χωροταξικό σχεδιασμό, έχουμε επισπεύσει όλες τις διαδικασίες να επιταχύνουμε τα σχέδια πόλης για να έχουμε αρκετή πολεοδομημένη γη. Ευτυχώς, γιατί είναι και θέμα συμμετοχής και συνεργασίας και της Τοπικής Αυτοδιοίκησης. 
      Εγώ θέλω να πω ότι είμαι αισιόδοξη, γιατί για πρώτη φορά βλέπω ότι η Τοπική Αυτοδιοίκηση αρχίζει πλέον να ενδιαφέρεται ενεργά να προχωρήσει τα σχέδια πόλης. Για πρώτη φορά ζητούν ένταξη των μελετών στο Γ΄ Κοινοτικό Πλαίσιο Στήριξης, είτε στο τομεακό του περιβάλλοντος είτε στα περιφερειακά. Στη Θράκη δεν έχουν εντάξει στο περιφερειακό τέτοια δράση και τώρα στην αναθεώρηση όλοι οι δήμαρχοι ή πολλοί δήμαρχοι ζητούν να εντάξουν τέτοιες μελέτες. Είναι πάρα πολύ θετικό ότι αρχίζει πλέον να γίνεται συνείδηση ότι χρειάζεται να έχουμε σωστό σχεδιασμό.
      Νομίζω ότι τα πράγματα βελτιώνονται πάρα πολύ και νομίζω ότι θα τα καταφέρουμε, γιατί το στόχο που είχαμε βάλει μέχρι το 2004, να έχουμε περίπου το 24% χρήσεις γης στη χώρα, θα τον πιάσουμε, ενώ εγώ το βρήκα 5,9%. Αυτό θα το συνεχίσουμε, ώστε να έχουμε κάποτε χρήσεις γης στην Ελλάδα, να απαγορεύσουμε την εκτός σχεδίου δόμηση, να απαγορεύσουμε πάρα πολλά άλλα πράγματα, τα οποία ισχύουν σήμερα. 
      Κυρίες και κύριοι συνάδελφοι, θα ήθελα να καλέσω τους συναδέλφους της Νέας Δημοκρατίας, όταν συζητάμε συγκεκριμένα θέματα που δίνουν λύσεις σε πραγματικά προβλήματα, να παίρνουν θέση και να μην ακολουθούν την προσφιλή τους τακτική να ισοπεδώνουν τα πάντα, να μηδενίζουν τα πάντα, να αμαυρώνουν τα πάντα, να εμφανίζουν μια γκρίζα κατάσταση και μιζέρια ότι όλα είναι μαύρα και άραχνα και να προβάλλεται στον ελληνικό λαό μια γκρίζα μερικότητα ως να είναι αυτό η καθολικότητα.
      Όμως υπάρχουν και θετικές πτυχές και θετικά μέτρα και θετικές εξελίξεις. Η Ελλάδα του 2004 είναι μία διαφορετική Ελλάδα απ’ αυτήν που εσείς βλέπετε ή δεν θέλετε να δείτε.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τσιτουρίδης και κατόπιν θα μιλήσει ο Κοινοβουλευτικός Εκπρόσωπος του ΠΑΣΟΚ κ. Σπηλιόπουλος.
     Ορίστε, κύριε Τσιτουρίδη, έχετε το λόγο.
     ΣΑΒΒΑΣ ΤΣΙΤΟΥΡΙΔΗΣ: Κυρίες και κύριοι συνάδελφοι, θα ξεκινήσω με την αυτονόητη κρίση της κ. Παπανδρέου ότι είναι σημαντικό να μπει τάξη στα πολεοδομικά θέματα. Αυτή είναι η κρίση μίας Υπουργού μίας Κυβέρνησης, η οποία επί είκοσι χρόνια κάνει διαγνώσεις –το ίδιο έκανε και απόψε- και κάνει κριτική για την αταξία που υπάρχει στα πολεοδομικά θέματα. Μάλιστα, σύμφωνα με την αντίληψη της κυρίας Υπουργού, γι΄ αυτήν την αταξία ευθύνονται όλοι οι άλλοι, οι δήμοι, οι κοινότητες, οι μηχανικοί, οι νομαρχίες, η κοινωνία, πλην αυτών που κυβερνούν όλα αυτά τα χρόνια.
     Η κ. Παπανδρέου, για να ενισχύσει την άποψή της ότι αυτή η Κυβέρνηση είναι παραγωγική, μας ανέφερε μία σειρά από νόμους που ψήφισε αυτή η Κυβέρνηση για το συγκεκριμένο ζήτημα. 
     Πράγματι, υπάρχει νομοθετικός πληθωρισμός. Από τους νόμους, όμως, που ανέφερε η κ. Παπανδρέου, σχεδόν κανένας δεν εφαρμόζεται για τα συγκεκριμένα ζητήματα. Θα πω μάλιστα στην κ. Παπανδρέου ότι το κύριο πρόβλημα, το οποίο έχει, είναι πως από τη στιγμή που ψηφίζονται οι νόμοι, τα προεδρικά διατάγματα και οι υπουργικές αποφάσεις καθυστερούν πάρα πολλά χρόνια. Από το καλοκαίρι του 2001 μέχρι και σήμερα, στον τομέα ευθύνης της κ. Παπανδρέου συζητήσαμε και ψηφίσαμε έντεκα νόμους.
     ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Δεν είναι έντεκα νόμοι.
     ΣΑΒΒΑΣ ΤΣΙΤΟΥΡΙΔΗΣ: Είναι έντεκα νόμοι από τον Αύγουστο του 2001.
     ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Εγώ ήρθα τον Οκτώβριο.
     ΣΑΒΒΑΣ ΤΣΙΤΟΥΡΙΔΗΣ: Εσείς ήρθατε τον Οκτώβριο, αλλά τα προεδρικά διατάγματα και οι υπουργικές αποφάσεις των νόμων του Αυγούστου και του Οκτωβρίου του 2001, υποθέτω ότι θα έπρεπε να τα εκδώσετε εσείς. Δεν είδα πότε ο κ. Λαλιώτης να εξέδωσε προεδρικά διατάγματα για το ΤΕΟ, για τα θέματα της ολυμπιακής φιλοξενίας ή για τις συγχωνεύσεις στον κατασκευαστικό τομέα. Ακόμη εκκρεμούν εκτελεστικές αποφάσεις. 
     Θα πω, λοιπόν, ότι οι δέκα νόμοι –και δεν αναφέρομαι στον τελευταίο νόμο περί της διαχείρισης των υδάτινων πόρων- προέβλεπαν την έκδοση τουλάχιστον είκοσι επτά προεδρικών διαταγμάτων και εκατόν πενήντα υπουργικών αποφάσεων. Μέχρι σήμερα έχουν εκδοθεί μόνο δύο προεδρικά διατάγματα και οκτώ υπουργικές αποφάσεις. 
     Κυρία Υπουργέ, το να ψηφίζουμε εδώ νόμους και να λέμε «ξέρετε εμείς κάνουμε δουλειά στο ΥΠΕΧΩΔΕ», αλλά αυτοί οι νόμοι στο τέλος να μην εκτελούνται από αδυναμία της Κυβέρνησης να προωθήσει τις εκτελεστικές διατάξεις, τότε αυτό μάλλον δεν είναι το σοβαρότερο που μπορούμε να κάνουμε σ΄ αυτόν τον τόπο. Νομοθετήματα υπάρχουν, αλλά πάσχουμε στην εφαρμογή και στην εκτέλεση. 
     Ιδιαίτερη εντύπωση μου έκανε η αναφορά της κυρίας Υπουργού στα θέματα του Κτηματολογίου. Θα περιμέναμε να μη μιλά η Κυβέρνηση γι΄ αυτό το έργο και να μην προκαλεί. Το μεγαλύτερο από τα μεγάλα έργα κατέληξε στο μεγαλύτερο φιάσκο της σύγχρονης Ελλάδας από συγκεκριμένες πολιτικές ευθύνες της Κυβέρνησης Σημίτη, των Υπουργών Λαλιώτη και Παπανδρέου.
     ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Γι’ αυτό εντάχθηκε στο Γ΄ Κοινοτικό Πλαίσιο Στήριξης.
     ΣΑΒΒΑΣ ΤΣΙΤΟΥΡΙΔΗΣ: Πρόκειται για ένα έργο που ξεκίνησε το 1994, θα τελείωνε -κατά την Κυβέρνηση- το 2009 και θα στοίχιζε 250 δισεκατομμύρια δραχμές. 
     Ύστερα από τέσσερις συνεδριάσεις στην Επιτροπή Οικονομικών και πέμπτη συνεδρίαση απόψε εδώ, η Κυβέρνηση συνεχίζει να μη μας λέει ποιο θα είναι το κόστος και από πού θα χρηματοδοτηθεί αυτό το έργο.
     ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Αυτό υπάρχει στην έκθεση του Τεχνικού Επιμελητηρίου.
     ΣΑΒΒΑΣ ΤΣΙΤΟΥΡΙΔΗΣ: Αν και λέτε ότι η Νέα Δημοκρατία δεν έχει πρόγραμμα, εσείς ήρθατε εδώ πριν από ένα χρόνο και δηλώσατε ότι με το ανταποδοτικό τέλος των 30 έως 900 ευρώ ανά δικαίωμα θα χρηματοδοτήσετε το 75% της εκτέλεσης και της λειτουργίας του έργου.
Έξι μήνες μετά μας λέγατε άλλα. Ένα μήνα πριν μας λέγατε άλλα και πριν από πέντε μέρες μας είπατε ότι ανακαλύψατε νέες τεχνολογίες και μειώνετε το τέλος στα είκοσι ευρώ, κάνοντας μάλιστα κριτική και σε απόψεις συναδέλφων της Νέας Δημοκρατίας. Αυτό δεν το περιμέναμε, κυρία Παπανδρέου.
      Θέλουμε, λοιπόν, μιας και αναφερθήκατε σε ένταξη του έργου του Κτηματολογίου στο Γ΄ Κοινοτικού Πλαισίου Στήριξης, να μας πείτε πόσο θα κοστίσει το έργο αυτό, τι σας εγκρίνει η Ευρωπαϊκή Επιτροπή ως δημόσια δαπάνη, τι προβλέπεται να βάλετε στο συντακτικό προϋπολογισμό ως εθνική δαπάνη και τελικώς τι θα καλύψετε με το τέλος των 20 ευρώ ανά δικαίωμα. 
     (Στο σημείο αυτό την Προεδρική Έδρα καταλαμβάνει η Δ΄  Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
     Σύμφωνα με την έκθεση που παρουσιάσατε, το κόστος αυτής της ρύθμισής σας, για το κράτος, είναι 280 εκατομμύρια ευρώ. Σας είπε ο κ. Λέγκας αλλά το είπαν και άλλοι συνάδελφοι ότι, σύμφωνα με τους υπολογισμούς όλων, τα διαφυγόντα έσοδα του κράτους θα προσεγγίσουν το 1,4 δισεκατομμύριο ευρώ. 
     Από πού θα βρεθεί η υπόλοιπη δαπάνη; Αυτά περιμένουμε να ακούσουμε απόψε και όχι να μας λέτε ότι εσείς έχετε πρόγραμμα και ότι η Νέα Δημοκρατία δεν έχει! 
     Επίσης, χαίρομαι ιδιαίτερα που ανακαλύψατε τις προβληματικές, ορεινές και παραμεθόριες περιοχές, αφού αναφερθήκατε στα Πομακοχώρια, όταν επί όλα αυτά τα χρόνια το κόστος έκδοσης μιας άδειας για κατοικία στην παραμεθόρια Ελλάδα ήταν το ίδιο και είναι το ίδιο.
     ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Αυτό εσείς το κάνατε. Από τότε δεν το αυξήσαμε καθόλου.
     ΣΑΒΒΑΣ ΤΣΙΤΟΥΡΙΔΗΣ: Αν το κάναμε εμείς πριν από δέκα χρόνια, δεν μπορείτε δέκα χρόνια μετά να επικαλεσθείτε ότι επειδή το κάναμε εμείς, το αφήσατε. Δεν είναι έτσι ακριβώς. Το αφήσατε εσείς επί δέκα χρόνια και έρχεσθε απόψε να κάνετε κριτική για το τι δεν κάναμε εμείς πριν από δέκα χρόνια. Εμείς κριθήκαμε το 1993. Σήμερα κρίνεσθε εσείς, κυρία Παπανδρέου.
     ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Εσείς το διπλασιάσατε σε μία μέρα. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, μη διακόπτετε.
     ΣΑΒΒΑΣ ΤΣΙΤΟΥΡΙΔΗΣ: Δεν μπορεί να ανακαλύπτετε την παραμεθόριο και την άλλη Ελλάδα το 2003 και να μας κάνετε και μαθήματα εδώ μέσα.
     Έρχομαι στο νομοσχέδιο. Δεν σας αρέσει να ακούτε ότι είναι προεκλογικό και δηλωτικό αφόρητου και απαράδεκτου λαϊκισμού. Με αυτό το νομοσχέδιο αποδεικνύετε για άλλη μια φορά την ανευθυνότητα και την αναξιοπιστία αυτών που φεύγουν, οι οποίοι επιχειρούν να εξαπατήσουν την κοινωνία και τους πολίτες και να ναρκοθετήσουν την πορεία και το έργο αυτών που έρχονται. 
     Λυπούμαστε που στη μακρά αυτήν προεκλογική περίοδο βλέπουμε πολλά τέτοια νομοσχέδια, τα οποία μάλιστα έρχονται και συζητούνται με διαδικασίες που δεν τιμούν καθόλου την Εθνική μας Αντιπροσωπεία.
     Σε ό,τι αφορά τις οικοδομικές άδειες, θα πω ότι πράγματι υπάρχει ανάγκη να παρέμβουμε στο δομημένο περιβάλλον της χώρας μας, διότι το οικοδομημένο περιβάλλον παράγεται σήμερα μέσα από πολύπλοκες διαδικασίες, που χαρακτηρίζονται από πολυνομία, διοικητική ανεπάρκεια και ανυπαρξία της έννοιας της ποιότητας των κατασκευών.
     Εμείς ως Νέα Δημοκρατία είμαστε απόλυτα σύμφωνοι ότι πρέπει να αντιμετωπιστούν επειγόντως τα εκτεταμένα φαινόμενα αυθαιρεσίας, κακοδιοίκησης και διαφθοράς, που συνδέονται με τη λειτουργία των πολεοδομικών γραφείων και έχουν διαμορφώσει ένα απαράδεκτο καθεστώς, τόσο για τους ελεύθερους επαγγελματίες μηχανικούς, όσο και για τους πολίτες αυτής της χώρας.
     Το ζήτημα είναι τι επιτυγχάνεται με αυτό το νομοσχέδιο. Το νομοσχέδιο σε καμία περίπτωση δεν ανταποκρίνεται στην υπαρκτή ανάγκη εξυγίανσης του κυκλώματος έκδοσης των οικοδομικών αδειών και στην υπαρκτή ανάγκη για αναβάθμιση της ποιότητας των μελετών και των κατασκευών για έλεγχο και περιορισμό των περιπτώσεων αυθαίρετων κατασκευών. Μετατίθεται μόνο η ευθύνη της πολιτείας στους μηχανικούς όσον αφορά τόσο στο σύννομο των μελετών των αδειών δόμησης όσο και στον έλεγχο των κατασκευών, χωρίς να διασφαλίζεται ούτε η αποφυγή αυθαιρέτων ούτε η βελτίωση της ασφάλειας και της ποιότητας των κατασκευών, με απαράδεκτες και εξοντωτικές μάλιστα ποινές σε βάρος των μηχανικών.
     Με αυτήν την πρόταση η Κυβέρνηση ομολογεί την αποτυχία της και στον τομέα αυτόν και, κατά την πάγια τακτική της, επιχειρεί να μεταθέσει τις ευθύνες της σε άλλους γενικώς.
     Θα έρθω στο θέμα των αυθαιρέτων, γιατί κι εδώ βλέπουμε την πάγια τακτική των κυβερνήσεων του ΠΑΣΟΚ. Εδώ στέλνουμε λάθος μήνυμα, κύριοι συνάδελφοι, διότι δεν ερχόμαστε να λύσουμε προβλήματα, αλλά ερχόμαστε να κρατήσουμε υπό πολιτική ομηρία σε προεκλογική περίοδο εκατοντάδες χιλιάδες ελληνικών οικογενειών.
      Γιατί πράγματι υπάρχει ένα πρόβλημα σε χιλιάδες οικογένειες ασθενών οικονομικών ομάδων, σε παλιννοστούντες και άλλους πολίτες που είναι θύματα κακών πολιτικών και κοινωνικών αδικιών. Κι ερχόμαστε σήμερα, χωρίς σοβαρότητα, να υποσχεθούμε το ελάχιστο δυνατό, καθυστερημένα και προεκλογικά. Με τον τρόπο που επέλεξε η Κυβέρνηση, δεν λύνεται το πρόβλημα των αυθαιρέτων αλλά εντείνεται και διαιωνίζεται. 
      Ο Πρωθυπουργός και η Κυβέρνησή του έχουν βαριές ευθύνες για τις μεγάλες καθυστερήσεις στο χωροταξικό σχεδιασμό και στην πολιτική χρήσης γης στη χώρα μας. Βαριές ευθύνες έχουν για την αποτυχία της επιχείρησης πολεοδομικής ανασυγκρότησης, για το χάος και τη διαφθορά στις πολεοδομίες. Έχουν βαριές ευθύνες για το έγκλημα στην κατάρτιση του Εθνικού Κτηματολογίου και στις καθυστερήσεις στο δασολόγιο. Έχουν βαριές ευθύνες, γιατί η έλλειψη οργανωμένης γης για δόμηση οδήγησε τη χώρα στο χάος των αυθαιρέτων. Αυτή είναι η πραγματικότητα στην Ελλάδα. Και ο πολεοδομικός και χωροταξικός σχεδιασμός, η προστασία του περιβάλλοντος και η βιώσιμη ανάπτυξη απαιτούν μεταξύ των άλλων την άμεση πρόθεση μιας ολοκληρωμένης πολιτικής που θα προσφέρει φθηνή πολεοδομημένη γη και θα καλύψει στεγαστικές ανάγκες των πολιτών. 
      Απόψε ακούσαμε και πάλι διαγνώσεις και θεωρίες. Μέτρα πολιτικής δεν ήταν. Αυτούς τους στόχους και αυτά τα μέτρα περίμεναν οι Έλληνες όλα αυτά τα χρόνια, τα οκτώ χρόνια του δήθεν εκσυγχρονισμού; Διότι με προεκλογικά πυροτεχνήματα και αποσπασματικά μέτρα ο Πρωθυπουργός και η Κυβέρνησή του ενθαρρύνουν και διαιωνίζουν την παρανομία, αφού μετά από πολλά χρόνια καθυστερήσεων και μετά από δεκαέξι αντίστοιχες απόπειρες, αντί να προωθήσουν ένα ολοκληρωμένο νομοσχέδιο χωροταξικής και πολεοδομικής ανασυγκρότησης με συγκεκριμένο χρονοδιάγραμμα, παραμονές εκλογών αρχίζουν κι εδώ το εμπόριο της ελπίδας. 
      Να ξεκαθαρίσουμε ότι η Νέα Δημοκρατία συμφωνεί πως για τις κοινωνικά ασθενέστερες ομάδες έπρεπε εδώ και πολλά χρόνια να βρεθεί λύση στο στεγαστικό πρόβλημά τους. Όταν μάλιστα επεχείρησε η κυβέρνηση της Νέας Δημοκρατίας το 1992 να βρει λύση και μάλιστα υπεύθυνη και κοινωνικά αποδεκτή, συνάντησε τη λυσσώδη αντίδραση του ΠΑΣΟΚ. Αυτή είναι η αλήθεια.
      Σε ό,τι αφορά το Κτηματολόγιο, αναφέρθηκα πριν από λίγο στο σημαντικό αυτό ζήτημα. Οι προτεινόμενες, όμως, ρυθμίσεις αναδεικνύουν και την ανικανότητα και την αναξιοπιστία αυτής της Κυβέρνησης, η οποία ουσιαστικά ομολογεί πως η εκτέλεση αυτού του μεγάλου έργου μετά την κατάληξή του σ΄ ένα πολύ μεγάλο φιάσκο, περνά στα χέρια της επόμενης κυβέρνησης. 
      Περιμένουμε, λοιπόν, να μας πείτε απόψε όχι γενικώς και αορίστως ότι θα μειωθεί κατά 50% το κόστος, αλλά πόσο θα στοιχίσει το έργο αυτό.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Αυτό που έχει ψηφισθεί από το 1995, που εσείς λέγατε ότι ήταν χαράτσι, τώρα το μειώνουμε…
      ΣΑΒΒΑΣ ΤΣΙΤΟΥΡΙΔΗΣ: Ένα νούμερο περιμένω να μας πείτε. Πόσο θα στοιχίσει, τι εγκρίνει η Ευρωπαϊκή Επιτροπή και πού θα βρεθεί η υπόλοιπη δαπάνη. Περιμένουμε μια απάντηση.
      Σε ό,τι αφορά τις προτεινόμενες ρυθμίσεις για τα δημόσια έργα, όλες αυτές οι μεταβολές χειροτερεύουν την κατάσταση και είναι εις βάρος της διαφάνειας και της ασφάλειας δικαίου κατά την ανάθεση και εκτέλεση των έργων αυτών.
      Επειδή, κυρία Υπουργέ, αναφερθήκατε και στην κριτική της Νέας Δημοκρατίας για τα έργα τα οποία κάνατε, θα ήθελα να σας πω ότι ποτέ η Νέα Δημοκρατία δεν είπε ότι στην Ελλάδα του 2003 δεν γίνονται έργα. Δεν είμαστε στο 1950 ή στο 1980 ή το 2000. Βεβαίως γίνονται έργα. Το σημαντικό είναι πώς γίνονται τα έργα αυτά, πόσο στοιχίζουν, τι ποιότητα έχουν και αν τηρούνται τα χρονοδιαγράμματα. Αποτύχατε σε όλα εδώ. Το κύριο χαρακτηριστικό στην Ελλάδα του σήμερα είναι τα δημόσια έργα, τα οποία δεν τελειώνουν ποτέ στην ώρα τους, με προϋπολογισμούς που φθάνουν τέσσερις ή έξι φορές πάνω από τον αρχικό προϋπολογισμό και δεν έχουν πάντα την ποιότητα που πρέπει. Εδώ είναι η κριτική.
      Θα πρέπει, λοιπόν, να αποδεχθούμε ότι στην Ελλάδα που έρχεται ο στόχος πρέπει να είναι ένας: όπως οι πολίτες διαχειρίζονται τα δικά τους χρήματα, τις δαπάνες που θα κάνουν για το δικό τους σπίτι, έτσι και οι κυβερνήσεις οφείλουν να διαχειρίζονται το δημόσιο χρήμα στα δημόσια έργα, με τη λογική –επαναλαμβάνω- του «καλού», του «συνετού» οικογενειάρχη. Εδώ αποτύχατε. Κι έχετε βαριές πολιτικές ευθύνες.
      Τέλος, σε ό,τι αφορά τη δημιουργία της μονάδας αντιμετώπισης φυσικών καταστροφών η Κυβέρνηση έρχεται να εκχωρήσει ουσιαστικά αρμοδιότητες που ανήκουν σήμερα στο Πυροσβεστικό Σώμα σε μία διοικητική μονάδα με ανειδίκευτους και ανεκπαίδευτους συμβασιούχους, χωρίς την προσυπογραφή του αρμόδιου Υπουργού Δημόσιας Τάξης.
      Δεν νομίζω ότι έτσι θα αντιμετωπίσετε σοβαρά ζητήματα τα οποία αφορούν την αντιμετώπιση φυσικών καταστροφών.
      Θα τελειώσω, κύριοι συνάδελφοι, λέγοντας ότι η μακρά προεκλογική περίοδος τελικώς, μεταξύ των άλλων, βλάπτει σοβαρά και την προώθηση του Κτηματολογίου και το περιβάλλον και το σύστημα παραγωγής ιδιωτικών και δημοσίων έργων και βεβαίως δεν βοηθά την προώθηση μιας ολοκληρωμένης χωροταξικής και πολεοδομικής πολιτικής. Αυτονοήτως η Νέα Δημοκρατία καταψηφίζει ένα τέτοιο απαράδεκτο και προεκλογικό νομοσχέδιο. Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Σπηλιόπουλος.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία και κύριοι συνάδελφοι, ακούσαμε πολλές φορές απόψε από τη μεριά της Νέας Δημοκρατίας ότι το νομοσχέδιο αυτό είναι προεκλογικό και έχει προεκλογικές ρυθμίσεις. Μάλιστα ο εκπρόσωπος της Νέας Δημοκρατίας πριν από λίγο είπε ότι είναι προϊόν αφόρητου λαϊκισμού. Εγώ θα έλεγα ότι αφόρητη είναι η υπερβολή που επιδεικνύει η Νέα Δημοκρατία και αφόρητη είναι η ανευθυνότητα που δείχνει για τόσο σοβαρά θέματα που συζητούνται μέσα στη Βουλή, όπως αυτό το νομοσχέδιο.
      Εγώ όμως θέλω να πω κάτι ακόμα σε σχέση με το εάν είναι προεκλογικό ή όχι το νομοσχέδιο.
      Κύριοι συνάδελφοι, μπορούμε να πούμε ότι αυτό το νομοσχέδιο άμεσα μετά την εφαρμογή του θα έχει πολιτικό κόστος για την Κυβέρνηση, γιατί θίγει συμφέροντα, γιατί θίγει τα κακώς κείμενα που υπάρχουν σήμερα στον τρόπο παραγωγής των ιδιωτικών έργων, τόσο από την έκδοση της οικοδομικής άδειας όσο και από την κατασκευή ενός τέτοιου έργου.
      Θέλω ακόμα να πω ότι ακούστηκε εδώ πέρα πολλές φορές απόψε ότι νομιμοποιούνται τα αυθαίρετα. Το τόνισε πριν από λίγο η κυρία Υπουργός και θέλω να το επαναλάβω και εγώ. Σε κανένα, μα κανένα, σημείο και από πουθενά δεν προκύπτει ότι γίνεται νομιμοποίηση των αυθαιρέτων μέσα σ’ αυτό το νομοσχέδιο. Δίνεται η δυνατότητα σύνδεσης με τα δίκτυα της ΔΕΗ και της ΕΥΔΑΠ μόνο σε ορισμένες κατηγορίες αυθαιρέτων. Και ποιες είναι αυτές οι κατηγορίες; Είναι αυτά τα αυθαίρετα που είναι μέσα σε γη η οποία είναι προς πολεοδόμηση, μέσα στα γενικά πολεοδομικά σχέδια ή είναι πρώτη κατοικία κάποιων που δεν έχουν σπίτι. Και βέβαια απ’ αυτές τις κατηγορίες εξαιρούνται όσα είναι σε δασικές εκτάσεις, όσα είναι σε αρχαιολογικούς χώρους, όσα είναι σε παραλίες, όσα είναι σε προστατευόμενες περιοχές. Η διαδικασία νομιμοποίησης των αυθαιρέτων, κύριοι συνάδελφοι, είναι πολύ συγκεκριμένη και δεν αλλάζει. Επομένως δεν μιλούμε για νομιμοποίηση αυθαιρέτων. Αυτό για να μην υπάρχουν παρεξηγήσεις.
      Θα κάνω ένα ακόμη μικρό σχόλιο σε σχέση με αυτά που ακούστηκαν προηγουμένως. Το είπαμε και στην επιτροπή πολλές φορές. Η Νέα Δημοκρατία έχει αναφερθεί πολλές φορές στο Κτηματολόγιο ότι συζητούμε πολλές φορές για το Κτηματολόγιο και ότι ρυθμίζονται πολλά θέματα του Κτηματολογίου μέσα στη Βουλή. Μα, είναι αναμενόμενο. Για ένα τέτοιο μεγάλο έργο, που θα εξελίσσεται για πολλά χρόνια ακόμα, βεβαίως θα συζητούμε πολλές φορές εδώ στη Βουλή επ’ αυτού και πολλές φορές θα ρυθμίζουμε  θέματα. Όμως θέλω να πω και πάλι, το είπα και στην επιτροπή ότι η Νέα Δημοκρατία παλαιότερα έλεγε ότι έχουμε βάλει ένα χαράτσι προκειμένου να γίνει το Κτηματολόγιο. Σήμερα μας κατηγορεί επειδή μειώνεται αυτό το κόστος προς τους πολίτες. Ποια όμως είναι η αλήθεια; Και πρέπει να αιτιολογήσετε τη σημερινή σας θέση, κύριοι συνάδελφοι, της Νέας Δημοκρατίας.
      Θα αναφερθώ όμως στο νομοσχέδιο το οποίο το θεωρώ πολύ μεγάλης σημασίας για τον τρόπο με τον οποίο θα παράγονται στο μέλλον τα ιδιωτικά έργα.
      Το νομοσχέδιο αφορά τον τρόπο δόμησης και τρόπο παραγωγής των ιδιωτικών έργων. Αυτό το νομοσχέδιο έχει στόχους. Και ποιοι είναι αυτοί; Είναι να παράγονται τα ιδιωτικά έργα σύμφωνα με το νόμο, σύμφωνα με τις πολεοδομικές διατάξεις και σύμφωνα με τους κανόνες της τέχνης και της επιστήμης.
      Το νομοσχέδιο, λοιπόν, είναι μία τομή στα πολεοδομικά δεδομένα της χώρας. Επιταχύνει και απλοποιεί τις διαδικασίες μειώνοντας το φόρτο στις πολεοδομικές υπηρεσίες. Ακούστηκε προηγουμένως –και είναι αλήθεια- ότι έχουμε περίπου εβδομήντα χιλιάδες οικοδομικές άδειες το χρόνο, οι οποίες ούτε λίγο ούτε πολύ δεν ελέγχονται καν στις πολεοδομίες. Μόνο κατ’ ευφημισμόν μπορούμε να πούμε ότι ελέγχονται οι πολεοδομικές άδειες στις υπηρεσίες. Δεν ελέγχονται, κύριοι συνάδελφοι. Και δεν ελέγχεται και η ουσία των μελετών. Και μένουμε όλοι με ήσυχη τη συνείδησή μας ότι έχουν ελεγχθεί οι μελέτες και ότι τα έργα που κατασκευάζονται γίνονται με μελέτες, οι οποίες είναι απολύτως ελεγμένες από το κράτος και από τις πολεοδομικές υπηρεσίες. Ε, δεν είναι. 
      Παράλληλα, λοιπόν, αντιμετωπίζεται ριζικά και μ΄ ένα –θα έλεγα- πολύ αυστηρό, αλλά και κοινωνικό δίκαιο, το φαινόμενο της αυθαίρετης δόμησης. Δίνει, λοιπόν, το νομοσχέδιο διεξόδους για να σταματήσει η κατασκευή νέων αυθαιρέτων, ενώ καθιερώνει αυστηρότατες ποινές στους εμπλεκόμενους είτε αυτοί είναι κατασκευαστές είτε μηχανικοί είτε εργολάβοι.
      Βασικός στόχος επίσης του νομοσχεδίου είναι η επιτάχυνση και η απλούστευση των διαδικασιών, ώστε να αποδίδεται γρήγορα πολεοδομημένη γη στους πολίτες. Το είπε πριν από λίγο η Υπουργός. Είναι το μέγα πρόβλημα που έχουμε σήμερα στη χώρα μας σε σχέση με τα πολεοδομικά. Αργούμε πολύ. Και παρ’ ότι τα τελευταία χρόνια και τον τελευταίο καιρό έχουν έρθει πολλές διατάξεις που επιταχύνουν αυτές τις διαδικασίες και αποκεντρώνουν αρμοδιότητες, ούτως ώστε να προχωρήσουμε γρηγορότερα στην πολεοδόμηση της γης, ο χρόνος είναι πάρα πολύ μεγάλος. Και το γεγονός ότι αργούμε πολύ για να δώσουμε πολεοδομημένη γη στους πολίτες πιστεύω ότι είναι μία από τις πηγές για τη δημιουργία των αυθαιρέτων.
      Για τον τρόπο έκδοσης των οικοδομικών αδειών: Την ευθύνη για την έγκριση των μελετών, αλλά και για την καλή εκτέλεση την έχουν οι μηχανικοί. Η Πολεοδομική Υπηρεσία ελέγχει μόνο τους όρους δόμησης που ισχύουν στο ακίνητο, καθώς και τις εγκρίσεις από τη Δασική και Αρχαιολογική Υπηρεσία, καθώς και από την Επιτροπή Αρχιτεκτονικού Ελέγχου. Μειώνεται επίσης πάρα πολύ ο χρόνος για την έκδοση μιας οικοδομικής άδειας στις δεκατρείς ημέρες, όπως ορίζει μέσα η σχετική διάταξη, από την κατάθεση όλων των δικαιολογητικών.
      Καθιερώνεται ο δειγματοληπτικός έλεγχος για τα έργα που κατασκευάζονται. Τουλάχιστον 10% από την Πολεοδομική Υπηρεσία για τις άδειες που εκδίδονται, 2% για τα κτήρια που βρίσκονται σε εξέλιξη από το Σώμα Επιθεωρητών Ελεγκτών Δημόσιας Διοίκησης και 2% μετά την αποπεράτωση του έργου.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Όχι τις άδειες μόνο. Τις μελέτες και στο κτήριο. Το αλλάξαμε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ακριβώς. Και στο κτήριο.
      Ακούστηκε από αρκετούς συναδέλφους ότι θα πρέπει να γίνεται περισσότερος έλεγχος σε μεγαλύτερο ποσοστό. Νομίζω ότι είναι σωστό να γίνεται σε μεγαλύτερο ποσοστό. Μπορεί να γίνει όμως σε μεγαλύτερο ποσοστό; Αυτό είναι ένα ερώτημα.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Τουλάχιστον.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τουλάχιστον.  Κι εμείς θα θέλαμε –και νομίζω ότι μπορεί το Υπουργείο να το καθιερώσει- να αυξήσει αυτό το ποσοστό πολύ περισσότερο, με τον ίδιο τρόπο, δειγματοληπτικά, έτσι όπως το καθιερώνει, ούτως ώστε να μην μπορεί στο τέλος να ξεφύγει κανείς απ’ αυτήν τη διαδικασία του ελέγχου.
      Καθιερώνουμε με το νομοσχέδιο αυτό αυστηρότατες ποινές στους μηχανικούς, στους ιδιοκτήτες και στους εργολάβους. Εδώ θέλω να πω κάτι για τους μηχανικούς.
      Είναι αλήθεια, κύριοι συνάδελφοι, ότι οτιδήποτε κακό συμβαίνει σε μία οικοδομή, οτιδήποτε δεν πάει καλά -πολλές φορές και από το σεισμό- το πληρώνουν οι μηχανικοί. Και πολλές φορές, αγαπητοί συνάδελφοι, το αποτέλεσμα του σεισμού σε μια οικοδομή δεν μπορούμε να το προβλέψουμε. Είναι τόσες οι παράμετροι του σεισμού που δεν μπορούμε να τις προβλέψουμε και δεν μπορούμε να ξέρουμε πώς θα συμπεριφερθεί ένα κτήριο. Παρ’ όλα αυτά ο μηχανικός θα πληρώσει.
      Γιατί το λέω αυτό; Ακούσαμε πριν από λίγο από το συνάδελφο της Νέας Δημοκρατίας που είπε για τις μελέτες των μηχανικών, για τις αμοιβές των μηχανικών. Θεωρώ ότι δεν είναι υπερβολικές οι μελέτες των μηχανικών σε σχέση με τις ευθύνες που έχουν και με τη δουλειά που παράγουν μέσα στη διαδικασία κατασκευής των κατοικιών.
      Υπήρξε μία αντίδραση από τους μηχανικούς σε σχέση με τις αυστηρές ποινές. Πιστεύω ότι σιγά-σιγά και με το χρόνο και οι μηχανικοί θα κατανοήσουν ότι είναι προς το συμφέρον το δικό τους. Θα γίνουν πιο υπεύθυνοι, αλλά ταυτόχρονα θα μπορούν να πουν και «όχι» στους ιδιοκτήτες όταν τους πιέζουν να αλλάξουν κάτι από τα σχέδιά τους σε σχέση και με την οικοδομική άδεια, την οποίαν έχουν.
      Θέλω να πω ακόμη κάτι σε σχέση με τις όψεις των κτηρίων. Είναι μια διάταξη την οποία θεωρώ εξαιρετικά σημαντική, κύριοι συνάδελφοι, για τις όψεις των κτηρίων. Αν γυρίσουμε και ρίξουμε μια ματιά γύρω μας, θα δούμε πάρα πολλά κτήρια ημιτελή που χαλάνε την όψη των πόλεων και των χωριών, την όψη του περιβάλλοντος. Καθιερώνουμε, λοιπόν, με το νομοσχέδιο αυτό ότι σε οκτώ χρόνια πρέπει να αποπερατωθεί η όψη του κτηρίου. Είναι ένας εύλογος χρόνος και πρέπει να περατωθεί. Και μάλιστα βάζουμε πρόστιμο, ώστε κάποιος που κατασκευάζει ένα κτήριο να προσπαθεί να ολοκληρώσει μέσα σ’ αυτόν το χρόνο τις όψεις του κτηρίου, γιατί έτσι δημιουργούμε τις καλές όψεις των πόλεων και γενικά του περιβάλλοντος.
      Κύριοι συνάδελφοι, θα πω ακόμα δυο λόγια για τα αυθαίρετα. Είπα και προηγουμένως ότι δεν κάνουμε νομιμοποίηση των αυθαιρέτων. Αυτό είναι σαφές. Μπορεί στο παρελθόν να υπήρξαν νομιμοποιήσεις, αλλά σήμερα δεν νομιμοποιούμε. Κάνουμε αυστηρότερες τις διατάξεις, αλλά δείχνουμε και μια κοινωνική ευαισθησία για κάποιους ανθρώπους που έχουν πρώτη κατοικία ένα αυθαίρετο και μάλιστα όταν αυτό το ακίνητο έχει κάποιες προϋποθέσεις. Και θα ήθελα εδώ να πω ακόμα ότι τα ακίνητα που θα νομιμοποιηθούν δεν είναι σε αρχαιολογικούς χώρους, σε προστατευόμενες περιοχές και σε παραλίες. 
      Θα ήθελα να προβλέψω κάτι, αν μπορώ. Πιστεύω ότι δεν θα δοθεί η δυνατότητα σε πάρα πολλά ακίνητα αυτού του είδους να πάρουν σύνδεση, γιατί η μεγάλη κατηγορία των αυθαιρέτων που υπάρχει στη χώρα είναι αυθαίρετα δεύτερης κατοικίας και όχι πρώτης κατοικίας, εκτός βέβαια από αυτά που βρίσκονται μέσα στη γη, η οποία θα είναι προς πολεοδόμηση. Αυτά ορθώς να νομιμοποιηθούν, να υδροδοτηθούν και να ηλεκτροδοτηθούν. Από τις υπόλοιπες κατηγορίες δεν νομίζω ότι θα είναι πολλά αυτά τα αυθαίρετα.
      Πιστεύω ότι πολύ σωστά καθιερώνουμε ότι πλέον τα οικόπεδα εκτός σχεδίου θα πρέπει να έχουν πρόσωπο σε κοινόχρηστο χώρο και μάλιστα πρόσωπο είκοσι πέντε μέτρα. Βεβαίως θα πρέπει να τονιστεί, για να μην υπάρχουν παρερμηνείες ότι για όσα οικόπεδα ήσαν μέχρι σήμερα άρτια και οικοδομήσιμα με τις ισχύουσες διατάξεις εξακολουθούν να είναι άρτια και οικοδομήσιμα. Είναι σαφές; Μήπως πρέπει να το γράψουμε και στο νομοσχέδιο, κυρία Υπουργέ, για να είμαστε σίγουροι;
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Είναι σαφές.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ωραία.
      Θα ήθελα να κάνω μια αναφορά στις πολεοδομικές ρυθμίσεις  για τις πράξεις εφαρμογής. Πρέπει να πούμε ότι κατά την εφαρμογή των σχεδίων πόλεως και επειδή υπάρχει αδυναμία από τους δήμους να πληρώσουν τις ρυμοτομούμενες εκτάσεις, υπάρχουν πολλές εμπλοκές και προβλήματα, με αποτέλεσμα πολλές από αυτές τις εκτάσεις να αποχαρακτηρίζονται και να επανέρχονται στους ιδιώτες. Με τις ρυθμίσεις τις οποίες καθιερώνουμε και είναι αιτήματα των δήμων νομίζω ότι μπαίνει μια τάξη και σ’ αυτήν την περίπτωση.
      Θέλω να αναφερθώ σε κάποιες αποφάσεις που έχουν ληφθεί στο παρελθόν για καθορισμό ορίων με οικισμούς κάτω των δύο χιλιάδων με το διάταγμα του 1985 που για διαφόρους λόγους, κυρίως τυπικούς, στο Συμβούλιο της Επικρατείας ακυρώνονται. Οι παλαιότερες αποφάσεις των νομαρχών ακυρώνονται. Έρχεται σήμερα πολύ σωστά το Υπουργείο και με απόφαση της Υπουργού ξαναφτιάχνει την απόφαση, ώστε να λειτουργήσει ο οικισμός. 
      Υπάρχουν κάποιες περιπτώσεις, όμως, που προσπαθούν οι υπηρεσίες να στενέψουν τα όρια του οικισμού. Το λέω αυτό, γιατί έχω μια ανάλογη περίπτωση προς αυτήν που έχει το Υπουργείο. Αν στενέψουμε τα όρια του οικισμού που είχαν δημιουργηθεί αρχικά, θα δημιουργήσουμε μια κατηγορία αυθαιρέτων εμείς οι ίδιοι σ’ έναν πολύ μεγάλο οικισμό. Θα αναφέρω για παράδειγμα τα Βραχναίικα. Το έχετε στο Υπουργείο αυτό το θέμα και το αντιμετωπίζετε. Αν στενέψετε τα όρια, θα δημιουργήσετε μια πολύ μεγάλη κατηγορία αυθαιρέτων και οικόπεδα που είναι άρτια και οικοδομήσιμα θα γίνουν εκτός οικισμού οικόπεδα.
      Άρα πρέπει να το δείτε αυτό το θέμα.
      Θέλω να χαιρετίσω τη διάταξη αυτή, που δίνει το δικαίωμα στην κυρία Υπουργό με απόφασή της ποιες μικρές κατασκευές και μάλιστα και σε ποιες περιοχές μπορούν να εκτελούνται με έγκριση εκτέλεσης εργασιών, χωρίς οικοδομική άδεια. Είναι ένα δίκαιο μέτρο, που νομίζω πως είναι προς τη σωστή κατεύθυνση.
      Θα ήθελα να πω δυο λόγια για την κωδικοποίηση. Όπως είπε και η κυρία Υπουργός, είναι μια από τις αδυναμίες που υπάρχουν σήμερα στο νομικό καθεστώς για την κατασκευή των έργων, όμως πιστεύω ότι με την τελική κωδικοποίηση θα δοθούν λύσεις σε πάρα πολλά θέματα που αντιμετωπίζουμε στην έκδοση των αδειών.
      Υπάρχουν, όμως, και πολλές διατάξεις που πολλές φορές παρερμηνεύονται, ή ερμηνεύονται διαφορετικά από τις διάφορες υπηρεσίες. Με αυτόν τον τρόπο δημιουργούνται αυθαίρετα με ευθύνη των υπηρεσιών.  Άρα πρέπει να ολοκληρωθεί η διαδικασία της κωδικοποίησης, ούτως ώστε να μην υπάρχουν παρερμηνείες και να κλείσει αυτό το κεφάλαιο, για να μην τρέχει ο κάθε πολίτης ή η πολεοδομία για κάθε μία μικρή περίπτωση στο νομοθετικό του Υπουργείου για να πάρει τη γνωμοδότηση. Και φόρτος είναι για τις υπηρεσίες του Υπουργείου και δημιουργούνται πολλά προβλήματα.
       Όπως είπα και προηγουμένως, η μεγαλύτερη αιτία για την παραγωγή των αυθαιρέτων πιστεύω ότι είναι η πίεση για παραγωγή δεύτερης κατοικίας. Για το λόγο αυτό, θέλω να χαιρετίσω την πρωτοβουλία της κυρίας Υπουργού, που μειώνει την έκταση στην οποία μπορούμε να κάνουμε ιδιωτική πολεοδόμηση. Με τις άλλες ρυθμίσεις τις οποίες δεχτήκατε, νομίζω ότι θα διευκολύνεται πολύ τον τρόπο δόμησης για τη δεύτερη κατοικία.
      Κύριοι συνάδελφοι, η πίεση για τη δημιουργία των αυθαιρέτων γίνεται για τη δεύτερη κατοικία κυρίως στην ύπαιθρο, στις παραλίες, στις εξοχές. Και μετά ερχόμαστε και δημιουργούμε κάποιους οικισμούς ή πάμε να κάνουμε σχέδια πόλεως εκεί που δεν μπορούμε να τα κάνουμε.
      Τελειώνοντας, θα ήθελα να πω δύο κουβέντες για την ασφάλιση των μελετών. Δεν έχει κανείς αντίρρηση για την ασφάλιση, εάν το δούμε γενικά. Όμως, πολύ φοβούμαι μήπως με τη διάταξη αυτή δημιουργήσουμε μέσα στις ασφαλιστικές εταιρείες υπηρεσίες πολεοδομικές. Γιατί μια ασφαλιστική εταιρεία εάν θα θέλει να ασφαλίσει μία μελέτη, θα πρέπει να δημιουργήσει ένα τμήμα μελετών για τα στατικά, τα αρχιτεκτονικά, τα μηχανολογικά κλπ..
      Σωστή, λοιπόν, αλλά όπως είπαμε, κυρία Υπουργέ, νομίζω ότι πρέπει να γίνει από ένα μέγεθος και πάνω, γιατί για μικρές κατοικίες, διώροφα, τριώροφα δεν νομίζω ότι χρειάζεται να ασφαλίζεται η μελέτη της οικοδομής, για να μην μπλέξουμε σε μία διαδικασία πολεοδομικής υπηρεσίας μέσα στην ασφαλιστική εταιρεία.
      ΒΑΣΙΛΗΣ ΚΕΔΙΚΟΓΛΟΥ: Σήμερα όσοι δομούν αξιόλογα έργα, ασφαλίζουν τις μελέτες και τις κατασκευές.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Σας παρακαλώ, κύριε Κεδίκογλου.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θέλω να πω, κυρία Υπουργέ, ότι πολλά, πολύ σοβαρά, ζητήματα που θέσαμε και αντιμετωπίζουμε στην καθημερινότητα, λύνονται με τις τροπολογίες τις οποίες δεχτήκατε. 
      Όμως, μία την οποία θεωρώ απολύτως δίκαια δεν τη δεχτήκατε, ίσως εκ παραδρομής. Είναι αυτή που αφορά τη μεταφορά συντελεστή δομήσεως. Όταν κάποια κτήρια από τη μεταφορά είχαν στο παρελθόν με αποφάσεις του Συμβουλίου της Επικρατείας σταματήσει, τους είχαν δώσει το δικαίωμα με το νόμο για τη μεταφορά συντελεστή δομήσεως να πάρουν εξαίρεση από το νομάρχη, όμως ξέχασαν να τους δώσουν συνέχιση εργασιών. Το εξαιρούμενο ακίνητο, δηλαδή, από την κατεδάφιση το αφήνουμε όλο στη θέση του, όπως ήταν. Νομίζω πως είναι σωστό και μπορείτε και τώρα να το δείτε και να δώσουμε τη δυνατότητα στο νομάρχη να δώσει συνέχιση εργασιών για το αρχικό ακίνητο, για να ολοκληρωθεί η κατασκευή του.
      Θεωρώ, λοιπόν, πολύ σημαντικό το νομοσχέδιο. Λύνει θέματα και δημιουργεί ένα καινούργιο καθεστώς, που πιστεύω ότι θα βελτιώσει τον τρόπο παραγωγής των ιδιωτικών έργων. Για το λόγο αυτό νομίζω ότι πρέπει να το ψηφίσουμε και να το χειροκροτήσουμε όλες οι πλευρές.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο κ. Σπυριούνης.
      ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, συζητούμε σήμερα ένα πολύ σπουδαίο νομοσχέδιο. Θα προτιμούσα να μη γινόταν σε προεκλογική περίοδο. Θα προτιμούσα να γίνεται μετά από καθολικό, χωροταξικό σχεδιασμό. Θα προτιμούσα να γίνεται μετά την ολοκλήρωση του Κτηματολογίου.
      Θα προτιμούσα, κυρία Υπουργέ, να γίνεται με μη πεινώντες μηχανικούς του δημοσίου. Οι αποδοχές τους είναι ελάχιστες και εντελώς αναντίστοιχες με τον κόπο που κάνουν για να πάρουν τα πτυχία τους και να αποκτήσουν εμπειρία για να προσφέρουν.
Θα προτιμούσα οι συνθήκες εργασιών τους να είναι ανθρώπινες, από τα κτήρια και τις υποδομές μέχρι τον όγκο των -ασυλλήπτου εκτάσεως- χαρτιών, τα οποία συντηρούνται επί δεκαετίες για λόγους γνωστούς και αναγκαίους.
      Όλοι αυτοί οι παράγοντες που μνημονεύτηκαν από εμένα δίδουν το στίγμα του υπό ποία προϋπόθεση θα προτιμούσα να κουβεντιάσουμε το σημερινό νομοσχέδιο. Αυτά που λέω δεν μειώνουν καθόλου την αξία του ούτε είναι δυνατόν βέβαια να αρμονιστούν σε μία πραγμάτωση αστραπιαία όλοι αυτοί οι παράγοντες.
      Λύνει σπουδαία θέματα το νομοσχέδιο. Συνδέεται, αν θέλετε, και από ανθρώπινη πλευρά με την έννοια της στέγης, της εστίας. Είναι βασικό στοιχείο της ανθρώπινης ζωής. Και από αισθητική πλευρά η στέγη εμπνέει. Αλλιώς δεν βιώνεις, δεν συμβιώνεις, δεν δημιουργείς. Η στέγη εμπνέει τη ζωή. 
      Επομένως το νομοσχέδιο και πάρα πέρα που ρυθμίζει καταστάσεις που έχουν τόσο παρεξηγηθεί και πολλές φορές έχουν τύχη και ανήθικης εκμετάλλευσης, που έχουν πλήξει την αξιοπιστία του κράτους δικαιολογημένα ή αδικαιολόγητα. Ρυθμίζει ένα σωρό πράγματα μέχρι το περιβάλλον, μέχρι τον καταμερισμό της ευθύνης που αποτελούν βασικά στοιχεία με συνέπειες απώτατες, όπως είναι η ποιότητα ζωής, όπως είναι η ευθεία προσβολή του περιβάλλοντος ή η προσβολή της αισθητικής πλευράς της ζωής και της εικόνας της πατρίδας, η μείωση της αξιοπιστίας του κράτους και ένα σωρό άλλα.
      Στη δημοκρατία η αξιοπιστία του κράτος είναι βασικός όρος για τη σχέση του ατόμου με το σύνολο, για τη σχέση του πολίτη με το κράτος. Και εδώ θεμελιώνονται όλοι εκείνοι οι δεσμοί που δίνουν στο άτομο την αίσθηση ότι αποτελεί μόριο ενός ευρύτερου οργανισμού μέσα στον οποίο βρίσκει από την κατανόηση μέχρι τη στήριξη στα σχέδιά του.
      Είναι σπουδαίο το νομοσχέδιο γιατί έρχεται να ρυθμίσει θέματα συνδεδεμένα, επαναλαμβάνω, ευθέως με την ποιότητα της ζωής μας και έρχεται να θεραπεύσει εκκρεμούντα προβλήματα δεκαετιών, θα έλεγα, που προστατεύουν παράγοντες ζωής και δίνουν την ατμόσφαιρα στις σχέσεις του πολίτη με το κράτος και την αίσθηση του κατά πόσο ο πολίτης βρίσκει την προστασία, την κατανόηση, τη στήριξη από το κράτος. Όταν υποβάλεις μία αίτηση αδείας δόμησης, έχεις την απαίτηση αυτήν την άδεια να βγει σ΄ εύλογο χρονικό διάστημα και να την πάρεις με ένα αναμφισβήτητο δικαίωμα, χωρίς να χρειάζεται να χρησιμοποιήσεις «φακελάκι» ή  να μεσολαβήσουν άλλοι από τους νόμιμους παράγοντες για να την αποκτήσεις.
      Έρχεται, λοιπόν, το νομοσχέδιο με όλη αυτήν την εμπειρία να αρθρωθεί σε τέσσερα κεφάλαια και σε είκοσι δύο άρθρα με το ακροτελεύτιο. Το πρώτο κεφάλαιο, περιλαμβάνον τα άρθρα από 1 μέχρι 8, ρυθμίζει όλες τις λεπτομέρειες της άδειας δόμησης, όπως τιτλοφορείται. Δίδει τις προσδιοριστικές έννοιες, καθορίζει το περιεχόμενο της άδειας δόμησης, της αλλάζει την επωνυμία, καθορίζει όλες τις λεπτομέρειες, από τις διαδικασίες εκδόσεως μέχρι τους εφαρμοζόμενους ελέγχους από τις πολεοδομικές υπηρεσίες και από τους επιθεωρητές Δημόσιας Διοίκησης. 
      Επί τω τέλει, κυρία Υφυπουργέ, ρυμουλκούμαι από την παλιά μου ιδιότητα για να σας πω ότι «ουδείς μένει ατιμώρητος για κάθε τι που πράττεται έξω από το νομικό πλαίσιο και κάθε τι που παραλείπεται να πραχθεί».
      Ο υπεύθυνος πρέπει πάντα να ελέγχεται. Όταν ελέγχεται για τις παραλείψεις του πρέπει να επαπειλούνται και προσδιορισμένες ποινές. Προβλέπονται, λοιπόν, στο κεφάλαιο των άρθρων 1 έως 8 οι ποινές για τους παραβάτες ιδιοκτήτες, μελετητές, εκτελεστές, εργολάβους και μηχανικούς. Αυτές οι ποινές διαμορφώνουν με τον καταμερισμό τους και την έκτασή τους αποτρεπτικό περιεχόμενο. 
      Το δεύτερο κεφάλαιο αναφέρεται στα αυθαίρετα. Πρόκειται για ένα πελώριο θέμα που δεν μπορεί να λυθεί με το παρόν νομοσχέδιο. Για να μην κυνηγάμε χίμαιρες, μπορεί να ανακόψει λίγο το ρυθμό, αλλά δεν θα εξαλείψει το φαινόμενο των αυθαιρέτων αν δεν ληφθούν και άλλα μέτρα παράλληλα που θα καταστήσουν τη γη προσιτή. Τα σχέδια τα πολεοδομικά πρέπει να εκτελούνται μέσα σε λογικά, χρονικά περιθώρια. Τέλος, πρέπει να αλλάξει και η νοοτροπία. Πρόκειται για ένα βαρίδι που τραβά προς τα πίσω σαν οπισθέλκουσα, όπως λένε στην Αεροπορία την πρόοδο. 
      Νομιμοποιούνται τα αυθαίρετα; Ή το γκρεμίζεις ή το νομιμοποιείς όταν είσαι σοβαρό κράτος. Ερμαφρόδιτες καταστάσεις δεν επιτρέπονται. Η σχέση του κράτους με τον πολίτη πρέπει να είναι ξεκάθαρη. Αυτό θα εντείνει την αίσθηση του δικαίου και θα διαμορφώσει τη νοοτροπία της εντιμότητας. Όταν έχεις ένα κράτος ταλαντευόμενο, ένα κράτος που κινείται μεταξύ πελατειακής ψυχολογίας και επιδίωξης και επιφανειακής νομιμότητας, ένα κράτος που κλείνει τα μάτια που δεν στηρίζει και δεν κατανοεί, τότε ο πολίτης στο κυνήγι των ατομικών του συμφερόντων παραβαίνει τα όρια της νομιμότητος και πράττει αυτά που σήμερα έχουν δημιουργήσει αυτήν την κατάσταση με την αυθαίρετη δόμηση. 
      Νομιμοποιούνται τώρα; Όχι. Τίθενται όροι και αυτό έπρεπε να γίνει. Και πώς θα τελειώσει αυτή η ιστορία; Με όλα αυτά που αναφέρονται στο νομοσχέδιο και με τις επαπειλούμενες ποινές, με τους συνεχείς ελέγχους και με τη διαμόρφωση της συνείδησης ότι δεν υπάρχει περίπτωση να νομιμοποιηθεί αυθαίρετο. Αν αυτό δεν περάσει στον πολίτη όσα μέτρα και αν ληφθούν το αυθαίρετο θα θριαμβεύει. 
      Επίσης ρυθμίζονται τα εκτός σχεδίου και ψηφίζονται ένα σωρό άλλες διατάξεις. 
      Το τρίτο κεφάλαιο πραγματεύεται τα λοιπά άρθρα 15 έως 22 και ρυθμίζει λεπτομέρειες δημοσίων έργων. Κάνει μια πρόβλεψη για εξασφάλιση του αναγκαίου προσωπικού για την επιτέλεση γενικών και ειδικών έργων στο ΥΠΕΧΩΔΕ, και για ένα σωρό άλλες δουλειές. Με τις κοινές υπουργικές αποφάσεις θα καθοριστούν τα προσόντα, τα κριτήρια για να πραγματωθεί και το πνεύμα του ν. 2190 μέσα από τις διαδικασίες του ΑΣΕΠ. Γιατί, άκουσα κάποιους συνάδελφους να λένε, καλοπροαιρέτως πιστεύω ότι παραβιάζονται οι διατάξεις του ν. 2190 και ότι δεν φαίνεται πουθενά το ΑΣΕΠ. Εγώ διάβασα και δεν κάνω λάθος ότι μιλάει για διαδικασίες του ΑΣΕΠ το νομοσχέδιο. Είναι έτσι, κύριε Υπουργέ, ή δεν είναι;
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Είναι αντικειμενικά και διαφανή τα κριτήρια. 
      ΚΥΡΙΑΚΟΣ ΣΠΥΡΙΟΥΝΗΣ: Και τελικά όλα θα διολισθαίνουν και θα καταλήγουν στο ΑΣΕΠ. Επομένως υπάρχει η πρόβλεψη του ν. 2190. Αν δεν είναι έτσι, όλοι αντιδρούμε, αλλά πιστεύω ότι είναι έτσι. 
      Κυρία Πρόεδρε, σας ευχαριστώ για την επιείκεια σας και για την ανοχή σας. Θα πω ότι ψηφίζω το νομοσχέδιο με συνείδηση. Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κ. Λέγκας έχει το λόγο. 
      ΝΙΚΟΛΑΟΣ ΛΕΓΚΑΣ: Κυρίες και κύριοι συνάδελφοι, νομίζω ότι είναι αρκετά δύσκολο να τοποθετηθεί κανείς επί της αρχής ενός νομοσχεδίου, το οποίο δεν έχει αρχή και τέλος, όπως μάλιστα αποδείχθηκε από την ενσωμάτωση δεκάδων τροπολογιών, χωρίς αυτές να έχουν συζητηθεί στην αρμόδια επιτροπή. 
      Θα μείνω λίγο στην εισηγητική έκθεση για να τονίσω δύο σημεία.
       Το πρώτο είναι ότι μου προξενεί εντύπωση η εντύπωση που έχει το ΥΠΕΧΩΔΕ για τα περί των εντυπώσεων αδιαφάνειας, που έχουν οι πολίτες σχετικά με τη διαδικασία έκδοσης των αντικειμενικών αδειών. Ούτε λίγο ούτε πολύ λέτε ότι όλα αυτά που περιγράφει ο Συνήγορος του Πολίτη, όλα αυτά που βλέπει το φως της δημοσιότητας, ακόμα και τα πρόσφατα γεγονότα, είναι μυθεύματα, είναι εντυπώσεις κάποιων ευφάνταστων συμπολιτών μας. 
      Το δεύτερο που θέλω να επισημάνω αφορά τον τρόπο με τον οποίο επιδιώκεται από την Κυβέρνηση να διαλυθούν οι εντυπώσεις, όπως λέτε, των πολιτών. Όταν λέτε, παραδείγματος χάριν, ότι δεν έχουμε ουσιαστικό έλεγχο στη διαδικασία έκδοσης των οικοδομικών αδειών και παρ΄ όλα αυτά έχουμε καθυστερήσεις, λέτε παράλληλα ότι εάν είχαμε ουσιαστικό έλεγχο, θα είχαμε περαιτέρω καθυστερήσεις. Γι’ αυτό, λοιπόν, επιλέγετε την κατάργηση του μη ουσιαστικού ελέγχου, αποφεύγοντας να εξετάσετε για το πώς ο μη ουσιαστικός έλεγχος θα μπορούσε να γίνει ουσιαστικός. Επιλέγετε όμως στην ουσία τη λογική του πονάει πόδι, κόβει κεφάλι. 
      Κυρίες και κύριοι συνάδελφοι,  όσον αφορά τώρα στο πολυσυζητημένο θέμα των αυθαιρέτων θα ήθελα να επισημάνω τα εξής: Νομίζω ότι ούτε ο νόμιμος οικιστής μπορεί να αισθάνεται ικανοποιημένος, μιας και η αυθαίρετη λογική φαίνεται να κυριαρχεί και να νομιμοποιείται ως επίσημη πρακτικά ούτε όμως ο αυθαίρετος οικιστής που γίνεται για μια ακόμα φορά στόχος εκμετάλλευσης και εμπορίας προσδοκιών και ελπίδων. Ο τελευταίος μάλιστα για να αποκτήσει τα στοιχειώδη αγαθά, το φως και το νερό, τίθεται υπό μια διαρκή ομηρία με την ελπίδα της τελικής νομιμοποίησης. Είναι γεγονός ότι έκανε λάθος όταν αναζητούσε φθηνό οικόπεδο, όταν αναζητούσε φθηνά υλικά, φθηνό κόστος, για να βάλει το κεφάλι του κάτω από μια στέγη. Όχι βεβαίως μόνο επειδή παρανόμησε ούτε γιατί συνέβαλε στην υποβάθμιση του περιβάλλοντος αλλά, γιατί το εγχείρημα αυτό στο τέλος του βγήκε αρκετά ακριβό και βεβαίως τον κούρασε και ψυχικά και οικονομικά. Μιλάω για τις μίζες, για τα βραδινά μεροκάματα, μιλάω για τα ακριβά υλικά αλλα και για την έλλειψη της στοιχειώδους ασφάλειας, μιας και τα περισσότερα αυθαίρετα στερούνται αυτών των κανόνων. Αυτό, λοιπόν, το λάθος του αυθαίρετου οικιστή προσπαθεί να εκμεταλλευτεί η Κυβέρνηση, θέτοντάς τον σε μία ιδιότυπη ομηρία και μάλιστα με το αζημίωτο. Του κλείνει, λοιπόν, το μάτι λίγο πριν από τις εκλογές επενδύοντας πολιτικά στο πρόβλημά του. Αδιαφορεί βεβαίως αν με αυτό το θόρυβο ενισχύει την αυθαίρετη πρακτική στη συνείδηση του Έλληνα πολίτη. Μη μου πείτε ότι αυτή η λογική δεν θυμίζει τους αποτυχημένους μεσίτες που υπόσχονται φως και νερό σε παραθαλάσσια οικόπεδα πάνω στο κύμα με όλες τις παροχές. Μόνο που θα πρέπει να καταλάβει η Κυβέρνηση, επειδή πολλοί οικιστές που έχουν αυθαιρετήσει την πάτησαν μια φορά ότι είναι δύσκολο να την ξαναπατήσουν. 
      Αντίστοιχη αντιφατική λογική επικρατεί και για τις ρυθμίσεις που αφορούν στην εκτός σχεδίου δόμηση. Από τη μία η Κυβέρνηση υποτίθεται ότι παίρνει μέτρα για την αυθαίρετη δόμηση, και την αποτροπή των κατατμήσεων, παρέχοντας το δικαίωμα να οικοδομούν στο σύνολο της δόμησής τους μειωμένο κατά 15% που θα είχαν στην περίπτωση κατάτμησης. 
      Από την άλλη αποκλείει τη διασπορά και μειώνει τη δόμηση κατά 15%. Στην ουσία με αυτήν τη ρύθμιση προτρέπουμε τους ιδιοκτήτες για κατάτμηση, μιας και το 15% της δόμησης θα κερδίσουν και επίσης από όλην αυτήν τη διαδικασία θα κερδίσουν και τη διασπορά των κτισμάτων.
      Αν θέλετε, κυρία Υπουργέ, να λύσετε το πρόβλημα, θα πρέπει να δώσετε κίνητρα για συνένωση και όχι κίνητρα για την κατάτμηση των ιδιοκτησιών. Τα δε κίνητρα αυτά σε καμία περίπτωση δεν μπορεί να έχουν αρνητικό πρόσημο. 
      Με την ευκαιρία αυτή σας αναφέρω ένα σημαντικό πρόβλημα που υφίστανται ιδιοκτησίες στις εκτός σχεδίου περιοχές και οι οποίες παρά το γεγονός ότι πριν από την υπογραφή των διαταγμάτων ήταν άρτιες και οικοδομήσιμες, έχασαν ωστόσο την αρτιότητά τους λόγω επιβολής μεγαλύτερων ορίων αρτιότητας, παραδείγματος χάρη αρτιότητα δέκα στρεμμάτων. Θα πρέπει, αν όχι να ισχύουν οι παρεκκλίσεις, τουλάχιστον να τους επιτραπεί η ατελής συνένωση, έτσι ώστε να δύναται να αποκτήσουν το όριο αρτιότητας των δέκα στρεμμάτων. 
      Θέλει κάποιος, κυρία Υπουργέ, να κάνει μια βιοτεχνία, μια εγκατάσταση και, δυστυχώς, δεν μπορεί να βρει εκτάσεις μεγαλύτερες από δέκα στρέμματα. Πολύ περισσότερο, όταν στις περιοχές αυτές δε λειτουργούν ούτε έχουν θεσμοθετηθεί χώροι. Μιλάω για τις ΒΙΠΕΧ, για τα ΒΙΟΠΑ, για τα  ΒΙΠΑ. 
      Τέλος, θα κλείσω με τη ρύθμιση που εισάγεται για το ανταποδοτικό τέλος του Κτηματολογίου. 
      ΒΑΣΙΛΗΣ ΚΕΔΙΚΟΓΛΟΥ: Για τα δημόσια έργα ούτε λέξη δεν θα πείτε;
      ΝΙΚΟΛΑΟΣ ΛΕΓΚΑΣ: Βεβαίως και θα αναφερθώ στα δημόσια έργα αν μου δοθούν δυο λεπτά από την κυρία Πρόεδρο.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Παρακαλώ, όχι ερωταποκρίσεις. 
      ΝΙΚΟΛΑΟΣ ΛΕΓΚΑΣ: Είναι πρωτοφανές η Κυβέρνηση να πλειοδοτεί ακόμη και από τους εκπροσώπους των ιδιοκτητών των ακινήτων, οι οποίοι στην αρμόδια Επιτροπή Οικονομικών Υποθέσεων της Βουλής υποστήριξαν ότι η μείωση του ανταποδοτικού τέλους ύψους 30 έως 900 ευρώ ανά δικαιούχο είναι ευτελής και ότι υποβαθμίζει περισσότερο την αξιοπιστία του θεσμού του Κτηματολογίου. 
      Υπενθυμίζουμε ότι πριν από λίγους μήνες η ίδια Υπουργός που εισηγήθηκε και ψήφισε το ν.3127/2003 όχι μόνο αποδεχόταν τα ανταποδοτικά τέλη, αλλά υπεράσπιζε στην αρμόδια επιτροπή την τιμαριθμική αναπροσαρμογή την οποία επέβαλε με σχετική ρύθμιση. Ένα μήνα μετά υποστηρίζει ότι διά μαγείας βρήκε τον τρόπο να μειώσει το κόστος του προγράμματος κατά 50% χωρίς βεβαίως να είναι σε θέση να μας πει ούτε με ποιον τρόπο έγινε, ούτε ποιος είναι ο προϋπολογισμός του έργου. Ακόμη και σήμερα ενώ τέθηκε πολλές φορές αυτό το ερώτημα απάντηση δεν έχουμε πάρει. 
      Έτσι, λοιπόν, υπόσχεται μείωση ανταποδοτικού τέλους συνεχίζοντας την ψηφοθηρική πολιτική των δασών και της συντήρησης της κουλτούρας των αυθαιρέτων. Επειδή ωστόσο η μισή αλήθεια είναι χειρότερη από ένα ψέμα, είναι ανάγκη να καταδειχθεί ο παραλογισμός της προτεινόμενης τροπολογίας και κυρίως εις βάρος των μικροϊδιοκτητών. Λέμε ότι μειώνουμε το ανταποδοτικό τέλος, αλλά πού το μειώνουμε; Το μειώνουμε στις μεγάλες ιδιοκτησίες, στις ιδιοκτησίες που έχουν μεγάλη αντικειμενική αξία.
      Με την προταθείσα, λοιπόν, τροπολογία ένας ιδιοκτήτης διαμερίσματος και μιας θέσης πάρκιγκ εμβαδού εκατό τετραγωνικών μέτρων σε περιοχή χαμηλής αντικειμενικής αξίας και σε παλιά πολυκατοικία, κατέχοντας με τη σύζυγό του το 50% της επικαρπίας και παραχωρώντας την υψηλή κυριότητα στα τρία παιδιά, θα πληρώσει 200 ευρώ. Ένας ιδιοκτήτης παραθαλάσσιας έπαυλης απεριόριστου εμβαδού και αντικειμενικής αξίας και με περιβάλλοντα χώρο απεριόριστης έκτασης θα πληρώσει ως ανταποδοτικό τέλος 20 ευρώ. Αντίστοιχα παραδείγματα μπορούμε να βρούμε και για τις εκτός σχεδίου περιοχές.
      Κυρίες και κύριοι συνάδελφοι, η Νέα Δημοκρατία με σαφήνεια έχει υποστηρίξει ότι η διαχείριση του έργου του Εθνικού Κτηματολογίου δε θα πρέπει –και το επαναλαμβάνω ακόμη μια φορά σήμερα- να επαναπαύεται στην ύπαρξη του ανταποδοτικού τέλους που προβλέφθηκε για την ολοκλήρωση του έργου ούτε εξ ολοκλήρου να πέφτει στις πλάτες των ιδιοκτητών. Δυστυχώς, δε μας πείθετε, όταν μας λέτε ότι σήμερα ανακαλύψατε τις δορυφορικές φωτογραφίες, όταν σήμερα μας λέτε ότι ανακαλύψατε τις οικονομίες κλίμακας, ενώ πριν από ένα μήνα εδώ στη Βουλή άλλα μας λέγατε υποστηρίζοντας τον αρχικό σχεδιασμό.
      Θα πρέπει επιτέλους να μας πείτε πότε λέγατε την αλήθεια: πριν από ένα μήνα και επί οκτώ συνεχή χρόνια, όταν ο προϋπολογισμός του έργου έτρεχε με διπλάσιο κόστος; Ή την λέτε σήμερα, που υποτίθεται ότι βρήκατε τον τρόπο να μειώσετε το κόστος του έργου κατά 50%; Δυστυχώς όλα αυτά δηλώνουν την αναξιοπιστία σας, όταν μάλιστα το έργο το ξεκινήσατε από τα 250 δισεκατομμύρια, μετά το πήγατε στα 400, μετά στα 600, το φτάσατε στο 1,4 δισεκατομμύρια και το κατεβάζετε τώρα στο 50%. Προϋπολογισμό-ασανσέρ, δηλαδή. Πώς, λοιπόν, να πιστέψουμε ότι σήμερα λέτε την αλήθεια;
      Δυστυχώς φαίνεται –και με συγχωρείτε που το λέω- να μην ξέρετε τι σας γίνεται, όταν μάλιστα ακόμα και την έκθεση του Λογιστηρίου του Κράτους φροντίσατε να την εφοδιάσετε με πλαστά στοιχεία. Και σας τα καταγγείλαμε. Λέει, παραδείγματος χάρη, η έκθεση ότι από τη ρύθμιση θα υπάρχει απώλεια εσόδων μόλις 280 εκατομμυρίων ευρώ. Από την άλλη μας λέγατε ότι 2.000 εκατομμύρια ευρώ θα είναι τα έσοδα από την προηγούμενη ρύθμιση. Και σήμερα με αυτήν τη ρύθμιση τα έσοδα είναι 660 εκατομμύρια ευρώ. Ξέρετε ποια είναι η διαφορά; Η διαφορά είναι 1,4 δισεκατομμύρια ευρώ. Για ποια 280 εκατομμύρια ευρώ μάς μιλάτε; Η διαφορά είναι πέντε φορές μεγαλύτερη απ’ όσο αναφέρει η έκθεση του Λογιστηρίου του Κράτους. Συγχωρείστε με, αλλά όλα αυτά είναι φακιρικά, όταν λες από τη μία ότι μειώνεις το κόστος του έργου στο μισό και από την άλλη το ανταποδοτικό τέλος που επιβλήθηκε για την ολοκλήρωσή του, στο ένα πέμπτο.
     Κυρίες και κύριοι συνάδελφοι, είναι προφανής ο στόχος σας. Είναι διπλός ο στόχος σας: θέλετε αφενός να κλείσετε το μάτι στους ιδιοκτήτες πλασάροντας όψιμη φιλολαϊκή πολιτική και προσωπείο και αφετέρου να κληρονομήσει η επόμενη κυβέρνηση την υπόθεση του Εθνικού Κτηματολογίου, το χρέος του, που αφήνετε από το λαθεμένο σχεδιασμό σας. Αυτό βεβαίως το έχετε κάνει και σε άλλα θέματα, τα οποία έχουν καταγγελθεί εδώ στη Βουλή.
     Θα κλείσω, κυρίες και κύριοι συνάδελφοι, με αυτό που είπε εκπρόσωπος επιστημονικού φορέα σχολιάζοντας το νομοσχέδιο: αν θέλει κάποιος να πάρει φιλολαϊκά μέτρα με πραγματικό περιεχόμενο, τα μέτρα αυτά απαιτούν σεβασμό της επιστημονικής γνώσης, ειλικρίνεια αλλά και κοστίζουν. Αν θέλει κάποιος να πάρει λαϊκίστικα μέτρα, αυτά τα παίρνει πολύ γρήγορα, στο χρόνο που αυτός κρίνει κατάλληλο, δεν κοστίζουν τίποτα, εκτός ίσως από τις δαπάνες της αμοιβής των επικοινωνιολόγων.
     Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Β΄ Αντιπρόεδρος της Βουλής κ. Παναγιώτης Σγουρίδης.
     ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κύριοι Υπουργοί, κυρία και κύριοι συνάδελφοι, είναι πολύ λυπηρό ένα τόσο χρηστικό νομοσχέδιο να θάβεται πίσω από την κατηγορία ότι είναι ένα προεκλογικό, ρουσφετολογικό νομοσχέδιο νομιμοποίησης των αυθαιρέτων. Αυτό δεν είναι η αλήθεια. Ρυθμίζονται πολύ σημαντικά θέματα στο νομοσχέδιο αυτό.
     Μία από τις ρυθμίσεις που γίνονται είναι ότι τοποθετείται ένας φραγμός στη γραφειοκρατία έκδοσης των πολεοδομικών αδειών και κατά συνέπεια μπαίνει ένα τέλος στην ταλαιπωρία του Έλληνα πολίτη. Όλοι έχουμε γίνει μάρτυρες των δαιδαλωδών διαδικασιών έκδοσης πολεοδομικών αδειών. Δεν υπάρχει μηχανικός και κατ’ επέκταση ιδιοκτήτης, που δε βασανίστηκε πηγαινοερχόμενος στα πολεοδομικά γραφεία είτε από έλλειψη προσωπικού των γραφείων αυτών είτε λόγω νοοτροπίας των υπαλλήλων τους. Και ήταν κοινό μυστικό σε πολλούς από εμάς ότι για κάποια μελετητικά γραφεία η έκδοση των αδειών ήταν προνόμιο, με όσες υποψίες συνεπάγεται αυτό. Μετά δε τη δημιουργία των καποδιστριακών δήμων, που κάθε δήμος σχεδόν απέκτησε και δικό του πολεοδομικό γραφείο, σε κάθε ένα από αυτά επικρατούσε και άλλος θεός.
     Τι επιτυγχάνεται με το νομοσχέδιο αυτό; Ιδιωτικοποιείται η έκδοση των πολεοδομικών αδειών, καθώς και η ευθύνη για την επίβλεψη και την κατασκευή. Αυτό πώς γίνεται; Αυτό γίνεται ως εξής εφόσον πληρούνται ορισμένες ρητές προϋποθέσεις, ίδιες για όλους, οπότε εκδίδεται η πολεοδομική άδεια υπ’ ευθύνη των μηχανικών.
      Όμως υπάρχει δειγματοληπτικός έλεγχος σε διάφορα ποσοστά, όπως υπάρχουν και οι ποινές για όσους αυθαιρετούν, όπως υπάρχει και η κατεδάφιση για όσα αυθαίρετα γίνονται από δω και πέρα. Υπάρχει και κάτι άλλο: Η πρόνοια της ασφάλισης των μελετών και των ιδιωτικών έργων. Είναι κάτι σαν την εγγυητική επιστολή που δίνουμε στα δημόσια έργα. Τι σημαίνει αυτό: επειδή δεν πρόκειται να πληρώσει κανένας, που θα πιαστεί από τους μηχανικούς, τα πρόστιμα αυτά, αναλαμβάνει η ίδια η ασφαλιστική εταιρεία. Αλλά ξέρουμε πολύ καλά ότι ο μηχανικός που έχει εκπέσει η εγγυητική του επιστολή, δεν ξαναπαίρνει εγγυητική επιστολή από τράπεζα. Άρα γι’ αυτό το απλό σύστημα δεν μπορούμε να ερχόμαστε και να βάζουμε ερωτηματικά ή να θέτουμε ζητήματα επιστημοσύνης επ’ αυτών. Δεν χρειάζεται επιστημοσύνη για τέτοια πράγματα. 
      Το νομοσχέδιο αυτό θέτει περιορισμούς και προϋποθέσεις στη μεταφορά του συντελεστή δόμησης και έχει ευαίσθητες διατάξεις που σηματοδοτούν ότι δε χρειάζεται πολεοδομική άδεια για κατασκευές που απαιτούνται για προσβασιμότητα κτηρίων στα άτομα με ειδικές ανάγκες. 
      Το νομοσχέδιο ρυθμίζει και ξεκαθαρίζει θέματα δημοσίων έργων ως προς τη διαφάνεια του ανοίγματος των προσφορών. Κανένας δεν αναφέρθηκε σ’ αυτό. Έμεινε ο τίτλος «το νομοσχέδιο που ρυθμίζει τα αυθαίρετα, το ρουσφετολογικό νομοσχέδιο». Και όμως, το νομοσχέδιο είναι ένας θησαυρός εργαλείων για τον Έλληνα μηχανικό. 
      Επίσης, ορίζει τα όρια των ΜΕΕΠ και των ΜΕΚ. 
      Το νομοσχέδιο σε μια άλλη διάσταση δίνει το δικαίωμα σε μια επιτυχημένη εταιρεία την «ΕΓΝΑΤΙΑ Α.Ε.» να εκπονεί μελέτες και να εκτελεί έργα. Έχουμε ανάγκη της εμπειρίας της. Είδαμε με πόσο εξαιρετικό  τρόπο έχει εκτελεστεί το έργο της Εγνατίας Οδού. Και παράλληλα, χρειαζόμαστε την εμπειρία της για το μετρό της Θεσσαλονίκης, ένα έργο που καρκινοβατεί. Δίνει επίσης το δικαίωμα της συντήρησης και της λειτουργίας, καθώς και να αξιώνει αποζημιώσεις η ΕΓΝΑΤΙΑ Α.Ε. απ’ αυτούς που την καταστρέφουν. Βάζει και κάτι άλλο που δεν το αναφέρουμε, περνάει στο «ντούκου». Να μπουν διόδια, διότι ένας τεράστιος κυκλοφοριακός φόρτος κυρίως από διεθνή κυκλοφορία, διοχετεύεται μέσα στην Εγνατία και δεν πληρώνει ούτε μισό ευρώ. Κάποια στιγμή πρέπει να καταλάβουμε ότι τα έργα αυτά, είναι ανταποδοτικά και η ανταπόδοση γίνεται μέσα από το αντίτιμο που πληρώνεται από τους ωφελούμενους. 
      Το νομοσχέδιο αυτό, τακτοποιεί πολλές περιπτώσεις οι οποίες ήταν ατακτοποίητες. Χαρακτηριστικά σας αναφέρω ότι με τον νόμο του 2000 για την οικιστική αποκατάσταση των Ελληνοποντίων εδίνετο η δυνατότητα σε εκτάσεις του δημοσίου, ή κοινόχρηστες εκτάσεις, ή ιδιωτικές εκτάσεις, να προχωρούν και σε πολεοδομικά σχέδια, ώστε να μπορούν οι Ελληνοπόντιοι να πάρουν ένα οικόπεδο για να μπορέσουν εκ των υστέρων να πάρουν δάνειο να κτίσουν το σπίτι τους. Όμως, αυτό προσέκρουε στο ότι έπρεπε να υπάρχουν γενικά πολεοδομικά σχέδια. Και επειδή δεν υπάρχουν γενικά πολεοδομικά σχέδια λόγω καθυστερήσεων,  αυτό το θετικό μέτρο που ψηφίσαμε το 2000 δεν μπορούσε να εφαρμοστεί. Έρχεται τώρα το νομοσχέδιο και το ρυθμίζει. Να, γιατί είναι θησαυρός  χρήσιμων διατάξεων και γι’ αυτό το ονόμασα χρηστικό νομοσχέδιο. Όμως, κανένας δεν αναφέρεται σ’ αυτό, μένουμε μόνο στην επικεφαλίδα. 
      Επίσης, ρυθμίζονται θέματα γης στις ζώνες ενεργού πολεοδομίας από το καταργηθέν ίδρυμα παλιννοστούντων  που υπήρχε σε εκκρεμότητα. 
      Έρχομαι στο θέμα των αυθαιρέτων.
      Ο κ. Μητσοτάκης, αφού υποβάθμισε τον Αρχηγό της Νέας Δημοκρατίας, λέγοντας ότι θα τον είχε πιθανό Υφυπουργό στην Κυβέρνησή του, επιτέθηκε λάβρος, για να καλύψει το ατόπημα στην Κυβέρνηση για προεκλογική ρουσφετολογική διαδικασία, αμφισβητώντας και παραβλέποντας το στοιχειώδες συνταγματικό δικαίωμα της Κυβέρνησης να κυβερνά και να νομοθετεί μέχρι το τέλος της τετραετίας. Όμως, ξεχνάμε όλοι μας, κύριοι συνάδελφοι, ότι υπάρχει μια πραγματικότητα στα αυθαίρετα. Ή τη βλέπεις κατά πρόσωπο και την αντιμετωπίζεις ή στρουθοκαμηλίζεις.
Ξέρουμε τι σημαίνει στρουθακαμηλισμός. Και δεν μπορώ να δεχθώ ότι εμείς σε αυτήν εδώ την Αίθουσα πρέπει να στρουθοκαμηλίσουμε. 
      Κάποιος, κύριοι συνάδελφοι, έχτισε μια κουζινίτσα. Πληρώνει το πρόστιμο διατήρησης της κουζινίτσας αυτής, συνεχώς και αδιαλείπτως. Κάποιος άλλος έχτισε μια βίλα. Τεράστιο το πρόστιμο. Δεν το πληρώνει αλλά δεν κατεδαφίζεται η βίλα. Κάποια στιγμή πρέπει να τα δούμε αυτά κατά πρόσωπο. 
      Ή να δούμε, κύριοι συνάδελφοι, το ρεζιλίκι των παρανόμων συνδέσεων με την μπαλαντέζα, επειδή κάποιος έτυχε, στη γειτονιά των αυθαιρέτων είτε να έχει «μπάρμπα στην Κορώνη» και να πάρει ρεύμα είτε να φέρει ένα ψεύτικο πιστοποιητικό υγείας και να πάρει ρεύμα. 
      ΚΥΡΙΑΚΟΣ ΣΠΥΡΙΟΥΝΗΣ: Χιλιάδες δόθηκαν. 
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Και εκ της συνδέσεως αυτής να συνδέεται όλος ο οικισμός με μπαλαντέζα για παράνομη ηλεκτροδότηση. Δεν είναι ρεζιλίκια αυτά; Δεν είναι προτιμότερο να τα αντιμετωπίσεις κατά πρόσωπο; Ή το άλλο, όπου με παράνομες βάνες να έχουμε το κλεμμένο νερό;
      Κύριοι συνάδελφοι, τα αυθαίρετα στην Ελλάδα υπάρχουν για τρεις λόγους. Ο πρώτος λόγος είναι ότι στη χώρα αυτή δεν έχουμε καθορισμό χρήσεων γης. Ο κ. Μάνος έκανε το εξής απλό για την Πεντέλη ή τον Υμηττό. Είπε απλά «από εδώ και πάνω τίποτα δεν κτίζεται». Έβαλε χρήση γης. Κανένας δεν έκτισε. Αν είχαμε χρήσεις γης και λέγαμε ότι αυτή η γη είναι αγροτική γη, αυτή η γη είναι για αυτήν τη χρήση, και αυτή είναι για οικιστική, σας πληροφορώ ότι δεν θα υπήρχαν αυθαίρετα. 
      Ένας δεύτερος λόγος ύπαρξης των αυθαιρέτων είναι η δόμηση εκτός σχεδίου. Αυτό το εφεύρημα μόνο στην Ελλάδα υπάρχει. Πάνω από τα τέσσερα στρέμματα, λέει, κτίζουμε ή έτσι ή αλλιώς. Αυτό είναι έγκλημα. Αν πετάξετε πάνω από το αεροδρόμιο της Θεσσαλονίκης, θα δείτε ότι όλη η έκταση στους λόφους είναι κτισμένη με βίλες. Και ύστερα χρειαζόμαστε αποχέτευση, ύδρευση, ρεύμα. Πληρώνει ο ελληνικός λαός και μάλιστα όχι ισότιμα. Δεν υπάρχει ισονομία και ισοπολιτεία, κύριοι συνάδελφοι, διότι αυτός που έχει κτίσει εκεί, παίρνει το ρεύμα και τα λεφτά του φτωχού λαού. 
      Ο τρίτος λόγος είναι η γραφειοκρατία και η καθυστέρηση προώθησης των γενικών πολεοδομικών σχεδίων, των ρυμοτομικών σχεδίων, όλων αυτών που χρειάζονται για να μπορεί να υπάρχει δόμηση, η οποία να είναι σύγχρονη και οικιστική. Πρέπει επ’ αυτών από κοινού, κύριοι συνάδελφοι, να πάρουμε αποφάσεις, ειδάλλως θα ερχόμαστε εδώ σαν τις «μωρές παρθένες» και θα μεμψιμοιρούμε. 
      Τέλος, κύριοι Υπουργοί, για τα αυθαίρετα δεν μπορούμε να έχουμε γενικές λύσεις. Οι γενικές λύσεις επιβραβεύουν τους πονηρούς, οι γενικές λύσεις νομιμοποιούν πιθανές περιβαλλοντικές καταστροφές, οι γενικές λύσεις θα δώσουν το σύνθημα για καινούργια γενιά αυθαιρέτων. 
      Το νομοσχέδιο δεν το κάνει αυτό. Αλλά κάποια στιγμή πρέπει να δούμε με ποιο τρόπο θα λύσουμε το θέμα των αυθαιρέτων. Επειδή το νομοσχέδιο δεν νομιμοποιεί την αυθαιρεσία, επειδή έχει θετικές διατάξεις, το ψηφίζω μετά παρρησίας και καλώ όλους τους συναδέλφους να κάνουν το ίδιο. 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο συνάδελφος κ. Καλογιάννης.  
     ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κυρία Πρόεδρε. 
     Δε θα μπορούσα να τοποθετηθώ επί της αρχής σ΄ ένα νομοσχέδιο, το οποίο από την άδεια δόμησης περνάει στα αυθαίρετα, από τα αυθαίρετα στο ΤΕΟ, από το ΤΕΟ στα δημόσια έργα και από εκεί στην Εγνατία Οδό. Θα κάνω όμως ορισμένες αναφορές σε επιμέρους θέματα, τα οποία εκτιμώ ότι είναι σημαντικά. 
     Στο άρθρο 6 το νομοσχέδιο αναφέρεται στην ασφάλιση μελετών και ιδιωτικών έργων. Η προσωπική μου άποψη, κυρία Πρόεδρε, είναι ότι το μέτρο αυτό είναι προς τη σωστή κατεύθυνση. Το είχαμε συζητήσει ξανά σε αυτήν την Αίθουσα, πριν από δυόμισι περίπου χρόνια, όταν συζητούσαμε το νομοσχέδιο για τις συγχωνεύσεις των τεχνικών κατασκευαστικών εταιρειών. 
     Τότε μάλιστα μιλώντας στο Κοινοβούλιο, είχα πει –και επιμένω σε αυτό- ότι δεν θα πρέπει να μείνουμε μόνο στις μελέτες και κατασκευές ιδιωτικών έργων, αλλά θα πρέπει να περάσουμε στην ασφάλιση των μελετών έργων του δημοσίου και βεβαίως να δούμε και την ασφάλιση των δημοσίων έργων. 
      Ο τότε Υπουργός ΠΕΧΩΔΕ είχε απορρίψει τη συγκεκριμένη πρόταση και είπε ότι θα το επανεξετάσει στο μέλλον. Προτείνω, λοιπόν, να επεκταθεί η ασφάλιση  των μελετών και στις μελέτες των δημοσίων έργων και μάλιστα θα πρέπει το ΤΣΜΕΔΕ να μπορεί να προβαίνει σε αυτές τις ασφαλίσεις. Το ΤΣΜΕΔΕ, ως μεγαλομέτοχος μάλιστα μιας τράπεζας σε ποσοστό μεγαλύτερο του 40%, εκτιμώ ότι πρέπει –επιβάλλεται- να κάνει και αυτές τις πράξεις προς όφελος βεβαίως τόσο των μηχανικών όσο και του ίδιου του ασφαλιστικού οργανισμού. 
      Στο άρθρο 7 αναφέρεται ότι επιτρέπεται σε ιδιοκτήτες οι οποίοι ανεγείρουν κατοικία σε ιδιόκτητο ή παραχωρούμενο γήπεδο ή οικόπεδο που βρίσκεται σε απομακρυσμένη ή δυσπρόσιτη περιοχή να παρέχονται δωρεάν από τις αρμόδιες πολεοδομικές υπηρεσίες πρότυπες μελέτες κατασκευών. Στο Νομό Ιωαννίνων έχουμε πάρα πολλές τέτοιες μειονεκτικές περιοχές, κυρία Πρόεδρε, από το ακριτικό Πωγώνι μέχρι το Ζαγόρι και την Κόνιτσα όπου οι δασεργάτες βρίσκονται σε εξαθλίωση σήμερα λόγω του γεγονότος ότι η ΔΕΗ επί δυόμισι, τρία χρόνια αρνείται να αγοράσει τους στύλους, όπως έκανε κάθε χρόνο. Αλλά και οι κτηνοτρόφοι των Τζουμέρκων βρίσκονται σε εξαιρετικά δεινή οικονομική θέση. Και επειδή για τα Τζουμέρκα, κυρία Πρόεδρε, έχω προτείνει στο ΥΠΕΧΩΔΕ και στην παριστάμενη Υφυπουργό κ. Ζήση, η οποία είναι στη θετική κατεύθυνση, να ορίσουμε τη συγκεκριμένη περιοχή ως περιοχή προστασίας της φύσης και οικο-ανάπτυξης, προτείνω το εξής: σε όλους τους κατοίκους των νομών οι οποίοι έχουν σύνορα με τρίτες χώρες σε ακτίνα είκοσι χιλιομέτρων από τα σύνορα, εφόσον το εισόδημα αυτών των κατοίκων είναι μικρότερο από 6.000 ευρώ ετησίως, να παρέχεται δωρεάν η μελέτη κατοικίας. Την  ίδια πρόταση κάνω και για όλους τους κατοίκους δημοτικών διαμερισμάτων ή κοινοτήτων, που βρίσκονται σε υψόμετρο μεγαλύτερο των οκτακοσίων μέτρων και βεβαίως το εισόδημά τους είναι μικρότερο των 6.000 ευρώ ετησίως. 
      Στο άρθρο 17 το νομοσχέδιο αναφέρεται σε ρυθμίσεις για την «Εγνατία Οδό Α.Ε.». Συγκεκριμένα προτείνεται να έχει εφεξής η «Εγνατία Οδός Α.Ε.» το δικαίωμα να εισπράττει διόδια, να εκμεταλλεύεται τις παρόδιες εκτάσεις που ανήκουν στο δημόσιο και να παραχωρεί τις δραστηριότητες αυτές σε τρίτους. Επιτρέψτε μου να πω, κυρία Πρόεδρε, ότι για να έρθει η «Εγνατία Οδός Α.Ε.» να εισπράξει διόδια θα πρέπει καταρχήν να τελειώσει το έργο. Στην Ήπειρο από τα εκατόν είκοσι πέντε χιλιόμετρα της Εγνατίας Οδού έχουν δοθεί στην κυκλοφορία μόνο δεκαεπτά χιλιόμετρα. Δεν πιστεύω να έρθει η «Εγνατία Οδός» αύριο το πρωί και να βάλει και σ’ αυτά τα δεκαεπτά χιλιόμετρα διόδια.
      Το τεράστιο πρόβλημα που αντιμετωπίζει σήμερα η «Εγνατία Οδός Α.Ε.» είναι βεβαίως το οικονομικό. Γνωρίζουμε όλοι ότι βρίσκεται σε εξαιρετικά δεινή οικονομική κατάσταση και γι’ αυτό η Κυβέρνηση προβαίνει σε διάφορες αλχημείες, οι οποίες, δυστυχώς, είναι εις βάρος του τόπου. Αναφέρομαι πολύ συγκεκριμένα στα 100 εκατομμύρια ευρώ, τα οποία στο Γ΄ ΠΕΠ Ηπείρου ήταν δεσμευμένα για το δυτικό άξονα και το ΥΠΕΧΩΔΕ, σε συνεργασία με το Υπουργείο Οικονομικών, τα πήρε και τα μετέφερε στην Εγνατία Οδό, χωρίς με αυτό το ποσό να ολοκληρώνεται οποιοδήποτε κομμάτι του σημαντικού αυτού έργου. 
      Παράλληλα κατά την άποψή μας ο δυτικός άξονας τινάζεται στον αέρα. Υπάρχουν, όπως πολύ καλά γνωρίζουμε όλοι, μεγάλα κομμάτια της Εγνατίας οδού στο Νομό Ιωαννίνων, τα οποία είναι εκτός χρηματοδότησης. Αναφέρω τη σήραγγα Τ8 στο μικρό Περιστέρι, τη γέφυρα στην Μπαλτούμα, τη γέφυρα στο Μετσοβίτικο ποταμό. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Θα είχε ενδιαφέρον να ακούγαμε την άποψη της ηγεσίας του ΥΠΕΧΩΔΕ για τους τρόπους χρηματοδότησης των συγκεκριμένων έργων. 
      Επίσης στο ίδιο άρθρο αναφέρεται ότι δίνεται πλέον η δυνατότητα στην «Εγνατία Οδό Α.Ε.» να αναθέτει και να κατασκευάζει άλλα έργα και να χρηματοδοτεί μελέτες άλλων έργων. Αναγνωρίζουμε όλοι ότι η «Εγνατία Οδός Α.Ε.» στο διάστημα που έχει περάσει απέκτησε τεχνογνωσία. Αυτό όμως σε καμία περίπτωση δεν μας δίνει το δικαίωμα να αναθέτουμε, κύριε Πρόεδρε, στην «Εγνατία Οδό Α.Ε.» τρίτα έργα. Το θέμα το οποίο τίθεται είναι, κατά τη άποψή μου, πολύ σοβαρό δεδομένου ότι η «Εγνατία Οδός Α.Ε.» διέπεται από ειδικές ρυθμίσεις σε ό,τι αφορά την ανάθεση των μελετών. Ουσιαστικά ο ν. 716/77 δεν ισχύει στις αναθέσεις μελετών της Εγνατίας Οδού. Αν λοιπόν η «Εγνατία Οδός Α.Ε.» εφεξής αποκτά το δικαίωμα ανάθεσης μελετών και υλοποίησης τρίτων έργων τίθεται ένα πολύ σοβαρό θέμα το οποίο, δυστυχώς, στο σχέδιο νόμου περνάει απαρατήρητο.
      Τέλος, σε ό,τι αφορά την τροπολογία την οποία είχα καταθέσει και αφορά τη Ριζάρειο Εκκλησιαστική Σχολή το θέμα έχει ως εξής: Το 1979 η ελληνική πολιτεία αντήλαξε με τη Ριζάρειο Εκκλησιαστική Σχολή ένα οικόπεδο που η τελευταία είχε επί της Βασιλίσσης Σοφίας, ένα οικόπεδο «φιλέτο» και σε αντάλλαγμα της έδωσε ένα οικόπεδο δεκαεπτά στρεμμάτων στο Παλαιό Φάληρο. Επί είκοσι τρία χρόνια για διάφορους λόγους η Ριζάρειος Εκκλησιαστική Σχολή αδυνατούσε, όχι με ευθύνη της βεβαίως, να αξιοποιήσει το συγκεκριμένο οικόπεδο. Ζήτησα, λοιπόν, με μια τροπολογία τρόπο αξιοποίηση από πλευράς της Ριζάρειου Εκκλησιαστικής Σχολής του συγκεκριμένου ακινήτου. Η τροπολογία με ορισμένες αλλαγές έγινε δεκτή από την Υπουργό ΠΕΧΩΔΕ και νομίζω ότι αυτό είναι στη σωστή κατεύθυνση.
      Επειδή όμως, κύριε Πρόεδρε, ακούστηκαν σκληρές κουβέντες, οι οποίες ενδεχομένως μπορούν να παρερμηνευτούν επιτρέψτε μου να πω σε ό,τι με αφορά τουλάχιστον ότι ουδέποτε διανοήθηκα να συνδιαλλαγώ με την πολιτική ηγεσία τόσο του ΥΠΕΧΩΔΕ, αλλά και οποιουδήποτε άλλου Υπουργείου για ίδιον όφελος. Αντίθετα θα έλεγα ότι σταθερός άξονας και γνώμονας της πολιτικής μου τα τελευταία τριάμισι χρόνια που είμαι Βουλευτής ήταν και παραμένει να προσφέρω στο σύνολο. Στο επόμενο διάστημα που απομένει μέχρι τις εκλογές σε αυτήν την κατεύθυνση θα είμαι αταλάντευτος. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ -ΗΛΙΑΚΗ: Κύριε Πρόεδρε, κυρία και κύριοι συνάδελφοι, συζητούμε το νομοσχέδιο του ΥΠΕΧΩΔΕ που έχει σχέση με την άδεια δόμησης, πολεοδομικές και άλλες διατάξεις, ένα νομοσχέδιο ιδιαίτερα σημαντικό που στην ουσία αναθεωρεί την πολεοδομική πολιτική προκειμένου να μπει μια τάξη στα πολεοδομικά ζητήματα της χώρας. Και γνωρίζουμε πολύ καλά τα προβλήματα που υπήρχαν και θα σταθώ σε τρία σημεία σημαντικά του νομοσχεδίου. 
      Το πρώτο έχει να κάνει με τις διατάξεις εκείνες που απλοποιούν τη διαδικασία έκδοσης των αδειών, μια διαδικασία που ήταν ιδιαίτερα γραφειοκρατική -το γνωρίζουν πολύ καλά οι Έλληνες πολίτες, γιατί καταταλαιπωρούνταν από όλα αυτά αλλά ταλαιπωρούνταν ταυτόχρονα και όλοι οι εμπλεκόμενοι, μηχανικοί και υπηρεσίες- μια γραφειοκρατική διαδικασία που καθυστερούσε την έκδοση των αδειών δημιουργώντας ταυτόχρονα εντυπώσεις αδιαφάνειας ή θολά τοπία δίνοντας έτσι μια εικόνα στους πολίτες που θα έλεγα ότι καταρράκωνε το κύρος και των δημοσίων υπηρεσιών και των δημοσίων υπαλλήλων, αφού οι πολεοδομικές υπηρεσίες λόγω και της υποστελέχωσης που υπάρχει σε αυτές –και θα αναφέρω και συγκεκριμένο παράδειγμα- αδυνατούσαν να πραγματοποιούν ελέγχους με αποτέλεσμα να έχουμε την αυθαίρετη δόμηση.
      Έτσι, λοιπόν, θα αναφερθώ σε πολεοδομικά γραφεία των νομαρχιακών αυτοδιοικήσεων και συγκεκριμένα στο νομό μου «περιφερειακή πολεοδομική υπηρεσία», το πολεοδομικό γραφείο Μοιρών απόσταση εξήντα χιλιομέτρων από το Ηράκλειο, θα σας παρακαλούσα να ακούσετε την απομαγνητοφώνηση ξανά, η υποστελέχωση της οποίας δημιουργεί σοβαρά προβλήματα γιατί είναι αδύνατον οι δυο-τρεις υπάλληλοι που λειτουργούν εκεί, να ανταποκριθούν στις ανάγκες και τις απαιτήσεις της περιοχής και των κατοίκων. Επιβάλλεται, λοιπόν, να δει η Κυβέρνηση και τη στελέχωση των πολεοδομικών υπηρεσιών, προκειμένου να υπάρχει η ανταπόκριση στις ανάγκες των περιοχών αλλά και των κατοίκων.
      Το δεύτερο θέμα που εμπεριέχεται στο νομοσχέδιο έχει να κάνει με τα αυθαίρετα και τη σύνδεση αυτών των κτισμάτων με τα δίκτυα παροχής ηλεκτρικού ρεύματος και ύδρευσης –μια αναγκαιότητα- που πρέπει να απαντηθεί, γιατί γνωρίζουμε πολύ καλά ότι πολλοί συμπολίτες μας που δεν ήταν επιλογή τους να αυθαιρετήσουν, οδηγήθηκαν σε αυτό. 
      Γιατί, κύριε Πρόεδρε, κύριοι συνάδελφοι, γνωρίζουμε ότι πρώτος στόχος και όνειρο του Έλληνα πολίτη είναι να φτιάξει ένα σπίτι, προκειμένου να στεγάσει τις ανάγκες της οικογένειάς του. Γι’ αυτό ακριβώς είναι τόσο μεγάλο το ποσοστό της ιδιοκατοίκησης στη χώρα μας σε σχέση με άλλες χώρες. Σε αυτήν του την ανάγκη πρέπει να απαντήσει η πολιτεία και πρέπει να απαντήσει λέγοντάς του το πού ακριβώς και πώς πρέπει να κτίσει, για να είναι νόμιμος. 
      Σε πολλές περιπτώσεις -και αναφέρομαι στο νομό μου- οι επεκτάσεις των σχεδίων πόλεων καθυστερούσαν είτε λόγω των γραφειοκρατικών διαδικασιών είτε γιατί ήταν επιλογές των συγκεκριμένων κυβερνήσεων. Αναφέρομαι στην πόλη του Ηρακλείου, όπου η αυθαιρεσία είναι σε πολύ μεγάλο βαθμό, όχι γιατί οι πολίτες επιθυμούν –το τονίζω αυτό- να αυθαιρετήσουν, αλλά γιατί ακριβώς αυτό ήταν μια ανάγκη, αφού το σχέδιο πόλης στην πόλη του Ηρακλείου είχε να επεκταθεί από το 1954. Όταν η Κυβέρνηση του ΠΑΣΟΚ ήρθε να επεκτείνει το σχέδιο πόλης στην πόλη του Ηρακλείου, σε όλα τα σημεία όπου έγινε η επέκταση είχαν κτιστεί αυθαίρετα. Κατανοείτε, λοιπόν, ότι ήταν πολύ δύσκολο να μπει μια τάξη. 
      Έτσι, λοιπόν, αυτό το νομοσχέδιο δίνει λύση σε αυτό το σημαντικό πρόβλημα των πολιτών και ταυτόχρονα δίνει απάντηση σε σχέση με τα πρόστιμα ανέγερσης και διατήρησης, κάτι που είναι ιδιαίτερα σημαντικό για τους ανθρώπους που αντιμετωπίζουν αυτά τα ζητήματα. Επειδή, λοιπόν, η πολιτεία δεν απαντούσε στο θέμα της επέκτασης των σχεδίων πόλεων -προκειμένου ο πολίτης να μπορεί να οικοδομήσει με λιγότερο κόστος- και νόμιμα οι πολίτες έφτιαχναν οικοδομικούς συνεταιρισμούς, κύριε Πρόεδρε. Δηλαδή είχαν εναποθέσει τις ελπίδες τους στους οικοδομικούς συνεταιρισμούς, προκειμένου να αποκτήσουν κύρια κατοικία. 
      Συγκεκριμένα στο Νομό Ηρακλείου υπάρχουν δεκαοκτώ περίπου συνεταιρισμοί με πέντε χιλιάδες οικογένειες, αλλά και αυτοί οι συνεταιρισμοί είχαν σημαντικά προβλήματα, αφού η διαδικασία έγκρισης των πολεοδομικών μελετών καθυστερούσε. Ήταν μια χρονοβόρα διαδικασία, για πολλούς δε από τους συνεταιρισμούς έχουν περάσει και δεκαοκτώ ολόκληρα χρόνια που δεν εγκρίνονται οι πολεοδομικές τους μελέτες. Ήρθε η πολιτεία με το ν. 3044/2002 να απλοποιήσει την διαδικασία επέκτασης σχεδίων πόλεων, όμως δεν έκανε το ίδιο για τους οικοδομικούς συνεταιρισμούς. 
      Είναι ιδιαίτερα σημαντικό το γεγονός ότι σήμερα η Υπουργός ΠΕΧΩΔΕ, η κ. Βάσω Παπανδρέου, αποδέχθηκε την τροπολογία 191, την οποία κατέθεσα, που είχε διαμορφωθεί μετά από συζητήσεις και με την ίδια και με τους υπηρεσιακούς παράγοντες, αλλά και με την Υφυπουργό, την κ. Ζήση, προκειμένου να δοθεί πραγματικά απάντηση σ΄ ένα πολύ μεγάλο αριθμό πολιτών, οι οποίοι –όπως τόνισα και προηγούμενα- είχαν εναποθέσει τις ελπίδες τους για την απόκτηση κύριας κατοικίας, ώστε να είναι νόμιμοι σε αυτούς τους οικοδομικούς συνεταιρισμούς.
      Είναι ιδιαίτερα σημαντικές αυτές οι ρυθμίσεις. Είναι ιδιαίτερο σημαντικό το γεγονός ότι η Υπουργός αποδέχθηκε τροπολογίες σχεδόν από το σύνολο των κομμάτων της Βουλής και αυτό δείχνει ακριβώς το σεβασμό και την ιδιαίτερη σημασία που δίνει στην κοινοβουλευτική λειτουργία, αλλά και στους Βουλευτές, αφού απαντά στα προβλήματα και στα ζητήματα που θέτουν και τα οποία διαπιστώνει ότι λύνουν ζητήματα σημαντικά της ελληνικής κοινωνίας. 
      Παρακολούθησα τους συναδέλφους άλλων κομμάτων που μίλησαν προηγούμενα και εκείνο που διαπίστωσα είναι ότι, ενώ επισημαίνουν τα σημαντικά ζητήματα που λύνει το συγκεκριμένο σχέδιο νόμου, στη συνέχεια καταλήγουν ότι είναι ένα προεκλογικό τερτίπι ή είναι προεκλογικές πολιτικές και διάφορα άλλα με άλλους στόχους. Η Κυβέρνηση γνωρίζουμε όλοι πολύ καλά ότι έχει χρέος απέναντι στους Έλληνες πολίτες να κυβερνά και να νομοθετεί μέχρι το τέλος της τετραετίας δίνοντας απαντήσεις σε σημαντικά ζητήματα της καθημερινότητας του πολίτη αλλά και σε μεγάλα και σοβαρά προβλήματα της χώρας. Τούτο το νομοσχέδιο θεωρώ ότι απαντά σε σημαντικά ζητήματα του Έλληνα πολίτη μέχρι την τελευταία γωνιά της ελληνικής γης, γι’ αυτό ακριβώς το λόγο ψηφίζω το νομοσχέδιο. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσιγιάννης έχει το λόγο.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Συζητούμε σήμερα ένα νομοσχέδιο που αναφέρεται σε ρυθμίσεις που αφορούν πάρα πολλούς τομείς πολιτικής του ΥΠΕΧΩΔΕ. Πρόκειται στην ουσία για ένα πολυνομοσχέδιο που, δυστυχώς, συζητείται κάτω από την πίεση του χρόνου και σε μία μόνο συνεδρίαση. Ένα πολυνομοσχέδιο με ιδιαίτερα φιλόδοξους στόχους που δεν έγινε δυνατόν να επιτευχθούν σε όλη τη διάρκεια της διακυβέρνησης της χώρας από το ΠΑΣΟΚ.
      Και στο παρόν νομοσχέδιο τα πράγματα δεν φαίνονται να οδηγούνται σε καλύτερη κατεύθυνση. Αντίθετα, πιστεύω πως γίνεται ένα ακόμη βήμα που θα ενισχύσει το χάος που επικρατεί στην πολεοδομική νομοθεσία. 
      Τώρα ας πάμε στις ρυθμίσεις του κεφαλαίου Α΄ σχετικά με την προσπάθεια εξυγίανσης του τομέα παραγωγής ιδιωτικών έργων στη χώρα. Είναι γεγονός πως υπάρχουν πάρα πολλά προβλήματα και στις πολεοδομίες και στην εν γένει παραγωγή ιδιωτικών έργων στη χώρα. Εδώ φοβάμαι ότι με τις παρούσες ρυθμίσεις θα οδηγηθούμε σε μεγαλύτερη διάχυση αρμοδιοτήτων και ευθυνών. Η πολιτεία απεμπολώντας δικαιώματα και υποχρεώσεις, όσον αφορά στον έλεγχο της ποιότητας των οικοδομών το μόνο που θα καταφέρει είναι να ποινικοποιήσει ακόμη παραπάνω το επάγγελμα του μηχανικού μεταθέτοντας τις ευθύνες στους μηχανικούς και ποινικοποιώντας ακόμη και απλά σφάλματα, που είναι αναμενόμενα μέσα στο χάος της πολεοδομικής νομοθεσίας. 
      Η κωδικοποίηση, δυστυχώς, καθυστερεί. Πριν ένα χρόνο, πέρυσι το Γενάρη ακούγαμε ότι θα ερχόταν στη Βουλή. Δυστυχώς, δεν έχει έρθει ακόμη. Θεωρώ ότι η φιλοσοφία που απορρέει από τις σχετικές διατάξεις καθιστά τους μηχανικούς οιονεί ενόχους και αποτελεί βαριά προσβολή για τον τεχνικό κόσμο της χώρας. Το γεγονός ότι το σχέδιο νόμου εμφανίζει το ΤΕΕ και γενικότερα τον τεχνικό κόσμο ότι δεν αναλαμβάνουν τις ευθύνες τους απέναντι στο κοινωνικό σύνολο δείχνει μία αδυναμία ουσιαστικής παρέμβασης στα προβλήματα του τόπου και ταυτόχρονα μία αγχώδη προσπάθεια μεταβίβασης της κρατικής και συνταγματικά προβλεπόμενης ευθύνης στους ώμους των μηχανικών.
      Να θέσω και ένα άλλο ζήτημα. Αυτήν τη στιγμή στην αγορά κυκλοφορούν διάφορα προγράμματα στατικά, μηχανολογικά κλπ., των οποίων την ορθή λειτουργία δεν μπορεί κανείς μηχανικός να ελέγξει. Ο κώδικάς τους είναι ασφαλισμένος. Το Υπουργείο υποτίθεται ότι θα έλεγχε και θα αδειοδοτούσε αυτά τα προγράμματα. Κάτι τέτοιο δεν έχει γίνει μέχρι τώρα. Άδεια χρήσης δεν υπάρχει. Υποχρέωση πιστοποίησης δεν υπάρχει. Κυκλοφορεί οτιδήποτε στην αγορά και εμείς ζητάμε από τους μηχανικούς να πάρουν την ευθύνη των όποιων υπολογισμών μέσα απ’ αυτά τα προγράμματα που δεν τα ελέγχει κανείς.
      Εν κατακλείδι δεν θα μπορέσουν οι μηχανικοί να ασκήσουν το έργο τους όπως απαιτούμε απ’ αυτούς αν δεν οριοθετηθούν σαφώς οι ευθύνες όλων των συμμετεχόντων στη διαδικασία παραγωγής ιδιωτικών έργων στη χώρα. Και κάτι τέτοιο δεν φαίνεται να γίνεται με το παρόν νομοσχέδιο. Επιπλέον να επισημάνω ότι οι χρόνοι που θέτει το νομοσχέδιο για την έκδοση των οικοδομικών αδειών είναι ανέφικτοι. Οι μεγάλες καθυστερήσεις οφείλονται στην έκδοση των εγκρίσεων. Γνωρίζουμε όλοι πολύ καλά ότι στην πλειοψηφία των δασαρχείων της χώρας απαιτείται χρονικό διάστημα μεγαλύτερο του έτους για την έκδοση της σχετικής έγκρισης.
      Θα καταθέσω στα Πρακτικά σχετικό έγγραφο του Συλλόγου Μηχανικών και Υπομηχανικών Μεγάρων και Νέας Περάμου, που πρόσφατα διαμαρτύρονται γι’ αυτές τις καθυστερήσεις. 
      Από εκεί και πέρα, με την ίδια λογική που αντιμετωπίζετε τους μηχανικούς, αντιμετωπίζετε και τους οργανισμούς τοπικής αυτοδιοίκησης. Αναφέρομαι στους καταλογισμούς των προστίμων αυθαιρέτων στους ΟΤΑ. Όταν οι δήμοι δεν έχουν μέσα, δεν έχουν πόρους, δεν έχουν επαρκή στελέχωση της δημοτικής αστυνομίας, πώς θέλετε να αστυνομεύουν;  Απλώς εδώ απεμπολείτε μία δική σας υποχρέωση μαζί με τις ευθύνες που σας αναλογούν και τις μεταθέτετε σε πλάτες άλλων.
      Σήμερα, με την πρόοδο της τεχνολογίας, θα ήταν πολύ εύκολος ο έλεγχος της αυθαίρετης δόμησης και η παρακολούθησή της μέσα από συστήματα τηλεπισκόπησης, με χρήση δορυφορικών μέσων κλπ. Αυτό μπορεί εύκολα να το κάνει το Υπουργείο. Είναι πολύ δύσκολο να το κάνει ένας δήμος.
      Αναφερόμενος στην ασφάλιση των οικοδομών, θέλω να πω ότι πράγματι η ασφάλιση των οικοδομών πρέπει επιτέλους να προχωρήσει, αλλά όχι κατ’ εξουσιοδότηση, όπως γίνεται σήμερα. Έχουμε ξεχάσει όλες τις παλαιές εξαγγελίες, έχουμε ξεχάσει τις διάφορες ανακοινώσεις και προτάσεις του ΙΟΚ, του Ινστιτούτου Οικονομίας Κατασκευών. Με φοβίζει ότι θα δοθεί η δυνατότητα στις ασφαλιστικές εταιρείες να υποδεικνύουν το μελετητή και τον επιβλέποντα μηχανικό, γιατί ναι μεν ο μηχανικός θα ασφαλίζει τις μελέτες, το κτήριο όμως θα το ασφαλίζει ο ιδιοκτήτης. Είναι προφανές. 
      Έτσι, υπάρχει ο κίνδυνος να οδηγηθούμε σε ολιγοπωλιακές καταστάσεις, όπου την αγορά στον τομέα της οικοδομής δεν θα τη διαμορφώνουν οι μηχανικοί, αλλά οι ασφαλιστικές εταιρείες και ο κίνδυνος να αναλάβουν οι ασφαλιστές το πολεοδομικό και κτηριοδομικό μέλλον των πόλεων μας, υποκαθιστώντας τους μηχανικούς, είναι πλέον ορατός.
      Όμως και στο κεφάλαιο β΄ του παρόντος νομοσχεδίου, διαπιστώνουμε την ίδια προσπάθεια απεμπόλησης συνταγματικών δικαιωμάτων και υποχρεώσεων της πολιτείας. Όλα αυτά τα χρόνια που συνεχίζεται η ΕΠΑ, βιώνουμε συνεχείς καθυστερήσεις, αλλά και πισωγυρίσματα στον πολεοδομικό σχεδιασμό και, βέβαια, γι’ αυτό φταίνε και οι ακρότητες του Συμβουλίου της Επικρατείας. 
      Όμως, θέλω να υπενθυμίσω το εξής: Στο πρώτο πακέτο της ΕΠΑ που ξεκίνησε στις αρχές της δεκαετίας του 1980 και είχε χρονικό ορίζοντα υλοποίησης τη διετία, σήμερα, είκοσι χρόνια μετά, έχει ολοκληρωθεί σχεδόν το μισό. Στο δεύτερο πακέτο –εκατόν τριάντα μελέτες που ανατέθηκαν το 1994- εκεί τα πράγματα είναι πολύ πιο τραγικά. Έχουν ολοκληρωθεί σήμερα μόλις πέντε μελέτες. 
      Έτσι, τα τελευταία χρόνια, γιγαντώθηκε η αυθαίρετη δόμηση και σήμερα η Κυβέρνηση, διαπιστώνοντας την αδυναμία της να προωθήσει αποτελεσματικά τις εντάξεις στο σχέδιο πόλης που αφενός θα μπορούσαν να οδηγήσουν στη νομιμοποίηση των αυθαιρέτων, αφετέρου στη βελτίωση –και αυτό είναι το σημαντικό- των πολεοδομικών περιβαλλοντικών και κοινωνικών συνθηκών στις περιοχές των αυθαιρέτων, βάζοντας τις βάσεις για τη δημιουργία βιώσιμων πόλεων και οικισμών, απλώς προχωρά στη ρευματοδότηση ορισμένων κατηγοριών αυθαιρέτων, γιατί μόνο αυτό μπορεί να κάνει, γιατί μόνο αυτό θέλει να κάνει, με τον προφανή προεκλογικό στόχο της πολιτικής ομηρίας.
      Στο σημείο αυτό, θα ήθελα να παρατηρήσω κάτι. Στην παράγραφο 6 του άρθρου 9, στο 12 α, αναφέρεται «η εντός ζώνης οικιστικής ανάπτυξης». Προφανώς εννοείτε ζώνη οικιστικού ελέγχου και αυτό πρέπει να διορθωθεί. 
      Επιπλέον να επισημάνω και κάποιες περιπτώσεις που δεν συμπεριλαμβάνονται στην παρούσα ρύθμιση. Τι θα κάνετε σε δήμους ή κοινότητες που δεν διαθέτουν γενικό πολεοδομικό σχέδιο και παρ’ όλα αυτά προωθούν πολεοδομικές μελέτες δεύτερης κατοικίας, χωρίς παράλληλα να υπάρχει ΖΟΕ στην περιοχή; Τι θα κάνετε μ’ αυτές τις περιοχές; Θα τις αγνοήσετε; 
      Θα γίνει, λοιπόν, η ρευματοδότηση, γιατί δεν μπορεί σήμερα να υπάρχουν συμπολίτες μας που ζουν κάτω από άθλιες συνθήκες χωρίς σύνδεση με δίκτυα κοινής ωφέλειας. Όμως, αυτό αποτελεί μόνο την ασπιρίνη. Πρέπει επιτέλους να δρομολογηθούν σύντομες διαδικασίες ένταξης σε σχέδιο πόλης και να γίνει εφικτή η προσφορά νόμιμα πολεοδομημένης γης για την κάλυψη των στεγαστικών αναγκών, κυρίως των ασθενών κοινωνικών ομάδων, κάτι που αποτελεί ακόμα μία συνταγματική υποχρέωση της πολιτείας για την οποία αδιαφορεί η Κυβέρνηση.
      Σχετικά με τις ρυθμίσεις του νομοσχεδίου, που σαν στόχο έχουν την επιτάχυνση του πολεοδομικού σχεδιασμού, δε θα διαφωνήσω σε γενικές γραμμές. Όμως, πιστεύω ότι είναι και άτολμες και αποσπασματικές και δεν θα οδηγήσουν σε σύντμηση των χρόνων και σε ταχύρυθμες εντάξεις στο σχέδιο πόλης, γιατί –το επαναλαμβάνω- αυτό είναι το ζητούμενο. Το ζητούμενο είναι για τις περιοχές που έχει αποφασιστεί να ενταχθούν στο σχέδιο, να καταφέρουμε να τις εντάξουμε σύντομα, έτσι ώστε να μην προηγείται η αυθαίρετη δόμηση του σχεδιασμού και να μην μπορούμε να αποκτήσουμε επιτέλους βιώσιμες πόλεις.
      Τώρα πια η Κυβέρνηση, μετά από είκοσι χρόνια πλούσιας εμπειρίας σχετικά με τις αιτίες των καθυστερήσεων της ΕΠΑ, θα έπρεπε να είναι σε θέση να βελτιώσει τα θεσμικά εργαλεία και τις απαιτούμενες διαδικασίες και να υλοποιούνται οι εντάξεις σε εύλογο χρόνο.
      Αυτό δεν φαίνεται να υπάρχει στο παρόν νομοσχέδιο.
      Ως προς τις διατάξεις για την εκτός σχεδίου δόμηση διαφαίνεται και εδώ μια αποσπασματική, αλλά και αντιφατική λογική. Από τη μια προσπαθείτε να περιορίσετε την κατάτμηση και από την άλλη δίνετε κίνητρα για κατατμήσεις, όπως στην παράγραφο 5 του άρθρου 10. Εγώ πιστεύω πως θα πρέπει να δώσουμε κίνητρα για συνενώσεις.
      Θα σας πω απλώς μια σκέψη. Στην Αττική η κατά κανόνα αρτιότητα των εκτός σχεδίου αγροτεμαχίων είναι είκοσι στρέμματα και η κύρια παρέκκλιση τέσσερα. Αυτή η κατ’ εξαίρεση από τις άλλες περιοχές της χώρας θεσμοθέτηση αρτιότητας είκοσι στρεμμάτων στο Νομό Αττικής είχε σαν στόχο την αντιμετώπιση του κατακερματισμού της έγγειας ιδιοκτησίας και του φαινομένου της αυθαίρετης δόμησης. 
      Η ρύθμιση αυτή δεν απέδωσε τα αναμενόμενα.
      ΒΑΣΙΛΗΣ ΚΕΔΙΚΟΓΛΟΥ: Δηλαδή να κατεβάσουμε το άρτιο. 
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Η αυθαίρετη δόμηση συνεχίστηκε. Ελλείψει δε Κτηματολογίου είναι δυνατή η καταστρατήγηση όλων των διατάξεων που στόχο έχουν τον περιορισμό του κατακερματισμού της γης. 
      Το ρεύμα θα μπορούσε να αντιστραφεί αν θεσμοθετούντο κίνητρα προς την αντίθετη κατεύθυνση. Η αρτιότητα διά κατατμήσεως παραμένει στα είκοσι στρέμματα. Άλλωστε μετά την απόφαση 1029 του Συμβουλίου της Επικρατείας δεν μπορεί να αλλάξει κάτι. Ας πάμε όμως στη διά συνενώσεως αρτιότητα στα τέσσερα στρέμματα. Αυτό θα μπορούσε να αποτελέσει κίνητρο για να οδηγηθούμε σε συνενώσεις μη αρτίων και μη οικοδομήσιμων αγροτεμαχίων στην ελάχιστη απαιτούμενη επιφάνεια των τεσσάρων στρεμμάτων.
       Έτσι μπορούν να εξαλειφθούν σταδιακά όλα τα μικρά μη άρτια και μη οικοδομήσιμα αγροτεμάχια, η ύπαρξη και η διατήρηση των οποίων αποτελούν μία από τις κύριες γενεσιουργές αιτίες του φαινομένου της αυθαίρετης δόμησης. Η τελική κατάληξη θα είναι να έχει η μικρότερη ιδιοκτησία στην Αττική την επιφάνεια των τεσσάρων στρεμμάτων. Σας ευχαριστώ.
      ΒΑΣΙΛΗΣ ΚΕΔΙΚΟΓΛΟΥ:  Αυτό πάντως είναι μία πρόταση, κυρία Υφυπουργέ. Να την προσέξετε. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κυρία Υφυπουργέ, έχετε το λόγο για δύο λεπτά.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Θα ήθελα να κάνω μία αναδιατύπωση. Στο άρθρο 9 παράγραφος 6 στην περίπτωση α΄ αντί «ζώνης οικιστικής ανάπτυξης» τίθεται «ζώνης οικιστικού ελέγχου». 
      ΠΡΟΕΔΡΕΥΩΝ (Κωνσταντίνος Γείτονας): Καλώς.
      Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Η Κυβέρνηση έχει μεγάλη ευθύνη για την καθυστέρηση στο χωροταξικό σχεδιασμό και στις χρήσεις γης, επί χρόνια δε εμπαίζει και κρατά σε ομηρία χιλιάδες συμπολιτών μας και πολλούς παλιννοστούντες Ελληνοπόντιους.
      Εμείς συμφωνούμε πως έπρεπε εδώ και πολλά χρόνια να βρεθεί λύση στο θέμα των ανθρώπων αυτών. Πιστεύουμε ότι πρέπει να σταματήσει επιτέλους αυτή η ομηρία, την οποία επί χρόνια συνειδητά διατηρούσατε. 
      Επειδή έχω καταθέσει αρκετές τροπολογίες που αναφέρονται σε σημαντικά θέματα της περιοχής μου, θέλω με λίγα λόγια να αναφερθώ στην καθεμία. 
      Πρώτα θα αναφερθώ στη με γενικό αριθμό 1952 και ειδικό αριθμό 160 τροπολογία, η οποία βέβαια από το σημείωμα το οποίο έδωσε η κ. Παπανδρέου φαίνεται ότι έγινε δεκτή. Είναι πράγματι μια ρύθμιση που αναφέρεται σε μια ειδική κατηγορία συνανθρώπων μας, τα άτομα με ειδικές ανάγκες ή ειδικές αναπηρίες. Όπως ίσχυε η διάταξη, προβλεπόταν η κατά παρέκκλιση και με απόφαση του γενικού γραμματέα περιφέρειας κατασκευή ανελκυστήρα σε υφιστάμενες οικοδομές στις οποίες διαμένουν άτομα με κινητική αναπηρία. Επεκτείνεται, λοιπόν, με την τροπολογία αυτή, η οποία έγινε δεκτή και αφορά αυτό το σημαντικό κοινωνικό ζήτημα…
      ΒΑΣΙΛΗΣ ΚΕΔΙΚΟΓΛΟΥ: Να πούμε ότι ευχαριστούμε την Υπουργό.
      ΑΘΑΝΑΣΙΟΣ ΜΠΟΥΡΑΣ:  Την ευχαριστούμε, κύριε Κεδίκογλου.
      Το ασανσέρ γι’ αυτή την κατηγορία των συνανθρώπων μας είναι εργαλείο ζωής. Πιστεύω ότι οι άνθρωποι αυτοί θα διευκολυνθούν μ’ αυτή τη ρύθμιση.
      Όσον αφορά τη με γενικό αριθμό 1951 και ειδικό αριθμό 159 τροπολογία, θέλω να πω ότι πολύ σωστά έγινε και αυτή δεκτή. Σύμφωνα με το προεδρικό διάταγμα 209/1998, κατατάχθηκε σε κατηγορίες το εθνικό και επαρχιακό δίκτυο της χώρας και καθορίστηκαν οι αποστάσεις των κτηρίων από τους άξονες ή τα όριά τους που ανήκουν στις περιοχές, οι οποίες είναι είτε εκτός συγκεκριμένων σχεδίων είτε εκτός ορίων οικισμών είτε εντός ορίων οικισμών προϋφισταμένων του άρθρου 23 είτε εντός ορίων οικισμών πληθυσμού μικρότερου των δύο χιλιάδων κατοίκων που οριοθετήθηκαν με τις διατάξεις του από τις 24-5-1985 προεδρικού διατάγματος.
      Όμως, η τήρηση αυτών των αποστάσεων για τις περιοχές που έχουν ήδη περιληφθεί σε γενικά πολεοδομικά σχέδια ή σε ΖΟΕ, καθώς και σε περιοχές παραγωγικών δραστηριοτήτων του δευτερογενούς τομέα, δηλαδή ΒΙΟΠΑ, ΒΙΠΑ, ΒΕΠΕ, για τις οποίες έχει συνταχθεί πολεοδομική μελέτη, δεν αιτιολογείται, αφού προϋπόθεση για την πολεοδόμηση μίας περιοχής, στην οποία περιλαμβάνονται τμήματα του επαρχιακού ή εθνικού δικτύου, είναι ο καθοριστικός παράγοντας, μετά την έγκριση των αρμοδίων υπηρεσιών του ΥΠΕΧΩΔΕ, του πλάτους του δρόμου.
      Κυρία Υπουργέ, για όλους αυτούς τους λόγους ήταν σωστό το ότι δεχθήκατε αυτήν την τροπολογία, η οποία διευκολύνει πολλούς δήμους όχι μόνο της Αττικής, αλλά και ολόκληρης της χώρας.
      Έρχομαι τώρα στη με γενικό αριθμό 1953 και με ειδικό αριθμό 161. Αυτή η τροπολογία αναφέρεται στη Λαυρεωτική. Εγώ μαζί με τους συναδέλφους όλων των κομμάτων από την περιοχή της Αττικής εδώ και αρκετό καιρό υπογράψαμε αυτήν την τροπολογία που έγινε δεκτή. 
      Κύρια Υπουργέ, εγώ θα ήθελα να επιμείνω με μία τροπολογία, την οποία κατέθεσα μόνος μου, και προτείνω οι δεκαοκτώ μήνες να γίνουν τέσσερα χρόνια. Αυτό διευκολύνει τους ασθενέστερα κοινωνικά ανθρώπους, γιατί υπήρξε ξανά η προθεσμία των δεκαοκτώ μηνών. Πρέπει να το δείτε, γιατί είναι κοινωνικά άδικο για αυτούς τους ανθρώπους που δεν κατόρθωσαν να τελειώσουν αυτές τις οικοδομές. Η παράταση των δεκαοκτώ μηνών δεν θα είναι αρκετή για ανθρώπους που στερούνται της δυνατότητας να συνεχίσουν τις οικοδομικές εργασίες. Κάποιοι απ’ αυτούς έχουν νόμιμη άδεια οικοδομής, αλλά δεν μπόρεσαν για οικονομικούς λόγους να τις ολοκληρώσουν. Πάλι δεν θα τα καταφέρουν, γιατί το κόστος έχει ανέβει. Θα ήθελα, λοιπόν, να σας παρακαλέσω να δείτε αυτό το θέμα και από οι δεκαοκτώ μήνες να γίνουν τέσσερα χρόνια.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Σε αυτά έχει δοθεί παράταση.
      ΑΘΑΝΑΣΙΟΣ ΜΠΟΥΡΑΣ: Πάντως, κυρία Υπουργέ, αυτό που προτείνω θα διευκολύνει κυρίως ανθρώπους, που λόγω του μεγάλου κόστους δεν μπορούν να ολοκληρώσουν τις εργασίες. Ίσως θα τα καταφέρουν στα τέσσερα χρόνια. Πρέπει να το κάνετε, γιατί διαφορετικά θα ερχόμαστε εδώ κάθε φορά, για να δώσουμε παρατάσεις.
      Προχωρώ στη με γενικό αριθμό 1971 και με ειδικό αριθμό 175 τροπολογία. Σύμφωνα με το από 24-1-2003 προεδρικό διάταγμα, δεν επιτρέπεται η δόμηση στις εκτάσεις που έχουν συμπεριληφθεί στους ορεινούς όγκους της Λαυρεωτικής. Σε αυτούς τους όγκους έχουν συμπεριληφθεί και γεωργικές εκτάσεις, οι οποίες βρίσκονται σε πεδινά εδάφη και έχουν την ίδια μορφολογία και το ίδιο ανάγλυφο με γειτονικές εκτάσεις αγροτικού χαρακτήρα, για τις οποίες όμως δεν υπάρχουν δεσμεύσεις για την ανέγερση οικοδομών, εφόσον πληρούν τις σχετικές πολεοδομικές προϋποθέσεις. Η ανέγερση αποκλειστικά και μόνον κατοικίας σε γήπεδα εντός των ορεινών όγκων της Λαυρεωτικής, που χαρακτηρίζονται τελεσίδικα ως μη δάση ή δασικές εκτάσεις και έχουν μεγαλύτερο εμβαδόν από τέσσερις χιλιάδες τετραγωνικά μέτρα, δεν προξενεί καμία ζημιά στο περιβάλλον, αλλά απεναντίας το προστατεύει.  
Επιπλέον θα δώσει πολλές λύσεις στο οικιστικό πρόβλημα της περιοχής που είναι έντονο και καθίσταται καθημερινά πιο έντονο και θα αρθεί μία κοινωνική αδικία, αφού στην ίδια θέση μπορεί κάποιος να χτίσει και ο γείτονας δεν μπορεί. 
	Κυρία Υπουργέ, για τους λόγους αυτούς σας προτείνω να γίνει δεκτή αυτή η τροπολογία-προσθήκη παραγράφου στο άρθρο 15 του σχετικού νόμου, όπως την έχω καταθέσει.
	Για την τροπολογία με αριθμό 1972 και ειδικό 176, στην οποία θέλω να επιμείνω και θα επιμείνουν και οι άλλοι συνάδελφοί μου, όπως γνωρίζω, η αρτιότητα των γηπέδων στη ζώνη γ’ της ΖΟΕ Λαυρεωτικής, όπου επιτρέπεται η ανέγερση κατοικίας, ορίστηκε στα είκοσι χιλιάδες τετραγωνικά μέτρα και μόνο κατά παρέκκλιση στα τέσσερις χιλιάδες τετραγωνικά μέτρα, όταν το συμβόλαιο κτήσης του οικοπέδου έχει συνταχθεί πριν τις 13/12/1979. Για να αποκτήσουν αρτιότητα οι υπόλοιπες μικρές ιδιοκτησίες, πρέπει να γίνει συνένωση πολλών, ώστε να ξεπεράσουν τα είκοσι χιλιάδες τετραγωνικά μέτρα, πράγμα που είναι σχεδόν αδύνατον.
	Με το δεδομένο ότι η ζώνη γ΄ είναι κυρίως αγροτική περιοχή και γειτονεύει με υφιστάμενα σχέδια πόλης, είναι λογικό η αρτιότητα να ορίζεται γενικά στα τέσσερις χιλιάδες μέτρα, τα οποία μπορεί να προέλθουν –και το τονίζω- και από συνένωση γηπέδων μικρότερου εμβαδού, όχι όμως από κατάτμηση μεγαλύτερων, δίνοντας έτσι λύση στη μεγάλη οικιστική πίεση, αλλά και στην ανάγκη της περιοχής, χωρίς να προκαλείται βλάβη στο περιβάλλον και χωρίς να διατηρείται η ανισότητα έναντι αυτών που είχαν συνάψει συμβόλαια πριν τις 13/12/1979, αλλά και για το λόγο ότι τα είκοσι χιλιάδες τετραγωνικά μέτρα για την αρτιότητα είναι πάρα πολύ μεγάλη έκταση, σχεδόν απαγορευτική. Ήθελα να σας προτείνω να δεχθείτε την τροπολογία αυτή.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επειδή αυτή μάλιστα μοιάζει με την κατατεθείσα από σας, θέλω να σας πω ότι πρέπει να διορθώσετε ένα φραστικό λάθος στην παράγραφο 2 της τροπολογίας σας. Πρέπει να μάθετε ότι δεν είναι υπομηχανικοί οι απόφοιτοι των ΚΑΤΕΕ, ΚΑΤΕ και ΤΕΙ. Είναι τεχνολόγοι-μηχανικοί. Αλλάξτε αυτόν τον όρο.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, ολοκληρώστε, σας παρακαλώ. Είναι και άλλοι συνάδελφοι για να μιλήσουν, είναι και η ώρα προχωρημένη.
      ΑΘΑΝΑΣΙΟΣ ΜΠΟΥΡΑΣ: Ένα λεπτό, κύριε Πρόεδρε.
      Για την τροπολογία με ειδικό αριθμό 177, θέλω να σας παρακαλέσω κάτι. Με το ν.3044 προστέθηκε στο άρθρο 21 η παράγραφος 6, που προβλέπει την έκδοση κοινής υπουργικής απόφασης τριών Υπουργών, δηλαδή μία μη λειτουργική διάταξη.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Επειδή, λοιπόν, είναι συνηθισμένο φαινόμενο να μην εκδίδονται οι προβλεπόμενες αποφάσεις, δεν εκδίδονται -δε συμφωνούν οι Υπουργοί- και οι νόμοι δεν εφαρμόζονται. Επειδή στην προκειμένη περίπτωση η έκδοση δεν έχει να προσθέσει τίποτα, να απαλειφθεί η παράγραφος που λέει ότι πρέπει να εκδοθεί κοινή υπουργική απόφαση.
      Τέλος, η τροπολογία-προσθήκη με γενικό αριθμό 1974 και ειδικό 178 για την οργάνωση, λειτουργία και στελέχωση του ιδιαίτερου τμήματος του ΣΕΑΔ…
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ.
      ΑΘΑΝΑΣΙΟΣ ΜΠΟΥΡΑΣ: Για τους λόγους αυτούς –και τελειώνω- θέλω να σας πω ότι ο έλεγχος, πέρα της χρησιμότητας για την ποιότητα των κατασκευών, θα είναι πολύ χρήσιμος και για τους μηχανικούς κατά την άσκηση του επαγγέλματός τους, αφού οι ίδιοι μεμονωμένα δεν μπορούν να έχουν κάποιο μηχανισμό ελέγχου. 
      Για τους λόγους αυτούς, παρακαλώ να γίνει δεκτή η τροπολογία-προσθήκη στην παράγραφο 12 του άρθρου 8 του ν. 2477, που προστίθεται με την παράγραφο 3 του άρθρου 5 του σχεδίου νόμου, όπως την έχω καταθέσει.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο Γ΄ Αντιπρόεδρος της Βουλής κ. Βρεττός έχει το λόγο.
	ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Ευχαριστώ, κύριε Πρόεδρε.
	Αγαπητοί συνάδελφοι, νομίζω ότι έχουμε να κάνουμε με ένα πολύ καλό νομοσχέδιο, που λύνει προβλήματα. Θεωρώ ότι το πρώτο θέμα που θα πρέπει να μας απασχολήσει –και μας απασχόλησε ήδη- είναι ο νέος τρόπος έκδοσης αδειών που είναι πράγματι πρωτοποριακός. Στο παρελθόν είχε εφαρμοσθεί με κάποια άλλη μορφή.
	( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Τώρα επανέρχεται με τη μορφή που μας παρέχει σήμερα το νομοσχέδιο. Βέβαια, θα έλεγε ότι στους προσεχείς μήνες μέχρι την εφαρμογή του θα πρέπει να γίνει πολύ οργανωτική δουλειά. Αν δεν γίνει, δεν θα εφαρμοστεί όπως πρέπει.
      ΒΑΣΙΛΗΣ ΚΕΔΙΚΟΓΛΟΥ: Η Υπουργός την έχει έτοιμη……
      ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Αφήστε την Υπουργό να μας απαντήσει. Εγώ χαίρομαι που, κύριε Κεδίκογλου, υποστηρίζετε σήμερα την Κυβέρνηση. Είναι πολύ ελπιδοφόρο αυτό. Ελπίζω να επαναληφθεί και αύριο. 
      Θέλει, λοιπόν, πολλή δουλειά και θα πρέπει να το προσέξουμε πολύ, διότι όχι μόνο οι έλεγχοι θα πρέπει να είναι αποτελεσματικοί, αλλά και όλοι οι εμπλεκόμενοι φορείς θα πρέπει να ξέρουν τι να κάνουν.
      Δεύτερον, για το θέμα της ρευματοδότησης των αυθαιρέτων νομίζω ότι είναι μία σπουδαία λύση αυτή που μας προτείνει το νομοσχέδιο. Βέβαια, έχει αναγγελθεί από καιρό και έχουν προχωρήσει οι διαδικασίες ρευματοδότησης των αυθαιρέτων.  Μιλάμε κυρίως για σπίτια πρώτης κατοικίας, για περιοχές που είναι προβληματικές και για ανθρώπους που αν κανείς τους προσεγγίσει από κοντά θα καταλάβει γιατί είναι πολύ σοβαρό το μέτρο που παίρνει η Κυβέρνηση.
      Εγώ ήμουν ανέκαθεν υπέρ αυτού του μέτρου και πολλές φορές όταν μου δόθηκε η ευκαιρία να μιλήσω με την κυρία Υπουργό και την κυρία Υφυπουργό, είχα κάνει αντίστοιχες προτάσεις, και χαίρομαι ιδιαιτέρως που σήμερα προχωρεί η Κυβέρνηση σ’ αυτήν τη λύση. 
      Θα ήθελα εδώ να πω ότι με ξενίζει η θέση της Νέας Δημοκρατίας, θέση η οποία ξεκινά από δύο διαφορετικές εκδοχές, αλλά μου φαίνεται ότι υπονοεί τα ίδια πράγματα. Πρώτον ο κ. Μητσοτάκης κατακεραύνωσε τις διατάξεις του νομοσχεδίου αυτού που αφορούν τη ρευματοδότηση των αυθαιρέτων και ούτε λίγο ούτε πολύ, μας είπε ότι γίνεται για προεκλογικούς λόγους, ότι θα υποβαθμίσει το περιβάλλον κλπ. Και δεύτερον, ο Κοινοβουλευτικός Εκπρόσωπος της Νέας Δημοκρατίας είπε ότι θα έπρεπε να είχε γίνει νωρίτερα αυτή η ρύθμιση, γιατί τώρα γίνεται μάλλον για προεκλογικούς λόγους.
      Περίπου συγκλίνουν κατά την άποψή μου οι απόψεις των συναδέλφων της Νέας Δημοκρατίας. Και συγκλίνουν στην αντίδραση ότι επειδή λύνεται ένα πρόβλημα θα πρέπει να αντιδράσουν. Αντιδρούν με διαφορετικούς τρόπους, αλλά υπονοούν το ίδιο πράγμα ότι δηλαδή λύνεται ένα πρόβλημα, και γι’ αυτόν και μόνο το λόγο εμείς δεν είμαστε ικανοποιημένοι.
      Εγώ θεωρώ ότι θα πρέπει το μέτρο αυτό να συνοδευτεί και με επιτήρηση, η οποία θα πρέπει να είναι αυξημένη, διότι υπάρχει το ενδεχόμενο για ορισμένες περιοχές, ιδιαίτερα στις παραθεριστικές ζώνες, να δημιουργηθούν νέα αυθαίρετα. Θα πρέπει, λοιπόν, να ενταθεί το ενδιαφέρον και ο έλεγχος και ο κυβερνητικός και ο δημοτικός και ο νομαρχιακός, ώστε να μην έχουμε νέα αυθαίρετα. 
      Μαζί με τη ρευματοδότηση είναι και τα πρόστιμα. Είναι μεγάλη υπόθεση για έναν παλιννοστούντα να μην πληρώνει καθόλου πρόστιμο. Γνωρίζουμε όλοι κάτω από ποιες συνθήκες ήρθαν οι παλιννοστούντες στην Ελλάδα, αγόρασαν ένα οικόπεδο, έκτισαν ένα μικρό σπίτι και είχαν υπέρογκα πρόστιμα να πληρώσουν. Αυτά μέχρι 100% δεν θα τα πληρώσουν. Είναι πολύ σημαντικό αυτό και δεν είδα να επισημαίνεται από κανέναν ομιλητή εκτός από τον εισηγητή μας. 
      Το κύριο όμως θέμα είναι οι γρήγορες εντάξεις. Νομίζω ότι το μεγάλο πρόβλημα είναι ότι δεν γίνονται γρήγορα εντάξεις στο σχέδιο. Στο πρόσφατο παρελθόν υπήρξε  μία περίοδος που προχωρούσαν αυτά τα πράγματα γρήγορα, αλλά έχουμε πάλι μία κάμψη στο θέμα των εντάξεων, η οποία μάλιστα τροφοδοτήθηκε και από τις αρνητικές συμπεριφορές του Συμβουλίου της Επικρατείας. Το Συμβούλιο της Επικρατείας, δυστυχώς, δεν έχει καταλάβει ότι επεμβαίνοντας σε ορισμένες περιπτώσεις δημιουργεί προβλήματα στον απλό άνθρωπο.
      Και φοβάμαι ότι, όχι η πολιτική ηγεσία, αλλά ορισμένοι υπάλληλοι του ΥΠΕΧΩΔΕ παρακολουθούν αυτήν τη λογική και δεν προχωρούν ορισμένα πράγματα όπως θα έπρεπε. Και αυτό είναι ένα μεγάλο πρόβλημα. 
      Συνεπώς θεωρώ ότι η διάταξη εκείνη του παρόντος σχεδίου νόμου που μιλά για γρήγορες εντάξεις και ιδιαίτερα για τους παλιννοστούντες, είναι μία πολύ καλή διάταξη. Να, κάτι που επίσης δεν ελέχθη. Προβλέπει το νομοσχέδιο ότι μπορούν να γίνουν γρήγορες εντάξεις σε περιοχές που υπάρχουν παλιννοστούντες σε ποσοστό πάνω από 50% σε έκταση. Αυτό είναι πάρα πολύ σημαντικό, διότι έτσι θα μπορέσουμε να αντιμετωπίσουμε περιοχές που βρίσκονται στην Αττική σε μεγάλη έκταση, να τις εντάξουμε στο σχέδιο και να λύσουμε έτσι και το πρόβλημα των αυθαιρέτων. Έτσι λύνονται αυτά τα προβλήματα με τις εντάξεις στα σχέδια πόλης. 
      Είχαμε κάνει, κύριοι συνάδελφοι, ορισμένες τροπολογίες και ευχαριστούμε την κυρία Υπουργό, διότι δέχθηκε μερικές απ’ αυτές. Ήθελα να επαναφέρω ορισμένα θέματα. Πρώτα-πρώτα για τους ορεινούς όγκους της Λαυρεωτικής. Νομίζω ότι η ρύθμιση η οποία γίνεται είναι καλή. Ίσως έχουν μείνει ορισμένα πράγματα ακόμη προς ρύθμιση. Έχω την πεποίθηση ότι επειδή  υπάρχει η σταθερή πολιτική βούληση της κυρίας Υπουργού, θα λυθεί το πρόβλημα σε επόμενη νομοθετική ρύθμιση. Πάντως σ’ ένα μεγάλο βαθμό λύνεται με την τροπολογία, την οποία έφερε το ίδιο το Υπουργείο. 
      Υπάρχει μία τροπολογία που έκανα μαζί με το συνάδελφο κ. Γιαννάκη για το Χέρωμα της Βάρης. Έπρεπε να τη δεχθεί το Υπουργείο. Έχουμε μια περιοχή που είναι δομημένη. Θα μπορούσαμε να δεχθούμε ότι αυτή η περιοχή μπορεί να γίνει οικιστική και να βγει από τη ζώνη Β΄ του Υμηττού. Γιατί να μη βγει; Υπάρχουν εκεί άνθρωποι με προβλήματα, άνθρωποι του μεροκάματου. Αν δεν λύνουμε αυτά τα προβλήματα, γιατί να λύνουμε άλλα τα οποία δεν είναι και τόσο σοβαρά, όπως είναι π.χ. το πρόβλημα της Βούλας, που εκεί δεν νομίζω ότι δόθηκε η καλύτερη δυνατή λύση. Εκεί μάλλον πολλαπλασιάζουμε την αξία της γης σε ορισμένους που έχουν τα κτίσματά τους πάνω στην οδό Βουλιαγμένης. Λύνουμε ίσως κάποια προβλήματα που έπρεπε να λύσουμε, όπως είναι τα φροντιστήρια και τα φαρμακεία, αλλά δεν νομίζω ότι ήταν τόσο σοβαρό να λύσουμε το πρόβλημα αυτό σε σύγκριση με το πρόβλημα του Χερώματος, που είναι πρόβλημα λαϊκό, άμεσο και αφορά φτωχούς και κατατρεγμένους ανθρώπους. 
      Το ίδιο θέμα είναι και σε μία τροπολογία που κάναμε με το συνάδελφο κ. Κατσιγιάννη, για το Σπατατζίκι και θα παρακαλούσα την κυρία Υπουργό σε κατοπινά νομοσχέδια να τα δει ίσως πιο προσεκτικά, έτσι ώστε να τα αποδεχθεί. 
      Να έλθω και σε μια τελευταία τροπολογία που έκανα, κύριοι συνάδελφοι, που αφορά ένα θέμα που μόλις προηγουμένως ο συνάδελφος κ. Μπούρας ανέφερε. 
      Ξέρετε, η αυθαίρετη δόμηση οφείλεται κυρίως στην ύπαρξη μικρών σε αξία οικοπέδων. Όταν ένας έχει ένα μικρό οικόπεδο, το οποίο δεν μπορεί να το αξιοποιήσει, το πουλάει φτηνά και έτσι έρχεται κάποιος άλλος και κάνει εκεί αυθαίρετο.  Αυτή η περίπτωση αφορά όλη την Αττική. 
      Ο κ. Μάνος το 1979 έκανε ένα προεδρικό διάταγμα με το οποίο καθόριζε την αρτιότητα σε είκοσι στρέμματα.  Αυτό είναι ο αντίποδας. Πήγε να λύσει το πρόβλημα δημιουργώντας μεγάλες αρτιότητες, που τελικά βγήκαν εντελώς ανάποδα. Έτσι το πρόβλημα διαιωνίστηκε και αυξάνει από μέρα σε μέρα. 
      Εγώ θεωρώ ότι αν συνενώσουμε τα μικρά οικόπεδα, τις μικρές ιδιοκτησίες και τις κάνουμε τέσσερα στρέμματα, και  μόνο τότε κάποιος μπορεί να κτίσει, θα λύσουμε σε πολύ μεγάλο βαθμό το πρόβλημα των αυθαιρέτων. Είναι το αυγό του Κολόμβου. Δεν μπορώ να κατανοήσω, γιατί δεν γίνεται κατανοητό αυτό το πράγμα που αφορά όχι μόνο τη Λαυρεωτική, αλλά ολόκληρη την Αττική. Εάν το λύσουμε έτσι, πιστεύω ότι πολύ γρήγορα θα μειωθεί ο ρυθμός αύξησης των αυθαιρέτων. Τόσο απλό είναι, κυρία Υπουργέ. 
      Θα δώσουμε τη δυνατότητα σε όμορα οικόπεδα και αγροτεμάχια να συνενωθούν και να κάνουν ένα ευπρεπές οικόπεδο, για να μπορεί να κτισθεί…
      ΠΡΟΕΔΡΕΥΩΝ (Παναγιώτης Σγουρίδης): Αυτά που ήταν ενιαία και τεμαχίστηκαν να ξαναενωθούν.
      ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Κύριε Πρόεδρε, κατ’ αρχήν δεν ήθελα την άποψή σας. Να πάτε στην Ξάνθη να την πείτε. Εδώ μιλάμε για Αττική.
      ΠΡΟΕΔΡΕΥΩΝ (Παναγιώτης Σγουρίδης): Μα, συμφωνώ μαζί σας.
      ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Ξέρουμε πολύ καλά τα προβλήματά μας. Ξέρουμε τι θέλουμε να κάνουμε. Συνεπώς αφήστε μας να αναπτύξουμε αυτά που θέλουμε με τον τρόπο που θέλουμε εμείς.
      Πιστεύουμε ότι η συνένωση αυτών των οικοπέδων σε τέσσερα στρέμματα θα μπορέσει να δώσει λύση. Μάλιστα υπάρχουν και αγροτεμάχια, τα οποία προήλθαν από κληρονομιές, από τον παππού στον πατέρα και στα παιδιά, και αυτά είναι μισό στρέμμα, ? του στρέμματος κ.λπ.. Δεν μπορούν να αξιοποιηθούν. Αν συνενωθούν, θα αξιοποιηθούν. Αν δεν συνενωθούν, θα κτισθούν αυθαίρετα. Τόσο απλό είναι και δεν έχει καμία σχέση με άλλες περιπτώσεις, που μπορεί να είναι στο Νομό Ξάνθης, στην Κομοτηνή ή στη Θεσσαλονίκη κ.λπ.. Εδώ στην Αττική είναι διαφορετικά τα πράγματα.
      ΠΡΟΕΔΡΕΥΩΝ (Παναγιώτης Σγουρίδης): Μην το επαναλαμβάνετε. Εγώ ίσα ίσα είπα ότι συμφωνώ μαζί σας, αλλά δεν καταλαβαίνετε. Είπα αυτά που χωρίστηκαν να ξαναενωθούν, για να μπορέσουν να γίνουν τέσσερα στρέμματα και να αποκτήσουν αρτιότητα, και μου λέτε εμένα για την Ξάνθη; Ξέρω τα προβλήματα.
      ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Νόμιζα ότι το είπατε υπαινικτικά, κύριε Πρόεδρε, ότι δηλαδή τα χωρίσαμε και τα ξαναενώνουμε. Έτσι κατάλαβα εγώ.
      ΠΡΟΕΔΡΕΥΩΝ (Παναγιώτης Σγουρίδης): Κάνετε λάθος και σας είπα ότι συμφωνώ μαζί σας. 
      Το λόγο έχει ο κ. Βλάχος.
      ΓΕΩΡΓΙΟΣ ΒΛΑΧΟΣ: Κύριε Πρόεδρε, θα περίμενε κανείς με ένα τέτοιο νομοσχέδιο, ένα νομοσχέδιο «σκούπα» όπως χαρακτηρίστηκε, να δινόταν λύση σε πάρα πολλά θέματα. Εγώ δεν ξέρω τι κάνει για θέματα της υπόλοιπης Ελλάδας, αλλά δε λύνει όσα θέματα θα μπορούσαμε να λύσουμε στο Νομό Αττικής. Και αυτό συμβαίνει, γιατί ποτέ δεν υπήρξε πολιτική γι’ αυτά που θέλουμε στο Νομό Αττικής, σε μια περιοχή που συγκεντρώνει το μεγαλύτερο μέρος του πληθυσμού της πατρίδας μας, του πληθυσμού που φεύγει από το κέντρο της Αθήνας και του Πειραιά προς τα προάστια, προς την περιφέρεια Αττικής και εκεί δεν υπάρχει στοιχειώδης υποδομή, για να δεχθεί αυτόν τον κόσμο. Δεν ξέρουμε, λοιπόν, ακριβώς τι θέλουμε και επειδή δεν έχουμε στόχο και πολιτική, είναι επόμενο να μην έχουμε και συγκεκριμένη πορεία για το πώς θα φθάσουμε εκεί.
      Έτσι, λοιπόν, η Αττική παραμένει σε ομηρία πάρα πολλά χρόνια και αυτή η κατάσταση σύγχυσης έχει σαν αποτέλεσμα να δημιουργεί την αυθαιρεσία. Την αυθαιρεσία θα έλεγα ότι τη συντηρεί το ίδιο το κράτος, το οποίο δε βάζει τους κανόνες του παιχνιδιού, για να γνωρίζουν οι πολίτες τι ισχύει στην κάθε περιοχή και να πορεύονται ανάλογα. Αυτή όμως η σύγχυση που υπάρχει στη δική μας περιοχή ευνοεί τα μεγάλα συμφέροντα που έρχονται στην Αττική να αγοράσουν φθηνά, όσο όσο όπως χαρακτηριστικά λέμε, και στο τέλος, αφού συγκεντρώσουν διάφορες εκτάσεις, να αλλάξουν τις χρήσεις γης και να κερδοσκοπήσουν εις βάρος των ιδιοκτητών συμπολιτών μας, των κατοίκων της περιοχής. Την αυθαιρεσία θα έλεγα ότι το κράτος τη θυμάται στο τέλος, αφού γίνει η αγορά, αφού γίνει η μεταβίβαση, αφού υπογραφούν συμβόλαια, αφού γίνει η μεταγραφή στο υποθηκοφυλακείο, αφού κτίσουν με υπερβολικό κόστος –ξέρουμε πώς γίνεται η αυθαίρετη δόμηση- αφού πληρωθεί το ΙΚΑ. Το κράτος εμφανίζεται στο τέλος, όταν πλησιάζει η ώρα της ρευματοδότησης, σαν μπαμπούλας, σαν τιμωρός. 
Σε όλη την υπόλοιπη διαδικασία είναι απλά παρατηρητής και εκείνη τη στιγμή θυμάται ότι πρέπει να τιμωρήσει τους πολίτες εκείνους που θέλουν να φτιάξουν ένα σπίτι για να στεγάσουν την οικογένειά τους. Αφού δηλαδή έχει αφήσει τους πολίτες αυτούς να γίνουν χωροτάκτες, πολεοδόμοι, κατασκευαστές, έρχεται στο τέλος να τους ελέγξει. Ουσιαστικά τους τιμωρεί με το να μην τους δίνει ρεύμα. Δεν λύνει όμως το πρόβλημα. Το σπίτι που έχει χτιστεί αυθαίρετα εξακολουθεί να υπάρχει. Έτσι, λοιπόν, θα έλεγα ότι το πρόβλημα δεν λύνεται, αλλά παραμένει και διογκώνεται. 
      Σαν χαρακτηριστικό παράδειγμα θα μπορούσα να αναφέρω την επιμονή της Κυβέρνησης για μια ολόκληρη εικοσαετία να θεωρεί την περιοχή της Ανθούσας δασική περιοχή, μια περιοχή που χτίστηκε όπως-όπως μέσα σε πέπλο αυθαιρεσίας. Δεν είχε δηλαδή ούτε ένα τετραγωνικό νόμιμης γης. Και εκεί που δεν υπήρχε ούτε ένα τετραγωνικό μέτρο νόμιμης γης λειτουργούσε κοινότητα, σχολείο, εκκλησία, μια ολόκληρη τοπική κοινωνία. Ήρθε, λοιπόν, μετά από είκοσι χρόνια και είπε ότι είναι οικιστική περιοχή. Το έγκλημα όμως –και το λέω έτσι ακραία- έχει συντελεστεί. Η Ανθούσα δεν μπορεί να αλλάξει. Εάν θέλουμε, λοιπόν, να προλάβουμε τέτοια προβλήματα και τέτοιες εξελίξεις στην περιοχή, πρέπει να τρέξουμε με γρήγορους ρυθμούς. 
      Ρευματοδότηση ασφαλώς σημαίνει τέλος στην ομηρία των πολιτών και τέλος της τιμωρίας τους και πρέπει να γίνει. Δεν λύνει όμως, όπως είπα, το πρόβλημα, που είναι η πολεοδόμηση των περιοχών της Αττικής που έχουν ανάγκη να στεγάσουν πολίτες. Πολεοδόμηση με αρτιότητα τα είκοσι στρέμματα στην Αττική δεν γίνεται. Πιθανόν να γίνεται στον κάμπο της Θεσσαλίας, αλλά στην Αττική δεν γίνεται. Γι΄ αυτό στηρίζουμε, όπως ακούστηκε, όλοι εμείς που γνωρίζουμε τα πραγματικά προβλήματα και δεν είμαστε ξεκομμένοι από την πραγματικότητα την κατά παρέκκλιση στα τέσσερα στρέμματα αρτιότητα με συνενώσεις. Δεν έχει σημασία αν κάποια αγροτεμάχια, οικόπεδα, στο παρελθόν τεμαχίστηκαν. Για όσους γνωρίζουν τη λειτουργία των τοπικών κοινωνιών, θα πρέπει να σας πω ότι πάντα ο πατέρας έπρεπε να δώσει, όπου είχε ακίνητο, κομμάτι στο κάθε του παιδί, γιατί είχε διαφορετική αξία σε κάθε μέρος…
      ΒΑΣΙΛΗΣ ΚΕΔΙΚΟΓΛΟΥ: Παρανόμως. Κανονικά απαγορευόταν.
      ΓΕΩΡΓΙΟΣ ΒΛΑΧΟΣ: …και εν πάση περιπτώσει θεωρούσε ότι έτσι δεν αδικεί κανένα του παιδί δίνοντας σε όλους μικρό κομμάτι. 
      Αυτό έγινε, αυτή είναι η πραγματικότητα. Θέλετε να την κρύψουμε; Το θέμα είναι πώς το διορθώνουμε. Συνεχίζουμε να τεμαχίζουμε και να δίνουν οι γονείς στα παιδιά τους αγροτεμάχια μικραίνοντας τον κλήρο ή τραβάμε κάπου γραμμή και αρχίζει το μάζεμα με τις συνενώσεις στα τέσσερα στρέμματα; Είναι μια καλή έκταση και είναι ένα πολύ καλό κίνητρο για τους συμπολίτες μας να αρχίσουν να οργανώνουν ξανά και διαφορετικά την περιουσία τους. 
      Θέλετε να συμφωνήσουμε ότι αυτά που θα συνενωθούν δεν θα μπορεί να τα αγγίξει κανείς για δεκαετίες, για όσο θέλετε; Μπορούμε να το κάνουμε. Μπορούμε, λοιπόν, να βάλουμε κίνητρο, μπορούμε να προχωρήσουμε κι έτσι πραγματικά μπορούμε να πούμε ότι κοιτάζουμε μπροστά, ότι παίρνουμε κάποιες ευεργετικές αποφάσεις που θα τις βρούμε μπροστά μας.
      Κατατέθηκαν, κύριε Πρόεδρε, διάφορες τροπολογίες. Βεβαίως δεν θα σταθώ σ΄ αυτές, για τις οποίες μίλησε η κυρία Υπουργός, αλλά σ΄ αυτές που ή δεν έγιναν δεκτές ή που μέχρι στιγμής η κυρία Υπουργός δεν είπε κάτι ή δεν άκουσα εγώ κάτι. Και αναφέρομαι χαρακτηριστικά στις τροπολογίες που έχουν κατατεθεί για το Σπατατζίκι στην περιοχή του Αγίου Στεφάνου, που είναι ένας οικισμός υπαρκτός, μέσα στα όρια της προστασίας από το προεδρικό διάταγμα της Πεντέλης. 
      Και εδώ ισχύει αυτό που είπα πρωτύτερα για την Ανθούσα. Είναι ακριβώς το ίδιο: Λειτουργεί ένας ολόκληρος οικισμός, η επίσημη πολιτεία κάνει ότι δεν βλέπει, η αυθαιρεσία εξαπλώνεται και κάποια στιγμή θα έχουμε αποτελέσματα, τα οποία δεν θα μπορούμε να ανατρέψουμε.
      Γιατί, λοιπόν, να μη συμφωνήσουμε και να προλάβουμε αυτό που γίνεται; Γιατί δεν αντέχουμε να αντικρίσουμε την πραγματικότητα; Γιατί δεν μπορούμε να δεχτούμε ότι βάζοντας τους κανόνες στο παιχνίδι μπορούμε να προστατεύσουμε την περιοχή μας;
      Και έρχομαι στη δεύτερη τροπολογία, που έχει κατατεθεί για την περιοχή στο Χέρωμα Βάρης. Είναι παρόμοια περίπτωση. Είναι στη ζώνη του Υμηττού, που όταν φτιάχτηκε το 1978, ο ίδιος ο Στέφανος Μάνος είπε: «Ξεκινά αυτή η ζώνη, αλλά πρέπει από την επόμενη μέρα να επανεξετάσουμε τα όρια της, διότι υπάρχουν αδικίες». Και υπάρχουν πάρα πολλές αδικίες, ιδιαίτερα στη ζώνη Υμηττού. Φτάνει πολλές φορές στις αυλές των σπιτιών του Κορωπίου και της Παιανίας και τόσα χρόνια κανείς δεν έχει ασχοληθεί με αυτό το πρόβλημα. Είναι οι οικισμοί της Παιανίας στο Προσύλι, είναι το Χέρωμα, το οποίο λειτουργεί σαν οικισμός και εμείς δεν θέλουμε να το δούμε.
      Νομίζω ότι αν θέλουμε πραγματικά να προστατεύσουμε την Αττική, πρέπει να συμφωνήσουμε σε κάποιες βασικές αρχές. Τι θέλουμε στην κάθε περιοχή; Τι πληθυσμό θέλουμε στο τέλος-τέλος στην κάθε περιοχή; Εμείς έχουμε πενήντα οκτώ δήμους και ξέρετε ότι οι επεκτάσεις των σχεδίων καρκινοβατούν, την ίδια ώρα που κόσμος φτάνει σε όλη την περιφέρεια Αττικής.
      Δεν σας κίνησε, κυρία Υπουργέ, την περιέργεια γιατί αυξάνονται οι βουλευτικές έδρες στην περιφέρεια Αττικής; Ήταν πέντε, έγιναν επτά, γίνονται εννιά, γίνονται δώδεκα. Έρχεται κόσμος και τα πολεοδομικά όρια των πόλεων μας είναι εκεί που ήταν εδώ και δεκαετίες. Αρχίζουν και ξεφυτρώνουν τώρα στα Μεσόγεια, στον Ασπρόπυργο, παντού, πολυκατοικίες.
      Αυτό είναι το όνειρό μας; Μεταφέρουμε το κέντρο της Αθήνας στα Μεσόγεια. Τετραώροφα και πενταώροφα ξεφυτρώνουν. Γιατί δεν μπορούμε να απλώσουμε τις πόλεις μας; Γιατί απλά δεσμεύουμε τη γη. Και γιατί το κάνουμε αυτό; Δεν πήραμε μαθήματα από τα λάθη της δεκαετίας του 1950 και του 1960; Τότε έγιναν, γιατί δεν ξέραμε. Σήμερα που ξέρουμε, γιατί επιμένουμε σε αυτήν την πολιτική; Γιατί επαναλαμβάνουμε τα ίδια λάθη; 
      Θα κριθούμε όλοι, αλλά όχι για το τι έγινε χθες, αλλά για το αν θα μπορέσουμε να προβλέψουμε την εξέλιξη των πραγμάτων στην περιοχή μας, βελτιώνοντας τις συνθήκες και γενικότερα τους όρους ζωής των συμπολιτών μας. Αυτό θέλουν και έχουν την απαίτηση από εμάς οι νεότερες γενιές και αυτή είναι η μεγάλη μας ευθύνη.
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Φασούλας έχει το λόγο.
      ΠΑΝΑΓΙΩΤΗΣ ΦΑΣΟΥΛΑΣ: Ευχαριστώ, κύριε Πρόεδρε.
      Εγώ θα ήθελα να αναφερθώ μόνο στην τροπολογία που αφορά στην επαρχία Τροιζηνίας, όπου υπάρχει κατάφωρη αδικία εδώ και πολλά χρόνια, μιας και έχει την ίδια αντιμετώπιση με άλλες περιοχές του Νομού Αττικής. Βεβαίως τα Κύθηρα, η Τροιζηνία, η Ύδρα, οι Σπέτσες, ο Πόρος ανήκουν στο Νομό Αττικής, αλλά παρ’ όλα αυτά υπάρχουν συγκεκριμένες περιοχές στην περιφέρεια του Πειραιά που δεν είναι αστικά κέντρα. Είναι αγροτικές περιφέρειες χαμηλής ανταγωνιστικότητας, όπως και το νησί των Κυθήρων και χρειάζονται το ιδιαίτερο καθεστώς της ενίσχυσης της οικογενειακής και της μικρής επιχειρηματικής απασχόλησης.
      Σε αυτό το πλαίσιο θεωρώ την τροπολογία για τη μείωση της κατάτμησης γης από τα είκοσι στρέμματα στα τέσσερα, θετικό βήμα. Θέλω να πιστεύω ότι αυτό θα ικανοποιήσει και το λαό της Τροιζηνίας, αλλά και γενικά όλους τους χαμηλού εισοδήματος πολίτες της περιφέρειάς μας, του Πειραιά, που ταλαιπωρούνται με αυτήν την άδικη μεταχείριση τους, που προέκυψε από το ότι έπρεπε να μην υπάρχει μικρή κατάτμηση γης  για τους ιδιοκτήτες γης του Νομού Αττικής.
      Είναι βέβαιο ότι υπάρχει μια αδικία στο γεγονός ότι αντιμετωπίζουμε αγροτικές περιφέρειες με τον ίδιο τρόπο που αντιμετωπίζουμε τους κατοίκους της Εκάλης. 
      Θεωρώ, λοιπόν, ότι είμαστε προς τη σωστή κατεύθυνση και ελπίζω η κυρία Υπουργός να λάβει υπόψη της και την τροπολογία αυτή και να τη δεχτεί ως δίκαιο αίτημα.
      Ευχαριστώ πολύ.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Θα ήθελα να κάνω μια παρέμβαση, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Υπουργέ, έχετε το λόγο για δύο λεπτά για να κάνετε την παρέμβασή σας.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Ήθελα να πω ότι πράγματι αυτή η τροπολογία για την Τροιζηνία  έχει μια λογική και είναι λίγο παράλογο ότι ένα κομμάτι ενός νομού έχει τελείως διαφορετική μεταχείριση από τον υπόλοιπο νομό. Είναι και αυτό που έκανα δεκτή που είχε καταθέσει ο συνάδελφος και ξέχασα να πω ότι και ο κ. Φασούλας είχε καταθέσει την τροπολογία με αριθμό 149 σχετικά με το ίδιο θέμα.
      Θα ήθελα να κάνω και άλλη μια παρατήρηση. Πράγματι το νομοσχέδιο αυτό δεν μπορεί να λύσει όλα τα προβλήματα. Είναι ένα νομοσχέδιο, νομίζω, αρκετά σημαντικό που κάνει τομές σε ορισμένα πράγματα, λύνει ορισμένα προβλήματα τα οποία υπάρχουν επί χρόνια, αλλά σίγουρα δεν αντιμετωπίζει όλες τις επιμέρους περιπτώσεις. Μου έκανε όμως εντύπωση ότι πάρα πολλοί συνάδελφοι της Νέας Δημοκρατίας, ενώ δεν ψηφίζουν το νομοσχέδιο και είναι πολύ αρνητικοί, επιμένουν για κάποιες συγκεκριμένες περιπτώσεις χωρίς να τίθεται μέσα σε ένα γενικότερο πλαίσιο και χωρίς να έχουν εξεταστεί όλες οι τροπολογίες που προτείνουν.
      Θα ήθελα να πω στον τελευταίο ομιλητή ότι σίγουρα ο στόχος μας είναι να βελτιώσουμε τις συνθήκες ζωής των πολιτών και της ανατολικής και της δυτικής Αττικής γενικότερα. Αλλά, κύριε Βλάχο, νομίζω ότι το πιο σημαντικό για τη βελτίωση των συνθηκών ζωής των πολιτών είναι η σωστή διαχείριση των υγρών και στερεών αποβλήτων και σε αυτό πρωτοστατούσατε στην αντίδραση.
      ΓΕΩΡΓΙΟΣ ΒΛΑΧΟΣ: Φωνάξτε μας να το συζητήσουμε.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Γιαννακόπουλος.
      ΙΩΑΝΝΗΣ ΓΙΑΝΝΑΚΟΠΟΥΛΟΣ:  Κύριε Πρόεδρε, κύριοι συνάδελφοι, έχω την εντύπωση ότι συζητούμε ένα πάρα πολύ σημαντικό νομοσχέδιο, το οποίο επιλύει πολύ σημαντικά και χρονίζοντα προβλήματα, παρά τις προσπάθειες μηδενισμού από την Αντιπολίτευση ιδιαίτερα από τη Νέα Δημοκρατία. 
      Θέλω δε να πω ότι η Υπουργός παραέκανε πολλές τροπολογίες δεκτές από τους Βουλευτές όλων των κομμάτων και ιδιαίτερα της Αντιπολίτευσης. Και θέλω να τονίσω με τη σειρά μου και στη δευτερολογία μου ότι όχι μόνο δεν είναι σωστό αλλά είναι απαράδεκτο -κοινοβουλευτικά και όπως θέλετε- το να κατηγορείς ως αντισυνταγματικό, ως ρουσφετολογικό, ως προεκλογικό, ως περιβαλλοντοκτόνο ένα νομοσχέδιο και στη συνέχεια να καταθέτεις σωρεία τροπολογιών για να είσαι και ευχάριστος στην περιοχή σου. Γι’ αυτό, λοιπόν, νομίζω πως θα πρέπει να έχουμε τουλάχιστον την αίσθηση του μέτρου. Σε αυτήν την Αίθουσα είναι άκρως απαραίτητο.
      Κυρία Υπουργέ, ομολογώ πως καλά πήγε το νομοσχέδιο, όμως δεν τολμήσατε σε κάποιες προτάσεις που σας είχα κάνει στην επιτροπή σε ό,τι αφορά τη μεταφορά συντελεστή δόμησης. Φρονώ ειλικρινά ότι η μεταφορά συντελεστή δόμησης είναι ένα σημαντικότατο εργαλείο στα χέρια της πολιτείας για τη διάσωση της πολιτιστικής μας κληρονομιάς, δηλαδή για τη διατήρηση κτηρίων που πραγματικά αξίζει να διασωθούν. Δεν νομίζω ότι αντιμετωπίζεται με το σωστό τρόπο.
      Επίσης, κυρία Υπουργέ, πιστεύω ότι, παρ’ ότι έγινε μία προσπάθεια και σε αυτό το νομοσχέδιο να ελαφρώσουμε τα βαρυνόμενα ακίνητα και να μεταφέρουμε αυτόν το συντελεστή που υπάρχει, δεν ολοκληρώσαμε αυτήν την προσπάθεια. Σας είχα πει ότι είναι απαραίτητο να επιτραπεί και στους ημιυπαίθριους χώρους να μεταφέρει κάποιος συντελεστή και να τον νομιμοποιεί. Διαφορετικά διαιωνίζουμε εις το διηνεκές την παρανομία. Η άποψη ότι όλοι θα κάνουν ημιυπαίθριους δεν είναι λυσιτελής και δεν είναι βαρύνουσα, γιατί είναι γεγονός αναμφισβήτητο ότι το 20% του εμβαδού γίνεται ημιυπαίθριοι χώροι και τους ημιυπαίθριους χώρους σε κάθε πολυκατοικία τους κλείνουν όλοι.
      Γιατί, λοιπόν, η πολιτεία να αφήνει αυτήν την παρανομία να διαιωνίζεται; Γιατί να μην εισπράξει απ’ αυτή τη διαδικασία κάποια χρήματα; Δεν το ετολμήσατε αυτό, όπως και δεν τολμήσατε στα διώροφα καταστήματα. Και δεν συμπεριλάβατε στη διάταξη ότι η μεταφορά συντελεστή δόμησης θα μπορεί να γίνει και στα νέα ρυμοτομικά σχέδια; Νομίζω ότι αυτό το θέμα έπρεπε να το αντιμετωπίσετε με μεγαλύτερο θάρρος.
      Απευθυνόμενος τώρα προς τους Βουλευτές της Νέας Δημοκρατίας, θα ήθελα να τους πω ότι χαρακτήρισαν το νομοσχέδιο ως ρουσφετολογικό κλπ. Ποιες διατάξεις δεν σας αρέσουν, κύριοι συνάδελφοι; Μήπως η διάταξη για τη μεταφορά συντελεστή; Μήπως η διάταξη για τη δωρεάν διανομή μελετών σε απομακρυσμένες και δυσπρόσιτες περιοχές; Σας ενοχλεί η λύση των προβλημάτων που επέρχεται με τις νομοθετικές τομές που κάνει το ΠΑΣΟΚ; Πέστε το στον κόσμο για να το γνωρίζει. 
      Μήπως δεν σας αρέσουν οι διατάξεις για την ηλεκτροδότηση και την υδροδότηση υπό προϋποθέσεις; Πέστε το αυτό στο λαό και μη μιλάτε για ομηρίες σε ανθρώπους που δεν έχουν πού να βάλουν τις οικογένειές τους. Για ποια νομιμοποίηση μιλάτε εσείς; Μήπως δεν σας αρέσουν οι διατάξεις για την αυστηροποίηση των διατάξεων που αφορούν την αυθαίρετη δόμηση, γι’ αυτούς που κτίζουν σε δάση, σε ρέματα ή σε αρχαιολογικούς χώρους;
      Ακόμη, μιλήσατε για ποινικοποίηση του επαγγέλματος του μηχανικού. Δεν ποινικοποιούμε το επάγγελμα του μηχανικού, αλλά ποινικοποιούμε την αυθαιρεσία και την παραβατική συμπεριφορά. Μήπως δεν σας αρέσουν οι διατάξεις για την ιδιωτική πολεοδόμηση; Και στις επαρχίες, τα εκατό στρέμματα είναι πολύ μεγάλης αξίας. Και η ρύθμιση για τα πενήντα θα βοηθήσει στην ιδιωτική πολεοδόμηση για την παραπέρα ανάπτυξη της επαρχίας. Γι’ αυτό, θα φέρουμε και άλλο νομοσχέδιο και τότε θα στεναχωρηθείτε ακόμη περισσότερο.
      Μήπως διαφωνείτε στο θέμα των παλιννοστούντων που δεν θα πληρώνουν καθόλου πρόστιμο; Να μας πείτε τις απόψεις σας για να τις γνωρίζουμε. Και σας λέω ότι γρήγορα έρχεται η κρίση του λαού. Βιάζεστε. Θα πάτε στη βρύση αλλά δεν θα ξαναπιείτε νερό. 
      Όσον αφορά τα φθηνά οικόπεδα, εσείς, κύριοι συνάδελφοι της Νέας Δημοκρατίας και τα δικαιοπάροχά σας κόμματα, είτε λέγονταν ΕΡΕ είτε Λαϊκό, κ.λπ. έπρεπε να μεριμνήσετε πριν κτιστεί η Αθήνα. Όμως, όχι μόνο δεν κάνατε χωροταξικό σχεδιασμό, αλλά δεν μεριμνήσατε ούτε για τα Υπουργεία και ακόμη πληρώνουμε ενοίκια. Αν θέλουμε φτηνή γη, θα πρέπει να έχουμε το θάρρος να αποφασίσουμε να βάλουμε όλη την Αττική στο σχέδιο, μεγάλους νομούς, στους οποίους συνωθούνται οι κάτοικοι. Αυτά πρέπει να αποφασίσουμε και όχι απ’ τη μια μεριά να κατηγορήσουμε το νομοσχέδιο και απ’ την άλλη να έρχεστε να περάσετε τις ρουσφετολογικές σας τροπολογίες.
      Κυρία Υπουργέ, επειδή εμείς που εκλεγόμαστε στα χωριά και όχι στην Αττική…
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Ε, όχι και χωριό η Καλαμάτα.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Εγώ, δεν έχω γεννηθεί στην Καλαμάτα. Ούτε στο Γυμνάσιο δεν πήγα εκεί. Είμαι γιος κτηνοτρόφου και είναι τιμή μου αυτό.
      Σας πληροφορώ, λοιπόν, ότι όταν πηγαίνουμε στα χωριά και θέλει κάποιος να αλλάξει τη σκεπή του σπιτιού του, θέλει να περιφράξει το οικόπεδο του, πρέπει να πάει να βγάλει άδεια και να πληρώσει πεντακόσιες χιλιάδες, ένα εκατομμύριο κοκ. Όπως, λοιπόν, δεχθήκατε να μοιράζονται δωρεάν μελέτες και μάλιστα διαφόρων τύπων, θα πρέπει να συντομεύσετε την υπουργική σας απόφαση η οποία θα λύνει αυτά τα ζητήματα, γιατί γι’ αυτά ενδιαφέρεται ο κόσμος. Αυτή είναι η καθημερινότητα. 
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης έχει το λόγο. 
      ΓΕΩΡΓΙΟΣ ΤΡΥΦΩΝΙΔΗΣ: Θα ήθελα να κάνω μια παρατήρηση, ότι ο τρόπος με τον οποίο συζητείται το νομοσχέδιο στην Ολομέλεια μας εμποδίζει να διαφοροποιηθούμε, γιατί γίνεται μια ψηφοφορία επί της αρχής, επί των άρθρων και επί των τροπολογιών. Εμείς πρέπει να ψηφίζουμε με ένα «ναι» ή με ένα «όχι». Στη διάρκεια της εργασίας στην επιτροπή δυστυχώς δεν συζητήσαμε καθόλου τις τροπολογίες. Είπαμε ότι θα τις συζητήσουμε στην Ολομέλεια. 
      ΒΑΣΙΛΗΣ ΚΕΔΙΚΟΓΛΟΥ: Όσοι συνάδελφοι ήταν, τις ανέπτυξαν!
      ΓΕΩΡΓΙΟΣ ΤΡΥΦΩΝΙΔΗΣ: Σας παρακαλώ, μη με διακόπτετε!
      Ως εκ τούτου το έργο μας αυτήν την στιγμή θα αναγκαστούμε να το περιορίσουμε και η ψηφοφορία θα γίνει με ένα «ναι» ή με ένα «όχι». 
      Στην επιτροπή, κύριε συνάδελφε εισηγητή της Πλειοψηφίας, είχαμε διατάξεις του νομοσχεδίου τις οποίες σαν Νέα Δημοκρατία τις υποστηρίξαμε και τις ψηφίσαμε. Και μάλιστα σε άλλες κάναμε παρατηρήσεις, τις οποίες δεχθήκατε και ενσωματώθηκαν στο νομοσχέδιο. Ζητάτε τώρα να λοιδορήσουμε ορισμένους συναδέλφους της Νέας Δημοκρατίας, οι οποίοι από κοινού με συναδέλφους του ΠΑΣΟΚ ή μεμονωμένα κατέθεσαν τροπολογίες τις οποίες έκανε δεκτές η Κυβέρνηση. Δηλαδή τι θέλετε να κάνουμε σαν κόμμα, να περιορίσουμε το δικαίωμα του κάθε Βουλευτή, να το απαγορεύσουμε; Εμείς έχουμε μια γραμμή, πήραμε θέση επί της αρχής, είπαμε ότι δεν συμφωνούμε και εξηγήσαμε τους λόγους για τους οποίους δεν συμφωνήσαμε. Τώρα στα άρθρα κι εμείς οι ίδιοι διαφοροποιηθήκαμε.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Ποια γραμμή…
      ΓΕΩΡΓΙΟΣ ΤΡΥΦΩΝΙΔΗΣ: Αυτήν τη δημοκρατική ευαισθησία του κόμματος μας σας παρακαλώ να μην την κρίνετε με τον τρόπο με τον οποίο την κρίνετε, λες και είμαστε λόχος ή κοπάδι! 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Έκρινα γεγονότα, όχι εσάς!
      ΓΕΩΡΓΙΟΣ ΤΡΥΦΩΝΙΔΗΣ: Δεύτερον, μνημόνευσε προηγουμένως η κυρία Υπουργός το όνομά μου, ότι είχα πει σε μια συζήτηση της Βουλής ότι η Ευρωπαϊκή Ένωση δεν πρόκειται στο Γ΄ Κοινοτικό Πλαίσιο Στήριξης να χρηματοδοτήσει το Κτηματολόγιο. Και πράγματι έτσι έγινε. Η Κυβέρνηση διεκδικούσε 200 εκατομμύρια ευρώ για να χρηματοδοτήσει το πρόγραμμα των ετών 2004, 2005 και 2006, δεν πήρε την έγκριση αυτής της χρηματοδότησης σαν Κτηματολόγιο, έβαλε μια αντίστοιχη δράση δημιουργίας υποβάθρων σε μια άλλη δράση για πολύ λιγότερα χρήματα –απ’ ό,τι έχουμε πληροφορίες είναι το 1/3 του ποσού που διεκδικούσε για το Κτηματολόγιο- και ήλθε σήμερα και είπε ότι μπήκε στο Γ΄ Κοινοτικό Πλαίσιο Στήριξης η χρηματοδότηση του Κτηματολογίου. Και πάλι όλοι οι συνάδελφοι όσοι ασχοληθήκαμε με το Κτηματολόγιο, αναφέραμε ότι υπάρχει ένα έλλειμμα χρηματοδότησής του, το οποίο έχει υποχρέωση η Κυβέρνηση να μας πει και να μας πει επίσης και πόσα χρήματα ενέγραψε στον προϋπολογισμό ή πως σκέφτεται να χρηματοδοτήσει το Κτηματολόγιο. 
      Θα ήθελα να κάνω μια παρατήρηση στην τροπολογία με ειδικό αριθμό 199, που αφορά τη χορήγηση στους υπαλλήλους ΚΑΤΕ, ΤΕΙ κλπ του 3%ο , του αντίστοιχου του 7%ο  που παίρνουν οι μηχανικοί. Εδώ θα ήθελα να κάνω την παρατήρηση ότι εκκρεμεί η υποχρέωση υλοποίησης του άρθρου 3 της ειδικής συλλογικής σύμβασης που υπεγράφη του 2002 μεταξύ της ΕΤΜΙΔΑΣ και του ελληνικού δημοσίου, η οποία ακόμα δεν έχει υλοποιηθεί και αφορά το 7%ο  στους διπλωματούχους μηχανικούς. 
      Το ΤΕΕ και  η ΕΤΜΙΔΑΣ ζητούν μια ονομαστικοποίηση –ας το πούμε- αυτού του ποσού, να καθοριστεί κάθε μήνα ποιο ποσό θα είναι και αντίστοιχο ή ανάλογο να πάρουν και οι συνάδελφοι των ΤΕΙ, ΚΑΤΕ κλπ. Δεν υπάρχει καμία αντίρρηση τουλάχιστον από το κόμμα της Νέας Δημοκρατίας. 
      Γιατί θα παρατηρηθεί το εξής φαινόμενο: Επειδή ο αριθμός των διπλωματούχων μηχανικών στο Υπουργείο είναι πάνω από δέκα χιλιάδες –είναι περίπου δέκα χιλιάδες πεντακόσιοι- ενώ οι απόφοιτοι των ΤΕΙ είναι γύρω στις δύο χιλιάδες και οι μεν δέκα και μισή χιλιάδες παίρνουν το 7%ο, οι δε δύο χιλιάδες παίρνουν το 3%ο, ουσιαστικά οι υπάλληλοι που δεν είναι διπλωματούχοι μηχανικοί, αλλά τεχνικοί παίρνουν περισσότερο σύμφωνα με τη ρύθμιση. 
      Η πρόταση η δική μας είναι να μπει μια καινούργια διάταξη, ένα νομοσχέδιο στο μέλλον, που θα ονομαστικοποιεί αυτές τις πρόσθετες αμοιβές που παίρνουν οι υπάλληλοι. 
      Σχετικά με την ασφάλεια των μελετών οι ενστάσεις μας παραμένουν. Είναι αδιευκρίνιστο πώς θα ασφαλίζονται μελέτες, κυρίως αρχιτεκτονικές, σε αυτό το καθεστώς της πολυνομίας, της ασάφειας που υπάρχει σήμερα όσον αφορά την πολεοδομική νομοθεσία. Χαίρομαι για τον προβληματισμό που ανέπτυξα και βρήκε πρόσφορο έδαφος και σε άλλους συναδέλφους, ότι οι ασφαλιστικές εταιρείες ουσιαστικά θα μετατραπούν σε ένα είδος πολεοδομικών γραφείων που θα ελέγχουν τις μελέτες τις οποίες θα πρέπει να ασφαλίζουν. 
      Σχετικά με την πολυποινικοποίηση των μηχανικών. Ήδη οι μηχανικοί έχουν σοβαρότατες ευθύνες –και αστικές και ποινικές- για το έργο το οποίο κάνουν, χωρίς να παραγράφεται. Αν μια οικοδομή πέσει μετά από ένα σεισμό, ύστερα από τριάντα-σαράντα χρόνια, οι ευθύνες παραμένουν. Όμως, με το νομοσχέδιο αυτό η Κυβέρνηση δεν κάνει επιμερισμό ευθυνών, αλλά ουσιαστικά αναθέτει τον έλεγχο που έχει από το Σύνταγμα το κράτος –γιατί έχει την ευθύνη σχετικά με την προστασία του φυσικού και αστικού περιβάλλοντος- στους μηχανικούς χωρίς να κάνει επιμερισμό ευθυνών. Ουσιαστικά απεμπολεί δικαιώματά του. 
      Πάμε τώρα στην τροπολογία για τη μεταφορά συντελεστή δόμησης. Εμείς είμαστε αντίθετοι σε αυτήν τη διόρθωση που φέρατε και κάνατε το 25% των επιφανειών 40%. 
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν είναι σε όλες. 
      ΓΕΩΡΓΙΟΣ ΤΡΥΦΩΝΙΔΗΣ: Είναι στα ειδικά κτήρια, εκεί όπου είναι η πονηριά, εκεί που είναι γραφεία, εκεί που δίνονται αντιπαροχές, εκεί που δημιουργήθηκε το πρόβλημα στο Μαρούσι. Και επαναλαμβάνω γιατί το κάνετε. Για τις κατοικίες 25%, ενώ 40% όταν πρόκειται για κτήρια γραφείων κ.τλ.. Είναι μια μεγάλη επιβάρυνση στο περιβάλλον. Παίρνετε την ευθύνη, όπως μιλάω και για το κυκλοφοριακό φόρτο που έχουν φέρει αυτές οι λύσεις στη λεωφόρο Κηφισίας και για το στραγγάλισμα που γίνεται στην περιοχή. Χωρίς καμία πολεοδομική και χωροταξική μελέτη βγάζετε μια διάταξη με την οποία το 25% το κάνετε 40% ή πολλαπλασιάζετε και δημιουργείτε μια πρόσθετη επιβάρυνση σύμφωνα με εκτιμήσεις εβδομήντα χιλιάδων επιπλέον τετραγωνικών μέτρων σε μια συγκεκριμένη περιοχή. 
      Είναι πάρα πολλά τα θέματα. Υπάρχει προβληματισμός και για τη Βούλα, για την οποία απεδέχθη αυτήν την τροπολογία η κυρία Υπουργός, τη στιγμή που στις 9 Ιανουαρίου θα συζητηθεί και πάλι η υπόθεση στο Συμβούλιο της Επικρατείας. Εδώ νομίζω ότι χρειάζεται μια ρεαλιστική αντιμετώπιση. 
      Κύριε Πρόεδρε, τελειώνω αναφέροντας το εξής: Εμείς δεν απαγορεύσαμε στην Κυβέρνηση να νομοθετεί. Η διαφορά μας με την Κυβέρνηση για το παρόν νομοσχέδιο είναι ότι τα θέματα τα οποία προσπαθεί να λύσει τα λύνει με γνώμονα το συμφέρον της. Γιατί όπως αφορά τα αυθαίρετα φερ’ ειπείν η λύση την οποία δίνει για το ρεύμα και το νερό αγγίζει το θέμα μόνο ψηφοθηρικά, χωρίς να ασχολείται με την ουσία του προβλήματος, το οποίο έχει έντονη κοινωνική διάσταση. Εμείς, η Νέα Δημοκρατία, προτιθέμεθα να το λύσουμε ουσιαστικά και ριζικά, όταν αύριο θα έρθουμε στην Κυβέρνηση. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Δυστυχώς, και όταν η Νέα Δημοκρατία θα έρθει στην Κυβέρνηση, την ίδια πολιτική θα ακολουθήσει, δηλαδή την εκμετάλλευση της γης, της κατοικίας, μέσα στους κανόνες της αγοράς και της εμπορευματοποίησης όπου αναγορεύονται οι μονόδρομοι αυτής της πολιτικής. Είμαστε βέβαιοι ότι θα έχουμε τα ίδια φαινόμενα. 
      Θα ήθελα όμως, κύριε Πρόεδρε, να κάνω μία παρατήρηση, γιατί ειπώθηκε και από τα υπουργικά έδρανα, αλλά και από τους εισηγητές και ομιλητές του ΠΑΣΟΚ ότι η Κυβέρνηση δέχθηκε τροπολογίες όλων των κομμάτων. Δεν είναι όλων των κομμάτων. Των δύο κομμάτων είναι οι τροπολογίες οι οποίες έγιναν δεκτές.
      Η μόνη τροπολογία στην οποία εμείς κάναμε μια παρέμβαση ήταν για τους εργαζόμενους του ΤΑΣ, για των οποίων τις συμβάσεις δίνεται μια εξάμηνη παράταση. Εκεί σας είπαμε, για να μη φανεί έτσι εξόφθαλμα ότι είναι παράταση ομηρίας των ανθρώπων αυτών λόγων εκλογών, να προσθέσετε ότι μέσα στο εξάμηνο θα γίνει προκήρυξη των θέσεων για όσους καλύπτουν πάγιες και διαρκείς ανάγκες και ότι θα έχουν μια προτεραιότητα με πριμοδότηση μορίων οι εργαζόμενοι, λόγω της εμπειρίας, της τεχνογνωσίας κλπ., που έχουν αποκτήσει όλο το προηγούμενο διάστημα. Δεν το κάνατε δεκτό.
      Έρχομαι στα άλλα θέματα. Θεωρώ πολύ σημαντική την τροπολογία που φέρατε για τις προσλήψεις εννιακοσίων ατόμων. Αν τύχει να παρακολουθήσω κάποια φορά την αντιπαράθεση ΠΑΣΟΚ και Νέας Δημοκρατίας –γιατί δεν καλούν το ΚΚΕ- βλέπω ότι αυτό που λέει το ΠΑΣΟΚ στη Νέα Δημοκρατία είναι η ερώτηση αν καταργήσουν το ΑΣΕΠ. Μα, και η Νέα Δημοκρατία θα το καταργήσει, αλλά και εσείς το έχετε καταργήσει στην πράξη με διάφορες τροπολογίες επί τροπολογιών και νόμο που φέρατε.
      Κοιτάξτε τι κάνετε τώρα με τους εννιακόσιους. Τα κριτήρια θα τα καθορίσει ο Υπουργός. Θα τα δώσει για έγκριση στο ΑΣΕΠ. Πού πάει, λοιπόν, το ΑΣΕΠ; Και γιατί θα προσληφθούν αυτοί με άλλες διαδικασίες; Δεν είναι ρουσφετολογικό και προεκλογικό αυτό; Να το δούμε ψύχραιμα. Δεν μιλάω με βάση αντιπολιτευτική. Πείτε μου εσείς, όπως ακριβώς το λέει ο νόμος, τι γίνεται με αυτούς τους εννιακόσιους; Γιατί, εφόσον καλύπτουν πάγιες και διαρκείς ανάγκες και χρειάζονται για υπηρεσίες τέτοιες, για την αντιμετώπιση καιρικών φαινομένων, σεισμών, πλημμύρων και για στελέχωση των υπηρεσιών, δεν γίνονται μόνιμοι;
      Έρχομαι όμως στις άλλες διατάξεις. Μιλάμε για τις άδειες. Κυρία Ζήση, ξέρω ότι έχετε δουλέψει σε δημόσιες υπηρεσίες και πιστεύω ότι έχετε μια καλύτερη γνώση από την κυρία Υπουργό τουλάχιστον για το πώς λειτουργεί αυτό το σύστημα των αδειών. Σήμερα καταθέτουμε το τοπογραφικό διάγραμμα και το διάγραμμα κάλυψης. Το τοπογραφικό διάγραμμα είναι με την ευθύνη του ιδιοκτήτη και δεν λαμβάνεται τόσο υπόψη. Κοιτάνε το συμβόλαιο. Έχουμε το διάγραμμα κάλυψης. Όταν όμως αυτό δεν είναι πλήρες ως προς τους όρους δόμησης κλπ., δεν θα μπορεί και τότε να σφραγιστεί. Το εννιάμηνο όμως μετράει από την πρώτη μέρα που γίνεται η αίτηση κατάθεσης. Πρωτοκολλείται από την πρώτη μέρα. Αν δεν υπάρχουν όμως όλα τα δικαιολογητικά, πείτε μου πότε θα τα φέρει ο μηχανικός, με τις παρατηρήσεις που θα τα συνοδεύσουν, για να σας πω πότε θα σφραγιστεί. Και πείτε μου από πότε θα μετράει ο χρόνος αυτός. Βάζετε όμως ένα τρίμηνο.
      Κοιτάξτε, κύριοι συνάδελφοι, δεν θα μπορεί να καταθέσει τα άλλα δικαιολογητικά. Λέτε ότι καταθέτει και παίρνει την άδεια. Αν χρειάζεται χάραξη αιγιαλού εκεί και οριογραμμή; Ξέρετε ότι κάνει πάνω από ένα χρόνο. Οι μελέτες που είναι για την παθητική πυροπροστασία πότε θα δοθούν; Αν χρειάζεται αρχαιολογική έγκριση και εκεί θέλει μελέτη. Όλα αυτά είναι χρόνος, ο οποίος μετράει από την ημέρα της κατάθεσης.
      Επομένως, δεν αλλάζει τίποτα και όλα τα δικαιολογητικά θα κατατεθούν. Την ευθύνη, απλούστατα, μεταφέρει στον ιδιώτη μηχανικό, όπου και εκεί θα έχουμε παζαρέματα και λαδώματα. Εκεί θα έχουμε και διαξιφισμούς. Στο 10% θα γίνεται έλεγχος υποχρεωτικά. Στο υπόλοιπο τι θα γίνει; Και τυχόν παραλείψεις αδειών και λάθη θα ανακαλύπτονται μετά την κατασκευή;
     Άλλο φαινόμενο, του οποίου, κύριε Πρόεδρε, υπεραμυνθήκατε και εσείς. Ο έλεγχος επί της ουσίας θα γίνεται στην πραγματικότητα μόνο από τις ασφαλιστικές εταιρείες. Γιατί δεν θα το ασφαλίζουν οι εταιρείες έτσι.
      Θα πρέπει η ασφαλιστική εταιρεία να κάνει ειδική υπηρεσία που να ελέγχει την άδεια, την κατασκευή, την ποιότητα της κατασκευής, την παρακολούθηση του έργου. Δηλαδή θα κάνει κανονική επίβλεψη του έργου. Ξέρετε πόσο θα ανέβει αυτό το κόστος; θα είναι πολλαπλάσιο του κόστους της νόμιμης άδειας αντίστοιχων τετραγωνικών. Αυτά δεν είναι επιβάρυνση της οικοδομής; Ποιος θα το αντέξει; Για ποια, λοιπόν, οικοδομή μιλάμε; Αντί να κάνουμε μια κοινωνική παρέμβαση για φτηνή λαϊκή κατοικία, ανθρώπινη, στριμώχνουμε όλο και περισσότερο την κατασκευή σε υψηλότερα κόστη. 
      Πιστεύω ότι το πρόβλημα των αυθαιρέτων δεν θα λυθεί, γιατί είναι πρόβλημα που θα διαιωνιστεί από την πολιτική, όπως είπα και προηγούμενα. Αν όμως θέλουμε να ελαφρύνουμε κάπως την κατάσταση που επικρατεί στις πολεοδομίες, αναδιοργανώστε τες, κάντε μηχανογράφηση, δώστε χρήματα, προσλάβετε κατάλληλο επιστημονικό προσωπικό και να μην αφήνετε τις πολεοδομίες να είναι έρμαια τελικά του φακελάκι. 
      Ο συντελεστής δόμησης, κυρία Υπουργέ, έτσι όπως γίνεται πιστεύω ότι πάλι δεν θα περπατήσει και θα έχουμε τα γνωστά προβλήματα.
      Τέλος θα ήθελα να πω ότι οι περισσότεροι συνάδελφοι –έξω που τουλάχιστον συζήτησα- δεν κατέχουν το θέμα. Συζητάμε το νομοσχέδιο αυτό στην επιτροπή και καταλήγουμε στο τέλος να είμαστε λιγότεροι από όσοι είμαστε σήμερα, τρεις ή τέσσερις, δηλαδή μόνο οι εισηγητές και ψηφίζονται τα άρθρα και έρχονται εδώ στην Ολομέλεια. Ο κύριος Πρόεδρος είπε σήμερα ότι γίνεται πλήρης επεξεργασία του νομοσχεδίου. Μα, δεν γίνεται και εκεί πλήρης επεξεργασία του νομοσχεδίου, είναι ουσιαστικά οι εισηγητές. Να, πως αδειάζει η Αίθουσα της Βουλής, όταν ο άλλος δεν έχει αντικείμενο συζήτησης, δεν έχει ενδιαφέροντα, δεν ξέρει το πρόβλημα. Ενώ αν είχαμε μια δεύτερη, τρίτη μέρα, θα μπορούσε να παρακολουθήσει, να διαβάσει, να ενημερωθεί, να συζητήσει. Νομίζω ότι έχουμε υποβαθμιστεί πολύ σαν Βουλή, κύριε Πρόεδρε, και αυτό θα πρέπει να το δείτε και σεις ειδικότερα.
      ΠΡΟΕΔΡΕΥΩΝ (Παναγιώτης Σγουρίδης): Άποψή σας είναι.
      ΝΙΚΟΛΑΟΣ ΓΚΑΤΖΗΣ: Άποψή μου είναι και την καταθέτω.
      ΠΡΟΕΔΡΕΥΩΝ (Παναγιώτης Σγουρίδης): Σεβαστή η άποψή σας, αλλά η άποψη των υπολοίπων είναι διαφορετική. 
      Δεν απαγορεύεται σε κανέναν και μέσα στην επιτροπή να κάθεται και να επεξεργάζεται το νομοσχέδιο και εφόσον έχει μοιραστεί το νομοσχέδιο να μην το διαβάσει και να έρθει εδώ και να τοποθετηθεί. 
      Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε ένα τέτοιο νομοσχέδιο με σωρεία τροπολογιών -και αυτές που ήρθαν την τελευταία στιγμή και ενσωματώθηκαν- δεν μπορεί να το επεξεργαστεί κανείς μέσα σε αυτή την Αίθουσα. Το επεξεργάζεται κανείς από πιο νωρίς, εγκαίρως, και το επανεξετάζει στην επιτροπή. Και είναι πρωτοφανές το ότι ενσωματώθηκαν και έγιναν αποδεκτές τόσες τροπολογίες οι οποίες δεν συζητήθηκαν καν στην επιτροπή, παρ’ όλο που πολλές από αυτές είχαν κατατεθεί έγκαιρα. Και βέβαια εδώ δεν πρόκειται για συναινετική διαδικασία, εδώ έχουμε την αποκορύφωση του δικομματισμού και μάλιστα την αποκορύφωση των χαρακτηριστικών αυτού του δικομματισμού, των χαρακτηριστικών αυτών που αναπαράγουν τα αδιέξοδα των αποσπασματικών, των πελατειακών και προεκλογικού χαρακτήρα ρυθμίσεων. Και παράλληλα οδηγούν σε μια σταδιακή απορύθμιση και των δομών του κράτους και της παρέμβασης του κράτους και της απώλειας σημαντικών αρμοδιοτήτων που έχει από το θεσμικό του ρόλο για την εξασφάλιση και του δημόσιου συμφέροντος. Αλλά και του ειδικότερου θέματος που συζητάμε τώρα, του σχεδιασμού και της βιώσιμης και ασφαλούς κατοικίας. Οδηγούμαστε, λοιπόν, σε μια ιδιωτικοποίηση και αυτών των αρμοδιοτήτων του κράτους. Και βέβαια αυτό δεν προκύπτει μόνο από τις διατάξεις του νομοσχεδίου, προκύπτει και από τις τοποθετήσεις και απαντήσεις που μας έδωσε πριν λίγο η κυρία Υπουργός. Είπε μεταξύ των άλλων στην κατά μέτωπο επίθεση που έγινε εναντίον του τεχνικού και επιστημονικού δυναμικού της χώρας: «Τι να κάνουμε; Δεν δέχονται την ασφάλιση των μελετών και των κατασκευών οι μηχανικοί, γιατί οι τεχνικοί φοβούνται μήπως οι ασφαλιστικές εταιρείες δεν τους αξιοποιήσουν ή δεν τους δεχτούν ως πελάτες».
      Εγώ ερωτώ: Οι ασφαλιστικές εταιρείες θα καθορίσουν τους κανόνες και τα κριτήρια και τελικά αυτές θα κρίνουν το δυναμικό της χώρας; Εμένα δεν με ενδιαφέρει η αυστηρότητα. Είμαι από αυτούς που θέλουν την αυστηρότητα, την αυστηρότητα όμως του κράτους σε όλους τους συντελεστές παραγωγής της ιδιωτικής κατοικίας και όχι βέβαια εδώ να γίνουν οι ιδιωτικές ασφαλιστικές εταιρίες, τα ιδιωτικά δηλαδή συμφέροντα, αυτοί που θα καθορίσουν τον τρόπο άμεσα ή έμμεσα με τον οποίο θα κρίνεται η άσκηση του επαγγέλματος και γενικά θα κρίνονται όλοι οι συντελεστές της παραγωγής κατοικίας. 
      Εμείς θέλουμε εδώ -και δεν κάνετε αυτήν την προσπάθεια- να δημιουργήσετε αξιόπιστους μηχανισμούς, να αναβαθμίσετε το κύρος της διοίκησης απέναντι στον πολίτη, ώστε να μπορούν να έχουν τα εργαλεία, τις θεσμικές ρυθμίσεις και τα μέσα για να επιτελέσουν αυτό το έργο. 
      Είπε η κυρία Υπουργός ότι πραγματικά είδε τα μεγάλα προβλήματα στη Θράκη και τα συνέδεσε με αυτό το νομοσχέδιο. Να σας διαβάσω μια-μία τις τροπολογίες που έχετε δεχθεί; Όλες αφορούν την Αττική και μάλιστα αφορούν θέματα και ρυθμίσεις …. 
      ΒΑΣΙΛΗΣ ΚΕΔΙΚΟΓΛΟΥ: Μιλήσατε για άλλες περιοχές και δεν έγιναν δεκτές; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: …που τα περισσότερα δεν έχουν θεσμικό χαρακτήρα. Έχουν αποσπασματικό -για να μην χρησιμοποιήσω πάλι την έκφραση «ευκαιριακό» κ.λπ.- χαρακτήρα. 
      Είναι ρυθμίσεις που καταστρατηγούν και αναιρούν μια σειρά διατάξεων, όπως κάνει και αυτό το νομοσχέδιο, που επί είκοσι χρόνια οι κυβερνήσεις του ΠΑΣΟΚ έχουν θεσμοθετήσει. Εγώ αναφέρθηκα και στην επιτροπή στα πρώτα χρόνια, στο πόσο σημαντική δουλεία είχε γίνει για όλα αυτά τα θέματα και πόσο σημαντική ήταν η προσφορά της ΠΑΣΚ των μηχανικών σε όλη αυτήν τη διαδικασία, για τη θεσμοθέτηση και αναβάθμιση όλων των συντελεστών και των διαδικασιών για την παραγωγή και της κατοικίας. 
      Όλα αυτά όμως έμειναν στα συρτάρια. Όχι μόνο αυτό, αλλά αρχίζουν και ξηλώνονται ένα-ένα και μάλιστα ως μία «καταιγίδα», θα έλεγα, αυτή τη στιγμή. Τελικά εμείς δεν πήραμε απαντήσεις και δεν έγιναν και βελτιώσεις σε αυτά που ζητήσαμε. Και εγώ δεν θα κατέθετα με τροπολογία το πώς πρέπει να γίνει το προεδρικό διάταγμα για τη λειτουργία των πολεοδομικών υπηρεσιών κ.λπ.
       Απαιτώ από την Κυβέρνηση, μετά από αυτήν την εμπειρία που έχει και τον τραγικό απολογισμό που κάνει στην εισηγητική της έκθεση ότι δεν πάνε καλά οι πολεοδομίες, να βρει τον τρόπο και να εισάγει τις διατάξεις εκείνες με τις οποίες θα ρυθμίσει αυτά τα θέματα. Τους δίδει λιγότερες αρμοδιότητες; Έστω για αυτές τις αρμοδιότητες. Πώς θα λειτουργήσουν, πώς θα λύσουν τα προβλήματα; 
      Δεν μας απαντήσατε, λοιπόν, στο αν υπάρχει πρόθεση έστω και στο μέλλον να ρυθμιστούν αυτά τα θέματα της λειτουργίας των Τεχνικών Υπηρεσιών. Βέβαια καμία συζήτηση δεν έγινε εδώ, ούτε αποδεχτήκατε -και μετά από απεργιακούς αγώνες- τα αιτήματα που θέτουν οι δημόσιοι υπάλληλοι μηχανικοί. Και δεν θέτουν και κανένα μεγάλο αίτημα! Τι θέτουν, τουλάχιστον αυτοί που ασχολούνται με αυτά τα θέματα που εξετάζει το νομοσχέδιο; Να καλύψετε την νομική τους προστασία. Τους το έχετε υποσχεθεί τόσες φορές. Δεν το κάνετε. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Η νομική κάλυψη έγινε στο νομοσχέδιο του Υπουργείου Εσωτερικών. Το είπαμε στην επιτροπή. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ωραία. 
      Ζητούν να διασφαλίσετε το 7%. Ούτε αυτό το διασφαλίζετε ούτε με αυτήν την τροπολογία που φέρνετε και για τους τεχνολόγους. 
      Υπάρχουν, λοιπόν, αυτά τα προβλήματα. Δεν μου απαντήσατε πώς θα διασφαλίσετε και θα αναβαθμίσετε την ποιότητα των μελετών. Δεν φαίνεται από εδώ. Τι λέτε εσείς; Ότι ο μηχανικός έχει ποινικές ευθύνες για τη μελέτη, χωρίς όμως να θέτετε τη δέσμευση ούτε κατά τον αρχικό έλεγχο να αναφέρεται και να ελέγχει η πολεοδομία ότι θα εφαρμοστούν οι διατάξεις του ΓΟΚ, του κτηριοδομικού και του αντισεισμικού κανονισμού.
      Και έχετε και ένα πρωτοφανές στο άρθρο 7, ότι με υπουργική απόφαση μετά από οκτώ μήνες θα καθορίσει η πολιτεία τις απαιτήσεις για τις μελέτες, ενώ τώρα θεσμοθετεί τις ποινές. Δεν το καταλαβαίνω αυτό, μία δηλαδή ποινικοποίηση εν λευκώ όλων αυτών των πραγμάτων. 
      Με την υιοθέτηση των τροπολογιών που κάνατε και την απόρριψη κάθε θεσμικής δικής μας πρότασης, εγώ νομίζω ότι περιπλέξατε ακόμη περισσότερο την κατάσταση και έχετε δημιουργήσει μεγαλύτερη σύγχυση. 
      Για το Εθνικό Κτηματολόγιο μας είπατε πολλά, αλλά τελικά για την ταμπακέρα δεν ακούσαμε τίποτα. Και η ταμπακέρα είναι πώς θα εξασφαλίσετε τους πόρους, πώς θα εξασφαλίσετε τις μελέτες και πώς θα οργανώσετε τα κτηματολογικά γραφεία, ούτως ώστε να λειτουργήσουν από τώρα, για να μπορέσει τελικά να έχει προοπτικές να γίνει το Εθνικό Κτηματολόγιο. 
      Να πάμε στις ρυθμίσεις για την Εγνατία Οδό. Τελικά τι κάνουμε; Υπάρχει ένας κίνδυνος να μεταφέρουμε από τους πόρους των επιχειρησιακών προγραμμάτων της Περιφέρειας στην Εγνατία Οδό, για να της εξασφαλίσουμε τη βιωσιμότητά της, την ολοκλήρωσή της; Θα λειτουργήσουν τα διόδια πιο νωρίς από την ολοκλήρωση της Εγνατίας Οδού; Και γιατί να λειτουργήσουν τα διόδια; Τι θα απαντήσετε δηλαδή στους ανθρώπους των ακριτικών περιοχών και της Θράκης όταν θα τους καλέσετε να γίνει και η Εγνατία Οδός ιδιωτική οδός, όπως έχει γίνει η Αττική Οδός; Εμείς έτσι το θεωρούμε.
      Τι σημαίνει νομιμοποίηση με τριετή ομηρία; Δηλαδή ρεύμα και ηλεκτροδότηση και μετά από τρία χρόνια θα ξανακρίνω πάλι τι γίνεται. Είναι αυτή ρύθμιση;
      Δεν μας απαντήσατε και από την άλλη πλευρά πώς θα διασφαλίζεται με μία φωτογραφία. Το ρώτησα πάρα πολλές φορές, μπορούσατε να το διορθώσετε. Τι σημαίνει αυτό; Έναν ή δύο υπαλλήλους παραπάνω; Όχι βέβαια. Δεν είναι αυτό το κόστος. Είναι γιατί πράγματι θέλετε να κάνετε τη νομιμοποίηση των αυθαιρέτων άρον άρον, επιτρέψτε μου αυτήν την έκφραση. Πείτε μου: με μία φωτογραφία πώς θα διαπιστώσετε αν το ακίνητο αυτό χτίστηκε χθες ή προχθές, αν βρίσκεται στο δάσος ή στον αιγιαλό ή σε αρχαιολογικό χώρο; Και θα επιβάλετε τις ποινές σε ποιον, αν κάνει αυτό το λάθος, κυρία και κύριε Υπουργέ; Πού θα επιβληθούν οι ποινές όταν θα γίνει το λάθος από μία φωτογραφία; Θα επιβληθούν στους δημόσιους υπάλληλους της Πολεοδομίας ή στον ηθικό αυτουργό ή στους συντάκτες αυτού του νομοσχεδίου;
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      Ορίστε, κύριε Κεδίκογλου, έχετε το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ειλικρινώς στενοχωρούμαι διότι αντιμετωπίζεται το νομοσχέδιο αυτό  -και ιδιαιτέρως από την τελευταία ομιλήτρια, την οποία και τιμώ και προσέχω και την εργασία της στο Κοινοβούλιο παρακολουθώ και είναι αξιόλογη- ως εξής: Ούτε λίγο ούτε πολύ μας είπαν και ο κ. Γκατζής του ΚΚΕ, τον οποίο επίσης προσέχω, και η κ. Ξηροτύρη, ότι όλοι οι μηχανικοί είναι απατεώνες, όλοι οι μηχανικοί είναι αστοιχείωτοι, όλοι οι μηχανικοί είναι άξεστοι, δεν ξέρουν να κάνουν μελέτες, δεν ξέρουν να κάνουν τίποτα και θέλουν ελέγχους. Όλοι θέλουν ελέγχους. Μα, τι θέλουμε; Αστυνομικό κράτος; Δεν κατάλαβα. 
      Το Τεχνικό Επιμελητήριο; Ποιο Τεχνικό Επιμελητήριο; Το Τεχνικό Επιμελητήριο που ως τώρα δέχεται να παραδίδεται μελέτη για έγκριση, για έκδοση αδείας, χωρίς να υπάρχει προϋπολογισμός, να μην ξέρει ο τελευταίος ιδιοκτήτης τι προϋπολογισμό, τι κόστος έχει το έργο που θα κάνει; Μιλάμε για αξιοπιστία οργανισμού; Στο Θεό σας!  Για ποιο Τεχνικό Επιμελητήριο μιλάμε; Που παρέσυρε μια Κυβέρνηση ολόκληρη στο Κτηματολόγιο με μία μελέτη που ήταν στο ένα εκατοστό αληθινή από όσο εχρειάζετο; Όχι μόνο παρέσυρε σ’ αυτό, αλλά και επέβαλε τάχα ως αυθεντική επιτροπή που θα παρακολουθούσε το Κτηματολόγιο την Ευρωπαϊκή Επιτροπή. Από πού και ως πού; Πώς έχει εξετάσει το Τεχνικό Επιμελητήριο ότι η Ευρωπαϊκή Επιτροπή στις Βρυξέλλες είχε ξανακάνει κτηματολόγια και είχε γνώσεις και είχε δυνατότητες να ελέγξει και αναγνώρισε την αυθεντία του και θεωρεί και ποινές; Το πράγμα παραπάει, με όσα ακούμε σχετικά με αυτό το θέμα και πώς θα γίνουν οι έλεγχοι. Δεν μπορώ να καταλάβω αυτή την ελεγχομανία για τις μελέτες! Τι θα πει είναι αυθαίρετα; Ε, αυθαίρετα είναι. Κάποτε είπαμε ότι δεν υπήρχε προσφορά οικοπέδων, δεν υπήρχε προσφορά γης. Οι πολίτες είχαν δικαίωμα στέγασης -είναι ιερό δικαίωμα και συνοχής του κοινωνικού ιστού- και έκτισαν σπίτια. Και τώρα; Τους τα νομιμοποιεί, τους τα συνδέει. Και πού ξέρετε αν είναι στον αιγιαλό; Δεν θα έχει την ευθύνη κάποια Αρχή; ο δήμος να εφαρμόσει, να υλοποιήσει αυτό το σχέδιο; 
      Αν δει ο δήμος ένα ακίνητο στον αιγιαλό θα το γκρεμίσει. Στον αιγιαλό είσαι λοιπόν; Πάρε προσωρινά ρεύμα, κάθισε εκεί, αναγνωρίζω ως άνθρωπος την ανάγκη σου να στεγαστείς αλλά, τι να κάνω, στον αιγιαλό είσαι κάνε καλά με τον δήμαρχο. Έτσι να αναλάβει και ο δήμος τις ευθύνες του. Δεν θα αναλάβει ο δήμαρχος; Θα πάει το γραφείο πολεοδομίας. Έχει πόρους πλέον για να το κατεδαφίσει. Για όνομα του Θεού, λοιπόν, τι είναι αυτά που λέτε; Που πάμε; Επιτέλους ήρθε ένα νομοσχέδιο να βάλει μια σειρά, είδαμε ένα Υπουργείο να κινείται πάνω στο τι συμβαίνει στην πράξη και ερχόμαστε να πούμε, έλεγχος και έλεγχος και ασφάλειες. Ποιος αξιόλογος κατασκευαστής σήμερα ή εργοδότης δεν ασφαλίζει το έργο του και στη μελέτη και στην κατασκευή; Πείτε μου έναν που σέβεται τον εαυτό του και δεν ασφαλίζει το έργο του. Ποιος δέχεται μελετητήριο που δεν μπορεί να παράσχει ασφαλιστικό συμβόλαιο; 
      ΝΙΚΟΛΑΟΣ ΓΚΑΤΖΗΣ: Πέστε μου εσείς έναν που να τα ασφαλίζει. 
      ΒΑΣΙΛΗΣ ΚΕΔΙΚΟΓΛΟΥ: Όλοι.
     ΝΙΚΟΛΑΟΣ ΓΚΑΤΖΗΣ: Πείτε μου έναν. 
     ΒΑΣΙΛΗΣ ΚΕΔΙΚΟΓΛΟΥ: Όλοι. Αύριο το πρωί δεσμεύομαι να σας φέρω πίνακα από ασφαλιστικές εταιρείες πόσα συμβόλαια είναι ασφαλισμένα για να μη σας πω τον εαυτό μου γιατί θα μου πείτε, κύριε λες κάτι άλλο. Σας παρακαλώ, λοιπόν, πολύ να προσέχουμε και τι λέμε.
     Κύριε Υπουργέ, το πρώτο θέμα που πρέπει να προσέξετε πολύ και έχετε ευθύνη είναι ο προϋπολογισμός. Άλλο ο προϋπολογισμός που εφαρμόζεται και που λαμβάνεται υπόψη για να πάρετε τα τέλη.
     Είπε η κυρία συνάδελφος προ ολίγου, το 7%ο τι γίνεται. Σας παρακαλώ πολύ, δεν παίρνει το Επιμελητήριο 2% από τις μελέτες; Γιατί απ’ αυτό δεν καθορίζεται ένα ποσοστό να πάει στους υπαλλήλους του Υπουργείου ΠΕΧΩΔΕ; Πείτε μου γιατί; 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Υπάρχουν οι εργαζόμενοι…
     ΒΑΣΙΛΗΣ ΚΕΔΙΚΟΓΛΟΥ:  Αυτό το 2%, 13,5 δισεκατομμύρια ετησίως που πάνε;
     ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Στους εργαζόμενους είπαμε. 
     ΒΑΣΙΛΗΣ ΚΕΔΙΚΟΓΛΟΥ: Ποιους εργαζόμενους; Το Τεχνικό Επιμελητήριο εισπράττει 13,5 δισεκατομμύρια ετησίως από το 2% των μελετών. Πού πάνε αυτά; Ρουσφετολογικά στους προέδρους των επιτροπών του κάθε νομού. Ο Πρόεδρος του ΤΕΕ του Νομού Ευβοίας παίρνει πάνω από ένα εκατομμύριο αμοιβή και όλοι οι άλλοι που είναι εκεί. Τι είναι αυτά; Είναι αυτές παραγωγικές δαπάνες; Είναι αυτές παραγωγικές κρατήσεις; Είναι αυτές κοινωνική πρόοδος; Και σεις μου λέτε το 7%ο; 
     Από εκεί να υποστηρίξετε χρηματοδοτήσεις που είναι καθαρά χρήματα ρουσφετολογικά.
     Κύριε Υπουργέ, το πρώτο θέμα είναι ο προϋπολογισμός του υπό κατασκευή έργου. Δεν μπορεί να παραδίδεται μια μελέτη χωρίς να έχει προϋπολογισμό. Είναι αναγκαίο αυτό να το κατοχυρώσετε και να κατοχυρώσετε τον ιδιοκτήτη ο οποίος πηγαίνει σε ένα μηχανικό και να μπορεί να του πει, κύριε θα μου δώσεις προϋπολογισμό και να προβλέψετε και ποινές ακόμα. Βεβαίως θέλετε να εισπράξετε τέλη και το καταλαβαίνω. Πείτε, λοιπόν, για τα χωριά θα λαμβάνετε υπόψη το 5% του προϋπολογισμού, για τα παρακάτω το 10% του προϋπολογισμού, για τα τέλη στην Αθήνα το 50% του προϋπολογισμού. Τι θα έχετε διασφαλίσει; Θα έχετε διασφαλίσει τα φορολογικά έσοδα του κράτους που σήμερα πηγαίνουμε ένα πίνακα δαπανών μιας οικοδομής σε μια οικονομική εφορία και είναι ούτε το 20% της πραγματικής δαπάνης και τρέχει η φοροδιαφυγή. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεδίκογλου.
     ΒΑΣΙΛΗΣ ΚΕΔΙΚΟΓΛΟΥ: Αφήστε με λίγο, κύριε Πρόεδρε, είναι πολύ σοβαρά θέματα αυτά. Δεν λέω κάτι το οποίο έχει ξαναπεί και κάποιος άλλος και είναι πολύ σοβαρό. 
     ΠΡΟΕΔΡΕΥΩΝ (Παναγιώτης Σγουρίδης): Σωστό αλλά τελειώστε. 
     ΒΑΣΙΛΗΣ ΚΕΔΙΚΟΓΛΟΥ: Δεύτερο θέμα πολύ σοβαρό. Λάβετε σοβαρά υπόψη αυτό το ζήτημα της πράξης εφαρμογής. Είναι μια εντελώς περιττή διαδικασία και δαπάνη την οποία έχει εισηγηθεί το Επιμελητήριο.
     Τρίτον σημαντικό οι συντελεστές των αμοιβών. Σας τα είπα προχθές μια οικοδομή 180 εκατομμυρίων που είναι ένα καλό σπίτι μιας οικογένειας έχει 26 εκατομμύρια αμοιβή μόνο για τη μελέτη. Προς Θεού! Μαζί με την επίβλεψη φθάνει στα 31 εκατομμύρια. Ε, είναι αυτό καθεστώς και αναφερόμαστε συνέχεια στο Τεχνικό Επιμελητήριο; Ποια κοινωνική αντίληψη έχουν αυτοί οι κύριοι που θέλουν 13% του κόστους να είναι αμοιβή μελέτης; 
     ΠΡΟΕΔΡΕΥΩΝ (Παναγιώτης Σγουρίδης): Θα δώσω το λόγο στην κυρία Υφυπουργό και μετά θα μιλήσουν και οι Κοινοβουλευτικοί Εκπρόσωποι.
     Ορίστε, κυρία Υφυπουργέ, έχετε το λόγο για δέκα λεπτά.
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Θα κρατήσω λίγο χρόνο γιατί θα απαντήσει σε κάποια θέματα και ο κ. Τσακλίδης. 
      Κύριε Πρόεδρε, αυτό το νομοσχέδιο δεν ήλθε ούτε για να μιλήσει… 
      ΒΑΣΙΛΗΣ ΚΕΔΙΚΟΓΛΟΥ: Μια παράλειψη, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου. Διαμαρτύρονται οι άλλοι συνάδελφοι!
      ΒΑΣΙΛΗΣ ΚΕΔΙΚΟΓΛΟΥ: Ήθελα απλώς να προσθέσω ότι ο κ. Μάνος έκανε μεγάλο λάθος σε ό,τι υποστήριξε σχετικά με το Ριζάρειο Ίδρυμα και ίσως δεν γνωρίζει ότι σήμερα εκεί είναι σκουπιδότοπος. Έχουμε μια ανταλλαγή οικοπέδων για αξιοποίηση και μετά από είκοσι πέντε χρόνια το ανταλλαγέν είναι σκουπιδότοπος. Σε κάθε περίπτωση είναι υπερβολή ανείπωτη να υποστηρίζεται ότι τα οικόπεδα της οδού Β. Σοφίας, όπου το πνευματικό κέντρο εκτάσεως 17.000 τετραγωνικών μέτρων είναι ισάξια με το οικόπεδο της Ιονίου Σχολής, ένα οικόπεδο στα Γιάννενα και αυτό στο Φάληρο που 25 χρόνια μετά δεν μπορεί να αξιοποιηθεί.
      ΠΡΟΕΔΡΕΥΩΝ (Παναγιώτης Σγουρίδης): Καλώς, καλώς.
      Κυρία Ζήση, σας ξαναβάζω το χρόνο σας από την αρχή.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν θα χρειαστώ όλο το χρόνο, εξάλλου όλα αυτά έχουν συζητηθεί πάρα πολύ αναλυτικά και στις Επιτροπές. Εάν πρόκειται για τα Πρακτικά να ξαναπούμε τα ίδια πράγματα, εγώ τουλάχιστον νομίζω ότι θα είμαι πάρα πολύ σύντομη σε αυτό.
      Όμως, κύριε Πρόεδρε, θέλω να πω ότι πολλές φορές αδικούμε τους ίδιους τους εαυτούς μας και όλοι οι ομιλητές όλων των κομμάτων όταν μιλούν για αντίφαση της Κυβέρνησης ή για προεκλογικό νομοσχέδιο ή για πολιτική ομηρία. Εάν βεβαίως υπάρχουν ερωτηματικά όπως αυτά που έβαλε ο κ. Γκατζής –που τώρα δεν με ακούει- σε θέματα τουλάχιστον της άδειας δόμησης…
      ΝΙΚΟΛΑΟΣ ΓΚΑΤΖΗΣ: Είμαι όλος αυτιά, κυρία Υπουργέ!
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εγώ προσωπικά δεν είχα την τιμή και τη χαρά να δουλέψω σε πολεοδομικό γραφείο, αλλά γνωρίζω ότι ο κ. Γκατζής έχει σύζυγο εξαίρετη συνάδελφο που ασκεί τα καθήκοντά της στα πολεοδομικά γραφεία του Βόλου και του Αλμυρού πολλά χρόνια με εξαιρετικό know-how και θα έπρεπε να ξέρει ο κ. Γκατζής ότι εάν υπάρχει αιγιαλός σε μια περιοχή ή εάν υπάρχει ένας άλλος όρος ή περιορισμός δόμησης, αυτόν τον έλεγχο του δικαιώματος δόμησης τον έχει η Πολεοδομία και πρέπει να τον έχει, όταν πηγαίνει ο πολίτης να πάρει μια άδεια για να κτίσει το σπίτι του.
      ΝΙΚΟΛΑΟΣ ΓΚΑΤΖΗΣ: Μιλάω για το τρίμηνο, κυρία Υπουργέ!
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν σας διέκοψα, κύριε συνάδελφε. Σας παρακαλώ πάρα πολύ! Αλίμονο πια! Γιατί εγώ αισθάνθηκα λίγο άσχημα εδώ, διότι ωραία, τα ακούσαμε όλα αυτά, με υπομονή, καταλαβαίνουμε ορισμένα πράγματα, αλλά δεν μπορεί με τίποτα να κατανοήσω –επειδή μιλώ και σε συναδέλφους τεχνικούς και μηχανικούς- ότι, όπως είπε η εισηγήτρια του Συνασπισμού, πρέπει να δημιουργήσουμε αξιόπιστους μηχανικούς. Τέτοια υποβάθμιση στον κλάδο κάνει η συνάδελφος; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν είπα αυτό.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Το έχω σημειώσει, κυρία συνάδελφε.
      Η Κυβέρνηση θα δημιουργήσει αξιόπιστους μηχανικούς; Η Κυβέρνηση θα δημιουργήσει όλα εκείνα τα αυτονόητα που μια άδεια επιτηδεύματος έχει και ένα επιστημονικό πτυχίο έχει για τον καθένα μας; Αλίμονο! Εγώ νομίζω ότι στην κοινωνία του πολιτισμού και της γνώσης και της πολιτικής αναβάθμισης ο καθένας επιστήμονας ή επαγγελματίας θέλει να αναλάβει τις ευθύνες του, γιατί έχει τη σιγουριά για τη χρηστή και ορθή διαχείριση της γνώσης του αλλά και του επαγγέλματός του.
      Άρα, λοιπόν, δεν τίθενται τέτοια ζητήματα, όπως έβαλαν εδώ και άλλοι συνάδελφοι -και λυπάμαι γιατί το έβαλε και η Νέα Δημοκρατία- ότι έρχεται το ΥΠΕΧΩΔΕ και η Κυβέρνηση να ποινικοποιήσει τους μηχανικούς και ότι εξαπέλυσε πόλεμο κατά των συναδέλφων μηχανικών! Αλίμονο! 
      Με αυτούς τους λόγους που καταγράφηκαν σήμερα εδώ θεωρώ ότι δεν δείχνουμε το κύρος που ίσως θα θέλαμε να δείξουμε ότι έχουν οι μηχανικοί. Αυτό το λέω για τους συναδέλφους της Νέας Δημοκρατίας. Η πολιτεία έχει το Τεχνικό Επιμελητήριο θεσμοθετημένο σύμβουλό της και ως τέτοιον τον έχει πάρα πολύ ψηλά. 
      Ο ρόλος των μηχανικών, κύριοι συνάδελφοι, όσοι τουλάχιστον έχουμε διατελέσει –και εγώ προσωπικά- σε διοικούσες επιτροπές του Τεχνικού Επιμελητηρίου δεν βρίσκεται σε ένα νομοσχέδιο. Υπάρχει από χρόνια και το ξέρουμε όλοι ότι στο κύκλωμα παραγωγής δημοσίων και ιδιωτικών έργων δεν είναι μόνο ο μηχανικός που φταίει, αλλά είναι ο μηχανικός που θέλει την εξυγίανση αυτού του κυκλώματος και διεκδικεί την αναβάθμιση του ρόλου του αλλά και την ποιοτική αναβάθμιση όλων των συντελεστών αυτού του κυκλώματος.
      Άρα, λοιπόν, κακώς κάποιοι θέλησαν να ρίξουν το μπαλάκι –επιτρέψτε μου τον όρο- στην Κυβέρνηση και ότι η Κυβέρνηση τα βάζει με τους μηχανικούς. Αυτό είναι αποπροσανατολισμός.
      Νομίζω, κύριε Πρόεδρε, ότι φάνηκε ξεκάθαρα ότι όλοι οι συνάδελφοι όλων των κομμάτων σαφώς είχαν πάρα πολλά πράγματα να πουν, πάρα πολλές τροπολογίες να καταθέσουν που εγώ πιστεύω, με καλή προαίρεση, ότι τα «κουβαλούν» σαν αποσκευές ανάγκης και αιτημάτων των περιφερειών τους, της χώρας ολόκληρης και όχι μόνο της Αττικής. Πρόκειται για μακροχρόνια προβλήματα και αιτήματα που επιζητούν τις λύσεις τους. 
      Άρα, θα ήθελα να ξεκαθαρίσουμε εδώ –γιατί ακούστηκαν διάφορα- ότι δεν πρόκειται ούτε για πολιτική ομηρία ούτε για οποιαδήποτε ομηρία. Γιατί αν τα τρία χρόνια ελέγχου είναι χρόνια ομηρίας ελέγχου των δηλώσεων των ανθρώπων που δηλώνουν ότι, κύριοι είμαστε αυθαίρετοι, αλλά είναι η πρώτη μας κατοικία, τότε τα δεκατρία χρόνια ομηρίας ή τα άλλα είδη ομηρίας σε πολεοδομικά γραφεία ή  στις σχέσεις που αναπτύσσονται με αυτές τις καθυστερήσεις –γιατί δεν φταίει πάντα μόνο ο ένας στις συναλλαγές- τι είδους ομηρία είναι αυτή; Και γιατί πάντα πρέπει να υπάρχει ο ίδιος ελεγχόμενος και ο ίδιος ελέγχων; Γιατί δεν θέλουμε τον πολυεπίπεδο έλεγχο, είτε των ασφαλιστικών εταιρειών, για την πνευματική μας ιδιοκτησία, αν θέλετε, για την ποιότητα της μελέτης μας, για τη διαφύλαξη του ονόματός μας, που έχουμε κάνει αυτήν τη μελέτη, και βεβαίως, για το 2%, το 10% κλπ. Από τη μία στην ουσία ζητάτε υπηρεσία εσωτερικών υποθέσεων και στη Βουλή και στους μηχανικούς -εσείς το ζητήσατε αυτό- και από την άλλη δεν ανέχεσθε αυτόν τον έλεγχο που εσείς ζητάτε.
      Είπατε επίσης -και προσπάθησα να κατανοήσω το λόγο σας- ότι ερχόμαστε ισχύουσες διατάξεις να τις αλλάξουμε χωρίς το σωστό τρόπο. Ερχόμαστε να αλλάξουμε ισχύουσες διατάξεις ή τα κακώς κείμενα για τα οποία έχετε συμφωνήσει; Έρχονται ρυθμίσεις να ανακουφίσουν –δεν λέω τέλεια να αποκαταστήσουν- μία χρονοβόρα και μακρά διαδικασία αποσπασματικών και προσωρινών ρυθμίσεων ή μη ενεργοποίησης διατάξεων που ισχύουν. Πείτε μου, σας παρακαλώ, εσείς δεν είπατε ότι δεν ενεργοποιήθηκε ο ν. 2508/97; Από τη μία ζητάτε σήμερα κατάργηση κάποιων άρθρων του με τις τροπολογίες σας αλλά και με τις δηλώσεις σας και από την άλλη ζητάτε διορθώσεις κάποιων άρθρων. 
      Άρα όλοι μας εδώ αναγνωρίζουμε –κι εσείς περισσότερο με τις δηλώσεις σας και τις ομιλίες σας- ότι αυτό το νομοσχέδιο ήταν απαραίτητο να έρθει. Ρυθμίζει πολλά ζητήματα, εκκρεμότητες χρόνων, προσπαθεί να εξυγιάνει τα θεσμικά εργαλεία του σχεδιασμού και σήμερα έρχεται να διορθώσει, να εμπλουτίσει και να βοηθήσει τώρα πια που έχουμε, κυρίες και κύριοι συνάδελφοι, χωροταξικό σχεδιασμό. Το 1999 έγινε ο νόμος. Σήμερα έχουμε χωροταξικό σχεδιασμό και άρα μπορούμε να είμαστε σε καλύτερη θέση για να κάνουμε αυτές τις ρυθμίσεις και να μπούμε και στο στάδιο της εφαρμογής.
      Βεβαίως, όσα  αναφέρθηκαν εδώ ήταν πολλές φορές και λίγο περίεργα. Δηλαδή, ακόμη εξακολουθείτε να λέτε ότι δεν έχουμε χωροταξικό σχεδιασμό, ενώ μέσα σε τρία χρόνια, από το 1999 ξέρετε ότι έχουμε ΦΕΚ περιφερειακών σχεδίων. Έχουμε δηλαδή χρήσεις γης. Ξέρουν οι πολίτες πού θα πάνε να κάνουν τι, πού θα υπάρξει βιοτεχνική και βιομηχανική ανάπτυξη, τουρισμός, πού θα υπάρξει οικιστική ανάπτυξη. 
      Γνωρίζετε, λοιπόν, πολύ καλά ότι προχωρούμε ολοταχώς και με το τομεακό πρόγραμμα του ΥΠΕΧΩΔΕ και με τα περιφερειακά και στα γενικά πολεοδομικά σχέδια. Έχουμε, λοιπόν, αυτήν την κάθετη –ας το πούμε έτσι- ή τη λογική ροή του σχεδιασμού της χώρας. Είμαστε σε καλύτερη μοίρα απ’ ό,τι ήμασταν χθες. 
      Ελάτε μαζί να δουλέψουμε και να διορθώσουμε. Αν είναι να πάμε στο παρελθόν θα πούμε πάρα πολλά. Και θα πούμε και για τις δικές σας θέσεις, όπως πολύ καλά ανέγνωσε η Υπουργός συγκεκριμένες δηλώσεις συναδέλφων. Η αντιφατικότητα, λοιπόν, να μη γίνεται κυρίαρχη εδώ, ούτε ο Κανονισμός της Βουλής, τον οποίο εμείς στηρίξαμε. 
      Επομένως, κύριοι συνάδελφοι, αυτό το νομοσχέδιο δεν είναι ούτε προεκλογικό ούτε ομηρία. Είναι ένα νομοσχέδιο που νομίζω ότι και εσείς οι ίδιοι ότι το στηρίξατε με τις τοποθετήσεις σας στα επιμέρους θέματα που ήταν η πλειοψηφία αυτών στα οποία είχατε αντιρρήσεις. 
      Επειδή μάλιστα κάποιοι συνάδελφοι έθεσαν κάποια θέματα, θα ήθελα να τους ρωτήσω το εξής: Δεν είναι ένα νομοσχέδιο κοινωνικά ευαίσθητο αφ’ ενός, όταν λύνει ζητήματα των πολιτών οι οποίοι δεν ευθύνονται οι ίδιοι, αλλά ευθύνεται η πολιτεία, η αυτοδιοίκηση κλπ.; Σας λέω ότι είναι. Δεν είναι ένα νομοσχέδιο κοινωνικά ευαίσθητο, όταν λύει ζητήματα παλιννοστούντων με όλες αυτές τις γρήγορες διαδικασίες για τις πολεοδομικές μελέτες, όταν προχωρεί τις εντάξεις και καθορίζει και χρόνους για την ολοκλήρωση γενικών πολεοδομικών σχεδίων ή πολεοδομικών μελετών που δεν προβλέπονταν μέχρι τώρα; 
      Εσείς έχετε έρθει και το έχετε πει –και στις περιοδείες μας σε όλη την Ελλάδα το βλέπουμε, ότι είναι αίτημα όλων των πολιτών- ότι δίνονται έτοιμες μελέτες χωρίς να πληρώνουν οι πολίτες για τις μειονεκτικές περιοχές και τις μειονεκτικές ομάδες, όταν οι αμοιβές είναι απαγορευτικές ή άνισες ή όχι δίκαιες –για να το πω έτσι- στη λειτουργία όλου αυτού του συστήματος, για τη στεγαστική πολιτική, όπως είπε ο κύριος συνάδελφος πριν –λείπει τώρα, έχει φύγει- που κάνει χώρο για τον κάθε πολίτη. 
      Γιατί, λοιπόν, να μην κοιτάξουμε όλοι μας να είμαστε χρήσιμοι πέρα από το να χαϊδέψουμε τα αυτιά ή των συναδέλφων μηχανικών ή κάποιων κοινωνικών ομάδων και να πούμε συνολικά, γενικά και ειδικά, τι μπορούμε να διορθώσουμε; 
      Η Υπουργός είπε μία κουβέντα, είπε μία ρήση πολύ σοφή: Περιμένοντας να κατακτήσουμε το τέλειο και να λύσουμε τα εκατομμύρια των περιπτώσεων που έχουν προκύψει από λάθη, παραλείψεις, αδυναμίες του σχεδιασμού στον οποίον εμπλεκόμαστε όλοι και να περιμένουμε κάποια χρόνια όπως περιμέναμε μέχρι τώρα, καλύτερα να τολμήσουμε να λύσουμε ορισμένα ζητήματα. 
      Αυτό το νομοσχέδιο, λοιπόν, λύνει πάρα πολλά ζητήματα. Έχουν γίνει σημαντικές ρυθμίσεις και για τους αγρότες και για τους παλιννοστούντες και βεβαίως για την αυθαίρετη δόμηση, η οποία πλέον μπαίνει σε μία άλλη λογική. Δεν είναι νομιμοποίηση –επιτρέψτε μου να το πω ξανά, κύριε  Πρόεδρε, και με συγχωρείτε- των αυθαιρέτων, γιατί η νομιμοποίηση των αυθαιρέτων έγινε με τους νόμους που σας αναφέραμε και έγιναν επί Νέας Δημοκρατίας. Έγιναν μάλιστα χωρίς ελέγχους, κύριοι συνάδελφοι, εάν θυμάστε καλά, έτσι όπως προβλεπόταν από τις διατάξεις που είχατε βάλει. 
      Η νομιμοποίηση έρχεται να «ακουμπήσει» στην ισονομία και στην ισοπολιτεία του πολεοδομικού σχεδιασμού με τις εντάξεις, με τις εισφορές σε γη και χρήμα, με τις άδειες, με τις στατικές μελέτες, με τα πρόστιμα και με όλα αυτά που γίνονται και συμβαίνουν στον κάθε σύννομο πολίτη. Επομένως εδώ υπάρχει μία «ανακούφιση» με συγκεκριμένες στοχεύσεις που δεν είναι προεκλογικές, αλλά κοινωνικές και θωρακισμένες νομικά. 
      Αναφερθήκατε στο διάγραμμα κάλυψης. Και σήμερα τα δικαιολογητικά τα οποία κατατίθενται είναι πάρα πολλά. Όλα αυτά απλοποιούνται και βεβαίως προβλέπεται κάποια να δοθούν μαζί με την υποβολή της αίτησης και κάποια άλλα μέσα στους τρεις μήνες, όπως προβλέπεται. Δεν βλέπω εδώ δηλαδή κανένα πρόβλημα ιδιαίτερο. 
      Όσον αφορά στη μεταφορά του συντελεστή, θα ορίσει ο δήμος τη ζώνη υποδοχής του συντελεστή με τα ποσοστά, τα σταθερότυπά της και τις δυνατότητές του. 
      ΓΕΩΡΓΙΟΣ ΤΡΥΦΩΝΙΔΗΣ: Για τα ΖΑΣ μιλάμε. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Μα, ο κάθε δήμος θα καθορίσει τη ΖΥΣ, τη ζώνη υποδοχής, έτσι προβλέπεται. Το ποσοστό είναι όπως εσείς το ζητήσατε. Η διόρθωση από το είκοσι πέντε στο σαράντα έγινε όπως εσείς το ζητήσατε στην επιτροπή, στοιχειοθετώντας και τεκμηριώνοντας αυτό το ποσοστό, το οποίο βεβαίως υποστηρίχθηκε και από πολλούς συναδέλφους και από τις αρμόδιες υπηρεσίες.
      Τέλος, αγαπητοί συνάδελφοι, θα ήθελα να πω ότι δεν είστε εσείς που συμπαθάτε –με το συμπάθιο- τους δήμους. Δεν είστε εσείς που συμπαθάτε τους μηχανικούς. Δεν είστε εσείς που θέλετε το καλό της χώρας εκ του ασφαλούς σε μία στείρα διαρκή άρνηση, αλλά και σε μία παράλληλη τοποθέτηση θετική υπέρ κάποιων ρυθμίσεων. Οι δήμοι, οι νομαρχίες και οι πολεοδομίες έχουν αρμοδιότητες τις οποίες πρέπει να ασκήσουν.
      Η πολιτεία έχει τις δικές της αρμοδιότητες και τον επιτελικό της ρόλο. Τα πολεοδομικά γραφεία, αγαπητοί κύριοι συνάδελφοι, εξοπλίζονται. Έχουμε ήδη ξεκινήσει στο Υπουργείο με τις αεροφωτογραφίες και ολοκληρώνουμε όλη την ψηφιακή υποδομή που χρειάζεται.
      Αλλά θέλω να σας ρωτήσω κάτι -επειδή μιλήσατε για αποτίμηση- εσάς που γνωρίζετε πολύ καλά και λέτε με σχετικές λεπτομέρειες τα ζητήματα. Θα σας παρακαλέσω να μου πείτε για τους δήμους της περιοχής σας, της Βόρειας Ελλάδας, που πιλοτικά, πριν από πολλά χρόνια, όταν και εγώ ήμουν δημοτική σύμβουλος, έρχονταν και παρουσίαζαν τα γεωγραφικά συστήματα πληροφοριών. Είναι δυνατόν να υποβαθμίζετε αυτούς τους δήμους που πριν από δεκαπέντε χρόνια είχαν πρωτοπορήσει σ’ αυτά τα προγράμματα και να λέτε ότι  δεν έχουν μηχανοργάνωση και δυνατότητα να δείξουν πού μπορεί να χτιστεί τι και  ποια είναι τα σταθερότυπα; Αν είναι δυνατόν δηλαδή!
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εγώ τους υπερασπίστηκα τους δήμους. Η κυρία Υπουργός μίλησε απαξιωτικά για τους δήμους. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ζητώντας συνεχώς ευθύνες από την πολιτεία και παρουσιάζοντας την Αυτοδιοίκηση σαν μια χωριατοπούλα ανίκανη να ασκήσει τις αρμοδιότητές της –έτσι την παρουσιάζετε- υποβαθμίζετε την Αυτοδιοίκηση.
      ΝΙΚΟΛΑΟΣ ΛΕΓΚΑΣ: Κύριε Πρόεδρε, η κυρία Υφυπουργός μιλάει ήδη τέσσερα λεπτά παραπάνω. 
      ΠΡΟΕΔΡΕΥΩΝ (Παναγιώτης Σγουρίδης): Θα σας δώσω και εσάς το λόγο, κύριε Λέγκα. Ο έρωτας του μικροφώνου είναι μεγάλη υπόθεση. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Εγώ, κύριε Πρόεδρε, θέλω απλώς να πω ότι είναι πολλά τα τεχνικά ζητήματα. Τα αναλύσαμε άλλωστε στην επιτροπή. Καλώ, λοιπόν, και παρακαλώ τους συναδέλφους, οι οποίοι είχαν την καλοσύνη με όποιο τρόπο να θέσουν πάρα πολλά ζητήματα, επειδή ακριβώς αυτό το νομοσχέδιο αγκαλιάζει και ακουμπά σε πάρα πολλά θέματα που οι ίδιοι οι συνάδελφοι έχουν φέρει και στο Υπουργείο και στη Βουλή και σε ερωτήσεις  τους, να στηρίξουν και να ψηφίσουν αυτό το νομοσχέδιο, για να μπορέσουμε πάνω σ’ αυτό να στήσουμε και την προοπτική της καλυτέρευσης και της βελτίωσης σε ορισμένες διατάξεις και σε ορισμένες τροπολογίες.
      Και πρέπει να πω, κύριε Πρόεδρε, ότι κάποιες δεν έγιναν δεκτές, όχι γιατί υπήρχε η μονομέρεια του δικομματισμού, όπως ακούστηκε εδώ, αλλά γιατί υπήρχαν  οι συγκεκριμένες ελλείψεις σε ό,τι αφορά σε κάποιες περιπτώσεις τους χάρτες, ότι υπήρχαν κάποιες ζωές συγκεκριμένες και σε κάποιες περιπτώσεις που ανέφεραν κάποιοι συνάδελφοι εκδίδονται άμεσα κάποιες κοινές υπουργικές αποφάσεις.
      Εγώ θέλω να ευχαριστήσω, κύριε Πρόεδρε, τη Βουλή και να ζητήσω την ψήφιση αυτού του νομοσχεδίου που είναι τελικά νομοσχέδιο όλων.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Λέγκα, έχετε το λόγο  για να μην έχετε παράπονο και εσείς, επειδή έδωσα επτά λεπτά παραπάνω στην κυρία Υπουργό.
      ΝΙΚΟΛΑΟΣ ΛΕΓΚΑΣ: Δεν μπορώ να κατανοήσω ειλικρινά την επίθεση που εδώ και αρκετή ώρα γίνεται απέναντι στους μηχανικούς, απέναντι στο Τεχνικό Επιμελητήριο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Μα, εσείς τα βάλατε. 
      ΝΙΚΟΛΑΟΣ ΛΕΓΚΑΣ: Όχι εμείς. Μισό λεπτό μην μπερδεύεστε. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν εννοώ εσάς προσωπικά.
      ΝΙΚΟΛΑΟΣ ΛΕΓΚΑΣ: Δυστυχώς συνηγορείτε και σεις σ’ αυτήν τη λογική και συνηγορείτε επικίνδυνα, υιοθετώντας απόψεις, όπως παραδείγματος χάρη ότι στις δυσπρόσιτες περιοχές μπορούμε να έχουμε φθηνότερες μελέτες, αλλά το σίγουρο είναι ότι θα έχουμε προβληματικές ποιοτικά μελέτες.
      Εμείς σας προειδοποιούμε: Αυτή η εξαγγελία σας για την τυποποίηση των μελετών και για τη διανομή τους, λες και μοιράζετε πορτοκάλια στους πολύτεκνους –τέτοια πολιτική πάτε να κάνετε- και με το δεδομένο –και το ξέρετε πολύ καλά, γιατί είσθε μηχανικός- ότι η περιπτωσιολογία είναι ιδιαίτερη, ξέρετε τι θυμίζει; Κάποιους τεχνικούς που είχαν κάποιες μελέτες στα συρτάρια, είχαν ένα τοπογραφικό, είχαν και μία κάτοψη και περιέστρεφαν την κάτοψη και έλεγαν: «Χωράει εδώ, χωράει εκεί. Να, χώρεσε». 
      Ξέρετε πάρα πολύ καλά ότι κάθε μελέτη έχει ιδιαιτερότητα, και ότι δεν μπορεί να εφαρμόζονται οι μελέτες για όλες αυτές τις περιπτώσεις. Να είσθε σίγουροι ότι αυτό το μέτρο θα αποτύχει στην πράξη. Ήταν πολύ προτιμότερο εφόσον θέλετε να κάνετε φιλολαϊκή πολιτική και εφόσον πιστεύετε, ότι και οι κάτοικοι των δυσπρόσιτων περιοχών χρειάζονται ασφαλείς μελέτες, χρειάζονται ολοκληρωμένες μελέτες που να τους προστατεύουν από τις υπερβολές στο κόστος, να επιδοτήσετε αν θέλετε τις μελέτες αυτές. Όχι με τυποποιημένες μελέτες εις βάρος της ποιότητάς τους. Νομίζω ότι αυτή ήταν η λύση.
      Κυρίες και κύριοι συνάδελφοι, όσον αφορά τώρα στο θέμα της ασφάλισης των μελετών και των κατασκευών είναι αλήθεια ότι ο θεσμός της ασφάλισης, παρά το κόστος που προσθέτει στην κατασκευή –και αυτό είναι δεδομένο- παρέχει κάποιες πρόσθετες εγγυήσεις και στη μελέτη και στον ιδιοκτήτη και στον κατασκευαστή.
      Όμως, αυτός ο θεσμός, έτσι όπως εισάγεται με το παρόν νομοσχέδιο τόσο πρόχειρα, δημιουργεί δικαιολογημένα εύλογα ερωτήματα. Είμαι σίγουρος ότι ακόμη και οι συντάκτες, αλλά και εσείς δεν έχετε δει πως μπορεί να προβληθεί στο μέλλον η εφαρμογή της ασφάλισης των μελετών και των κατασκευών. Άλλωστε, γι’ αυτό ένα πλήθος σημαντικών ρυθμίσεων και παραμέτρων δεν θίγονται σ’ αυτό το νομοσχέδιο, αν και θα έπρεπε να θίγονται. Τελικά παραπέμπονται σε εξουσιοδοτήσεις, για να λυθούν στο μέλλον.
      Τέθηκαν πολλά και σημαντικά ερωτήματα, των οποίων η μη απάντηση ενισχύει την καχυποψία μας. Παραδείγματος χάρη, θα αναφέρω ενδεικτικά τον κίνδυνο υπαλληλοποίησης των μελετητών στις ασφαλιστικές εταιρείες. Αυτό είναι ένα ζήτημα και θα έπρεπε να το έχετε δει. Δηλαδή θα έπρεπε να έχετε δει την υποβάθμιση της μελέτης με την έννοια της πνευματικής εργασίας, καθώς και το γεγονός ότι οι ασφαλιστικές εταιρείες ενδέχεται επιβάλλουν συγκεκριμένους μελετητές στους ιδιοκτήτες. Επίσης την πιθανή επιβάρυνση του κόστους κατασκευής από την πιθανή ασφάλιση μελετών, που δεν έχουν νόημα να ασφαλιστούν.
      Κύριε Πρόεδρε, θα ήθελα να κάνω μία τελευταία ερώτηση, την οποία ωστόσο έχουμε επαναλάβει αρκετές φορές. Μας είπε η κυρία Υπουργός ότι εγκρίθηκε το νέο επιχειρησιακό πρόγραμμα του Εθνικού Κτηματολογίου. Πρέπει να μας δώσετε την απαντητική επιστολή της Ευρωπαϊκής Επιτροπής, και σας παρακαλούμε να την καταθέσετε στο Προεδρείο. Θέλουμε να μας πείτε ποιο είναι, επιτέλους, το τελικό κόστος έτσι όπως διαμορφώνεται, μετά τη μείωση του κόστους του επιχειρησιακού προγράμματος στο 50%. Θέλουμε να δούμε με τι έχουμε να κάνουμε. Επιτέλους, απαντήστε μας. Δεν μπορείτε να μας λέτε έτσι απλώς ότι μειώνεται το κόστος κατά 50%.
      ΠΡΟΕΔΡΕΥΩΝ (Παναγιώτης Σγουρίδης): Κύριε Λέγκα, αυτό είναι θέμα επερώτησης ή επίκαιρης ερώτησης. Σήμερα συζητούμε επί του νομοσχεδίου. 
      ΝΙΚΟΛΑΟΣ ΛΕΓΚΑΣ: Μα, πάνω σ’ αυτό, κύριε Πρόεδρε, στηρίζεται μία ολόκληρη τροπολογία. Η κυρία Υπουργός είπε ότι μειώνεται το ανταποδοτικό τέλος, γιατί έχει βρει τον τρόπο να μειωθεί το κόστος στο 50%. Εμείς ζητούμε ένα πράγμα, να μας πει πως διαμορφώνεται το κόστος σήμερα. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Έχει απαντήσει η κυρία Υπουργός.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα είμαι σύντομος.
      ΠΡΟΕΔΡΕΥΩΝ (Παναγιώτης Σγουρίδης): Είπαμε ότι ο έρωτας του μικροφώνου είναι μεγάλη υπόθεση.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Σε ό,τι αφορά την ασφάλιση των μελετών και των ιδιωτικών έργων υπάρχει μία μεγάλη εμπειρία που εφαρμόζεται σε όλες τις χώρες. Εδώ βάζουμε το θέμα θεσμικά και ετοιμάζουμε ήδη και το προεδρικό διάταγμα. Είναι βέβαιο ότι εκεί θα καθοριστούν οι λεπτομέρειες και είναι βέβαιο ότι εκεί δεν θα ξεκινήσουμε με συνολική εφαρμογή σε κάθε είδους κατασκευή. Στην αρχή θα εφαρμοστεί σε ειδικά κτήρια, κυρίως σε μεγάλα κτήρια και αποκτώντας σιγά-σιγά την εμπειρία και βλέποντας πως λειτουργεί η αγορά, θα το επεκτείνουμε στο μέλλον. 
	Έχουμε κάποιες διατάξεις για τα δημόσια έργα. Ειλικρινά λυπάμαι, γιατί ο κ. Τσιτουρίδης ισχυρίστηκε ότι αυτές οι διατάξεις χειροτερεύουν τα πράγματα ή ενισχύουν την αδιαφάνεια. 
      Εγώ θεωρώ ότι είναι πάρα πολλές σωστές διατάξεις, βελτιωτικές των υπαρχόντων μέχρι σήμερα πραγμάτων στην παραγωγή δημοσίων έργων. Ακόμα, βελτιώνουν και ενισχύουν τη διαφάνεια. 
      Τι άλλο, λοιπόν, κύριε Τσιτουρίδη, κάνει η διάταξη που λέει πώς διαμορφώνονται με ένα εντελώς αντικειμενικό τρόπο οι τιμές μονάδας των νέων εργασιών; Μέχρι σήμερα το μοναδικό πλαίσιο που υπάρχει, δημιουργεί μία σύγχυση και αυτό το καταργούμε. Τώρα, εμείς αντικειμενικοποιούμε πλήρως το σύστημα για τις τιμές μονάδος των νέων εργασιών και εφαρμόζουμε τη φύλαξη των οικονομικών εισφορών με πολύ καλύτερο τρόπο απ’ ότι γινόταν μέχρι σήμερα. 	Όσον αφορά τα έργα που εμπίπτουν στο προεδρικό διάταγμα -αν δεν κάνω λάθος είναι το 334/2000- πρόκειται για έργα που έχουν προϋπολογισμό κάτω από 2 δισεκατομμύρια. Εκεί εφαρμόζουμε τη δημοπράτηση σε δύο φάσεις. Πρώτα ελέγχονται οι τεχνικοί φάκελοι και στη συνέχεια καλούνται να δώσουν τις οικονομικές εισφορές, οι οποίες ανοίγουν την ίδια μέρα. Αυτό δεν γίνεται για τη διαφάνεια; Αυτό δεν ζητούσατε; Ποια είναι η διάταξη που χειροτερεύει τα πράγματα σε σχέση με τα ισχύοντα σήμερα και ενισχύει την αδιαφάνεια; 
      Κύριοι συνάδελφοι, νομίζω ότι μεταξύ μας πρέπει να είμαστε στοιχειωδώς ειλικρινείς και να προσεγγίζουμε την αλήθεια. 
	ΓΕΩΡΓΙΟΣ ΤΡΥΦΩΝΙΔΗΣ:  Να μας δώσετε τα στοιχεία για όλο το φάσμα.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Για όλο το φάσμα δε γίνεται, διότι για τα μεγάλα έργα η οδηγία της Ευρωπαϊκής Ένωσης μιλάει για ταχυδρομική αποστολή της ενιαίας προσφοράς. Δεν μπορεί να πει: «Στείλτε τώρα αυτό και μετά εκείνο». Πότε θα το στείλουν ταχυδρομικά; Μπορούν να το στέλνουν ταχυδρομικά; 
      ΓΕΩΡΓΙΟΣ ΤΡΥΦΩΝΙΔΗΣ: Δύο φορές. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Πώς θα ανοίγουμε την ίδια μέρα την οικονομική προσφορά λοιπόν; Θα έρχεται την ίδια μέρα η οικονομική προσφορά, όταν κάποιος από το εξωτερικό συμμετέχει σε μία τέτοια δημοπρασία; 
      Επίσης, κύριε συνάδελφε, πρέπει να συνεννοούμαστε μεταξύ μας. Αυτό το οποίο κάνουμε για μικρά έργα, το κάνουμε και για διαφάνεια και γιατί υπάρχουν διάφορα σχόλια που τα γνωρίζετε, αλλά στα μικρά έργα συμμετέχουν πολλοί και όταν θα φύγουν τρεις-τέσσερις, δε δημιουργεί αυτό μεγάλη ώθηση στο να υπάρχει συνεννόηση. Ενώ στα μεγάλα έργα μπορούν να συμμετέχουν δέκα. Αν φύγουν δύο από το στάδιο ελέγχου των τεχνικών φακέλων και μείνουν οι οκτώ, θα είναι γνωστοί και αυτό προωθεί τη συνεννόηση. Αυτό δεν πρέπει να το ζητάτε. Νομίζω ότι πετυχαίνουμε μία «χρυσή τομή» με τη λύση που δίνουμε. 
      Αισθάνομαι την ανάγκη –κυρίως γι’ αυτό πήρα το λόγο- να αναφερθώ στο άρθρο 20 του νομοσχεδίου. Το ακούω πολλές φορές από όλα τα κόμματα και βλέπω ότι δημοσιεύματα σε εφημερίδες μιλούν για τον προσεισμικό έλεγχο των κτιρίων, γιατί πράγματι οι παρεμβάσεις που κάναμε είναι να βελτιώσουμε την κατάσταση στις καινούριες οικοδομές. 
      Έχουμε αρκετές σοβαρές διατάξεις. Τι κάνουμε με τα παλιά κτήρια; Πολλές φορές έγινε κουβέντα γι’ αυτό και βέβαια δεν είναι καθόλου απλό θέμα. Δεν εφαρμόζεται σχεδόν σε καμία χώρα του κόσμου. Θέλει ανθρώπους που πρέπει να έχουν εμπειρία, θέλει πολύ σωστή προετοιμασία και αυτό προσπαθούμε να κάνουμε κυρίως με τη δημιουργία του Σώματος Αντιμετώπισης Φυσικών Καταστροφών. Ετέθη το θέμα πολλές φορές στη Βουλή και με επερωτήσεις και σήμερα από τον κ. Γκατζή. 
      Στα ΤΑΣ Αθηνών εργάζονται πεντακόσιοι πενήντα υπάλληλοι σήμερα. Εργάστηκαν και άλλοι στο παρελθόν. Εργάζονται εδώ και τέσσερα χρόνια. Είναι πολλοί επιστήμονες με ειδικές γνώσεις που έχουν μία τεράστια εμπειρία που δεν πρέπει να την αφήσουμε να πάει χαμένη. Αυτό το ζητήσατε και εσείς, όλα τα κόμματα. Αυτοί οι άνθρωποι, λοιπόν, θα μας είναι πάρα πολύ χρήσιμοι για να στελεχώσουν αυτό το Σώμα Αντιμετώπισης Φυσικών Καταστροφών και κυρίως για να εκπαιδευτούν σωστά, για να μπορούν να κάνουν τον προσεισμικό έλεγχο. 
      Αγαπητοί συνάδελφοι, εδώ και δύο χρόνια δουλεύουμε εντατικά με μία πολύ αξιόλογη και υψηλού επιπέδου επιστημονική επιτροπή που τελειώνει το πρώτο εξάμηνο του 2004 το έργο της, για να έχουμε ένα σύγχρονο κανονισμό παρεμβάσεων και ενισχύσεων στα κτήρια που θα προκύψουν ότι έχουν αυτήν την ανάγκη από τον προσεισμικό έλεγχο. Ο κανονισμός θα αφορά και παρεμβάσεις και ενισχύσεις κτηρίων που υπέστησαν ζημιές από θεομηνίες. 
      Επίσης θεσμοθετήσαμε νομοθετικά το πράσινο κουτί που θα υπάρχει σε κάθε πολυκατοικία. Ποιος θα το κάνει αυτό; Όλα αυτά, λοιπόν, θα τα αντιμετωπίσει το Σώμα Αντιμετώπισης Φυσικών Καταστροφών το οποίο δημιουργούμε. 
      ΓΕΩΡΓΙΟΣ ΤΡΥΦΩΝΙΔΗΣ: Γιατί το βαφτίσατε πράσινο και όχι μπλε; 
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Έτσι ήταν. Υπάρχει νόμος. Το πράσινο κουτί, λοιπόν, θα υπάρχει υποχρεωτικά σε κάθε πολυκατοικία σε ένα σημείο που θα είναι γνωστό, αλλά δε θα μπορεί να το παραβιάσει κανείς και θα έχει μέσα τα βασικά στοιχεία της οικοδομής. Αυτό νομοθετήθηκε, ώστε αν πέσει ένα σπίτι στο σεισμό, να ξέρει κάποιος πώς να παρέμβει στο σπίτι αυτό, να μπορεί να ανοίξει το κουτί και να πάρει τα σχέδια, για να ξέρει πώς να παρέμβει για να σώσει κάποιους ανθρώπους που είναι εγκλωβισμένοι. Αυτό νομοθετήθηκε, αλλά ποιος θα το εφαρμόσει στην πράξη; 
      ΠΡΟΕΔΡΕΥΩΝ (Παναγιώτης Σγουρίδης): Θα το μπερδεύαμε με τα αεροπλάνα. Τα αεροπλάνα έχουν μαύρο κουτί. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τέτοια θέματα εφαρμογής προγραμμάτων προσεισμικού ελέγχου και εφαρμογής προγραμμάτων πρόληψης από θεομηνίες πάμε να λύσουμε με τη δημιουργία και τη σύσταση αυτού του Σώματος. 
      Γι’ αυτό, θα σας πω, κύριε Γκατζή, ότι με τον τρόπο που έχουμε συντάξει το άρθρο λύνεται με τον καλύτερο τρόπο και το πρώτο θέμα που θέσατε, ενώ το δεύτερο θέμα που θέσατε ίσως αναιρεί το πρώτο. Εμείς ελέγξαμε και με ειδικούς νομικούς ποιος είναι ο καλύτερος τρόπος για να λύσουμε το πρώτο θέμα που θέσατε. Όλα αυτά τα αντιμετωπίζουμε με τον καλύτερο τρόπο. 
      ΓΕΩΡΓΙΟΣ ΤΡΥΦΩΝΙΔΗΣ: Στην επιτροπή το ψηφίσαμε αυτό. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Εγώ θα παρακαλέσω ειλικρινά, επειδή αυτό το άρθρο εισάγει μία παρέμβαση της πολιτείας που είναι πάρα πολύ κρίσιμη και σοβαρή για τη χώρα μας που είναι σεισμογενής, αυτό το άρθρο να το ψηφίσουν όλα τα κόμματα. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης έχει το λόγο. 
      ΣΑΒΒΑΣ ΤΣΙΤΟΥΡΙΔΗΣ: Θα επισημάνω στον κύριο Υπουργό ότι ο τρόπος με τον οποίο νομοθετούμε δεν επιτρέπει στα κόμματα να αποφαίνονται στην Ολομέλεια επί συγκεκριμένων διατάξεων. Όπως είπε ο κ. Τρυφωνίδης το άρθρο αυτό στην επιτροπή, όπου είχαμε τη δυνατότητα να εκφραστούμε, το στηρίξαμε.
      Σε ό,τι αφορά στις ρυθμίσεις για τα δημόσια έργα, εκείνο που πρέπει να επισημάνουμε είναι πως όταν μια κυβέρνηση αναγκάζεται μέσα σε μια διετία να έρχεται, να επανέρχεται και να ξαναέρχεται για να ρυθμίσει ζητήματα τα οποία υποτίθεται ότι ένα νομοθέτημα ρύθμισε πριν από δύο χρόνια, αυτό είναι δηλωτικό της αποτυχίας των νομοθετικών ρυθμίσεων της Κυβέρνησης και επισημαίνω ότι όλες οι εργοληπτικές οργανώσεις αντέδρασαν στην κυβερνητική αυτή πρόταση, λέγοντας ότι όλες οι μεταβολές είναι επί τα χείρω…
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Επειδή θίγονται…
      ΣΑΒΒΑΣ ΤΣΙΤΟΥΡΙΔΗΣ: Δε νομίζω ότι θίγονται. Όλες οι μεταβολές είναι επί τα χείρω είπαν οι εργοληπτικές οργανώσεις. Και οι εταιρείες και οι εργοληπτικές οργανώσεις έκαναν έργα και πριν από εσάς και πριν από εμάς και θα συνεχίσουν να κάνουν και μετά από εμάς. Άρα, πρέπει να είμαστε πολύ προσεκτικοί όταν νομοθετούμε ερήμην του.
      Τελειώνω λέγοντας ότι ο τρόπος και τα όσα η Κυβέρνηση προτείνει τον τελευταίο καιρό για σημαντικά ζητήματα και ο τρόπος με τον οποίον η κυβερνητική πλειοψηφία υιοθετεί όσα υιοθετεί, αναδεικνύει ένα μεγάλο πρόβλημα των καιρών μας. Το πρόβλημα ότι η μακρά προεκλογική περίοδος βλάπτει σοβαρά και την αξιοπιστία της Κυβέρνησης και την πορεία του τόπου.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, αδικήσαμε το μέρος που αναφέρεται στα δημόσια έργα στο νομοσχέδιο. Γιατί είχαμε πολλές διατάξεις και σημαντικές που έπρεπε να συζητήσουμε σε σχέση με τα πολεοδομικά και τα άλλα θέματα. Όμως, και αυτές οι διατάξεις που αφορούν τα δημόσια έργα, είναι πολύ σημαντικές.
      Πράγματι, ο τρόπος για την ανάθεση των δημοσίων έργων ήταν πάντα ένα πεδίο τριβής μεταξύ των εμπλεκομένων, της πολιτείας, των μηχανικών και των εργολάβων. Απόλυτο σύστημα που να είναι όλοι ευχαριστημένοι και διαφανές και αντικειμενικό δεν υπάρχει. Δεν ξέρω αν υπάρχει και σε κάποια χώρα. Νομίζω όμως ότι στην Ελλάδα με το μαθηματικό τύπο που έχουμε εφαρμόσει και με τη βελτίωση αυτών των διατάξεων όσον αφορά τις νέες τιμές κλπ., βελτιώνουμε πολύ περισσότερο το σύστημα.
      Επειδή όμως ακούμε κατά καιρούς καταγγελίες σε έντονο ύφος για τον τρόπο ανάθεσης των δημοσίων έργων, δεν ακούσαμε έστω μια φορά ποια είναι η άλλη εκδοχή, πώς θα μπορούσε να γίνει. Μήπως με το παλιό καθεστώς που ο κάθε ένας εργολάβος έπαιρνε με οποιαδήποτε έκπτωση ένα έργο προκειμένου να μπει στο χρηματιστήριο; Τα αποτελέσματα τα έχουμε δει εκ των υστέρων και τα βλέπουμε και σήμερα. Ήταν τρόπος ανάθεσης αυτός; Βεβαίως, έχει αδυναμία το σύστημα του μαθηματικού αυτού τύπου. Είναι η ομαδοποίηση και πρέπει να δούμε με ποιον τρόπο πρέπει να αμβλύνουμε αυτήν την κατάσταση ώστε να είναι ακόμη καλύτερη. Θα πρέπει να καταθέσουμε προτάσεις και αυτές οι προτάσεις που φέρνει σήμερα η Κυβέρνηση προς αυτήν την κατεύθυνση είναι. 
      Τέλος ήθελα να πω για τη μονάδα φυσικών καταστροφών. Το είχαμε ζητήσει πολλές φορές να γίνει αυτή η μονάδα. Η χώρα μας είναι σεισμογενής και δυστυχώς θα παράγει σεισμούς και στο μέλλον και μια τέτοια μονάδα μπορεί να προστατεύσει τους πολίτες και να τους εμπνεύσει ένα αίσθημα ασφαλείας. Ο προσεισμικός έλεγχος είναι κάτι που έπρεπε να γίνεται γιατί ακούμε πολλές φορές ότι κρίνονται κάποια κτήρια ως σεισμικά ανεπαρκή. Βεβαίως έτσι είναι αφού κτίστηκαν με κανονισμούς πολύ παλιούς που δεν ανταποκρίνονται στις σημερινές απαιτήσεις και στους σημερινούς κανονισμούς. Γι’ αυτό νομίζω ότι αυτή η μονάδα θα βοηθήσει πολύ να εντοπίσει αυτά τα κτήρια που έχουν πολύ μεγάλο κίνδυνο να τα ενισχύσουμε, αλλά ταυτόχρονα παράσχει και αυτήν την πολύ μεγάλη βοήθεια όταν χρειασθεί ο μη γένοιτο να έχουμε φυσικές καταστροφές.
      Θα συμφωνήσω και εγώ ότι αυτό το εξειδικευμένο προσωπικό που υπάρχει σε αυτές τις υπηρεσίες θα μπορεί να χρησιμοποιηθεί σ’ αυτήν τη μονάδα.
      Τέλος κλείνοντας, θέλω να πω το εξής: Αυτό το νομοσχέδιο είχε στόχους, είχε παρεμβάσεις που βελτιώνουν τη διαδικασία για την παραγωγή κυρίως των ιδιωτικών έργων. Σε καμία περίπτωση όμως δεν νομίζω ότι θίγονται οι μηχανικοί και πρέπει να το τονίσουμε, γιατί κατηγορήθηκαν οι μηχανικοί εδώ μέσα πολλές φορές. Νομίζω πως είναι προς όφελος των μηχανικών. Βοηθάει και για το ρόλο τους και για το κύρος τους. Ξεκαθαρίζουμε τους κανόνες του παιχνιδιού και ο καθένας θα πάρει την ευθύνη του. Και οι μηχανικοί δεν αρνήθηκαν ποτέ να πάρουν τις ευθύνες τους. Όπως επίσης νομίζω ότι δεν είναι σωστό αυτό που ακούστηκε από πολλές μεριές, ότι πληρώνονται υπερβολικά στη δουλειά την οποία κάνουν. 
      Εγώ δεν το λέω σαν μηχανικός αυτήν τη στιγμή, αγαπητοί συνάδελφοι και κύριε Πρόεδρε. Ξέρουμε όλοι όμως και τις ευθύνες τις οποίες αναλαμβάνουν οι μηχανικοί και οι οποίες όπως πολύ σωστά είπε και ο συνάδελφος της Νέας Δημοκρατίας ο κ. Τρυφωνίδης, αυτές οι ευθύνες είναι στο διηνεκές. Και δεν ξέρω κανένα επάγγελμα άλλο που να έχει τέτοιου είδους ευθύνες. 
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση ενιαία  επί της αρχής, των άρθρων και του συνόλου του σχεδίου νόμου Υπουργείου Περιβάλλοντος, Χωροταξίας και Δημοσίων Έργων: «Άδεια δόμησης, πολεοδομικές και άλλες διατάξεις θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων».
      Ερωτάται το Σώμα: Γίνεται δεκτό το νομοσχέδιο του Υπουργείου Περιβάλλοντος, Χωροταξίας και Δημοσίων Έργων και με την τροπολογία  με γενικό αριθμό 2017 και ειδικό 199, την τροπολογία με γενικό αριθμό 2029 και ειδικό 199 όπως τροποποιήθηκε από την κυρία Υπουργό, την τροπολογία με γενικό αριθμό 1877 και ειδικό 142, την τροπολογία με γενικό αριθμό 1919 και ειδικό 145 , την τροπολογία με γενικό αριθμό 1938 και ειδικό 154, την τροπολογία με γενικό αριθμό 1951 και ειδικό 159, την τροπολογία με γενικό αριθμό 1929 και ειδικό 147, την τροπολογία με γενικό αριθμό 1986 και ειδικό 181 όπως τροποποιήθηκαν από την κυρία Υπουργό, την τροπολογία με γενικό αριθμό 1930 και ειδικό 148, την τροπολογία με γενικό αριθμό 1948 και ειδικό 156, την τροπολογία με γενικό αριθμό 1950 και ειδικό 158, την τροπολογία με γενικό αριθμό 1960 και ειδικό 168, την τροπολογία με γενικό αριθμό 1969 και ειδικό 174, την τροπολογία με γενικό αριθμό 1952 και ειδικό 160, την τροπολογία με γενικό αριθμό 1987 και ειδικό 182, όπως τροποποιήθηκαν από την κυρία Υπουργό, την τροπολογία με γενικό αριθμό 1999 και ειδικό 191, την τροπολογία με γενικό αριθμό 2026 και ειδικό 198 και την τροπολογία με γενικό αριθμό 2016 και ειδικό 194 όπως τροποποιήθηκαν από την κυρία Υπουργό.
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο «Άδεια δόμησης, πολεοδομικές και άλλες διατάξεις θεμάτων αρμοδιότητας Υπουργείου Περιβάλλοντος, Χωροταξίας και Δημοσίων Έργων» έγινε δεκτό κατά πλειοψηφία ενιαία επί της αρχής, των άρθρων και του συνόλου με τις τροποποιήσεις της κυρίας Υπουργού και με την τροπολογία  με γενικό αριθμό 2017 και ειδικό 195, την τροπολογία με γενικό αριθμό 2029 και ειδικό 199 όπως τροποποιήθηκε από την κυρία Υπουργό, την τροπολογία με γενικό αριθμό 1877 και ειδικό 142, την τροπολογία με γενικό αριθμό 1919 και ειδικό 145 , την τροπολογία με γενικό αριθμό 1938 και ειδικό 154, την τροπολογία με γενικό αριθμό 1951 και ειδικό 159, την τροπολογία με γενικό αριθμό 1929 και ειδικό 147, την τροπολογία με γενικό αριθμό 1986 και ειδικό 181 όπως τροποποιήθηκαν από την κυρία Υπουργό, την τροπολογία με γενικό αριθμό 1930 και ειδικό 148, την τροπολογία με γενικό αριθμό 1948 και ειδικό 156, την τροπολογία με γενικό αριθμό 1950 και ειδικό 158, την τροπολογία με γενικό αριθμό 1960 και ειδικό 168, την τροπολογία με γενικό αριθμό 1969 και ειδικό 174, την τροπολογία με γενικό αριθμό 1952 και ειδικό 160, την τροπολογία με γενικό αριθμό 1987 και ειδικό 182, όπως τροποποιήθηκαν από την κυρία Υπουργό, την τροπολογία με γενικό αριθμό 1999 και ειδικό 191, την τροπολογία με γενικό αριθμό 2026 και ειδικό 198 και την τροπολογία με γενικό αριθμό 2016 και ειδικό 194 όπως τροποποιήθηκαν από την κυρία Υπουργό και έχει ως εξής: 
      
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 02.35΄, λύεται η συνεδρίαση για σήμερα ημέρα Τετάρτη 17 Δεκεμβρίου 2003 και ώρα 10.30΄, με αντικείμενο εργασιών του Σώματος  νομοθετική εργασία: α) Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας περί συνεργασίας του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Ρωσικής Ομοσπονδίας στον τομέα της καταπολέμησης του εγκλήματος.» 
 β) Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας για την εκτέλεση έργων υποδομής - αναβάθμισης της Ναυτικής Βάσης του Bisht Palla» και 
γ) Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Ρύθμιση θεμάτων Ολυμπιακής Προετοιμασίας και άλλες διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας 16-12-2003                         σελ. 335

