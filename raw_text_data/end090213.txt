(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄ 
ΣΥΝΕΔΡΙΑΣΗ ΠΖ΄

Παρασκευή 13 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το ιδιωτικό Δημοτικό Σχολείο Παιδαγωγική, το 39ο Δημοτικό Σχολείο Περιστερίου, το Γυμνάσιο Διαπολιτισμικής Εκπαίδευσης Ευόσμου Θεσσαλονίκης, το ιδιωτικό Γυμνάσιο Ελληνογαλλική σχολή Saint Joseph, το 3ο Γυμνάσιο Καλαμάτας, το 5ο Δημοτικό Σχολείο Αγρινίου, το Δημοτικό Σχολείο Καμινίων Αχαΐας και ο Πρόεδρος της Βουλής των Αντιπροσώπων της Δημοκρατίας της Χιλής κ. Φ. Ενσίνα, σελ.
2. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 16 Φεβρουαρίου 2009, σελ.
4. Συζήτηση επικαίρων ερωτήσεων:
α) Προς τον Υπουργό Απασχόλησης και Κοινωνικής Προστασίας:
i. σχετικά με την πιλοτική εφαρμογή της μεταφοράς των συνταξιούχων του Οργανισμού Ασφάλισης Ελεύθερων Επαγγελματιών Νομού Πιερίας από τον κλάδο υγείας του ΙΚΑ-ΕΤΑΜ στον κλάδο υγείας του Οργανισμού Ασφάλισης Ελευθέρων Επαγγελματιών κ.λπ., σελ.
ii. σχετικά με τις απολύσεις εργαζομένων στο εργοστάσιο «ΦΙΛΚΕΡΑΜ» στη Θεσσαλονίκη κ.λπ., σελ.
β) Προς τον Υπουργό Εσωτερικών:
i. σχετικά με την κατάργηση του δημοτικού φόρου 2% και 5% για τα καταστήματα υγειονομικού ενδιαφέροντος κ.λπ., σελ.
ii. σχετικά με το ξερίζωμα δέντρων και παράνομες παρεμβάσεις στο πάρκο επί των οδών Πατησίων και Κύπρου κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με την κατάσταση στον Οργανισμό Περίθαλψης Ασφαλισμένων Δημοσίου κ.λπ., σελ.
δ) Προς τον Υπουργό Εξωτερικών, σχετικά με τη λειτουργία του Τουρκικού Προξενείου στη Θράκη κ.λπ., σελ.
ε) Προς τον Υπουργό Πολιτισμού, σχετικά με την κατασκευή του νέου γηπέδου της ΑΕΚ κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Τροποποίηση επενδυτικών νόμων και άλλες διατάξεις», σελ.

ΟΜΙΛΗΤΕΣ
Α. Επί του Κανονισμού:
ΑΛΕΥΡΑΣ Α., σελ.
ΓΕΙΤΟΝΑΣ Κ., σελ.
ΛΑΦΑΖΑΝΗΣ Π., σελ.
ΝΙΚΗΦΟΡΑΚΗΣ Σ., σελ.

Β. Επί των επικαίρων ερωτήσεων:
Α’Ι’ΒΑΛΙΩΤΗΣ Κ., σελ.
ΑΜΟΙΡΙΔΗΣ Ι., σελ.
ΒΑΛΗΝΑΚΗΣ Ι., σελ.
ΙΩΑΝΝΙΔΗΣ Ι., σελ.
ΚΑΛΑΝΤΙΔΟΥ Σ., σελ.
ΚΑΝΕΛΛΗ Λ., σελ.
ΚΟΝΤΟΓΙΑΝΝΗΣ Γ., σελ.
ΛΟΒΕΡΔΟΣ Α., σελ.
ΝΑΚΟΣ Α., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΡΟΝΤΟΥΛΗΣ Α., σελ.
ΦΙΛΙΝΗ Α., σελ.

Γ. Επί του σχεδίου νόμου του Υπουργείου Οικονομίας και Οικονομικών:
Α’Ι’ΒΑΛΙΩΤΗΣ Κ., σελ.
ΑΛΕΥΡΑΣ Α., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΚΑΚΛΑΜΑΝΗΣ Α., σελ.
ΚΑΡΑΟΓΛΟΥ Θ., σελ.
ΚΑΡΑΣΜΑΝΗΣ Γ., σελ.
ΚΑΤΣΙΦΑΡΑΣ Α., σελ.
ΚΕΓΚΕΡΟΓΛΟΥ Β., σελ.
ΛΑΦΑΖΑΝΗΣ Π., σελ.
ΜΑΝΟΥΣΟΥ-ΜΠΙΝΟΠΟΥΛΟΥ Α., σελ.
ΜΠΕΖΑΣ Α., σελ.
ΜΠΟΥΡΑΣ Α., σελ.
ΝΙΚΗΦΟΡΑΚΗΣ Ε., σελ.
ΠΑΥΛΟΠΟΥΛΟΣ Π., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΠΗΛΙΟΠΟΥΛΟΣ Κ., σελ.
ΤΣΟΥΚΑΛΗΣ Ν., σελ.
ΦΙΛΙΝΗ Α., σελ.
ΧΑΤΖΗΓΑΚΗΣ Σ., σελ.

 
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΠΖ΄
      Παρασκευή 13 Φεβρουαρίου 2009
      Αθήνα, σήμερα στις 13 Φεβρουαρίου 2009, ημέρα Παρασκευή και ώρα 10.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
       (Ανακοινώνονται προς το Σώμα από την κ. Σοφία Καλαντίδου, Βουλευτή Α΄ Θεσσαλονίκης, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται σε απουσία από τον κατάλογο του ΥΠΕΠΘ για την ανάπτυξη νέων τμημάτων Τριτοβάθμιας Εκπαίδευσης μέχρι το 2012, του παραρτήματος του ΑΤΕΙ Πατρών στο Αίγιο.
      2) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται σε επιστολή του Νομάρχη Αχαΐας με αίτημα χρηματοδότηση  του έργου «Φωτισμός Ανάδειξης του Κάστρου των Πατρών» με το ποσό των 310.000 ευρώ.
      3) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  η Ομοσπονδία Επαγγελματικών - Βιοτεχνικών - Εμπορικών Σωματείων Νομού Αχαίας ζητεί να δοθεί δικαίωμα εξαγοράς ενσήμων των παλαιών εργοδοτικών ασφαλιστικών ταμείων, από ασφαλισμένους που βρίσκονται κοντά στο όριο συνταξιοδότησης.
      4) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην αντίδραση των κατοίκων της περιοχής Άνω Καστριτσίου του Δήμου Ρίου, για τοποθέτηση κεραίας κινητής τηλεφωνίας.
      5) Ο Βουλευτής Α΄ Θεσσαλονίκης κ. ΑΝΑΣΤΑΣΙΟΣ ΚΟΥΡΑΚΗΣ κατέθεσε αναφορά με την οποία  η πενταμελής επιτροπή κατοίκων του δημοτικού διαμερίσματος Ιτέας του Δήμου Γόννων Νομού Λάρισας διαμαρτύρεται για την αυθαίρετη εγκατάσταση εργοταξίου σε δημόσιο χώρο.
      6) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  ο Νομάρχης Αχαΐας ζητεί να υπάρξει ουσιαστική ρύθμιση των αγροκτηνοτροφικών χρεών,  τη  χορήγηση  άτοκων δανείων  κ.λπ.
      7) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία  η Παιδαγωγική Σχολή του Αριστοτέλειου Πανεπιστημίου Θεσσαλονίκης διαμαρτύρεται γι α την έλλειψη διδακτικού προσωπικού και κτηριακών υποδομών.
      8) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  ο Σύλλογος Πολιτικών Υπαλλήλων ΥΕΘΑ/ΓΕΣ Θράκης ζητεί τη διατήρηση και αναβάθμιση του 424ου Γενικού Στρατιωτικού Νοσοκομείου Ξάνθης.
      9) Ο Βουλευτής Νομού Αττικής κ. ΜΑΥΡΟΥΔΗΣ (ΜΑΚΗΣ) ΒΟΡΙΔΗΣ κατέθεσε αναφορά με την οποία  η Ένωση Δημοσιογράφων Ιδιοκτητών Περιοδικού Τύπου ζητεί την εξίσωση των παροχών του ενιαίου κλάδου υγείας του ΕΤΑΠ - ΜΜΕ με αυτές του κανονισμού ασθενείας του πρώην ΤΑΙΣΥΤ.
      10) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Δήμαρχος Αυλώνος Νομού Εύβοιας ζητεί να γίνει καταγραφή των ζημιών και εκτίμηση των τεχνικών παρεμβάσεων έτσι ώστε να προστατευτεί η ακτή στον Οικισμό Κορασίδας του Δ.Δ. Αχλαδερής που υπέστη διάβρωση.
      11) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ  ΚΟΥΒΕΛΗΣ  κατέθεσε αναφορά με την οποία  οι εργαζόμενοι στο ΚΕΠ Επαρχείου Νάξου ζητούν την αναγνώριση της προηγούμενης υπηρεσίας τους με σύμβαση έργου στον ίδιο φορέα καθώς και την μισθολογική τους εξίσωση με τις αποδοχές των εργαζομένων στα ΚΕΠ της χώρας.
      12) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ  ΚΟΥΒΕΛΗΣ  κατέθεσε αναφορά με την οποία  ο κ. Παλαιολόγος Χρήστος, δημοτικός σύμβουλος Λιβαδειάς ζητά να ενημερωθεί για τα αποτελέσματα των ελέγχων για τη μη νόμιμη διαχείριση των ευρωπαϊκών κονδυλίων του Γ΄ ΚΠΣ από τη δημοτική επιχείρηση ΔΕΠΑΛ Λιβαδειάς.
      13) Οι Βουλευτές Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ, Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  τα σωματεία της Ν/Ζώνης καταγγέλλουν το πόρισμα των πραγματογνωμόνων για την υπόθεση της πυρκαγιάς στο πλοίο «FREΝDSHIP GAS».
      14) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ, Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία  ο Δήμαρχος Αγίου Κηρύκου Ικαρίας ζητεί άμεση παρέμβαση έτσι ώστε να ενισχυθεί η προσπάθεια των ΟΤΑ Ικαρίας να διαμορφώσουν έναν σύγχρονο και περιβαλλοντικά αποδεκτό σχεδιασμό διαχείρισης των απορριμμάτων.
      15) Οι Βουλευτές Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  ο πολιτιστικός σύλλογος «Άγιου Ανδρέα – Καρουμπάτικα» και ο σύλλογος Περιβαλλοντική Πρωτοβουλία Κέρκυρας  ζητούν να φύγει από την περιοχή τους η ασφαλτοβιομηχανία ΑΣΩΝΙΤΗ-ΖΩΧΙΟΥ, λόγω της ανυπόφορης ρύπανσης της ατμόσφαιρας στην κατοικημένη περιοχή κ.λπ.
      16) Ο Βουλευτής Λακωνίας κ. ΠΑΝΑΓΙΩΤΗΣ  ΣΚΑΝΔΑΛΑΚΗΣ  κατέθεσε αναφορά με την οποία  ο σύλλογος πτυχιούχων εργοληπτών δημοσίων έργων Νομού Λακωνίας ζητεί την επαναδημοπράτηση με ανοικτό διαγωνισμό έργων στην περιοχή της Λακωνίας.
      17) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  η Κοινότητα Καρυάς Νομού Λάρισας ζητεί την  ασφαλιστική κάλυψη των καταστροφών που προκαλούνται από τους αγριόχοιρους στις καλλιέργειες της περιοχής από τον ΕΛΓΑ.
      18) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Όμιλος Κριεκουκιωτών Φίλων του Ελάτου  και οι σύλλογοι  γονέων και κηδεμόνων Δημοτικού Σχολείου και Γυμνασίου Ερυθρών διαμαρτύρονται για τη διακοπή της λειτουργίας της παιδικής και εφηβικής βιβλιοθήκης στις Ερυθρές.
      19) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο σύλλογος εκπαιδευτικών Π.Ε. «ΑΛΕΞΑΝΔΡΟΣ ΔΕΛΜΟΥΖΟΣ» ζητεί το διορισμό εκπαιδευτικών ειδικής αγωγής και ειδικού βοηθητικού προσωπικού στο Ειδικό Σχολείο Παμμακαρίστου.
      20) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  το Δημοτικό Διαμέρισμα Καλλιθέας του Δήμου Κόνιτσας ζητεί την καταβολή αποζημίωσης στους παραγωγούς της περιοχής του που οι καλλιέργειές τους επλήγησαν από έντονα καιρικά φαινόμενα.
      21) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο σύλλογος πολυτέκνων γονέων Νομού Ιωαννίνων ζητεί τη χορήγηση παρακρατηθέντων χρημάτων  για τη συνέχιση της λειτουργίας του.
      22) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  ο Δήμαρχος Αγίου Κηρύκου Ικαρίας ζητεί άμεση παρέμβαση έτσι ώστε να ενισχυθεί η προσπάθεια των ΟΤΑ Ικαρίας να διαμορφώσουν έναν σύγχρονο και περιβαλλοντικά αποδεκτό σχεδιασμό διαχείρισης των απορριμμάτων.
      23) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  η περιβαλλοντική οργάνωση «ΑΙΘΡΙΑ», η ομάδα αγρο-περιβαλλοντικής έρευνας και δράσης, ο Σύλλογος Περιβάλλοντος Ρόδου διαμαρτύρονται για τη μελετώμενη εκποίηση δημοσίων παραλιακών εκτάσεων στη Ρόδο.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5773/6-2-2008 ερώτηση των Βουλευτών κυρίων Λιάνας Κανέλλη, Γεωργίου Μαυρίκου, Λίλας Καφαντάρη και Εύας Μελά δόθηκε με το υπ’ αριθμ. 11591/25-2-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης των Βουλευτών κ.κ. Λ. Κανέλλη, Γ. Μαυρίκου, Λ. Καφαντάρη, και Ε. Μελά, αναφορικά με το αντικείμενο του θέματος, σας γνωρίζουμε τα εξής:
      Πέρα από τα μέτρα προστασίας ευπαθών κοινωνικών ομάδων που λαμβάνει η Πολιτεία, για τα οποία αρμόδιο να απαντήσει είναι το συνερωτώμενο Υπουργείο Υγείας και Κοινωνικής Αλληλεγγύης, αρμόδια για τη λήψη μέτρων είναι και η Τοπική Αυτοδιοίκηση. Ειδικότερα, σύμφωνα με το νέο Δημοτικό και Κοινοτικό Κώδικα στην αρμοδιότητα των δημοτικών και κοινοτικών αρχών ανήκει η μέριμνα για την στήριξη αστέγων και οικονομικά αδύνατων δημοτών, με την παραχώρηση δημοτικών και κοινοτικών οικοπέδων σε αυτούς ή με την παροχή χρηματικών βοηθημάτων, ειδών διαβίωσης και περίθαλψης σε κατοίκους που αντιμετωπίζουν σοβαρά προβλήματα διαβίωσης.
      Στο πλαίσιο αυτό πολλοί δήμοι της χώρας, και ιδιαίτερα οι δήμοι των αστικών κέντρων, όπου εντοπίζεται κυρίως το πρόβλημα αυτό, έχουν αναπτύξει αντίστοιχες πρωτοβουλίες και δράσεις, όπως συσσίτια, δημιουργία ιδρυμάτων αστέγων ή ενοικίαση ξενοδοχείων για φιλοξενία αστέγων κτλ. και συμβάλλουν με τον τρόπο αυτό στην αντιμετώπιση αυτού του κοινωνικού φαινομένου.
      Ο Υφυπουργός
      ΑΘ. ΝΑΚΟΣ»
      2. Στην με αριθμό 5673/5-2-2008 ερώτηση των Βουλευτών κυρίων Κωστή Αϊβαλιώτη και Βαΐτση Αποστολάτου δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ./441/29-2-08 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5673/5.2.08 ερώτησης των Βουλευτών κ.κ. Κωστή Aϊβαλιώτη και Βαΐτση Αποστολάτου και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      1. Ο τέως Γενικός Γραμματέας του Υπουργείου Πολιτισμού, μετείχε ως Πρόεδρος, στο Κεντρικό Αρχαιολογικό Συμβούλιο, στο Κεντρικό Συμβούλιο Νεωτέρων Μνημείων και στο Συμβούλιο Μουσείων, σε εφαρμογή των διατάξεων των άρθρων 50 και 51 του Ν. 3028/02.
      2. Σας ενημερώνουμε ότι ουδείς αποχαρακτηρισμός θεσμοθετημένων ζωνών προστασίας αρχαιολογικών χώρων έχει γίνει. Η οριοθέτηση ή η αναοριοθέτησή τους γίνεται σύμφωνα με τα άρθρα 10, 12 και 13 του Ν. 3028/02, κατόπιν αυτοψίας και γνωμοδότησης του Κεντρικού Αρχαιολογικού Συμβουλίου.
      3. Σύμφωνα με το άρθρο 50, παρ. 6, υποπαρ. β’ προβλέπεται η συγκρότηση Ειδικού Οργάνου, αποτελούμενου από την Ολομέλεια του ΚΑΣ και του ΚΣΝΜ, το οποίο είναι αρμόδιο να γνωμοδοτεί ως προς τον χαρακτηρισμό ακινήτου, που βρίσκεται σε αρχαιολογικό χώρο ή επί αρχαιοτήτων.
      Το Ειδικό Όργανο, υπό την προεδρία του τέως Γενικού Γραμματέα, συνεδρίασε στις 22 Νοεμβρίου 2006, με θέμα:
      «Έγκριση ή μη κατεδάφισης ακινήτων ιδιοκτησίας ΥΠ.ΠΟ. εντός: α) της κηρυγμένης, ως αρχαιολογικού χώρου, περιοχής ρωμαϊκού αμφιθεάτρου Πατρών (ΦΕΚ 23/Β'/6.3.2001) και επί των οδών 25ης Μαρτίου (Αγίου Γεωργίου) και Γεροκωστοπούλου, β) του χαρακτηρισθέντος, ως ιστορικού διατηρητέου τόπου, περιβάλλοντος χώρου της πλατείας Αγίου Γεωργίου (ΦΕΚ 540/Β' /4.6.1979) και γ) της χαρακτηρισθείσης ως ιστορικού διατηρητέου μνημείου, κλίμακας της οδού Γεροκωστοπούλου (ΥΑ ΥΠ.ΠΟ./ΔΙΛΑΠ/Γ/1979/40160/4.8.93), στο πλαίσιο του έργου «Ανάπλαση - ανάδειξη του ρωμαϊκού αμφιθεάτρου Πατρών», χρηματοδοτούμενο από το Γ' ΚΠΣ, όπου και γνωμοδότησε ομόφωνα υπέρ της ολικής και διαρκούς άρσης της προστασίας 8 ακινήτων και κατά πλειοψηφία άλλων 6. Επιπλέον, κατά τη συνεδρίαση 1 της 3ης lουλίου 2007 του Ειδικού Οργάνου εξετάστηκε το θέμα: «Έγκριση ή μη ολικής και διαρκούς άρσης προστασίας του χαρακτηρισμένου ως μνημείου, με την ΥΠ.ΠΟ./ΔIΛΑΠ/Γ/1164/19744/9.5.1988) Απόφαση, ακινήτου, επί της οδού Διονυσίου Αρεοπαγίτου, αρ. 17, περιοχής Μακρυγιάννη, Δήμου Αθηναίων (Ο.Τ. 440)», κατά την οποία το Ειδικό Όργανο γνωμοδότησε κατά πλειοψηφία υπέρ της ολικής και διαρκούς άρσης της προστασίας του ως άνω κτιρίου.
      Ο Υπουργός
      ΜΙΧΑΛΗΣ ΛΙΑΠΗΣ»
      3. Στην με αριθμό 4826/22-1-08 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Δ6/Β/3787/15-2-08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης, σχετικά με τα θέματα της αρμοδιότητάς μας θέτουμε υπόψη σας ότι το Υπουργείο Ανάπτυξης, σε συνεργασία με το Υπουργείο Περιβάλλοντος, Χωροταξίας και Δημοσίων Έργων, έχει καταβάλει σημαντική προσπάθεια για την ενσωμάτωση της Οδηγίας 2002/91/ΕΚ για την ενεργειακή απόδοση των κτιρίων.
      Συγκεκριμένα, με την απόφαση Δ6/Β/7461/21.4.2005 του Υπουργού Ανάπτυξης συγκροτήθηκε επιτροπή για την εναρμόνιση της παραπάνω Οδηγίας, η οποία αποτελείτο από υπηρεσιακούς παράγοντες των Υπουργείων Ανάπτυξης και Περιβάλλοντος, Χωροταξίας και Δημοσίων Έργων, καθώς και εκπροσώπους του Ελληνικού Οργανισμού Τυποποίησης, του Τεχνικού Επιμελητηρίου Ελλάδος και του Κέντρου Ανανεώσιμων Πηγών Ενέργειας.
      Η επιτροπή συνεδρίαζε σε εβδομαδιαία βάση και με το πέρας των εργασιών της - στις αρχές Ιανουαρίου 2006 - υπέβαλλε στην πολιτική ηγεσία του Υπουργείου Ανάπτυξης σχέδιο νόμου με ρυθμίσεις που αφορούν στη θέσπιση:
      - Ελάχιστων απαιτήσεων ενεργειακής απόδοσης για τα νέα κτίρια, καθώς και για μεγάλα υφιστάμενα κτίρια που υπόκεινται σε ανακαίνιση σημαντικής κλίμακας.
      - Τακτικών επιθεωρήσεων λεβήτων και κλιματιστικών συστημάτων.
      - Ενεργειακής πιστοποίησης, σε περίπτωση αγοραπωλησίας ή μίσθωσης, των κτιρίων του τριτογενούς τομέα καθώς και κτιρίων κατοικιών από ειδικούς εμπειρογνώμονες, που αφ' ενός θα ταξινομεί το εξεταζόμενο κτίριο σε συγκεκριμένη ενεργειακή κλάση και αφ' ετέρου θα προτείνει οικονομικά αποτελεσματικά μέτρα για βελτίωση της ενεργειακής απόδοσης.
      - Υποχρεωτικής τοποθέτησης πιστοποιητικού ενεργειακής απόδοσης σε ευδιάκριτη θέση στα δημόσια κτίρια.
      Στο σχέδιο νόμου περιλαμβάνονται και οι απαραίτητες εξουσιοδοτικές διατάξεις για για τη λεπτομερή ρύθμιση ειδικότερων θεμάτων, όπως η μεθοδολογία υπολογισμού ενεργειακών καταναλώσεων κτιρίων, η ενεργειακή οριοθέτηση τους, η διαδικασία διενέργειας επιθεωρήσεων, τα απαιτούμενα προσόντα και δεξιότητες των ενεργειακών επιθεωρητών.
      Η επιτροπή υπέβαλλε επίσης σχέδιο υπουργικής απόφασης για τον καθορισμό των απαιτούμενων προσόντων, του τρόπου τεκμηρίωσής τους, καθώς και τη διαδικασία για τη λήψη άδειας ενεργειακού επιθεωρητή κτιρίων κατοικιών και ειδικών χρήσεων (τριτογενούς τομέα).
      Σε ότι αφορά την ανάπτυξη μεθοδολογίας υπολογισμού ενεργειακής απόδοσης, τον καθορισμό ελάχιστων απαιτήσεων ενεργειακής κατανάλωσης, την ενεργειακή πιστοποίηση κτιρίων και τη διενέργεια επιθεωρήσεων λεβήτων και συστημάτων κλιματισμού, η επιτροπή διατύπωσε προτάσεις, για τη διαμόρφωση Κανονισμού Ενεργειακής Απόδοσης Κτιρίων (ΚΕΝΑΚ), με τον οποίο θα:
      - Θεσπίζεται μεθοδολογία υπολογισμού για τις θερμικές και ψυκτικές απαιτήσεις χώρων, τις ενεργειακές ανάγκες για ζεστό νερό χρήσης, την ενεργειακή απόδοση σε εγκαταστάσεις θέρμανσης και ψύξης, το δυναμικό φυσικού φωτισμού και τη συγκέντρωση φωτιστικής ισχύος εγκαταστάσεων φωτισμού.
      -Τίθενται ελάχιστες απαιτήσεις για τη θερμική συμπεριφορά των δομικών στοιχείων του κτιριακού κελύφους, την ενεργειακή απόδοση των εγκαταστάσεων που χρησιμοποιούνται για θέρμανση, ψύξη και παραγωγή ζεστού νερού χρήσης, καθώς επίσης και για τις εγκαταστάσεις φωτισμού των κτιρίων του τριτογενούς τομέα.
      - Καθορίζονται ενεργειακές κλάσεις, καθώς και η μορφή και το περιεχόμενο του πιστοποιητικού ενεργειακής απόδοσης.
      - Αποτυπώνεται η διαδικασία της ενεργειακής επιθεώρησης - πιστοποίησης των κτιρίων και των επιθεωρήσεων λεβήτων και εγκαταστάσεων κλιματισμού.
      Ως μεθοδολογία υπολογισμού των ενεργειακών καταναλώσεων και της ενεργειακής απόδοσης των κτιρίων προτάθηκε η καθοριζόμενη στα 31 σχέδια προτύπων που παρήχθησαν από ειδικές τεχνικές επιτροπές του Ευρωπαϊκού Οργανισμού Τυποποίησης (CEΝ) για τις ανάγκες εφαρμογής της Οδηγίας 2002/91.
      Στη συνέχεια, συγκροτήθηκε Νομοπαρασκευαστική Επιτροπή σύνταξης σχεδίου νόμου για την ενεργειακή απόδοση κτιρίων, με αντικείμενο την νομοτεχνική επεξεργασία του διαμορφωθέντος από την Επιτροπή Εναρμόνισης σχεδίου νόμου, η οποία έχει ολοκληρώσει τις εργασίες της.
      Επίσης με χρηματοδότηση της Ρυθμιστικής Αρχής Ενέργειας (ΡΑΕ) ανατέθηκαν μελέτες για τη διαμόρφωση του Κανονισμού για την Ενεργειακή Αποδοτικότητα των Κτιρίων (ΚΕΝΑΚ), ο οποίος θα περιλαμβάνει
      - μεθοδολογία υπολογισμού της ενεργειακής απόδοσης των κτιρίων του τριτογενούς τομέα και των κατοικιών, συμβατή με τα τριάντα ένα (31) σχετικά ευρωπαϊκά πρότυπα
      - απαιτήσεις ελάχιστης ενεργειακής απόδοσης (στοιχεία του κτιριακού κελύφους και ηλεκτρομηχανολογικές εγκαταστάσεις) για τα παραπάνω κτίρια
      - διαδικασία ενεργειακής επιθεώρησης - πιστοποίησής τους
      - καθορισμό ενεργειακών κλάσεων
      - μορφή και περιεχόμενο του εκδιδόμενου πιστοποιητικού ενεργειακής απόδοσης
      - διαδικασία ενεργειακής επιθεώρησης λεβήτων, εγκαταστάσεων κεντρικής θέρμανσης και εγκαταστάσεων κλιματισμού
      - εκθέσεις ενεργειακών επιθεωρήσεων
      - καταλόγους με προτεινόμενες παρεμβάσεις εξοικονόμησης ενέργειας
      Μετά την αποπεράτωση του έργου, οι σχετικές συμβάσεις μελετών προβλέπουν την υποχρέωση των μελετητών να συμβάλλουν στην τελική επεξεργασία, στην ομογενοποίηση του υλικού και στη μορφοποίηση του σε κανονιστική πράξη των περιβαλλοντικών επιπτώσεων, τη μείωση της εξάρτησης της χώρας από εισαγωγές ενέργειας και την ενίσχυση της ασφάλειας του ενεργειακού εφοδιασμού.
      Συγκεκριμένα, με την κοινή υπουργική απόφαση Δ5/ΗΛ/Β/Φ1.α/9021/17.5.2005 (ΦΕΚ Β΄ 689), λήφθηκαν μέτρα για τη μείωση της αέργου ισχύος των ηλεκτρικών καταναλώσεων των κτιρίων του Δημόσιου Τομέα με την εγκατάσταση κατάλληλου εξοπλισμού αντιστάθμισης ως μέσου βελτίωσης του συντελεστή ισχύος τους (συνφ) σε επίπεδα ανώτερα του 0,95.
      Με την κοινή υπουργική απόφαση Δ5/ΗΛ/Β/16954/13.9.2005 (ΦΕΚ Β΄ 1343) επιβλήθηκε η σύνδεση των κτιρίων του δημόσιου τομέα με το δίκτυο φυσικού αερίου, για την υποκατάσταση της χρήσης πετρελαίου θέρμανσης και τη μείωση των εκπομπών αέριων ρύπων.
      Στο ίδιο πλαίσιο εντάσσεται και η απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Ανάπτυξης Δ5-HΛ/B/οικ.20168/9.10.2006 (ΦΕΚ Β΄ 1554), με την οποία επιβλήθηκε σε όλα τα κτίρια του Δημόσιου Τομέα, της Αυτοδιοίκησης και των εποπτευόμενων φορέων (ιδιόκτητα ή μισθωμένα) η αντικατάσταση όλων των λαμπτήρων πυρακτώσεως και φθορισμού χαμηλής απόδοσης με λαμπτήρες υψηλής απόδοσης και προβλέφθηκε η εγκατάσταση κατάλληλων διατάξεων αυτοματισμού για τον έλεγχο της σβέσης ή/και ρύθμισης της φωτεινότητας των συστημάτων φωτισμού.
      Επίσης, με την κοινή υπουργική απόφαση 7625/378/27.4.2007 (ΦΕΚ Β΄ 651) επιβλήθηκε η προληπτική συντήρηση, τουλάχιστον μία φορά το χρόνο, των κλιματιστικών εγκαταστάσεων των κτιρίων του Δημοσίου, των Δημόσιων Οργανισμών, Ν.Π.Δ.Δ., Ν.Π.Ι.Δ. Α.Ε. και της Τοπικής Αυτοδιοίκησης.
      Εκτός αυτών, στο πλαίσιο εναρμόνισης της Οδηγίας 2002/91/ΕΚ για την ενεργειακή απόδοση των κτιρίων, το Υπουργείο Ανάπτυξης έχει προετοιμάσει σχέδιο νόμου για τη βελτίωση της ενεργειακής απόδοσης στα κτίρια του τριτογενούς τομέα και τις κατοικίες και σχετικό τεχνικό κανονισμό.
      Περαιτέρω, το Υπουργείο Ανάπτυξης προχώρησε στην κατάστρωση Εθνικού Σχεδίου Δράσης Ενεργειακής Απόδοσης που περιλαμβάνει σειρά μέτρων βελτίωσης της ενεργειακής αποδοτικότητας σε όλους τους τομείς της τελικής κατανάλωσης με στόχο την εξοικονόμηση του 9% της μέσης ετήσιας τελικής κατανάλωσης έως το 2016. Οι εργασίες για την ολοκλήρωσή του βρίσκονται σε προχωρημένο, σχεδόν τελικό, στάδιο.
      Πέραν των δράσεων που υλοποιούνται σε θεσμικό επίπεδο, το Υπουργείο Ανάπτυξης ενισχύει σταθερά και πρωτοβουλίες ιδιωτών που στοχεύουν σε αποδοτικότερη ενεργειακή χρήση. Έτσι, από το 2004 μέχρι σήμερα, στο Επιχειρησιακό Πρόγραμμα Ανταγωνιστικότητα (ΕΠΑΝ) εντάχθηκαν παρεμβάσεις εξοικονόμησης ενέργειας στο δευτερογενή και τριτογενή τομέα, συνολικού προϋπολογισμού 91.569.615 Ευρώ με εκτιμώμενο ενεργειακό όφελος 650 εκατ. kWh ετησίως.
      Περαιτέρω, σημαντική πρωτοβουλία αποτελεί και το Πρωτόκολλο Συνεργασίας μεταξύ του Υπουργείου Ανάπτυξης και της Κεντρικής Ένωσης Δήμων και Κοινοτήτων (ΚΕΔΚΕ) που υπογράφηκε τον Νοέμβριο του 2007 για την εκπόνηση ενός ειδικού Προγράμματος που απευθύνεται στους Οργανισμούς Τοπικής Αυτοδιοίκησης και τους δημότες, μέσα από το οποίο θα υλοποιηθούν έργα και δράσεις βελτίωσης της ενεργειακής αποδοτικότητας. Στόχος του Προγράμματος είναι ο προσδιορισμός και η εφαρμογή δράσεων και αποδεδειγμένων καλών πρακτικών για τη βελτίωση της ενεργειακής συμπεριφοράς των κτιρίων και του δομημένου περιβάλλοντος, τη, μείωση του ηλεκτρικού φορτίου αιχμής, τη βελτίωση της ενεργειακής απόδοσης των μέσων μεταφοράς σε αστικό απόδοσης των μέσων μεταφοράς σε αστικό επίπεδο, την ανάπτυξη σχεδίων αστικής κινητικότητας, έτσι ώστε να επιτυγχάνεται η καλύτερη χρήση και διαχείριση της ενέργειας, καθώς και η υιοθέτηση νέων τεχνολογιών εξοικονόμησης ενέργειας και η εφαρμογή τεχνολογιών ανανεώσιμων πηγών ενέργειας μικρής κλίμακας. Η υλοποίηση του παραπάνω Προγράμματος θα γίνει στο πλαίσιο του Εθνικού Στρατηγικού Πλαισίου Αναφοράς (ΕΣΠΑ) 2007 - 2013 μέσω του Επιχειρησιακού. Προγράμματος Ανταγωνιστικότητα και Επιχειρηματικότητα.
      Εξάλλου, επειδή μία αποτελεσματική πολιτική στον τομέα της εξοικονόμησης, θα πρέπει να κινηθεί παράλληλα τόσο στην προώθηση τεχνολογιών ενεργειακά αποδοτικών όσο και στη διαμόρφωση της καταναλωτικής συμπεριφοράς, το Υπουργείο Ανάπτυξης δίνει ιδιαίτερη σημασία και στον τομέα της πληροφόρησης. Την τελευταία τετραετία έχει διεξαγάγει σειρά ενημερωτικών εκστρατειών με την έκδοση αφισών, φυλλαδίων που απευθύνονται στο μέσο οικιακό καταναλωτή και περιέχουν απλές συμβουλές για την ορθολογική χρήση ενέργειας αλλά και πιο εξειδικευμένων που αφορούν επιχειρήσεις του δευτερογενούς και τριτογενούς τομέα.
      Η κεντρική δε ιστοσελίδα του Υπουργείου συνδέεται με ηλεκτρονικές διευθύνσεις, οι οποίες αναφέρονται σε θέματα εξοικονόμησης ενέργειας και ενεργειακά αποδοτικών τεχνολογιών καθώς και χρήσης ανανεώσιμων ενεργειακών πηγών.
      Σε ό,τι αφορά στο σχεδιασμό της εθνικής στρατηγικής και των δράσεων σε σχέση με τις κλιματικές αλλαγές, σας γνωρίζουμε τα ακόλουθα:
      Η Ελλάδα έχει δεσμευθεί για τον περιορισμό της αύξησης των εκπομπών αερίων του θερμοκηπίου κατά την περίοδο 2008 - 2012 στο 25% σε σχέση με τις εκπομπές του εκάστοτε έτους βάσης.
      Στο πλαίσιο αυτό, εντάσσονται οι δράσεις που προβλέπονται στο Εθνικό Σχέδιο Κατανομής Δικαιωμάτων Εκπομπών (διείσδυση του φυσικού αερίου σε όλους τους τομείς τελικής ζήτησης και της ηλεκτροπαραγωγής, προώθηση των ΑΠΕ, ήτοι διείσδυση των ΑΠΕ στο ενεργειακό ισοζύγιο, εξοικονόμηση ενέργειας στη βιομηχανία και στον οικιακό - τριτογενή τομέα κ.λπ., βελτίωση της ενεργειακής αποδοτικότητας) και παράλληλα, η ενίσχυση της Έρευνας για τη βελτίωση της προσαρμοστικότητας του ιδιωτικού και δημόσιου τομέα μέσω του ΕΠΑΕ 2007-2013.
      Ειδικότερα μέσω του Άξονα Προτεραιότητας 4 προβλέπονται καταρχήν δράσεις προώθησης της χρήσης του Φυσικού Αερίου, με έργα για τη διείσδυση του φυσικού αερίου στον οικιακό και τριτογενή τομέα με την ανάπτυξη δικτύων διανομής σε νέες περιοχές, με τη συμμετοχή ιδιωτικών κεφαλαίων.
      Επιπλέον, προβλέπονται δράσεις για την διείσδυση των ανανεώσιμων πηγών και για την εξοικονόμηση ενέργειας, με έργα όπως οι επενδύσεις παραγωγής ενέργειας από ΑΠΕ και ΣΗΘΥΑ στον δευτερογενή και τριτογενή τομέα, οι επενδύσεις εξοικονόμησης ενέργειας και βελτίωσης ενεργειακής απόδοσης στον δευτερογενή και τριτογενή τομέα, οι ενεργειακές επενδύσεις σε δημόσια κτίρια, οι ειδικές δράσεις αξιοποίησης βιομάζας, οι ενεργειακές επενδύσεις στη νησιωτική χώρα, η έρευνα και ανάπτυξη καινοτόμων ενεργειακών τεχνολογιών καθώς και οι οριζόντιες ψ δράσεις για την υποστήριξη της προώθησης των ΑΠΕ και EΞΕ.
      Επίσης έχουν προβλεφθεί δράσεις ενίσχυσης ειδικών επενδύσεων στον τομέα του πετρελαίου, στο πλαίσιο της προστασίας του περιβάλλοντος καθώς και δράσεις για την ορθολογική διαχείριση Φυσικών πόρων, που αφορούν στην ανακύκλωση νερού σε βιομηχανικές μονάδες, στην ποιοτική αναβάθμιση και στον εκσυγχρονισμό των ελληνικών μεταλλευτικών και λατομικών επιχειρήσεων για την προστασία του περιβάλλοντος με τη χρήση καινοτόμων μεθόδων και τεχνολογιών και σε οριζόντιες δράσεις, που αφορούν κυρίως τη δημιουργία γεωχωρικών υποδομών μεγάλης κλίμακας και γενικότερα θα συμβάλλουν στην ορθολογική αξιοποίηση των ενεργειακών και ορυκτών πρώτων υλών της χώρας.
      Σύμφωνα με το χρηματοδοτικό σχήμα του ΕΠΑΕ, η συνολική χρηματοδότηση του Άξονα Προτεραιότητας 4 πρόκειται να ανέλθει στο ποσό των 389,4 εκατ. ευρώ.
      Ο Υπουργός
      ΧΡΗΣΤΟΣ ΦΩΛΙΑΣ»
      4. Στην με αριθμό  9495/1-4-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 24556/18-4-2008 έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της αριθ. 9495/1.4.2008 ερώτησης που κατέθεσε ο Βουλευτής κ. Μανόλης Στρατάκης, και κατόπιν του αριθ. 1664/8.4.2008 απαντητικού εγγράφου της Περιφέρειας Κρήτης στο αριθ. 20730/3.4.2008 έγγραφό μας για παροχή πληροφοριών, επισημαίνονται τα εξής:
      Σε συνέχεια της αριθ. ΔΙΠΠ/Φ.2.9/οικ.5954/7.3.2007 Εγκυκλίου της Γενικής Γραμματείας Δημόσιας Διοίκησης & Ηλεκτρονικής Διακυβέρνησης, οι Περιφέρειες της Χώρας υπέβαλαν στο Υπουργείο Εσωτερικών Δ.Δ&Α. τους προγραμματισμούς προσλήψεων τακτικού και έκτακτου προσωπικού έτους 2007.
      Ειδικότερα, η Περιφέρεια Κρήτης, με τα αριθ. 2756/30.3.2007, 4319/29.5.2007, 5050/12.6.2007 και 5341/25.6.2007 έγγραφά της, που υπέβαλε στο Υπουργείο Εσωτερικών Δ.Δ&Α, αιτήθηκε την πρόσληψη τακτικού και έκτακτου προσωπικού.
      Το ανωτέρω αίτημα, αφού εξετάστηκε ως προς το νομότυπο από το Υπουργείο Εσωτερικών Δ.Δ.&Α, διαβιβάστηκε, με τα Αριθ. Πρωτ. 31675/15.6.2007 και 33260/29.6.2007 έγγραφα ΥΠ.ΕΣ.Δ.Δ&Α, στη Γενική Γραμματεία Δημόσιας Διοίκησης & Ηλεκτρονικής Διακυβέρνησης και στο Γενικό Λογιστήριο του Κράτους για έγκριση.
      Επίσης, με το 62457/16.11.2007 έγγραφο του Υπουργείου Εσωτερικών, δόθηκε στις Περιφέρειες η δυνατότητα υποβολής συμπληρωματικών αιτημάτων για τον Προγραμματισμό Προσλήψεων του 2007, ανάλογα με τις ανάγκες τους. Με το Αριθ. Πρωτ. 9531/29.11.2007 έγγραφό της, η Περιφέρεια Κρήτης διευκρίνισε ότι δεν έχει συμπληρωματικά αιτήματα στα πλαίσια του Προγραμματισμού Προσλήψεων Προσωπικού του 2007.
      Ως προς το τακτικό προσωπικό για το 2007, η Περιφέρεια Κρήτης αιτήθηκε, για τη στελέχωση των υπηρεσιών της, μεταξύ άλλων, την πρόσληψη ΠΕ Δασολόγων (4-τέσσερεις θέσεις), ΤΕ Δασοπόνων (4-τέσσερεις θέσεις), ΔΕ Δασοφυλάκων (10-δέκα θέσεις), ΔΕ Χειριστών Μηχανημάτων (5-πέντε θέσεις), ΔΕ Τεχνικών Δομικών Έργων (5-πέντε θέσεις), ΥΕ Δασοφυλάκων (2-δύο θέσεις). Η έγκριση του αιτήματος της Περιφέρειας Κρήτης εκκρεμεί, όπως εξάλλου και η έγκριση των αιτημάτων πρόσληψης τακτικού προσωπικού όλων των Περιφερειών της Χώρας.
      Ως προς το έκτακτο προσωπικό για το 2007, η Περιφέρεια Κρήτης αιτήθηκε, για τη στελέχωση της Διεύθυνσης Δασών Ηρακλείου, την πρόσληψη ως εποχιακού προσωπικού ΠΕ Δασολόγων (1-μία θέση), ΤΕ Δασοπόνων (1-μία θέση), ΥΕ Εργατών (6-έξι θέσεις).
      Με την αριθ. ΔΙΠΠ/Φ.ΕΓΚΡ 6/296/12774/20.6.2007 Απόφαση της Επιτροπής της ΠΥΣ 33/06, εγκρίθηκε η πρόσληψη εποχιακού προσωπικού με σχέση εργασίας ιδιωτικού δικαίου ορισμένου χρόνου από Υπηρεσίες του Υπουργείου Αγροτικής Ανάπτυξης & Τροφίμων, συμπεριλαμβανομένων και των Περιφερειακών Δασικών Υπηρεσιών, όλων των Περιφερειών της Χώρας.
      Με την αριθ. ΔΙΠΠ/Φ.2.9/οικ.5127/25.2.2008 Εγκύκλιο της Γενικής Γραμματείας Δημόσιας Διοίκησης και Ηλεκτρονικής Διακυβέρνησης, που απεστάλη στις Περιφέρειες της Χώρας με το αριθ. 10986/4.3.2008 έγγραφο του Υπουργείου Εσωτερικών, ζητήθηκε από τις Περιφέρειες της Χώρας να υποβάλλουν τον Προγραμματισμό προσλήψεων τακτικού και έκτακτου προσωπικού έτους 2008.
      Για να αποφευχθεί η υποβολή αιτημάτων πρόσληψης εποχιακού προσωπικού για τη στελέχωση των Δασικών Υπηρεσιών των Περιφερειών τόσο από το Υπουργείο Αγροτικής Ανάπτυξης & Τροφίμων όσο και από τις Περιφέρειες της Χώρας, υποβλήθηκε ερώτημα (έγγραφο 70870/9.1.2008 Υπ.Εσ.) προς τη Γενική Γραμματεία Δημόσιας Διοίκησης & Ηλεκτρονικής Διακυβέρνησης. Κατόπιν του αριθ. ΔΙΠΠ/Φ.ΕΠ.2/858/20.3.2008 απαντητικού εγγράφου της ΓΓΔΔ&ΗΔ που γνωστοποιήθηκε στις Περιφέρειες με το 17913/27.3.2008 έγγραφο του ΥΠ.ΕΣ, ζητήθηκε από τις Περιφέρειες της Χώρας τα αιτήματά τους, που αφορούν αποκλειστικά στην απασχόληση εποχιακού προσωπικού στις Δασικές Υπηρεσίες για την εκτέλεση προγραμμάτων που χρηματοδοτούνται από το Υπουργείο Αγροτικής Ανάπτυξης & Τροφίμων, να αποστέλλονται στο Υπουργείο Αγροτικής Ανάπτυξης & Τροφίμων.
      Η Περιφέρεια Κρήτης με το αρίθ. 1572/24.3.2008 έγγραφό της προς το Υπουργείο Εσωτερικών αιτήθηκε για το 2008, για τη στελέχωση των υπηρεσιών της, την πρόσληψη τακτικού προσωπικού και μεταξύ άλλων, ΠΕ Δασολόγων (2-δύο θέσεις), ΤΕ Δασοπόνων (2-δύο θέσεις), ΔΕ Δασοφυλάκων (10-δέκα θέσεις), ΔΕ Χειριστών Μηχανημάτων (3-τρεις θέσεις), ΔΕ Τεχνικών Δομικών Έργων (5-πέντε θέσεις), ΥΕ Δασοφυλάκων (2-δύο θέσεις). Το αίτημα για πρόσληψη εποχιακού προσωπικού για τη Διεύθυνση Δασών Ηρακλείου στάλθηκε από την Περιφέρεια Κρήτης στο Υπουργείο Αγροτικής Ανάπτυξης & Τροφίμων, σύμφωνα με το ανωτέρω 17931/27.3.2008 έγγραφό μας.
      Με το αριθ. 390/21.1.2008 αίτημά της προς το Υπουργείο Αγροτικής Ανάπτυξης & Τροφίμων, η Περιφέρεια Κρήτης όπως μας γνώρισε σχετικά, ζήτησε προσωπικό και μέσα και συγκεκριμένα, για τη Διεύθυνση Δασών Ηρακλείου, την πρόσληψη έξι (6) Δασολόγων, πέντε (5) Δασοπόνων, δώδεκα (12) Δασοφυλάκων, ενός (1) Μηχανικού Τοπογράφου, ενός (1) ΤΕ Πληροφορικής, ενός (1) ΔΕ Σχεδιαστή ή Τεχνικού Δομικών Έργων, δύο (2) Οδηγών, τριών (3) Διοικητικών Γραμματέων και πέντε (5) Εργατών καθώς και την απόκτηση τεσσάρων (4) Τζιπ 4χ4.
      Στην αριθ. 1Κ/2008 Προκήρυξη που δημοσιεύτηκε στο ΦΕΚ 111/18.3.2008 για την πλήρωση θέσεων τακτικού προσωπικού διαφόρων ειδικοτήτων, περιλαμβάνεται μία (1) θέση ΤΕ Δασοπόνου στη Διεύθυνση Δασών Ηρακλείου.
      Τέλος, στην αρίθ. 8128/8.10.2007 ανακοίνωση - πρόσκληση της Περιφέρειας Κρήτης για μετατάξεις υπαλλήλων από άλλες υπηρεσίες σε κενές οργανικές θέσεις της Περιφέρειας Κρήτης, περιλαμβάνονται δύο (2) θέσεις ΠΕ Δασολόγων, μία (1) θέση ΤΕ Δασοπόνου και μία (1) θέση Δασοφυλάκων στη Διεύθυνση Δασών Ηρακλείου.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      5. Στη με αριθμό 10446/15.4.2008 ερώτηση των βουλευτών κυρίων Σπυρίδωνος-Άδωνι Γεωργιάδη και Βαΐτση Αποστολάτου δόθηκε με το υπ΄αριθμ. 64417/30.5.2008 έγγραφο από τον Υφυπουργό Υγείας η ακόλουθη απάντηση:
      «Απαντώντας στην με αρ. 10446/15-04-08 ερώτηση διαβιβάστηκε με το αρ.πρωτ. 1459/07-05-08 έγγραφο του Υπουργείου Απασχόλησης & Κοινωνικής Προστασίας, και κατατέθηκε στη Βουλή από τους Βουλευτές κ.κ. Σ. Ά. Γεωργιάδη και Β. Αποστολάτο με θέμα: «Δημογραφικό πρόβλημα και Άμεσα Αιτήματα προς Λύση των Πολυτέκνων», στα πλαίσια αρμοδιότητάς μας, σας πληροφορούμε τα ακόλουθα:
      Η Πολιτεία αναγνωρίζοντας την προσφορά και τη συμβολή των πολυτέκνων και προκειμένου να βελτιωθεί το αναχρονιστικό νομοθετικό πλαίσιο που ρύθμιζε θέματα σχετικά με την απονομή της πολυτεκνικής ιδιότητας πρoέβη στην έκδοση του Ν.3454/2006 (Φ.Ε.Κ. 75/Α΄/06).
      Το Υπουργείο Υγείας και Κοινωνικής Αλληλεγγύης κατά τη σύνταξη του παραπάνω Νόμου έλαβε υπόψη του τις εισηγήσεις και προτάσεις των πολυτεκνικών οργανώσεων και συλλόγων της χώρας, των συναρμοδίων για το θέμα αυτό φορέων, του Συνήγορου του Πολίτη και με μία σειρά μέτρων, τόσο σε θεσμικό όσο και σε οικονομικό επίπεδο παρέχει στήριξη στο θεσμό της οικογένειας και ειδικότερα της πολυμελούς οικογένειας.
      Όπως είναι γνωστό, η Πολιτεία ενισχύει τόσο την τρίτεκνη, όσο και την πολύτεκνη οικογένεια με τα επιδόματα που θέσπισε με τις διατάξεις του άρθρου 63 του Ν.1892/90 (Φ.Ε.Κ. 101/ Α΄/90), όπως αυτό τροποποιήθηκε και συμπληρώθηκε μεταγενέστερα, ήτοι:
      1) το επίδομα τρίτου παιδιού
      2) το πολυτεκνικό επίδομα και
      3) την ισόβια πολυτεκνική σύνταξη.
      Με τις διατάξεις του άρ.1 του Ν.3454/2006 χορηγείται επίσης στην μητέρα που αποκτά τρίτο τέκνο από την 1η Ιανουαρίου 2006 και μετά, καθώς και για κάθε τέκνο μετά από το τρίτο, εφάπαξ παροχή ύψους 2.000€, ανεξάρτητα από κάθε άλλο επίδομα, μισθό, σύνταξη, αμοιβή, αποζημίωση ή εισόδημα.
      Τα ανωτέρω επιδόματα χορηγούνται από τον Ο.Γ.Α., ο οποίος λειτουργεί ως εντολοδόχος του Υπουργείου Υγείας και Κοινωνικής Αλληλεγγύης.
      Επιπλέον, από τις διατάξεις του άρθρου 11 του παραπάνω νόμου, πρoβλέπεται η ίδρυση Νομικού Προσώπου Ιδιωτικού Δικαίου με την επωνυμία «Ινστιτούτο Κοινωνικής Δημογραφίας και Έρευνας» (Ι.Κ.Δ.Ε.), με έδρα την Αθήνα, υπό την εποπτεία του Υπουργού Υγείας και Κοινωνικής Αλληλεγγύης.
      Το Ι.Κ.Δ.Ε. αποτελεί ερευνητικό φορέα, αναλύει, παρακολουθεί και αξιολογεί τα μέτρα δημογραφικής πολιτικής και παρέχει επιστημονική υποστήριξη σε δημόσιους και ιδιωτικούς φορείς.
      Ειδικότερα, μελετά την επίδραση οικονομικών και άλλων παροχών στην άσκηση δημογραφικής πολιτικής, τις επιπτώσεις των ειδικών μέτρων για τις πολύτεκνες οικογένειες και τις συνέπειες της δημογραφικής γήρανσης, της εξωτερικής μετανάστευσης, των μέτρων περιφερειακής πολιτικής, της προνομιακής μεταχείρισης και κοινωνικής εξέλιξης.
      Το Ι.Κ.Δ.Ε., διοικείται από επταμελές Διοικητικό Συμβoύλιo με τριετή θητεία, που συγκροτείται με απόφαση του Υπουργού Υγείας και Κοινωνικής Αλληλεγγύης.
      Επίσης, με το άρθρο 17 του Ν.3454/2006 συνιστάται συμβουλευτικό-γνωμοδοτικό όργανο του Υπουργού Υγείας και Κοινωνικής Αλληλεγγύης με την επωνυμία Εθνικό Συμβούλιο Οικογένειας και Πληθυσμού, το οποίο έχει τις εξής αρμοδιότητες:
      Α) προωθεί το δημόσιο διάλογο επί των βασικών ζητημάτων δημογραφικής πολιτικής 
      Β) υπoβάλλει γνωμοδοτήσεις επί παντός θέματος δημογραφικής πολιτικής, που παραπέμπεται σε αυτό από τους αρμόδιους Υπουργούς
      Γ) εισηγείται μέτρα και ενέργειες για τη βελτίωση της αποτελεσματικότητας της ακολουθούμενης δημογραφικής πολιτικής.
      Η συγκρότηση του Εθνικού Συμβιoυλίoυ Οικογένειας και Πληθυσμού γίνεται με απόφαση του Υπουργού Υγείας και Κοινωνικής Αλληλεγγύης και η θητεία των μελών είναι τριετής.
      Στο εν λόγω Συμβoύλιo μετέχουν έγκριτοι εκπρόσωποι μαζικών οργανώσεων και φορέων με μεγάλη κοινωνική αποδοχή.
      Τέλος, με τις διατάξεις του άρθρου 6 του Ν.3631/2008, χορηγείται από 01-01-08 επίδομα στη μητέρα που έχει ή αποκτά τρία ζώντα τέκνα, για κάθε άγαμο παιδί της κάτω των 23 ετών καθώς και στον πατέρα ο οποίος έχει τρία ζώντα τέκνα από διαφορετικούς γάμους, εφόσον όμως έχει την αποκλειστική ευθύνη διατροφής τους και η μητέρα δεν επιδοτείται για τα παιδιά αυτά.
      Το ποσό του επιδόματος για κάθε παιδί, είναι ίσο με το εκάστοτε καταβαλλόμενο ποσό για κάθε παιδί πολύτεκνης οικογένειας. Σε περίπτωση που στο πρόσωπο του τρίτου παιδιού συντρέχουν οι προϋποθέσεις και για τη χορήγηση του επιδόματος της παρ.1 του άρ.63 του Ν.1892/90, καταβάλλεται για το παιδί αυτό το μεγαλύτερο από τα δύο επιδόματα.
      Το συνολικό ως άνω μηνιαίο επίδομα δε μπορεί να είναι μικρότερο του ελαχίστου συνολικού επιδόματος πολύτεκνου γονέα.
      Η Πολιτεία, εκτιμώντας ότι οι δημογραφικές εξελίξεις στη χώρα μας απαιτούν τη λήψη μέτρων και κινήτρων για τη στήριξη της οικογένειας προχώρησε στη χορήγηση των πολυτεκνικών επιδομάτων και της ισόβιας σύνταξης στις μητέρες. Ειδικότερα η παρ.4 του άρ.63 του Ν.1892/90 «Μέτρα για το δημογραφικό πρόβλημα», πρoβλέπει πως στη μητέρα που δεν δικαιούται πλέον το επίδομα της προηγούμενης παραγράφου χορηγείται ισόβια σύνταξη ίση προς το τετραπλάσιο του ημερομισθίου του ανειδίκευτου εργάτη.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      6. Στη με αριθμό 12239/16.5.2008 ερώτηση του βουλευτή Μαυρουδή Βορίδη δόθηκε με το υπ΄αριθμ. 914/3.6.2008 έγγραφο από τον Υφυπουργό ΠΕΧΩΔΕ η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας ενημερώνουμε για τα εξής:
      Σύμφωνα με την Σύμβαση Παραχώρησης (Σ. Π) η διάρκεια παραχώρησης του έργου της Αττικής Οδού προβλέπεται να τερματισθεί νωρίτερα εφόσον επιτευχθεί το ποσοστό Μέσης Απόδοσης Μετοχικού Κεφαλαίου (ROE/av) εκ μέρους του αναδόχου (Παραχωρησιούχου), που προβλέπεται στην Σύμβαση Παραχώρησης (Σ.Π.) και το οποίο υπολογίζεται με βάση τις οικονομικές καταστάσεις, που υποβάλλονται στο Ελληνικό Δημόσιο και στις δανείστριες τράπεζες μετά το τέλος εκάστου οικονομικού έτους.
      Σύμφωνα με το άρθρο 49.1 της κυρωθείσας από τη Βουλή με το νόμο 2445/1996 Σύμβασης Παραχώρησης το ως άνω ποσοστό ορίζεται σε 11.6% και είναι δυνατό να ανέλθει κατά μέγιστο σε 13.1%, υπό την προϋπόθεση ύπαρξης αυξανόμενων εσόδων (άρθρο 49.6(4) της Σ.Π.), γεγονός το οποίο ισχύει.
      Ο Ανάδοχος, όπως υποχρεούται από τη Σύμβαση Παραχώρησης (αρ. 51.3(4), υποβάλλει ανά έτος στον ΚτΕ την εξέλιξη της απόδοσης ιδίων κεφαλαίων, με απολογιστικά οικονομικά στοιχεία και προβλέψεις σύμφωνα με το χρηματοοικονομικό μοντέλο, το οποίο προσαρτήθηκε στη Σύμβαση Παραχώρησης και επικαιροποιείται ετησίως, σύμφωνα με τα εκάστοτε πραγματικά στοιχείο.
      Από τον πίνακα αυτόν προκύπτει το χρονικό σημείο κατά το οποίο ο Ανάδοχος προβλέπεται να επιτύχει τη Μέση Απόδοση Μετοχικού Κεφαλαίου (ROEav), η οποία έχει συμφωνηθεί (11,60% ή 13,10%).
      Οι αμοιβές της Εταιρίας Λειτουργίας καθορίζονται στην υπογραφείσα μεταξύ του Ελληνικού Δημοσίου και του Παραχωρησιούχου Σύμβαση Παραχώρησης (Σ. Π.).
      Τα χρηματοοικονομικά έξοδα επίσης προκύπτουν από τους όρους των δανειακών συμβάσεων, που έχει συνάψει ο Παραχωρησιούχος με τις δανείστριες τράπεζες.
      Ο Παραχωρησιούχος υποχρεούται, σε όλη την διάρκεια της Περιόδου Παραχώρησης να ενημερώνει τον ΚτΕ για την πορεία και την εξέλιξη των οικονομικών μεγεθών του έργου, σύμφωνα με το άρθρο 51.3 της Σ.Π..
      Η Υπηρεσία διατηρεί και ασκεί το δικαίωμα ελέγχων στα οικονομικά στοιχεία του Παραχωρησιούχου σε πραγματικό χρόνο (real time) μέσω Η/Υ, ο οποίος συνδέεται στο κεντρικό σύστημα (server) του συστήματος διοδίων.
      Έτσι έχει, μέσω του Η/Υ, την δυνατότητα να αντλεί το σύνολο των στοιχείων που καταγράφονται, συμπεριλαμβανομένων και των στοιχείων που περιλαμβάνονται στις αναφορές του Αναδόχου. Στα στοιχεία αυτά περιλαμβάνονται μεταξύ άλλων ο αριθμός των διελεύσεων των οχημάτων, η κατηγορία οχήματος, οι τρόποι πληρωμής καθώς και τα έσοδα που αντιστοιχούν στις διελεύσεις.
      Το κεντρικό σύστημα παρέχει στην Υπηρεσία πληροφόρηση για τις εισπράξεις και τη λειτουργία των σταθμών διοδίων σε διαφορετικά επίπεδα:
      * Ανά λωρίδα κίνησης
      * Ανά σταθμό διοδίων
      * Ανά τμήμα της Αττικής Οδού
      * Συνολικά (Κεντρικό Σύστημα)
      * Ανά ώρα, μήνα ή χρόνο
      * Ανά εισπράκτορα
      * Ανά κατηγορία οχήματος
      * Ανά τρόπο πληρωμής
      Σε μηνιαία βάση διενεργούνται έλεγχοι:
      * Για την ορθότητα των λογιστικών καταχωρήσεων.
      * Του ισοζυγίου λογιστικής σε σχέση με τα επτά ισοζύγια λογιστικής, που συντάσσονται για κάθε τμήμα του δρόμου.
      * Του ισοζυγίου λογιστικής που προετοιμάζει το Λογιστήριο με το ισοζύγιο, που προετοιμάζει το τμήμα χρηματοοικονομικών αναφορών συνολικά και ανά τμήμα του δρόμου.
      * Της κίνησης των τραπεζικών λογαριασμών ανά τμήμα δρόμου.
      καθώς και ετήσιος έλεγχος του ισολογισμού τέλους χρήσης, με την οικονομική αναφορά 31/12, που δίνεται στον ΚτΕ και στους δανειστές και ελέγχεται από τους ορκωτούς λογιστές - ελεγκτές.
      Επίσης ο Παραχωρησιούχος ελέγχεται σε ετήσια βάση από ανεξάρτητους εξωτερικούς ελεγκτές, οι οποίοι συντάσσουν και υποβάλλουν σε ετήσια βάση και μετά τον έλεγχο των οικονομικών καταστάσεων το Πιστοποιητικό Ελέγχου.
      Η τήρηση των βιβλίων και των στοιχείων, η υποβολή των δηλώσεων και η σύνταξη των οικονομικών καταστάσεων πραγματοποιούνται αφενός σύμφωνα με τις αρχές του Ελληνικού Γενικού Λογιστικού Σχεδίου και τις ανάγκες της φορολογικής νομοθεσίας (ΚΒΣ, ΦΠΑ, Φορολογία Εισοδήματος) και αφετέρου σύμφωνα με τις ανάγκες των δανειακών συμβάσεων.
      Τέλος η πραγματοποίηση των εξόδων λειτουργίας του Έργου καθώς και οι σχετικές καταβολές ποσών από πλευράς του Αναδόχου, ελέγχονται από τις Δανείστριες Τράπεζες μέσω μηχανισμών, που έχουν συμπεριληφθεί στις δανειστικές συμβάσεις.
      Ο Υφυπουργός
      Θ. ΞΑΝΘΟΠΟΥΛΟΣ»
      7. Στην με αριθμό 10310/14.4.2008 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 1795/3.6.2008 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Καρατζαφέρης, για τα θέματα της αρμοδιότητάς μας, σας πληροφορούμε τα εξής:
      Με το Νόμο 2468/1997 επικυρώθηκε από την Ελλάδα η Σύμβαση των Ηνωμένων Εθνών για την Καταπολέμηση της Ερημοποίησης, καθώς η χώρα μας συγκαταλέγεται στις χώρες που πλήττονται από το φαινόμενο της Ερημοποίησης, ως συνδυασμένο αποτέλεσμα των βιογεωκλιματικών χαρακτηριστικών της και της υπερεκμετάλλευσης των φυσικών της πόρων. Σύμφωνα με το δεύτερο άρθρο του ανωτέρω αναφερόμενου Νόμου, ορίζεται το Υπουργείο Γεωργίας (τώρα Αγροτικής Ανάπτυξης και Τροφίμων) ως επισπεύδουσα αρχή για τη λήψη των απαραίτητων ενεργειών για την εφαρμογή της Σύμβασης. Προς τούτο συγκροτήθηκε «Εθνική Επιτροπή για την Καταπολέμηση της Ερημοποίησης» για πρώτη φορά το 1996, η οποία επανασυστάθηκε με την υπ. αριθ. 291203/2005 απόφαση του Υπουργού Αγροτικής Ανάπτυξης και Τροφίμων και συμπληρώθηκε με την αριθ. 305116/2005 (ΦΕΚ 1472/Β') όμοια.
      Ανάμεσα στις δραστηριότητες και τα πεπραγμένα της Εθνικής Επιτροπής για την Καταπολέμηση της Ερημοποίησης περιλαμβάνεται η κατάρτιση του «Ελληνικού Εθνικού Σχεδίου Δράσης κατά της Ερημοποίησης» που έγινε αποδεκτό βάσει της αριθ. 99605/3719/2001 (ΦΕΚ 974/Β') ΚΥΑ των Υπουργών Εσωτερικών Δημόσιας Διοίκησης & Αποκέντρωσης, Εθνικής Οικονομίας & Οικονομικών, Εξωτερικών, Ανάπτυξης, Περιβάλλοντος Χωροταξίας & Δημοσίων Έργων και Γεωργίας. Το Σχέδιο Δράσης αποτελεί ένα πλαίσιο μέτρων που στοχεύουν στην πρόληψη και ανάσχεση της Ερημοποίησης και πρέπει να ακολουθηθούν σε εθνικό επίπεδο ανάλογα με το οικολογικό και κοινωνικο-οικονομικό περιβάλλον κάθε απειλούμενης περιοχής. Τα μέτρα αυτά θα αποτελούν ολοκληρωμένα προγράμματα που θα καλύπτουν όλους τους τομείς δραστηριοτήτων (δράσεις για τη γεωργία, δάση, κτηνοτροφία, υδάτινους πόρους, πανίδα, ειδικές κοινωνικοοικονομικές δράσεις), θα εντάσσονται στα αναπτυξιακά προγράμματα κάθε περιοχής και θα υλοποιούνται στο πλαίσιο ενός χρονικού και χωροταξικού προγραμματισμού για κάθε απειλούμενη περιοχή.
      Συγκεκριμένα οι βασικοί άξονες του Σχεδίου είναι:
      	1. Η ενημέρωση των εμπλεκόμενων φορέων για τον κίνδυνο και τις
      επιπτώσεις της Ερημοποίησης.
      2. Η εξασφάλιση επάρκειας των υδατικών αποθεμάτων της χώρας με περιορισμό των απωλειών και της σπατάλης του αρδευτικού ύδατος όπως και η προστασία των υδροφορέων από τη ρύπανση.
      3. Η προστασία του γεωργικού εδάφους από τη διάβρωση και την αλάτωση με την εφαρμογή αειφορικών καλλιεργητικών και αρδευτικών συστημάτων.
      4. Η προστασία και επέκταση των δασικών οικοσυστημάτων με την επιβολή της ορθής χρήσης γαιών, την πρόληψη και καταπολέμηση πυρκαγιών, την ορθολογική εκμετάλλευση των δασών και ενίσχυση του προστατευτικού, υδρολογικού, αισθητικού και εν γένει περιβαλλοντικού τους ρόλου.
      5. Η προστασία και ανάπτυξη των βοσκοτόπων και της άγριας πανίδας με την εφαρμογή αειφορικών συστημάτων διαχείρισης.
      6. Η προστασία του εδάφους από πάσης φύσεως ρυπαντές.
      7. Η λήψη κοινωνικό-οικονομικών μέτρων.
      8. Η λήψη θεσμικών χρηματοδοτικών και οργανωτικών μέτρων.
      9. Η ανάπτυξη συνεργασιών εμπλεκόμενων φορέων του εσωτερικού και εξωτερικού.
      Σύμφωνα με το Εθνικό Σχέδιο Δράσης, ποσοστό ανερχόμενο στο 30% περίπου των εδαφών των ευαίσθητων κλιματικών ζωνών της Ελλάδας έχουν περιέλθει σε διάφορα στάδια Ερημοποίησης και η τάση είναι να αυξηθεί το ποσοστό αυτό. Το Σχέδιο Δράσης ορίζει ότι η εφαρμογή των μέτρων για την αντιμετώπιση της Ερημοποίησης θα ξεκινήσει αρχικά σε πιλοτικέ ς περιοχές, όπου θα εξαχθούν συμπεράσματα ως προς την καταλληλότητα και αποτελεσματικότητα των προτεινόμενων μέτρων. Σύμφωνα με το Σχέδιο αυτό, οι περιοχές που θα ενταχθούν, καταρχήν, σε πιλοτικό πρόγραμμα εφαρμογής, ως περιοχές υψηλού κινδύνου, είναι:
      1. Η Αττική που διατρέχει σοβαρό κίνδυνο Ερημοποίησης λόγω των ισχυρών ανθρώπινων πιέσεων που δέχεται.
      2. Η περιοχή της Κρήτης ανατολικά της γραμμής Ηρακλείου Τυμβακίου, η οποία λόγω των δυσμενών βιοκλιματικών, φυσιογραφικών, υδρολογικών και εδαφικών συνθηκών και της εισροής μεγάλου αριθμού τουριστών, αντιμετωπίζει κίνδυνο επιταχυνόμενης Ερημοποίησης.
      3. Η Δυτική Λέσβος, όπου υπάρχουν αρκετά δεδομένα και έχουν διεξαχθεί εντατικές έρευνες για την Ερημοποίηση. Στην περιοχή αυτή θα αντιμετωπισθούν η υπερβόσκηση και η κακοδιαχείριση των βοσκοτόπων.
      4. Τα νησιά του Κεντρικού Αιγαίου που χαρακτηρίζονται -από ξηρότητα κλίματος, έντονες διαβρώσεις, έντονες τουριστικές πιέσεις και εγκατάλειψη γεωργικών γαιών.
      5. Η περιοχή του Κιλκίς στη Μακεδονία που χαρακτηρίζεται από την ξηρότητα του κλίματος, τις έντονες διαβρώσεις και ισχυρές πιέσεις επί των γεωργικών και δασικών γαιών.
      6. Η λοφώδης περιοχή της Κεντρικής Θεσσαλίας, όπου υπάρχουν επίσης πολλά δεδομένα και έχουν γίνει εδαφολογικές χαρτογραφήσεις. Στην περιοχή αυτή θα αντιμετωπισθούν η διάβρωση και η μη ορθολογική άρδευση των γεωργικών εδαφών.
      Η σειρά έναρξης εφαρμογής του Σχεδίου Δράσης στις πιλοτικές περιοχές θα εξαρτηθεί από την οξύτητα του φαινομένου, την ύπαρξη των απαραίτητων πληροφοριών (εδαφολογικός χάρτης, υδρογεωλογικά κλιματικά και κοινωνικοοικονομικά δεδομένα, κ.ά.) σε κάθε απειλούμενη περιοχή και την εξασφάλιση των απαραίτητων μέσων για κάθε μία από αυτές.
      Ειδικότερα για τα δάση και τις δασικές εκτάσεις των ορεινών και ημιορεινών περιοχών, η εφαρμογή του Σχεδίου Δράσης θα εξασφαλισθεί με:
      1. Διαχείριση και εκμετάλλευση των δασών επί τη βάσει ολοκληρωμένων λεπτομερών διαχειριστικών σχεδίων, όπου θα προβλέπονται α) το είδος, η ποσότητα, ο χρόνος και ο τρόπος των καρπώσεων, β) η επιμελημένη μεταφορά των παραγομένων προϊόντων εκτός του δάσους, γ) η προστασία του εδάφους και η διατήρηση της παραγωγικότητάς του, δ) η εξασφάλιση της αναγεννήσεως του δάσους και ε) η βελτίωση των κοινωνικοοικονομικών συνθηκών της περιοχής.
      2. Η εκμετάλλευση και οι καρπώσεις θα πρέπει να γίνονται κατά τρόπο που να εξασφαλίζονται οι καλές υδρολογικές συνθήκες και η σταθερή παροχή καλής ποιότητας νερού. Δηλαδή, η πυκνότητα της βλάστησης να διατηρείται συνεχώς επάνω από το κρίσιμο όριο.
      3. Η διατήρηση και η αύξηση των αισθητικών αξιών των δασών και των δασικών εκτάσεων.
      4. Η προστασία και η εξασφάλιση καλών συνθηκών για τη διαβίωση της άγριας πανίδας.
      5. Η διατήρηση της βιοποικιλότητας, η οποία, εξάλλου, αποτελεί δέσμευση της χώρας μας μετά την προσχώρησή της στη Διεθνή Σύμβαση της βιοποικιλότητας και την κύρωση αυτής το 1994.
      Γενικά, όλα τα σχετικά μέτρα πρέπει να έχουν μόνιμο χαρακτήρα, αποτελεσματική εφαρμογή και να αποτελούν μέρος ενός ολοκληρωμένου σχεδίου ανάπτυξης και εκμετάλλευσης των δασικών οικοσυστημάτων. Οι κατά τόπους δασικές υπηρεσίες, σε συνεργασία με άλλους αρμόδιους φορείς, κρατικούς και μη, θα συντάξουν το δυνατό ταχύτερο τα ολοκληρωμένα σχέδια διαχείρισης των δασικών εκτάσεων, τα οποία θα μπορούν να εφαρμοσθούν στο πλαίσιο της 4ης προγραμματικής Σύμβασης 2007-2013, με την οποία προβλέπεται ικανή χρηματοδότηση για τη δασοπονία.
      Παράλληλα με τις δραστηριότητες της Εθνικής Επιτροπής για την Καταπολέμηση της Ερημοποίησης, το Υπουργείο Αγροτικής Ανάπτυξης και Τροφίμων (Δ/νση Χωροταξίας και Προστασίας Περιβάλλοντος) υλοποιεί δράσεις και μέτρα που σχετίζονται άμεσα και έμμεσα με την αντιμετώπιση της Ερημοποίησης και αφορούν στους τομείς της γεωργίας, της κτηνοτροφίας και των υδάτινων πόρων.
      Συγκεκριμένα, την Γ΄ Προγραμματική Περίοδο, στο πλαίσιο του Εγγράφου Προγραμματισμού Αγροτικής Ανάπτυξης (ΕΠΑΑ) 2000 2006, υλοποιήθηκε μια σειρά από αγροπεριβαλλοντικά μέτρα που λειτουργούν θετικά προς την κατεύθυνση αυτή. Τα συγκεκριμένα προγράμματα περιλαμβάνονταν στον Άξονα 3 του ΕΠΑΑ 2000 2006 και ενδεικτικά είναι: η βιολογική γεωργία και κτηνοτροφία, η μείωση της νιτρορύπανσης γεωργικής προέλευσης και η διαχείριση λιμναίων υγροτοπικών συστημάτων, η μακροχρόνια παύση της εκμετάλλευσης γεωργικών γαιών, η ανακατασκευή αναβαθμίδων και η εκτατικοποίηση της κτηνοτροφίας. Οι γεωργοί ελάμβαναν ενισχύσεις για την ανάληψη δεσμεύσεων που αφορούσαν στην εφαρμογή γεωργικών πρακτικών φιλικών προς το περιβάλλον. Οι παραπάνω δράσεις συνεχίζονται και κατά την Δ' Προγραμματική Περίοδο, με μικροτροποποιήσεις όσον αφορά στην εφαρμογή, στις ενισχύσεις, στις περιοχές παρέμβασης των δράσεων, κ.ά..
      Στην παρούσα φάση, το Υπουργείο Αγροτικής Ανάπτυξης και Τροφίμων σε συνεργασία με την Εθνική Επιτροπή για την Καταπολέμηση της Ερημοποίησης προσπαθούν να διαμορφώσουν μια διοικητική δομή τόσο σε κεντρικό επίπεδο όσο σε περιφερειακό και νομαρχιακό επίπεδο που θα προωθήσει την υλοποίηση του Εθνικού Σχεδίου Δράσης. Η όλη προσπάθεια θα είναι υπό την επίβλεψη και συμβουλευτική στήριξη της Εθνικής Επιτροπής για την Καταπολέμηση της Ερημοποίησης.
      Ο Υφυπουργός
      Κ. ΚΙΛΤΙΔΗΣ»
      8. Στην με αριθμό 11806/12-5-2008  ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 2264Β/4-6-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Η στρατηγική του ΥΠΕΧΩΔΕ για την εφαρμογή της Οδηγίας 91/271/ΕΟΚ στην Ανατολική Αττική έχει αποκλειστικό στόχο την αναβάθμιση της ποιότητας ζωής στους οικισμούς της ευρύτερης περιοχής και συνίσταται στην κατασκευή υπερτοπικών εγκαταστάσεων επεξεργασίας λυμάτων που προϋποθέτουν την αποδοχή της διαδημοτικής συνεπεξεργασίας από την τοπική κοινωνία. Για την πραγματοποίηση του παραπάνω στόχου τα απαιτούμενα έργα στην Ανατολική Αττική έχουν προγραμματισθεί να χρηματοδοτηθούν με άμεση προτεραιότητα κατά την Δ' Προγραμματική Περίοδο (2007-2013).
      Στο πλαίσιο του Μέτρου 6.3 με τίτλο «Μελέτες. ωρίμανσης και προετοιμασίας νέας Προγραμματικής Περιόδου» έχει ενταχθεί η πράξη με τίτλο: «Οριστική Μελέτη Δικτύου Ακαθάρτων και Αγωγών Διάθεσης στους Δήμους Παιανίας - Κορωπίου - Μαρκοπούλου» συνολικού προϋπολογισμού 1.519.685 ευρώ (Απόφαση ένταξης 3999/06/8.4.2008), ενώ διερευνάται η δυνατότητα ένταξης της Πράξης με τίτλο: «Μελέτη Δικτύου Αποχέτευσης Ακαθάρτων και Κέντρου Επεξεργασίας Λυμάτων (ΚΕΛ) Δήμου Νέας Μάκρης» συνολικού προϋπολογισμού 1.700.000 ευρώ περίπου.
      Σχετικά με το Δ' ΚΠΣ (2007-2013), σας αναφέρουμε ότι στο Επιχειρησιακό Πρόγραμμά «Αττική 2007-2013», οι οικισμοί που εμπίπτουν στις απαιτήσεις της Οδηγίας είναι: Αρτέμιδα, Ραφήνα, Νέα Μάκρη, Κορωπί.
      Οι παραλιακοί οικισμοί Αρτέμlδας και Ραφήνας περιλαμβάνονται στον σχεδιασμό της ΕΥΔΑΠ για το Κέντρο Επεξεργασίας Λυμάτων (ΚΕΛ) Βορείων Μεσογείων. Υπάρχει εγκεκριμένη προμελέτη για το ΚΕΛ, το κεντρικό αποχετευτικό δίκτυο και τα έργα διάθεσης.
      Το έτος 2003 η ΕΥΔΑΠ υπέβαλε αίτηση για συγχρηματοδότηση από το Ταμείο Συνοχής του έργου αλλά η ενταξιακή διαδικασία δεν προχώρησε γιατί δεν συναίνεσαν οι Δήμοι Σπάτων και Αρτέμιδας. Επί πλέον κατετέθη προσφυγή στο Συμβούλιο της Επικρατείας (ΣτΕ) κατά των εκδοθέντων περιβαλλοντικών όρων (ΚΥ Α 136125/10-9-2003) για την οποία εκκρεμεί η έκδοση της απόφασης.
      Σύμφωνα με την ΕΥΔΑΠ και τον Δήμο Νέας Μάκρης, δύο πιθανές θέσεις χωροθέτησης για το Κέντρο Επεξεργασίας Λυμάτων (ΚΕΛ) Μαραθώνα -Νέας Μάκρης που προτάθηκαν από την ΕΥΔΑΠ δεν έγιναν αποδεκτές από τον Δήμο Μαραθώνα με αποτέλεσμα να μην έχουν προχωρήσει οι μελέτες του συγκεκριμένου έργου.
      Επίσης, υπάρχει προμελέτη για το ΚΕΛ Κορωπίου - Παιανίας, το κεντρικό αποχετευτικό δίκτυο και τα έργα διάθεσης ενώ έχει ολοκληρωθεί η ένταξη προς χρηματοδότηση από το ΠΕΠ Αττικής 2000 - 2006 και η μελέτη θα έχει ολοκληρωθεί μέχρι 31-12-2009. Για το εσωτερικό δίκτυο ακαθάρτων της πόλης του Κορωπίου, ο Δήμος Κρωπίας διαθέτει εγκεκριμένη οριστική μελέτη και τεύχη δημοπράτησης.
      Το μεγαλύτερο τμήμα του κεντρικού αποχετευτικού δικτύου Μαρκοπούλου - Πόρτο Ράφτη έχει κατασκευασθεί με εθνικούς πόρους ενώ τμήμα του εσωτερικού δικτύου της πόλης του Μαρκόπουλου έχει κατασκευασθεί με χρηματοδότηση από το Επιχειρησιακό Πρόγραμμα Αττικής 2000-2006. Για την κατασκευή νέου τμήματος εσωτερικού δικτύου στην πόλη του Μαρκόπουλου υπάρχει οριστική μελέτη και τεύχη δημοπράτησης ενώ είναι σε εξέλιξη η εκπόνηση μελέτης και τευχών δημοπράτησης για την κατασκευή δικτύου αποχέτευσης στον οικισμό του Πόρτο Ράφτη. Σύμφωνα με τους περιβαλλοντικούς όρους απαιτείται αναβάθμιση της υφιστάμενης Εγκατάστασης Επεξεργασίας Λυμάτων με τριτοβάθμια επεξεργασία για την οποία ήδη υπάρχει εγκεκριμένη μελέτη και τεύχη δημοπράτησης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 16 Φεβρουαρίου 2009.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 522/10-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Τόγια προς τον Υπουργό Αγροτικής Ανάπτυξης και Τροφίμων, σχετικά με την ενίσχυση των παραγωγών τομάτας του Νομού Βοιωτίας κ.λπ..
      2. Η με αριθμό 520/10-2-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με την έκδοση Εγκυκλίου Διαταγής από την Αγροτική Τράπεζα με θέμα τις Ανώνυμες Αναφορές Υπαλλήλων κ.λπ..
      3. Η με αριθμό 513/10-2-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς την Υπουργό Απασχόλησης και Κοινωνικής Προστασίας, σχετικά με τις απολύσεις εργαζομένων στην πολυεθνική ασφαλιστική εταιρεία «IΝG» κ.λπ..
      4. Η με αριθμό 523/10-2-2009 επίκαιρη ερώτηση του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Ανάπτυξης, σχετικά με την απομάκρυνση των εταιρειών και των δεξαμενών πετρελαιοειδών από την περιοχή του Περάματος κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 509/10-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με την κάλυψη της ιατρικώς υποβοηθούμενης αναπαραγωγής από τα ασφαλιστικά ταμεία κ.λπ..
      2. Η με αριθμό 519/10-2-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τους Υπουργούς Εσωτερικών και Απασχόλησης και Κοινωνικής Προστασίας, σχετικά με τις κινητοποιήσεις των εργαζομένων στα καταστήματα «JUMBO» κ.λπ..
      3. Η με αριθμό 511/10-2-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Περιφερειακού Νοσοκομείου «Άγιος Ανδρέας» στην Πάτρα κ.λπ..
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      	Πρώτη είναι η με αριθμό 507/10-2-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Αμοιρίδη προς την Υπουργό Απασχόλησης και Κοινωνικής Προστασίας, σχετικά με την πιλοτική εφαρμογή της μεταφοράς των συνταξιούχων του Οργανισμού Ασφάλισης Ελεύθερων Επαγγελματιών Νομού Πιερίας από τον κλάδο υγείας του ΙΚΑ – ΕΤΑΜ στον κλάδο υγείας του Οργανισμού Ασφάλισης Ελευθέρων Επαγγελματιών κ.λπ. 
      	Η επίκαιρη ερώτηση του κ. Αμοιρίδη έχει ως εξής: 
      	«Με το νόμο 3607/07 ΦΕΚ 245/1-11-07 περί σύστασης και καταστατικό της ΗΔΙΚΑ ΑΕ, τις υπ’ αρ. 297/17-03-08 και 220/3-11-08 απόφαση του ΔΣ του ΟΑΕΕ και την υπ’ αρ. 89/10-11-08 εγκύκλιο του ΟΑΕΕ από 1-1-09, οι συνταξιούχοι ΟΑΕΕ μόνον του Νομού Πιερίας –πιλοτικά- παύουν να έχουν ιατροφαρμακευτική περίθαλψη και παροχές σε είδος από το ΙΚΑ-ΕΤΑΜ και διέπονται από τις διατάξεις του Κανονισμού παροχών του κλάδου υγείας του ΟΑΕΕ. Έτσι: 
      	1. Καλούνται πλέον να καταβάλουν το 25% της αξίας όλων των παρακλινικών εξετάσεων.
      	2. Υπάρχει σημαντική πλέον έλλειψη ειδικοτήτων. 
      	3. Στις ήδη υπάρχουσες ειδικότητες το τετράωρο εξέτασης των συμβεβλημένων ιατρών δεν επαρκεί για την κάλυψη των αναγκών των συνταξιούχων και των εν ενεργεία ασφαλισμένων. 
      	4. Δεν καλύπτονται πλέον από το νέο τους ταμείο οι επισκέψεις σε ιαματικά λουτρά, καθώς και οι παροχές της Εργατικής Εστίας. 
      	5. Υπάρχει πρόβλημα συνταγογραφίας για τα άτομα των απομακρυσμένων ορεινών περιοχών. 
      	6. Δεν καλύπτεται η μεταφορά των ασθενών συνταξιούχων που υποβάλλονται σε ακτινοθεραπείες και χημειοθεραπείες, με τα ιδιωτικά αυτοκίνητα και ταξί, παρά μόνον η δαπάνη μεταφοράς με λεωφορεία και τρένα. 
      	Έχει κατατεθεί για τους ανωτέρω λόγους επιστολή του Σωματείου Συνταξιούχων ΟΑΕΕ- ΤΕΒΕ Ν. Πιερίας προς τον Υπουργό. 
      	Επειδή το δικαίωμα στην ισονομία και την ισοπολιτεία είναι θεμελιώδες δημοκρατικό και συνταγματικό κατοχυρωμένο δικαίωμα, ερωτάται η Υπουργός: 
      	1. Αν προτίθεται ο ΟΑΕΕ να δώσει τις ίδιες παροχές με το προηγούμενο καθεστώς, για να μην αισθάνονται οι συνταξιούχοι του Νομού Πιερίας δεύτερης κατηγορίας πολίτες και να ενισχύσει την υπηρεσία με ανθρώπινο και ηλεκτρονικό εξοπλισμό.
      	2. Αν το πιλοτικό πρόγραμμα του Νομού Πιερίας θα ολοκληρωθεί και θα εφαρμοστεί και στους 51 άλλους νομούς ή θα ανακληθεί μετά τη διαπίστωση της πλήρους αποτυχίας του.»
      	Στην επίκαιρη αυτή ερώτηση του κυρίου Αμοιρίδη θα απαντήσει ο Υφυπουργός Απασχόλησης και Κοινωνικής Προστασίας κ. Γεώργιος Κοντογιάννης. 
      	Ορίστε, κύριε Υφυπουργέ. 
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κύριε συνάδελφε, θέτετε ένα ζήτημα που μας έχει απασχολήσει κι εμάς στο Υπουργείο Απασχόλησης, ύστερα από παρεμβάσεις και άλλων συναδέλφων σας της Πιερίας.
      Σύμφωνα με προεδρικό διάταγμα που εκδόθηκε με απόφαση του Διοικητικού Συμβουλίου του ΟΑΕΕ και του ΙΚΑ-ΕΤΑΜ, στην ασφάλιση του κλάδου Υγείας του Οργανισμού μπορούν να υπαχθούν και οι συνταξιούχοι αυτού, εξαιρούμενοι της ασφάλισης του κλάδου ασθενείας ΙΚΑ-ΕΤΑΜ.
      Να θυμίσουμε ότι το 2003 είχε εκπονηθεί μελέτη για την υλοποίηση του προεδρικού διατάγματος, στην οποία διαπιστώθηκε ότι με την ταυτόχρονη υπαγωγή όλων των συνταξιούχων, ο κλάδος καθίσταται ελλειμματικός από το 2006 και η μεταφορά αυτή απαιτεί εκτός από την εξεύρεση πόρων και τη λήψη απαιτούμενων μέτρων. 
      Σε αυτό το σημείο θα ήθελα να αναφέρω ότι το ΙΚΑ-ΕΤΑΜ διαμαρτύρεται για τα ποσά που αποδίδει ο ΟΑΕΕ για την περίθαλψη που παρέχει στους συνταξιούχους, δηλαδή ποσά που ισούνται με το 10% επί των καταβαλλομένων συντάξεων και βαρύνουν κατά 6% τον ΟΑΕΕ και 4% τους συνταξιούχους και θεωρεί ότι δεν καλύπτουν το πραγματικό κόστος των παρεχομένων υπηρεσιών.
      Μετά από πιεστικό αίτημα τόσο του εμποροβιοτεχνικού, βιομηχανικού κόσμου όσο και των Ομοσπονδιών και Ενώσεων των συνταξιούχων του ΤΕΒΕ – ΤΑΕ, προχωρήσαμε στην πιλοτική μεταφορά συνταξιούχων των Νομών Ημαθίας, Πιερίας και Πέλλας στον κλάδο Υγείας του ΟΑΕΕ. 
      Από την 1.1.2009, πριν από ένα μήνα δηλαδή, με απόφαση του Διοικητικού Συμβουλίου του ΟΑΕΕ, κατ’ αρχάς οι συνταξιούχοι του Νομού Πιερίας ασφαλισμένοι στον ΟΑΕΕ –περίπου τρεισήμισι χιλιάδες και χίλια πεντακόσια μέλη των οικογενειών τους- υπάγονται στον κλάδο Υγείας του ΟΑΕΕ. Από την ημερομηνία αυτή οι εν λόγω συνταξιούχοι παύουν να έχουν ιατροφαρμακευτική περίθαλψη και παροχές σε είδος από τον κλάδο ασθενείας του ΙΚΑ-ΕΤΑΜ και διέπονται πλέον από τις διατάξεις του Κανονισμού Παροχών του κλάδου Υγείας του ΟΑΕΕ.
      Πρόκειται, όπως κι εσείς αναφέρετε στην ερώτησή σας, για πιλοτική εφαρμογή, κατά την υλοποίηση της οποίας δημιουργήθηκαν, όπως διαπιστώνουμε κι εμείς κι εσείς, ορισμένα προβλήματα, παρά τις μελέτες που είχαν εκπονηθεί, τα μέτρα που έλαβε ο ΟΑΕΕ και την προετοιμασία που υπήρχε για την ομαλή μετάβαση από τον ένα φορέα ασφάλισης στον άλλο.
      Υπήρξε έγκαιρη, βέβαια, και ατομική ενημέρωση όλων των συνταξιούχων, των ελεγκτών, των θεραπευτών - γιατρών του ΟΑΕΕ, καθώς και του Πανελλήνιου Φαρμακευτικού Συλλόγου, του Φαρμακευτικού Συλλόγου Κατερίνης και δόθηκαν σχετικές οδηγίες.
      Το Περιφερειακό Τμήμα Κατερίνης προέβη στην έκδοση βιβλιαρίων ασθενείας και ενισχύθηκε με επιπλέον προσωπικό, καθώς και με υποδομές όλων των νέων τεχνολογιών, με στόχο την ταχύτερη και αποδοτικότερη εξυπηρέτηση των ασφαλισμένων. 
      Ως προς το δεύτερο ερώτημα, τα αποτελέσματα της μεταφοράς των εν λόγω συνταξιούχων θα αξιολογηθούν με βασικό κριτήριο, βέβαια, την ικανοποίησή τους. Και πάντα σε συνεννόηση με τους φορείς των συνταξιούχων και τη διοίκηση του ΟΑΕΕ θα εξεταστεί αν πρέπει ή όχι να γίνει επέκταση του μέτρου σε όλους τους συνταξιούχους της χώρας.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ κι εγώ που τηρήσατε το χρόνο.
      Το λόγο έχει ο ερωτών Βουλευτής κ. Αμοιρίδης για δύο λεπτά.
      ΙΩΑΝΝΗΣ ΑΜΟΙΡΙΔΗΣ: Ευχαριστώ, κύριε Πρόεδρε.
      Θέλω κατ’ αρχάς να ευχηθώ στον κύριο Υφυπουργό καλή επιτυχία στα καθήκοντά του. Δεν κατάλαβα, όμως, τι είπε. Απλά διάβασε την ερώτηση που έκανα εγώ με καταφατικό τρόπο και όχι με ερώτηση. 
      Τα ερωτήματα, κύριε Υπουργέ, είναι: έχουμε κάνει ένα νομό πειραματόζωο. Στο δικό σας Υπουργείο καταθέσαμε πολλές φορές -σε πέντε νομοσχέδια- μία τροπολογία ώστε κάποιοι απολυμένοι να ενταχθούν και δεν ανταποκρίθηκε το Υπουργείο.
      Φαντάζομαι ότι και σήμερα με την απάντηση, που δώσατε, δεν καλύπτετε ούτε τον εαυτό σας.
      Είναι δυνατόν να έχουν συμμετοχή 25%, να στριμώχνονται τώρα έξω από τα ιατρεία, γιατί είναι και οι εν ενεργεία ασφαλισμένοι, ένα 4ωρο; Για να πάρουν τα βιβλιάρια, τα οποία ξεκίνησαν να τα παίρνουν από 1η Ιανουαρίου, από τις 3 το πρωί μαζεύονταν οι ηλικιωμένοι μέχρι κάτω στο δρόμο για να πάρουν το χαρτί και να πάρουν μετά το βιβλιάριο. Τι είναι αυτά; Είναι σχεδιασμός; Και τελευταία στιγμή τους ανακοινώνετε ότι μπορούν να πάρουν τα βιβλιάρια την 1η του μήνα, όταν θα έπρεπε να τα έχουν ήδη στα χέρια τους; Ένα 6μηνο τι έκανε ο Οργανισμός και το Υπουργείο;
      Πέρα, όμως, από αυτά, εμείς θέλουμε την απάντηση. Βλέπετε το πρόγραμμα. Κι εσείς βλέπετε ότι έχει αποτύχει. Δεν μπορούν να καλυφθούν όλες οι ελλείψεις από τον ΟΑΕΕ. Και δεν θα καλυφθούν. Άρα αποκλείεται να εφαρμοστεί στους υπόλοιπους πενήντα ένα νομούς. Κάθε ένα από τώρα να  μας απαντήσετε αν θα το συνεχίσετε ή όχι. Τι έχετε παρατηρήσει έως τώρα; Μόνο διαμαρτυρίες. Κι έχετε ήδη επιστολές από τα σωματεία και αντιδράσεις από τους τοπικούς φορείς. Είναι σίγουρο ότι δεν θα το εφαρμόσετε σε όλη την Ελλάδα. Άρα γιατί να αφήνουμε ένα νομό να ταλαιπωρείται, όταν έχουν χίλια επιπλέον βιβλιάρια, που δεν τα έχουν πάρει; Μέχρι σήμερα έχουν πάρει δύο χιλιάδες τετρακόσια. Μένουν άλλα χίλια βιβλιάρια και περίπου εβδομήντα οικογένειες, των οποίων τα μέλη έχουν αποβιώσει και δεν βρίσκουν τα στοιχεία τους για να ασφαλιστούν τα μέλη των οικογενειών.
      Εμείς θέλουμε μία ξεκάθαρη απάντηση. Αν πιστεύετε ότι αυτό το πρόγραμμα βελτιώνει την κατάσταση, αν θα το εφαρμόσετε στους υπόλοιπους νομούς. Κι αν δεν το εφαρμόσετε, να το πάρετε αυτή τη στιγμή πίσω και να επανέλθουν οι άνθρωποι αυτοί στο ΙΚΑ. 
      Αν δεν γίνει, όμως, και αυτό, πείτε μας τι σύμβαση μπορείτε να κάνετε με το ΙΚΑ, ώστε να έχουν τις ίδιες παροχές που είχαν πριν από αυτό το καθεστώς. Γιατί όταν κάνουμε μία αλλαγή, την κάνουμε προς το καλύτερο. Εδώ την κάνουμε προς το χειρότερο και το καταλαβαίνετε κι εσείς.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Αμοιρίδη.
      Το λόγο έχει ο κύριος Υφυπουργός για να δευτερολογήσει.
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κύριε συνάδελφε, το Υπουργείο Απασχόλησης και Κοινωνικής Προστασίας και η διοίκηση του ΟΑΕΕ ανταποκρίθηκαν στο αίτημα των συνταξιούχων του Οργανισμού, όπως είχε διατυπωθεί με σωρεία εγγράφων και εν γνώσει των δεδομένων που ίσχυαν μεταξύ των παρεχομένων ιατροφαρμακευτικών υπηρεσιών και λοιπών παροχών του ΙΚΑ-ΕΤΑΜ και του ΟΑΕΕ.
      Κατά συνέπεια η επιλογή των δύο φορέων έγινε από τους συνταξιούχους δια των συνδικαλιστικών φορέων, επιλογή που αποδέχθηκε η πολιτεία και υποχρεωτικά θα πρέπει να υλοποιήσει ο οργανισμός. 
      Εξάλλου, κατά τη συζήτηση του θέματος αυτού και τη λήψη των αποφάσεων, έχει ληφθεί υπ’όψιν ότι το ΙΚΑ-ΕΤΑΜ χορηγεί στους συνταξιούχους του διάφορες παροχές, όπως παραδείγματος χάριν οδοντοθεραπεία, λουτροθεραπεία κ.λπ..
      Θέλω, ωστόσο, να επαναλάβω και πάλι ότι το μέτρο αυτό είναι δοκιμαστικό. Σαφώς και υπάρχουν θέματα τα οποία προέκυψαν στο λίγο χρόνο εφαρμογής του, τα οποία εξετάζουμε. Και τα εξετάζουμε με προσοχή.
      Στόχος μας είναι να διευκολύνουμε τους ασφαλισμένους και όχι βέβαια να τους ταλαιπωρούμε. Να τους παρέχουμε, δηλαδή, τις καλύτερες δυνατές υπηρεσίες. Εργαζόμαστε προς αυτήν την κατεύθυνση και όλα τα συμπεράσματα από αυτήν την πιλοτική εφαρμογή, θα τα χρησιμοποιήσουμε εποικοδομητικά, ώστε να διορθώσουμε λάθη και παραλείψεις. Εξάλλου, είναι πολύ μικρό το χρονικό διάστημα της εφαρμογής και είναι ακόμα πολύ νωρίς για οριστικά συμπεράσματα.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υφυπουργέ.
      Εισερχόμαστε στη συζήτηση της δεύτερης υπ’ αριθμ. 521/10.2.2009 επίκαιρης ερώτησης δεύτερου κύκλου της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τις απολύσεις εργαζομένων στο εργοστάσιο «ΦΙΛΚΕΡΑΜ» στη Θεσσαλονίκη κ.λπ..
      Το κείμενος της επίκαιρης ερώτησης της κ. Καλαντίδου ειδικότερα έχει ως εξής:
      «Η διεύθυνση της εταιρείας «ΦΙΛΚΕΡΑΜ» στις 7/11/2008 ανακοίνωσε στο ΔΣ του σωματείου των εργαζομένων ότι θα  προχωρήσει σε μείωση προσωπικού κατά τριάντα επτά άτομα. Ήδη μέχρι σήμερα έχει απολύσει δεκατρείς εργαζόμενους ενώ παράτεινε την άδεια των υπολοίπων.
      Ως αιτιολογία για τις απολύσεις χρησιμοποιεί την ανασυγκρότηση τμημάτων του εργοστασίου αλλά και την οικονομική κρίση της αγοράς.
      Να σημειώσουμε ότι των εξελίξεων αυτών προηγήθηκε μεγάλη επένδυση, η οποία μάλιστα παρουσιάστηκε σαν παράδειγμα ανάπτυξης.
      Αποδεικνύεται, όμως, ότι η πολιτική που ακολουθούν διαχρονικά οι κυβερνήσεις (Νέα Δημοκρατία – ΠΑΣΟΚ) εξασφαλίζει την «ανάπτυξη» της κερδοφορίας των επιχειρηματικών ομίλων σε βάρος των εργαζομένων (απολύσεις, ανεργία, φτώχεια) και την καταστροφή παραγωγικών δυνατοτήτων της χώρας.
      Ερωτώνται οι κύριοι Υπουργοί εάν θα παρέμβει η Κυβέρνηση ώστε να ανακληθούν άμεσα όλες οι απολύσεις στο εργοστάσιο «ΦΙΛΚΕΡΑΜ» στη Θεσσαλονίκη και να διασφαλιστούν όλες οι θέσεις εργασίας χωρίς να καταργηθούν τα εργασιακά και ασφαλιστικά τους δικαιώματα.»
      Στην επίκαιρη αυτή ερώτηση θα απαντήσει ο Υφυπουργός Απασχόλησης και Κοινωνικής Προστασίας κ. Κοντογιάννης.
      ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κυρία συνάδελφε, σε μία εποχή που χαρακτηρίζεται από τις δύσκολες οικονομικές συνθήκες λόγω της παγκόσμιας κρίσης, το Υπουργείο Απασχόλησης και Κοινωνικής Προστασίας λαμβάνει όλα τα κατάλληλα μέτρα, ώστε να προστατεύσει τόσο τα δικαιώματα των εργαζομένων, όσο και να θωρακίσει τις επιχειρήσεις.
      Η επιχείρηση «ΦΙΛΚΕΡΑΜ ΤΖΟΝΣΟΝ» απασχολεί σήμερα τριακόσια είκοσι δύο άτομα με πλήρη απασχόληση, ενώ έχουν απολυθεί από την επιχείρηση τέσσερις εργαζόμενοι το Νοέμβριο και άλλοι τέσσερις το Δεκέμβριο του 2008.
      Τον Ιανουάριο του 2009 η επιχείρηση προέβη σε πέντε ακόμα απολύσεις και κατόπιν προσήλθαν οι απολυμένοι στο ΣΕΠΕ της περιοχής για έλεγχο των αποζημιώσεών τους. Κατά τον έλεγχο δεν βρέθηκε κάποια παρατυπία. Οι απολύσεις αυτές είναι καθ’ όλα νόμιμες, καθώς δεν υπερέβησαν το καθορισμένο από το ν.1387/1983 και το ν.2874/2000 επιτρεπτό ποσοστό απολύσεων. Σημειώνεται ότι σε όλους τους απολυμένους έχουν καταβληθεί στο ακέραιο οι νόμιμες αποζημιώσεις. Στις 7/1/2009 κλήθηκε από το Σώμα Επιθεώρησης Εργασίας η επιχείρηση και το σωματείο για συζήτηση των προβλημάτων που δημιουργήθηκαν από αυτή την ενέργεια.
      Οι εκπρόσωποι της επιχείρησης δήλωσαν ότι φροντίζουν για την ομαλή λειτουργία της και προσπαθούν να διασφαλίσουν όσες περισσότερες θέσεις μπορούν, ελπίζοντας ότι εάν οι συνθήκες το επιτρέψουν, θα επαναπροσλάβουν τους απολυθέντες.
      Επίσης η εταιρεία διαβεβαίωσε ότι δεν πρόκειται να απολυθούν όσοι βρίσκονται στην τελευταία επταετία πριν τη συνταξιοδότηση. 
      	Σχετικά με το θέμα της μεγάλης επένδυσης που έχει γίνει θα ήθελα να σας γνωρίσω τα εξής: πράγματι η εταιρεία «ΦΙΛΚΕΡΑΜ ΤΖΟΝΣΟΝ» έχει πραγματοποιήσει μεγάλες επενδύσεις συνολικού ύψους 266.668.000 δραχμών και έχει επιχορηγηθεί στα πλαίσια της διατάξεως του άρθρου 23β΄ του ν. 2601/1998 με 106.667.000 δραχμές. Οι επιχειρήσεις που έχουν λάβει επιδότηση κάνοντας χρήση του ν. 2601/1998 υπόκεινται σε υποχρέωση λειτουργίας, απαγόρευση εκποίησης παγίων επιχορηγηθέντων περιουσιακών στοιχείων και αλλαγής μετοχικής σύνθεσης χωρίς την σχετική έγκριση από την Γενική Διεύθυνση Βιομηχανικής Πολιτικής και Εποπτείας Φορέων του Υπουργείου Ανάπτυξης, καθώς και σε υποχρέωση διατήρησης των θέσεων εργασίας που έχουν δημιουργηθεί για μια πενταετία από την ημερομηνία δημοσίευσης της απόφασης ολοκλήρωσης. Η εν λόγω εταιρεία, όμως, έχει προβεί σε μείωση προσωπικού μετά την παρέλευση πενταετίας από την έκδοση της ως άνω απόφασης της ολοκλήρωσης.
      	Κυρία συνάδελφε, κατανοούμε την αγωνία και το ενδιαφέρον σας για τους πολίτες που χάνουν την εργασία τους ιδιαίτερα στην σημερινή δύσκολη συγκυρία, αλλά θέλω να σας διαβεβαιώσω ότι οι ελεγκτικοί μηχανισμοί του Υπουργείου Απασχόλησης επαγρυπνούν με στόχο την τήρηση της εργατικής νομοθεσίας και την προστασία των δικαιωμάτων των εργαζομένων.
      	Σας ευχαριστώ.
      	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Υφυπουργό.
      	Το λόγο έχει η ερωτώσα Βουλευτής κ. Καλαντίδου.
      	ΣΟΦΙΑ ΚΑΛΑΝΤΙΔΟΥ: Ευχαριστώ, κύριε Πρόεδρε,
      	Κύριε Υπουργέ, δεν πέρασε πολύς καιρός από τότε που η διοίκηση της «ΦΙΛΚΕΡΑΜ» με μεγάλα λόγια και με την παρουσία του Υπουργού Ανάπτυξης κ. Φώλια ανέδειξε την επένδυση του νέου τμήματος της επιχείρησης σαν το παράδειγμα ανάπτυξης, προοπτικής και διασφάλισης των θέσεων εργασίας. Αυτό έγινε λίγο πριν από τις γιορτές.
      	Σήμερα έχουμε συρρίκνωση της εταιρείας, έχουμε μείωση των θέσεων εργασίας με απολύσεις και εθελούσιες, έχουμε εκβιαστικές απειλές προς τους εργαζόμενους που δουλεύουν στις εργολαβίες, καταπάτηση εργασιακών δικαιωμάτων αφού έχουμε υποχρεωτικές άδειες και απειλές εξαφάνισης –επιτρέψτε μου να πω- άλλων μικρών επιχειρήσεων που δουλεύουν γύρω από τη «ΦΙΛΚΕΡΑΜ». Τα προσχηματικά επιχειρήματα της επιχείρησης ότι ο εκσυγχρονισμός του τμήματος αλλά και η κρίση φέρνουν αυτά τα δεινά στους εργαζόμενους κατά την άποψή μας δεν ευσταθούν γιατί κατ’αρχάς εδώ και μισό αιώνα οι εργαζόμενοι κάτω από δύσκολες, βαριές και ανθυγιεινές συνθήκες έφεραν τεράστια κέρδη στη «ΦΙΛΚΕΡΑΜ», κέρδη τα οποία δεν είχαν καμμία ιδιαίτερη απολαβή, για να το φέρουμε αυτό σαν αντιπαράθεση. 
      Το δεύτερο είναι ότι στην ουσία η επιχείρηση για να υπηρετήσει τη μεγάλη της κερδοφορία σχεδιάζει τη μετατροπή της από παραγωγική μονάδα σε εμπορική με τις τεράστιες εισαγωγές που κάνει, αλλά και σε μονάδα φασόν για τα προϊόντα του κλάδου. Το ότι είναι νόμιμες οι απολύσεις ούτε για μας, ούτε για τους εργαζόμενους είναι το μεγάλο ζήτημα. Άλλωστε οι εργαζόμενοι βλέπουν σήμερα στην πράξη ότι ακόμα και με τη συνδιαλλαγή, με την συζήτηση, με τη συναίνεση έχουν φτάσει σε χειρότερη κατάσταση. Διαπιστώνουν ότι ο μόνος δρόμος είναι να αντιπαρατεθούν, να αντισταθούν σ’ αυτές τις απολύσεις και να υπερασπίσουν τα δικαιώματά τους.
      	Για το Κομμουνιστικό Κόμμα Ελλάδας η Κυβέρνηση οφείλει να παρέμβει ώστε να μην πληρώσουν και πάλι οι εργαζόμενοι την κρίση ή τον εκσυγχρονισμό ή, αν θέλετε, τη μεγάλη κερδοφορία της επιχείρησης. Οφείλει να υπερασπίσει τις θέσεις εργασίας και τα δικαιώματά τους ακριβώς γιατί πρέπει να συμβάλει στην ανάπτυξη της χώρας με βάση τις παραγωγικές της δυνατότητες. Πρέπει να συμβάλει και το οφείλει αυτό στο λαό της Θεσσαλονίκης ο οποίος μετρά ένα-ένα τα εργοστάσια που κλείνουν στην πόλη μας.
      	Σας ευχαριστώ.
      	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Καλαντίδου.
      	Ο κύριος Υφυπουργός έχει το λόγο για να δευτερολογήσει.
      	ΓΕΩΡΓΙΟΣ ΚΟΝΤΟΓΙΑΝΝΗΣ (Υφυπουργός Απασχόλησης και Κοινωνικής Προστασίας): Κυρία συνάδελφε, παρακολουθούμε στενά το θέμα και κύριος στόχος μας είναι πάντα η τήρηση της εργατικής νομοθεσίας. Μέσα σ’ αυτό το πλαίσιο θα ελέγξουμε και πάλι τις καταγγελίες που και σήμερα εσείς κάνετε εδώ. Θέλω να σας διαβεβαιώσω ότι οι υπηρεσίες του ΣΕΠΕ πραγματοποιούν και θα συνεχίσουν να πραγματοποιούν ελέγχους στις επιχειρήσεις σε όλη την επικράτεια και φυσικά σε κάθε περίπτωση που θα διαπιστώσουν παραβάσεις των διατάξεων της εργατικής νομοθεσίας θα επιβάλουν τα νόμιμα –όπως το κάνουν άλλωστε- δρώντας κατασταλτικά στην εμφάνιση αντίστοιχων φαινομένων που κατά καιρούς παρουσιάζονται, ιδιαίτερα τώρα μέσα στην περίοδο αυτής της κρίσης.
      	Θέλω να σας επαναλάβω ότι η πολιτεία δίνει σταθερά μάχη για την ανάπτυξη και την προοπτική παρά τις δυσμενείς οικονομικές συνθήκες. Θα χρησιμοποιήσουμε δε όλα τα «εργαλεία» που διαθέτουμε για να μπορέσουμε να αποτρέψουμε δυσμενείς εξελίξεις αλλά και για να στηρίξουμε τους εργαζόμενους όπου αυτό είναι απαραίτητο και με κάθε μέσο που διαθέτουμε. Το έχουμε κάνει στο παρελθόν, θα το επαναλάβουμε και στο μέλλον.
      Σας ευχαριστώ.
      ΠΡΟΕΔΡΕΥΩΝ (ΑΝΑΣΤΑΣΙΟΣ ΝΕΡΑΝΤΖΗΣ): Ευχαριστούμε τον κύριο Υφυπουργό.
      Θα συζητηθεί η τέταρτη με αριθμό 524/10-2-2009 επίκαιρη ερώτηση του πρώτου κύκλου του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Εσωτερικών σχετικά με την κατάργηση του δημοτικού φόρου 2% και 5% για τα καταστήματα υγειονομικού ενδιαφέροντος κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Σε μια περίοδο έντονης οικονομικής ύφεσης οι επαγγελματίες των καταστημάτων υγειονομικού ενδιαφέροντος δικαίως επιζητούν την κατάργηση του φόρου 2% για τα καφέ-εστιατόρια και του φόρου 5% για τα κέντρα διασκέδασης.
      Εξάλλου, βάσει γνωμοδότησης της Ευρωπαϊκής Οικονομικής και Κοινωνικής Επιτροπής (ΕΟΚΕ) οι συγκεκριμένοι δημοτικοί φόροι θεωρούνται παράνομοι, πράγμα που ανοίγει πλέον το δρόμο στους επαγγελματίες να διεκδικήσουν από το ΥΠΕΣΔΑ την κατάργησή τους.
      Έτσι τα κράτη-μέλη δεν μπορούν να επιβάλουν επιπλέον φόρο στην κατανάλωση, εκτός βέβαια του ΦΠΑ και των ειδικών φόρων που ήδη έχουν επιβληθεί στα αλκοολούχα.
      Συνεπώς ερωτάται ο κύριος Υπουργός:
      1. Προτίθεται η Κυβέρνηση να καταργήσει τους φόρους 2% και 5%, υλοποιώντας άλλωστε ρητές προεκλογικές της δεσμεύσεις;
      2. Υπάρχει η προοπτική νομοθετικής πρωτοβουλίας για την αντικατάσταση των δύο προαναφερόμενων φόρων από έναν «ενιαίο φόρο επιτηδεύματος»;
      Στην επίκαιρη ερώτηση του κυρίου Ροντούλη θα απαντήσει ο Υφυπουργός Εσωτερικών κύριος Νάκος.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ο ίδιος ο κύριος Πρωθυπουργός ανακοίνωσε σειρά μέτρων για τη στήριξη του τουρισμού και των τουριστικών επιχειρήσεων προκειμένου να ελαχιστοποιηθούν οι επιπτώσεις από την εξελισσόμενη διεθνή οικονομική κρίση η οποία επηρεάζει και τη χώρα μας. Μεταξύ των άλλων μέτρων ανακοινώθηκε η μείωση του τέλους διαμονής παρεπιδημούντων που επιβάλλεται επί των μισθωμάτων των ξενοδοχείων από 2% σε 0,5%, όπως επίσης και η μείωση των τελών επί των ακαθαρίστων εσόδων των καταστημάτων υγειονομικού ενδιαφέροντος από 2% στο 0,5%, καθώς και των κέντρων διασκέδασης από 5% σε 0,5%.
      Όπως μας πληροφόρησε το Υπουργείο Οικονομίας και Οικονομικών που είναι αρμόδιο γι’ αυτές τις διατάξεις –και γι’ αυτό θα έπρεπε η επίκαιρη ερώτησή σας να απευθύνεται σ’ αυτό το Υπουργείο- προτίθεται να συμπεριλάβει αυτήν τη ρύθμιση στο σχέδιο νόμου που θα κατατεθεί στη Βουλή και έχει μέχρι στιγμής τουλάχιστον, τον τίτλο: «Σύστημα άυλων τίτλων της κεφαλαιαγοράς και άλλες διατάξεις». 
      Για μας στο Υπουργείο Εσωτερικών αποτελεί πάγια επιδίωξη η διασφάλιση των αναγκαίων πόρων για την εκπλήρωση της αποστολής των Οργανισμών Τοπικής Αυτοδιοίκησης και για την άσκηση των θεσμοθετημένων αρμοδιοτήτων τους, λαμβάνοντας υπ’όψιν πάντα τα ιδιαίτερα χαρακτηριστικά κάθε δήμου και κάθε κοινότητας. Στο πλαίσιο της υλοποίησης αυτού του στόχου συνιστά πάγια τακτική μας η πρόβλεψη για πλήρη αναπλήρωση των εσόδων των Οργανισμών Τοπικής Αυτοδιοίκησης σε περιπτώσεις σαν και αυτή όπου νομοθετική ρύθμιση επιφέρει μείωση θεσμοθετημένου πόρου.
      Με απώτερο στόχο την πλήρωση της συνταγματικής επιταγής που προβλέπει εξασφάλιση της οικονομικής αυτοτέλειας της Τοπικής Αυτοδιοίκησης, το Υπουργείο και η Κεντρική Ένωση Δήμων και Κοινοτήτων Ελλάδος βρίσκονται σε συνεχή διαβούλευση αναφορικά με κάθε ζήτημα που σχετίζεται με τους διαθέσιμους προς τους Οργανισμούς Τοπικής Αυτοδιοίκησης πόρους.
      Στο πλαίσιο αυτής της τακτικής μας έχουμε εκπονήσει μελέτη από το καλοκαίρι του 2006 για την αντικατάσταση των προαναφερόμενων τελών καθώς και άλλων πέντε υπαρχόντων τελών από ένα ενιαίο τέλος παρεπιδημούντων.
      Όπως εύκολα αντιλαμβάνεστε, κύριε συνάδελφε, τόσο το σχέδιο νόμου του Υπουργείου Οικονομίας και Οικονομικών όσο και η πρότασή μας θα τύχουν ευρύτατης διαβούλευσης και φυσικά θα κληθείτε να τοποθετηθείτε σε όλα αυτά.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Υφυπουργό.
      Ο ερωτών Βουλευτής κ. Ροντούλης έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Κύριε Υφυπουργέ, με χαροποίησε ιδιαιτέρως η απάντησή σας, θα πρέπει όμως, να σας πω ότι στις ανακοινώσεις που έκανε ο αξιότιμος κύριος Πρωθυπουργός, μίλησε για το τέλος παρεπιδημούντων, που είναι εντελώς διαφορετικό πράγμα από το φόρο 2% και 5%, επί του τζίρου, στα καταστήματα υγειονομικού ενδιαφέροντος.
      Έρχεστε, λοιπόν, σήμερα με την απάντησή σας που δίδετε και λέτε ότι θα έρθει νομοσχέδιο που θα περιλαμβάνει και τη μείωση 2% και 5% σε 0,5%. Θετικότατη εξέλιξη, διότι όπως λέω και στην ερώτησή μου βρισκόμαστε σε μία ιδιαιτέρως κρίσιμη οικονομική συγκυρία με ό,τι συνεπάγεται αυτό για την ανεργία. Ο φόρος αυτός, όπως γνωρίζετε –αναφέρομαι στο 2% και 5%- επιβαρύνει, τόσο τον καταναλωτή, όσο και τον καταστηματάρχη, διότι είναι ένας δυσβάσταχτος φόρος επί του τζίρου. Και βεβαίως σε επίπεδο Ευρωπαϊκής Ένωσης –το είπατε και εσείς- δύο φόροι αναγνωρίζονται. Αναγνωρίζεται ο ΦΠΑ και ο Ειδικός Φόρος Κατανάλωσης, επί αλκοολούχων ποτών. Περί αυτού πρόκειται. Γι’ αυτό και το 2004 υπήρχε δέσμευση του Πρωθυπουργού ότι θα καταργούνταν οι φόροι αυτοί και θα αντικαθίσταντο από ένα ενιαίο τέλος επιτηδεύματος της τάξεως του 1 τοις χιλίοις. Άρα, λοιπόν, σας ερωτώ τώρα, εφόσον πρόκειται να αντικατασταθούν, όπως λέτε και περιμένουμε νομοθετική πρωτοβουλία από την πλευρά της Κυβέρνησης, θα κινηθούμε σε αυτό το ενιαίο τέλος επιτηδεύματος του 1 τοις χιλίοις;
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υφυπουργός έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Νομίζω, κύριε συνάδελφε, ότι απήντησα ότι το σχέδιο νόμου θα έρθει στη Βουλή για επεξεργασία, αφού περάσει από όλη τη διαδικασία που ξέρετε, Γενικό Λογιστήριο του Κράτους, υπογραφή συναρμοδίων Υπουργών και βεβαίως θα συζητηθεί το τέλος επιτηδεύματος, του οποίου μάλιστα η μελέτη που συντάξαμε και της οποίας είχα την ευθύνη προσωπικά, σας πληροφορώ ότι ανεβάζει το ύψος στο 5 τοις χιλίοις επί των καθαρών κερδών των επιτηδευματιών, προκειμένου να υπάρξει ισόποση αντικατάσταση τελών. Αυτή είναι η πρόταση. Είμαστε στην αρχή. Λίγη υπομονή χρειάζεται. Σας ευχαριστώ για τα καλά σας λόγια και θα βρούμε, φαντάζομαι, τη χρυσή τομή, ούτως ώστε και οι επαγγελματίες να μην επιβαρύνονται, αλλά και η Τοπική Αυτοδιοίκηση να μπορεί να κάνει τη δουλειά της. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων είκοσι μαθήτριες και μαθητές και ένας συνοδός-δάσκαλος από το ιδιωτικό  Δημοτικό Σχολείο «Παιδαγωγική».
      Η Βουλή τους καλωσορίζει και τους εύχεται καλή πρόοδο.
      (Χειροκροτήματα απ’ όλες τις πτέρυγες της Βουλής)
       Τους εξηγούμε ότι σήμερα είναι ημέρα κοινοβουλευτικού ελέγχου, η Αντιπολίτευση ελέγχει την Κυβέρνηση και γι’ αυτό υπάρχουν Υπουργοί διαφόρων Υπουργείων, οι οποίοι απαντούν στα όσα η Αντιπολίτευση θέτει.
      Και τώρα θα συζητήσουμε τη δεύτερη με αριθμό 518/10-2-2009 επίκαιρη ερώτηση πρώτου κύκλου της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με την κατάσταση στον Οργανισμό Περίθαλψης Ασφαλισμένων Δημοσίου κ.λπ..
      Η επίκαιρη ερώτηση της κυρίας συναδέλφου ειδικότερα έχει ως εξής:
      «Είναι γνωστή η κατάσταση στην οποία βρίσκεται ο ΟΠΑΔ (Οργανισμός Περίθαλψης Ασφαλισμένων Δημοσίου) λόγω της υποχρηματοδότησής του. Χαρακτηριστικό του ελλείμματός του είναι το γεγονός ότι ενώ η κάλυψη των αναγκών του απαιτεί ποσό της τάξεως του 1.700.000.000 ευρώ, για το έτος 2009, του έχει χορηγηθεί ποσό 1,200 δισ ευρώ.
      Έντονη δυσαρέσκεια και ανασφάλεια υπάρχει στους ασφαλισμένους, ενώ οι «λύσεις» που δίνονται είναι προσωρινού χαρακτήρα και δεν μπορούν να δώσουν απάντηση στο πρόβλημα (παραδείγματος χάριν τμηματική εξόφληση των συμβεβλημένων ή επιχορήγηση του Οργανισμού για το 2009 που υπολείπεται σημαντικά των πραγματικών αναγκών του).
      Την ίδια στιγμή προβλήματα αντιμετωπίζουν και οι συμβεβλημένοι γιατροί και φαρμακοποιοί. Συγκεκριμένα έχουν πληρωθεί μέχρι και τον Αύγουστο, ενώ ένταλμα για πληρωμή υπάρχει μόνο για το Σεπτέμβρη.
      Επιπρόσθετα οι μεγάλες ελλείψεις σε προσωπικό αποτελούν άλλο ένα σοβαρότατο πρόβλημα για τον ΟΠΑΔ, ιδιαίτερα για τις περιφερειακές του υπηρεσίες, κάτι που δυσχεραίνει ακόμα περισσότερο τη λειτουργία του οργανισμού και την εξυπηρέτηση των ασφαλισμένων.
      Τα παραπάνω είναι αποτελέσματα της πολιτικής της Κυβέρνησης, που υποβαθμίζει και απαξιώνει το Δημόσιο Τομέα Υγείας.
      Ερωτάται ο κύριος Υπουργός:
      Πώς ισχυρίζεται η Κυβέρνηση ότι λύνει το πρόβλημα στον οργανισμό, τη στιγμή που το ποσόν που του χορηγεί είναι κατώτερο του απαιτούμενου και τι συγκεκριμένα μέτρα θα πάρει για την αντιμετώπιση των προβλημάτων του ΟΠΑΔ;
      Σε ποιο ύψος φτάνουν οι εισφορές επί του συνόλου των δημοσίων υπαλλήλων (σε απόλυτο αριθμό) και ποια η συνεισφορά του κρατικού προϋπολογισμού από την τελευταία 3ετία, που τα ελλείμματα εμφανίζονται εκρηκτικά;».
      Ο Υφυπουργός κύριος Παπαγεωργίου έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Κυρία συνάδελφε, το θέμα έχει συζητηθεί πολλές φορές στη Βουλή, θεωρώ, όμως, ότι τα ζητήματα που θίγετε είναι ιδιαίτερα σημαντικά. Αφορούν ένα μεγάλο τμήμα του ελληνικού λαού, περίπου ενάμισι εκατομμύριο άμεσα ή έμμεσα καλύπτονται από τον ΟΠΑΔ και επιπλέον υπάρχουν και μερικές δεκάδες χιλιάδες γιατροί και φαρμακοποιοί συμβεβλημένοι με τον ΟΠΑΔ που παρέχουν τις υπηρεσίες.
      Θεωρώ, όμως, ότι επειδή τα ζητήματα -και το ομολογώ- είναι πολύ σοβαρά και πολύ σημαντικά, κάθε συζήτηση είναι χρήσιμη, γιατί εκτός από την ανάδειξη των προβλημάτων που βοηθούν στην επίλυση, δίνεται η ευκαιρία για να επικαιροποιηθούν και να υπάρξει μια πιο αντικειμενική, αν θέλετε, ενημέρωση και πληροφόρηση  των ενδιαφερομένων.
      Σας λέω επίσης κάτι που ξέρετε, ότι δεν είναι ασφαλιστικό ταμείο αυτοδιαχειριζόμενο ο ΟΠΑΔ. Είναι οργανισμός ο οποίος προβλέπεται από το ν.2768/99 και με βάση το νόμο αυτό χρηματοδοτείται κατά το 1/3 από τις εισφορές των ασφαλισμένων και κατά τα 2/3 από τη συμμετοχή του κρατικού προϋπολογισμού. Αν πάμε, λοιπόν, στα τρία-τέσσερα τελευταία χρόνια -και ενδεικτικά να αναφέρω μία-δύο χρονιές- θα δούμε ότι το 2004 η υποχρέωση από την εισφορά, σε σχέση με την εισφορά των ασφαλισμένων του κρατικού προϋπολογισμού είναι 800.000.000 ευρώ και έρχονται και καταβάλλονται από τον κρατικό προϋπολογισμό 889.000.000, 89.000.000 ευρώ δηλαδή περισσότερα. Και αυτό συμβαίνει κάθε χρόνο, για να έλθουμε στο 2008, όπου η υποχρέωση του ελληνικού δημοσίου είναι 1.062.000.000 και εμείς πληρώνουμε 1.150.000.000, δηλαδή 87.000.000 ευρώ περισσότερα. Και για το 2009 υπάρχει πάλι η σχετική υπέρβαση από τα προβλεπόμενα. Ξέρετε, όμως -και ορθώς το είπατε- ότι δεν επαρκούν. Θα δούμε πώς αυτό σε μία δεύτερη φάση θα πρέπει να αντιμετωπισθεί. Διότι όλα αυτά τα χρόνια μετά την εφαρμογή του αρχικού νόμου, έχουν δημιουργηθεί και έχουν προκύψει καινούργια δεδομένα. Έχει αυξηθεί πολύ ο αριθμός των ασφαλισμένων. Επιπλέον, έχουν επέλθει αναπροσαρμογές στις τιμές των ιατρικών πράξεων. Σας θυμίζω ότι το 2005-2006 τριπλασιάστηκε η απαράδεκτη ιατρική επίσκεψη των 6 ευρώ. Έχουν μπει στην όλη διαδικασία και καλύπτονται νέα φάρμακα, περισσότερο αποτελεσματικά, μοναδικά, πολύ πιο ακριβά, νέες διαγνωστικές και θεραπευτικές εξετάσεις, αποδοτικές αλλά πανάκριβες και όλα αυτά επιβαρύνουν τον προϋπολογισμό. 
      Έρχεται η πολιτεία και καλύπτει με μία μικρή καθυστέρηση. Θεωρώ, όμως, ότι είναι και υποχρέωσή της να ενσωματώνει άμεσα στις κοινωνικές ανάγκες τις εξελίξεις της επιστήμης και αυτό δεν μπορεί έγκαιρα να προβλεφθεί. Θεωρώ πως έρχεται η στιγμή που θα πρέπει να αναθεωρηθεί η όλη βάση χρηματοδότησης του ΟΠΑΔ, αλλά δεν είναι κάτι όπου αφορά αυτήν τη στιγμή το Υπουργείο Υγείας. Είναι ένα γενικότερο θέμα που θα απασχολήσει, ελπίζω, την Κυβέρνηση, την πολιτεία, έτσι ώστε  να αντιμετωπισθεί η όλη κατάσταση στον ΟΠΑΔ, όπου κατά τεκμήριο παρέχει και την καλύτερη περίθαλψη, κυρίως στη βάση της πρωτοβάθμιας περίθαλψης. 
      ΠΡΟΕΔΡΕΥΩΝ (Αναστάσιος Νεράντζης): Τα υπόλοιπα στη δευτερολογία σας. 
      Η ερωτώσα Βουλευτής έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Υπουργέ, για την απάντηση.
      Κύριε Πρόεδρε, θα τη δεχθώ ως απολογία και θα τη δεχθώ μόνο, ως απολογία. Δεν μπορώ να κάνω αλλιώς, έχω δικό σας χαρτί με τη δική σας υπογραφή. Είναι απάντηση σε συντρόφους του Κομμουνιστικού Κόμματος, μόλις και μετά βίας προ ολίγων μηνών. Αν σας δώσω το πρόγραμμα που εσείς έχετε δώσει –θα το καταθέσω, για να μη καταναλώσω το χρόνο της Βουλής- ενδεικτικά αναφέρω, γιατί εδώ μιλάμε για χρωστούμενα σε ανθρώπους μέχρι τις 2 Ιανουαρίου 2009, ότι θα είχαν πληρωθεί και τα οφειλόμενα του Σεπτεμβρίου του 2008. Δεν είναι αληθές, μόνο ένταλμα υπάρχει. Μέχρι το τέλος Ιανουαρίου θα είχαν πληρωθεί τα υπόλοιπα οφειλόμενα, τα μέχρι και το τέλος Δεκεμβρίου οφειλόμενα και κατόπιν τούτου είχατε πει τότε σε φαρμακοποιούς και γιατρούς να επανέλθουν στην παροχή των υπηρεσιών που πρέπει, γιατί τους είχατε τάξει αυτά. Έχουμε τέλος Φεβρουαρίου και δεν έχουν γίνει αυτά που εσείς υποσχεθήκατε. Ένα το κρατούμενο.
      Δεύτερον, 2004, 2005 και 2006 δεν έχετε δώσει δραχμή από τη χορήγηση, την οποία οφείλατε στα νοσοκομεία.
      Λείπουν, λοιπόν, από τα νοσοκομεία. Δεν είναι μόνον τα 500.000.000 ευρώ που σας λέω στην ερώτηση ότι λείπουν. Λείπουν άλλα 500.000.000 ευρώ τα οποία οφείλετε στα νοσοκομεία, τα οποία αδυνατούν να παρέχουν τις υπηρεσίες τους. 
      Θα σας επαναλάβω ότι για μας –και γι’ αυτό σας λέω απολογία- ένα κόμμα που πιστεύει ότι πρέπει να καταργηθεί το ασφάλιστρο και ότι η υγεία και η περίθαλψη πρέπει να είναι δωρεάν για το σύνολο του ελληνικού λαού, δεν μπορώ να το δεχτώ. Οφείλω να ομολογήσω ότι είναι ελαφρώς εξοργιστικός ο όρος «ακρίβυναν οι υπηρεσίες». Για μας δεν υπάρχει πιο ακριβό πράγμα από την υγεία του ελληνικού λαού. Τι πάει να πει ακρίβυναν οι υπηρεσίες; Είπατε ότι είπατε ότι ακρίβυναν οι υπηρεσίες και πολλαπλασιάστηκαν οι ασφαλισμένοι. Μα πολλαπλασιάστηκε κατ’ αυτήν την έννοια και το 1/3 που συνεισφέρουν οι ασφαλισμένοι, που κατά την άποψή μας, κακώς συνεισφέρουν κατά 1/3. Τίποτα δεν έπρεπε να συνεισφέρει ο ασφαλισμένος για τα ταμεία του. Έπρεπε να είναι δωρεάν διότι του τα παίρνουν από πεντακόσιες χιλιάδες μεριές. Φθάνουμε, όμως, τώρα να μου λέτε ότι ακρίβυνε η περίθαλψη, ότι ακρίβυναν τα φάρμακα; Και φταίει ο ασφαλισμένος, φταίει ο ελληνικός λαός, φταίνε οι γιατροί, φταίνε οι φαρμακοποιοί; Δεν φταίει το καπιταλιστικό σύστημα; Οι γιατροί βάζουν την τιμή στις υπηρεσίες τους; Βεβαίως τη βάζουν όταν η ιατρική είναι εμπόρευμα. Άρα ο ασφαλισμένος τι θα βάλει; 
      Λέτε, λοιπόν, αναδιαρθρώστε, αλλά προς ποια κατεύθυνση; Με την αναδιάρθρωση θα φθηνύνουν οι υπηρεσίες; Θα βγει κουπόνι για τα ακριβότερα φάρμακα; Υπάρχει περίπτωση να τιμολογήσουμε την ανθρώπινη ζωή; Γιατί τελικά κάθε φορά που μιλάμε για την υγεία, κύριε Πρόεδρε, αυτή η συζήτηση ανοίγει, πώς θα πετύχουμε τιμαριθμοποίηση των υπηρεσιών υγείας ωσάν να μιλάμε για κονσέρβες, για ατσάλι, για ξύλα, για πέτρες, για υλικά αγαθά, τα οποία είναι στη διαδικασία της ελεύθερης αγοράς. Δεν γίνεται! 
      Ακούστε, όταν οφείλετε 500.000.000 στα νοσοκομεία, είναι ελλειμματικός ο προϋπολογισμός για τον ΟΠΑΔ, ο οποίος είναι οργανισμός και οι άνθρωποι παρά τα υπεσχημένα και παρά τα όσα είχατε υπολογίσει να βάλετε στον προϋπολογισμό, είναι απλήρωτοι από το Σεπτέμβρη και δώθε, τι να σας πω; 
ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κυρία Κανέλλη.
Ο κύριος Υφυπουργός έχει το λόγο για να δευτερολογήσει.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Θα σας απαντήσω, για να μη μένουν εντυπώσεις κυρία συνάδελφε.
      Στα ιδεολογικά θέματα δεν θα μπω, τα σέβομαι, έχω διαφορετική άποψη, την εκτιμώ την άποψή σας, αλλά είναι άλλο θέμα και δεν είναι η στιγμή και ο χώρος είναι και ο χρόνος περιορισμένος, να μιλήσουμε γι’ αυτά. 
      Θα σας πω, όμως, ότι κανείς ασφαλισμένος του δημοσίου άμεσα ή έμμεσα, δεν στερήθηκε ούτε μία στιγμή τις υπηρεσίες, που είναι υψηλού επιπέδου. Και επαναλαμβάνω, ο οργανισμός περίθαλψης ασφαλισμένων του δημοσίου κατά τεκμήριο παρέχει τις καλύτερες υπηρεσίες υγείας στη χώρα μας -και αυτό δεν το αμφισβητεί κανείς-  είτε  σε πρωτοβάθμια είτε σε δευτεροβάθμια περίθαλψη, για να εξηγηθούμε. 
      Δεύτερον, ισχύουν αυτά που απάντησα στο συνάδελφό σας. Εάν, όμως, κάποιες γραφειοκρατικές διαδικασίες έφεραν τις ημερομηνίες δέκα ή δεκαπέντε μέρες πιο πίσω, σ’ αυτό δεν θα απολογηθώ. Θα δω τι ακριβώς υπάρχει, αλλά σας διαβεβαιώνω ότι τα χρήματα και η ενταλματοποίηση καθημερινά προχωράει, έτσι ώστε τις επόμενες μέρες, τις επόμενες εβδομάδες, μία, δύο, τρεις να υπάρξει εξόφληση όλων των υποχρεώσεων για τη χρονιά που πέρασε. Ήδη έχει εκταμιευτεί το 25% από το συνολικό προϋπολογισμό, χρήματα που επαρκούν, έτσι ώστε να πληρωθούν οι υποχρεώσεις. 
      Σας λέω για να ακουστεί ότι τα υποβληθέντα δικαιολογητικά του Ιουλίου για τους γιατρούς πληρώθηκαν και την επόμενη εβδομάδα το αργότερο ακολουθεί ένας ή δύο μήνες. Τα υποβληθέντα από τους φαρμακοποιούς τον Οκτώβριο έχουν πληρωθεί και την επόμενη εβδομάδα προχωράμε για την εξόφληση μέχρι τέλος του 2008. 
      ΛΙΑΝΑ ΚΑΝΕΛΛΗ: Είναι  καλύτερη η περίθαλψη με χρωστούμενα μας λέτε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Το τι σχέση υπάρχει με τη χρηματοδότηση των νοσοκομείων είναι άλλο κεφάλαιο, δεν αφορά αυτό το σημείο. Η πολιτεία καλύπτει αυτά που υπάρχουν με τα νοσοκομεία. Ουδείς βρέθηκε μπροστά σε κάποιο πρόβλημα όταν θέλησε να εισαχθεί ή να νοσηλευτεί.
      ΛΙΑΝΑ ΚΑΝΕΛΛΗ: Λάθος! Η ποιότητα των υπηρεσιών έχει πέσει. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ κυρία Κανέλλη, μη διακόπτετε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ουδείς κυρία Κανέλλη. Δεν υπάρχει ασφαλισμένος του δημοσίου ο οποίος πήγε σε νοσοκομείο της χώρας, για να μη μένουν άσχημες εντυπώσεις και βρέθηκε μπροστά στο πρόβλημα ότι δεν μπορεί να νοσηλευτεί, δεν μπορεί να του παρασχεθεί ό,τι καλύτερο υπάρχει, επειδή το δημόσιο χρωστάει στο άλλο δημόσιο. Αυτά τα πράγματα να μην τα λέμε. 
      ΛΙΑΝΑ ΚΑΝΕΛΛΗ: Τα αναλώσιμα να ψάχνετε στα νοσοκομεία. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Σας λέω, λοιπόν, ότι η πολιτεία διαχρονικά και από την ημέρα που δημιούργησε τον ΟΠΑΔ καλύπτει και παρέχει το καλύτερο επίπεδο υπηρεσιών και είναι υποχρέωσή της, το ομολογώ, γι’ αυτό και εκτινάσσονται οι τιμές όλων των παρεχομένων υπηρεσιών υγείας. Υπάρχουν νέα φάρμακα περισσότερο αποτελεσματικά, πανάκριβα. Υπάρχουν νέες μέθοδοι. 
      ΛΙΑΝΑ ΚΑΝΕΛΛΗ: Δεν κερδίζετε έτσι τις εντυπώσεις. Ντροπή! Όχι ψέματα!
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):Δηλαδή θα πρέπει να δημιουργήσουμε λίστα, να αποκλείουμε; Όχι η πολιτεία δεν θα το κάνει ποτέ αυτό! Δεν θα δημιουργήσει λίστες και δεν θα βάλει αποκλεισμούς. Αυτό αφήσατε να εννοηθεί. 
      Ευχαριστώ πολύ κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Κύριοι συνάδελφοι η τρίτη υπ’ αριθμόν 514/10.2.2009 επίκαιρη ερώτηση πρώτου κύκλου του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Δικαιοσύνης, σχετικά με την ίδρυση τεσσάρων νέων Εφετείων, συμπεριλαμβανομένου του Ηρακλείου κ.λπ., δεν συζητείται λόγω κωλύματος του Υπουργού και διαγράφεται.
      Θα συζητηθεί τώρα η πρώτη υπ’ αριθμόν 516/10.2.2009 επίκαιρη ερώτηση του δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς την Υπουργό Εξωτερικών, σχετικά με τη λειτουργία του Τουρκικού Προξενείου στη Θράκη κ.λπ.
      Το κείμενο αυτής της επίκαιρης ερώτησης του καθηγητή κ. Λοβέρδου έχει ως εξής:
      «Κυρία Υπουργέ, τα τελευταία χρόνια οι συζητήσεις και η κριτική για τη δράση του Τουρκικού Προξενείου στη Θράκη έχουν ενταθεί. Φυσικά ο διάλογος δεν αφορά μια έντονη δραστηριότητα του Προξενείου στο πλαίσιο των αρμοδιοτήτων του. Αντιθέτως, η συζήτηση και οι σχετικές αιτιάσεις αλλά και οι μορφές αφορούν συγκεκριμένες δράσεις του Προξενείου και του ιδίου του Προξένου κ. Μουσταφά Σάρνιτς προσωπικώς, οι οποίες υπερβαίνουν κατά πολύ τα όρια και τα πλαίσια του Διεθνούς Δικαίου σχετικώς με τις δραστηριότητες των προξενικών αρχών.
      Με το δεδομένο αυτό κυρία Υπουργέ, ερωτάσθε:
      Έχει ήδη γίνει κάποια ενέργεια διά της οποίας το ελληνικό κράτος προσπάθησε να επαναφέρει τη λειτουργία του προξενείου στα όρια της νομιμότητας, όπως αυτή διεθνώς ισχύει;
      Σε περίπτωση αρνητικής απάντησης, ποιες είναι οι ενέργειες στις οποίες ενδεχομένως τα όργανα του ελληνικού κράτους πρόκειται να προβούν;».
      Στην επίκαιρη ερώτηση του κ. Λοβέρδου θα απαντήσει ο Υφυπουργός Εξωτερικών κ. Γιάννης Βαληνάκης.
      Ορίστε κύριε Υφυπουργέ έχετε το λόγο.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών):  Ευχαριστώ κύριε Πρόεδρε.
      Κύριε συνάδελφε, θα ήθελα ευθύς εξ αρχής να υπογραμμίσω ότι οι δραστηριότητες του τουρκικού Γενικού Προξενείου στην Κομοτηνή πρέπει να συμβαδίζουν με τη διεθνή πρακτική και τις πρόνοιες του Διεθνούς Δικαίου που διέπουν τις προξενικές σχέσεις. Σε καμμία περίπτωση δεν μπορούν να γίνουν και δεν γίνονται αποδεκτές, συμπεριφορές εκτός αυτού του πλαισίου. 
      Σ’ ένα ευρύτερο επίπεδο τώρα, θα ήθελα να τονίσω με τη μεγαλύτερη δυνατή έμφαση –και αυτό θεωρώ ότι πρέπει να είναι το μήνυμα που οφείλουμε να εκπέμπουμε προς κάθε κατεύθυνση- ότι η Ελλάδα εφαρμόζει με συνέπεια στη Θράκη την αρχή της ισονομίας και ισοπολιτείας όλων των πολιτών της. Η πολιτική αυτή διέπεται από το σεβασμό των συμφωνιών της Λοζάνης και των διατάξεων  του Διεθνούς Δικαίου για τα ανθρώπινα και μειονοτικά δικαιώματα. 
      Τα δικαιώματα των μελών της μουσουλμανικής μειονότητας στη Θράκη διαφυλάσσονται πλήρως και προστατεύονται αποτελεσματικά σε μια ευρωπαϊκή δημοκρατική κοινωνία και πολιτεία.
      Η ελληνική νομοθεσία περιλαμβάνει ειδικά μέτρα υπέρ της μουσουλμανικής μειονότητας, σύμφωνα και με την Ευρωπαϊκή Σύμβαση των Δικαιωμάτων του Ανθρώπου, αλλά και με τις αρχές και αξίες της Ευρωπαϊκής Ένωσης. 
      Τα μέλη της μειονότητας στη Θράκη συμμετέχουν στην πολιτική ζωή, τόσο στο εθνικό όσο και στο τοπικό επίπεδο. Μιλούν τις γλώσσες τους, ασκούν τα θρησκευτικά τους καθήκοντα και τηρούν τα έθιμα και τις παραδόσεις τους. 
      Πέρα απ’ αυτά όμως θεωρώ ότι είναι σημαντική η αποδεδειγμένη βούληση της ελληνικής πολιτείας να τεθεί η Θράκη και η ανάπτυξή της στην κορυφή των προτεραιοτήτων της. Και αυτό συμβαίνει σταθερά τα τελευταία χρόνια και με συνέπεια.
      Στόχος μας είναι η ανάπτυξη της Θράκης να καταστεί ακόμα πιο ουσιαστική, στηριζόμενη σε ολόκληρο το δυναμικό της, στην πλήρη αξιοποίηση όλων των συγκριτικών της πλεονεκτημάτων. Πρέπει να στηριχτεί πάνω απ’ όλα στους ανθρώπους της, ανεξάρτητα από θρησκεία, γλώσσα, καταγωγή και πολιτισμό. Προωθούμε το στόχο αυτό με συνέπεια και αποφασιστικότητα. Τον προωθούμε όχι στα λόγια, αλλά με συγκεκριμένες πρωτοβουλίες. Δημιουργούμε νέες προοπτικές και ευκαιρίες ανάπτυξης για τα μέλη της μειονότητας, έτσι ώστε να είναι σε θέση να συμβάλουν το μέγιστο των δυνατοτήτων τους, στην ανάπτυξη ολόκληρης της περιοχής. 
      Με τις πολιτικές μας πρωτοβουλίες η Κυβέρνησή μας προωθεί μια σύγχρονη ευρωπαϊκή μειονοτική πολιτική, που απομονώνει ακραία στοιχεία και ακυρώνει κάθε απόπειρα κακόβουλης έξωθεν επιρροής. 
      ΠΡΟΕΔΡΕΥΩΝ (Αναστάσιος Νεράντζης): Ο ερωτών Βουλευτής κ. Λοβέρδος έχει το λόγο για δύο λεπτά.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, πριν από επτά χρόνια περίπου με τον Ευριπίδη Στυλιανίδη, Βουλευτή τότε της αντιπολίτευσης, είχαμε παρουσιάσει στην Κομοτηνή το βιβλίο του κ. Μανώλη Κοτάκη, του δημοσιογράφου, για την ανάπτυξη της Θράκης, ένα βιβλίο που εκτιμούσε ότι οι αναπτυξιακές προϋποθέσεις της Θράκης και η αναπτυξιακή πορεία της Θράκης συγκροτεί ένα μοντέλο, όπως έλεγε ο δημοσιογράφος, συμπεριφοράς απέναντι στα αναπτυξιακά θέματα των μειονοτήτων και στο πεδίο του σεβασμού των δικαιωμάτων. Αυτό είναι σαφές, υπήρχε, υπάρχει και θα συνεχιστεί. 
      Δεν ρώτησα όμως, κύριε Υφυπουργέ, αυτό: Ό,τι ρωτώ έχει να κάνει με τη συνεννόηση που πρέπει να έχουν οι ελληνικές πολιτικές δυνάμεις για ζητήματα που έχουν να κάνουν με την συμπεριφορά του ελληνικού κράτους απέναντι στις μειονότητες στη Θράκη και παίρνουμε μία πρωτοβουλία να ανοίξουμε έναν κοινοβουλευτικό διάλογο με κριτήριο ότι υπάρχει ανάγκη να γίνουν ορισμένα πράγματα στο πεδίο αυτό και όχι με κριτήριο ότι πρέπει να συζητάμε στη Βουλή απεραντολογώντας, μη λέγοντας συγκεκριμένα αυτά που πρέπει να πούμε.
      Μας είναι γνωστό καλύτερα από ό,τι είναι στους Βουλευτές της Αντιπολίτευσης, ότι οι προξενικές αρχές λειτουργούν σ’ όλες τις χώρες του κόσμου με κριτήριο το Διεθνές Δίκαιο, τη σχετική Σύμβαση της Βιέννης του 1963, που η Ελλάδα κύρωσε με το ν. 90/1975, στο άρθρο 5 της οποίας ορίζεται ότι οι προξενικές αρχές όπου και αν βρίσκονται, πρέπει να λειτουργούν με θεμιτά και νόμιμα μέσα συμβάλλοντας με τις πολυποίκιλες ενέργειές τους στην καλή συνεργασία αφ’ενός του αποστέλλοντος κράτους και αφ’ετέρου του κράτους διαμονής. 
      Οι ελληνικές προξενικές αρχές και οι διπλωματικές αρχές στην Τουρκία λειτουργούν έτσι με ουδεμία αιτίαση εναντίον μας να υπάρχει. Δεν συμβαίνει όμως το ίδιο με τις προξενικές αρχές της Τουρκίας στη Θράκη. Έχουμε συγκεκριμένες συμπεριφορές, οι οποίες μ’ έναν τρόπο που σε έναν καλοθελητή τρίτο φαντάζει και ακούγεται ως παράδοξος, αντιστρατεύονται ακόμα και τα αναπτυξιακά προγράμματα της χώρας προκειμένου να κρατούν ορισμένους μειονοτικούς  σε δυσμενείς συνθήκες διαβίωσης για το σκοπό να είναι το προξενείο καλός αγωγός για πράγματα που είναι εκτός ορίων κάθε έννοιας νομιμότητας. 
      Άρα, λοιπόν, η δική μας πλευρά, η πλευρά της Αντιπολίτευσης και όλος ο κόσμος καταγράφει αυτές τις έκνομες συμπεριφορές, τις μεταφέρει στο Κοινοβούλιο, παίρνουμε την πρωτοβουλία, αφού, κύριε Πρόεδρε, επί πέντε χρόνια ο Υπουργός Μακεδονίας και Θράκης δεν έχει μπει στον κόπο μία φορά να έλθει στην αρμόδια επιτροπή να ανοίξει μία σχετική συζήτηση για τα αναπτυξιακά θέματα της Θράκης, προκειμένου να σας πούμε ότι η Εθνική Αντιπροσωπεία έχει ανάγκη ενημέρωσης και όχι απεραντολογίας, έχει ανάγκη συνεννόησης των πολιτικών δυνάμεων και όχι αποφυγής των συγκεκριμένων θεμάτων. 
      Θέλουμε να στείλουμε ένα μήνυμα με την εκκίνηση του διαλόγου αυτού σε πολύ συγκεκριμένα πρόσωπα, ότι η Ελλάδα είναι μία χώρα δημοκρατική της Ευρωπαϊκής Ένωσης, αλλά δεν είναι ξέφραγο αμπέλι!
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υφυπουργός έχει το λόγο για να δευτερολογήσει για δύο λεπτά. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, θεωρώ ότι ήμουν απόλυτα συγκεκριμένος και σαφής. Οι δραστηριότητες του τουρκικού Γενικού Προξενείου στην Κομοτηνή που δεν συμβαδίζουν με τη διεθνή πρακτική και τις σχετικές πρόνοιες του Διεθνούς Δικαίου δεν γίνονται αποδεκτές. Όταν παρατηρούνται δραστηριότητες, κινήσεις και δημόσιες δηλώσεις χωρίς μέτρο και υπερβαίνουν ως εκτροπή το σαφές πλαίσιο που σας περιέγραψα, η ελληνική Κυβέρνηση και τα αρμόδια όργανα της ελληνικής πολιτείας προβαίνουν στις δέουσες ενέργειες προς την τουρκική πλευρά και στέλνουν τα κατάλληλα για την περίσταση αυτή μηνύματα. 
      Η πολιτική ηγεσία και οι αρμόδιες υπηρεσίες του Υπουργείου Εξωτερικών παρακολουθούν με την επιβαλλόμενη προσοχή την κατάσταση και όταν χρειάζεται παρεμβαίνουν με ψυχραιμία, υπευθυνότητα και αποφασιστικότητα.
      Όμως, θα ήθελα και να επιμείνω ότι το σημαντικό ζήτημα που ακυρώνει καθημερινά τις όποιες απόπειρες παρεκτροπής από τα διεθνώς ισχύοντα είναι η γενικότερη μειονοτική πολιτική μας, μία σύγχρονη ευρωπαϊκή μειονοτική πολιτική που οδηγεί με σταθερό ρυθμό στην πλήρη ένταξη της μειονότητας στον πολιτικό, κοινωνικό και παραγωγικό ιστό της Θράκης. Μία πολιτική που έχει σχεδιαστεί και υλοποιείται με δημοκρατικό όραμα, τολμηρά βήματα και, βεβαίως, χωρίς τα φοβικά σύνδρομα του παρελθόντος. 
      Η συνέπεια της πολιτικής της ελληνικής πολιτείας σ’ όλες τις πτυχές της στη Θράκη επ’ ουδενί λόγο επηρεάζεται, πολλώ δε μάλλον ακυρώνεται από παρεκτροπές όποτε αυτές συμβαίνουν. 
      Κλείνω με το ξεκάθαρο μήνυμα που δεν επιδέχεται παρερμηνειών και παρανοήσεων. Η ελληνική πολιτεία αντιμετωπίζει ισότιμα και στηρίζει όλες τις συνιστώσες της μουσουλμανικής μειονότητας της Θράκης. Οι Έλληνες μουσουλμάνοι ούτε ζητούν ούτε χρειάζονται αυτόκλητους συνηγόρους. Κανείς δεν μπορεί, ακόμα και αν το επιδιώκει και όσο και αν το επιδιώκει, να εκμεταλλευτεί τις όποιες ανησυχίες και τυχόν καθημερινά προβλήματά τους, όπως άλλωστε ισχύει για όλους. Ζουν ειρηνικά με τους άλλους Έλληνες πολίτες, προοδεύουν οικονομικά και κοινωνικά σε πλήρη ισοτιμία ως πολίτες μίας ευρωπαϊκής χώρας και απολαμβάνουν ταυτόχρονα τα σημαντικά και απτά οφέλη του ευρωπαϊκού τους διαβατηρίου. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Τρίτη επίκαιρη ερώτηση είναι η με αριθμό 512/10-2-2009 της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Εσωτερικών, σχετικά με το ξερίζωμα δέντρων και παράνομες παρεμβάσεις στο πάρκο επί των οδών Πατησίων και Κύπρου κ.λπ.
      Η επίκαιρη ερώτηση της κ. Φιλίνη σε περίληψη έχει ως εξής:
      «Στο πάρκο που βρίσκεται στη συμβολή των οδών Πατησίων και Κύπρου κόπηκαν εν όψει της κατασκευής ιδιωτικού υπογείου πάρκινγκ σαράντα πέντε μεγάλα και πολυετή δέντρα. Τα ΜΑΤ επενέβησαν και απώθησαν βίαια τους κατοίκους που είχαν συγκεντρωθεί για να διαμαρτυρηθούν, ενώ λίγο αργότερα ο Δήμαρχος Αθηναίων δήλωνε ότι «κόπηκαν μόνο τρία πεύκα». 
      Η ενέργεια αυτή του δημάρχου είναι παράνομη, γιατί παρακάμπτει την από το 2007 απόφαση της Διεύθυνσης Δασών Αττικής για τη μη μεταβολή χρήσης και τη μη κοπή δέντρων. Είναι όμως και μη νομιμοποιημένη, γιατί το οικολογικό αυτό έγκλημα έγινε τα χαράματα εν κρυπτώ δίχως προηγούμενη διαβούλευση με τους πολίτες, την στιγμή που ο δεύτερος πυλώνας της οδηγίας «ΑΑΡΧΟΥΣ» προβλέπει τη συμμετοχή του κοινού στις διαδικασίες λήψης αποφάσεως με συνέπειες για το περιβάλλον. 
      Την επόμενη μέρα, στις 28/1/2009, οι κάτοικοι που συγκεντρώθηκαν εκ νέου για να υπερασπιστούν το χώρο πρασίνου, βρέθηκαν αντιμέτωποι -και ξυλοκοπήθηκαν- αυτή τη φορά από μέλη της πλειοψηφίας της δημοτικής αρχής και «οργανωμένους πολίτες» εναντίων των οργανωμένων κατοίκων. 
      Κατόπιν των ανωτέρω ερωτάται ο κύριος Υπουργός:
      1. Τι μέτρα προτίθεται να λάβει για την  προστασία των ελευθέρων αστικών χώρων πρασίνου και την αποφυγή παρόμοιων ενεργειών;
      2. Με ποιες συγκεκριμένες ενέργειες θα επαναφέρει το χώρο του πάρκου επί των οδών Πατησίων και Κύπρου στην πρότερη κατάσταση;»
      Στην επίκαιρη ερώτηση θα απαντήσει ο Υφυπουργός Εσωτερικών κ. Νάκος.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών):  Κυρίες και κύριοι συνάδελφοι, είναι γνωστό ότι με το ισχύον Σύνταγμα της χώρας μας, το άρθρο 102 ιδιαίτερα, κατοχυρώνεται ρητά τόσο η διοικητική όσο και η οικονομική αυτοτέλεια των Οργανισμών Τοπικής Αυτοδιοίκησης και δεν επιτρέπει το Σύνταγμα να παρεμποδίζεται η πρωτοβουλία και η ελεύθερη δράση τους εκ μέρους της κρατικής διοίκησης. 
      Η εποπτεία που ασκείται από το κράτος επί των αποφάσεων και πράξεων των Οργανισμών Τοπικής Αυτοδιοίκησης συνίσταται αποκλειστικά σε έλεγχο νομιμότητας από τα εξουσιοδοτημένα όργανα της οικείας περιφέρειας. Κατά συνέπεια για την Κυβέρνηση και τα αποκεντρωμένα όργανά της περιφέρειας τίθεται θέμα νομιμότητας και βεβαίως όχι σκοπιμότητας των πράξεων της Δημοτικής Αρχής του Δήμου Αθηναίων. 
      Θέλω μία παρένθεση να κάνω για την ιστορία του ακινήτου. 
      Το ακίνητο αυτό προ του 1982 ήταν οικοδομήσιμο. Είχε συντελεστή δόμησης 3,6 και είχε δυνατότητα οικοδόμησης οκτώμισι χιλιάδων τετραγωνικών μέτρων. Με πρωτοβουλία και απόφαση του Δήμου Αθηναίων το 1982 θεσμοθετήθηκε η χρήση του γηπέδου. Σύμφωνα μ’ αυτήν το μεγαλύτερο τμήμα του γηπέδου δεσμεύθηκε ως κοινόχρηστος χώρος και παιδική χαρά. 
      Με το από 3/4/86 π.δ. καθορίστηκε μεταξύ άλλων και ο χώρος αυτός ως χώρος για την ανέγερση υπογείων και άλλων σταθμών αυτοκινήτων. Με απόφαση του δημοτικού συμβουλίου του Δήμου Αθηναίων το 1989 χαρακτηρίστηκε ο συγκεκριμένος χώρος ως χώρος πρασίνου και παιδικής χαράς. Δηλαδή, ο ίδιος ο Δήμος Αθηναίων καθόρισε τις χρήσεις και τις δυνατότητες. 
      Από τα παραπάνω προκύπτει και υπάρχει γνωμοδότηση της αρμόδιας διεύθυνσης του ΥΠΕΧΩΔΕ ότι επιτρέπεται σ’ αυτό το γήπεδο η κατασκευή τριών υπογείων ορόφων στάθμευσης και είναι υποχρεωτικό να διαμορφωθεί η ισόγεια επιφάνεια σε χώρο πρασίνου και παιδικής χαράς. Όπως προκύπτει από τα έγγραφα που ήρθαν σε γνώση μας το έργο εκτελείται με βάση την από 23/01/2009 έγκριση της Επιτροπής Ενασκήσεως Αρχιτεκτονικού Ελέγχου και τις συγκεκριμένες τεχνικές μελέτες καθώς και την φυτοτεχνική μελέτη εφαρμογής που αποτελεί αναπόσπαστο τμήμα της σύμβασης κατασκευής του έργου. 
      Στην μελέτη αλλά και στην έγκριση της Επιτροπής Ενασκήσεως Αρχιτεκτονικού Ελέγχου αναφέρεται ότι όσον αφορά την κοπή των δέντρων εγκρίνεται αυτή των τριών δέντρων λόγω του ότι αυτά βρίσκονται εντός του περιγράμματος του προς ανέγερση θεσμοθετημένου υπογείου σταθμού αυτοκινήτων. Στην ίδια μελέτη προβλέπεται η μεταφορά των υπολοίπων είκοσι ενός δέντρων και είκοσι ενός θάμνων στο φυτώριο του Δήμου Αθηναίων. Κατά την αποκατάσταση του χώρου η μελέτη προβλέπει αντί των υφισταμένων τριάντα επτά δέντρων και είκοσι ενός θάμνων να φυτευτούν εκατόν πενήντα επτά δέντρα, εκατόν είκοσι τέσσερις μεγάλοι θάμνοι και εκατόν ογδόντα εννέα μικροί θάμνοι και φυτά. Από τα παραπάνω, κύριε συνάδελφε, εύκολα προκύπτει ότι θέμα νομιμότητας δεν υφίσταται ώστε να επέμβει η αρμόδια προς τούτο περιφέρεια η οποία είναι αποκεντρωμένη μονάδα διοίκησης του κεντρικού κράτους. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ. Η ερωτώσα Βουλευτής κ. Φιλίνη έχει το λόγο για δυο λεπτά.
      ΑΝΝΑ ΦΙΛΙΝΗ: Κύριε Υπουργέ, πρέπει να σας πω ότι έχω θητεύσει επί δεκατρία χρόνια δημοτική σύμβουλος στον Δήμο Αθηναίων και δεν θα ζητούσα ποτέ και για λόγους ιδεολογικούς την παρέμβαση της κεντρικής εξουσίας σε ζητήματα της Τοπικής Αυτοδιοίκησης. Όμως, και η επιτροπή κατοίκων και η δημοτική παράταξη «Ανοιχτή πόλη» -στην οποία ανήκα και ήμουν εκλεγμένη δημοτική σύμβουλος έως ότου εκλέχτηκα στο Κοινοβούλιο ως Βουλευτής Αθηναίων- έχουν υποβάλλει έγγραφα τα οποία θα υποβάλλω και σε εσάς και στο Κοινοβούλιο για τέσσερις παρανομίες και γι’ αυτό εξάλλου έκανα και την σχετική επίκαιρη ερώτηση. 
      Πρώτον, θέλω να σας καταθέσω τις φωτογραφίες όπου φαίνεται ότι δεν πρόκειται για τρία δέντρα, αλλά είναι στην πραγματικότητα πενήντα τρία τα δέντρα που κόπηκαν. Εσείς μπορείτε να μετρήσετε πόσα είναι. Πάντως είναι πάρα πολλά που φαίνονται ήδη εδώ και θα το καταθέσω. 
      Δεύτερον, η κοπή αυτή των δέντρων ήταν παράνομη. Ήδη έχουμε από το 2007 απόφαση της Διεύθυνσης Δασών Αθηνών της Γενικής Διεύθυνσης Περιφέρειας που απαγορεύει την κοπή δέντρων. Και επίσης έχουμε άλλη μια απόφαση της Περιφέρειας Αττικής, Διεύθυνσης Δασών Αθηνών, στις 2/2/2009 που ρητά λέει ότι «είναι ανεπίτρεπτος η μεταβολή χρήσης και αλλαγής προορισμού της έκτασης των 2021 τ.μ. που βρίσκεται σε κοινόχρηστο χώρο γιατί πρόκειται σαφέστατα για αλλαγή χρήσης άλσους». Και αυτά τα στοιχεία θα σας τα καταθέσω, κύριε Υφυπουργέ. 
      Παραπέρα, πρέπει να πούμε ότι η αρμόδια δευτεροβάθμια ΕΠΑΕ πήρε απόφαση ότι απαγορεύεται η κοπή δέντρων και παρ’ όλα αυτά ο Δήμος Αθηναίων προέβη σε αντίθετη απόφαση, την απόφαση της κοπής, δηλαδή. Και επειδή ήθελε οπωσδήποτε να προβεί σ’ αυτήν την ενέργεια προχώρησε σε αίτηση προς την πρωτοβάθμια ΕΠΑΕ να νομιμοποιήσει αυτήν την ενέργεια. 
      Όμως, κύριε Υπουργέ –και λυπάμαι που δεν με ακούτε αυτήν τη στιγμή- η δευτεροβάθμια ΕΠΑΕ είναι το αρμόδιο όργανο και δεν μπορεί να ανακληθεί απόφαση της δευτεροβάθμιας ΕΠΑΕ από ένα κατώτερο όργανο. 
      Η τρίτη παρανομία. Έχω εδώ την σύμβαση του Δήμου Αθηναίων μαζί με την εταιρεία «ΔΟΜΟΤΕΚΑ». Μέσα σ’ αυτήν την σύμβαση –που και αυτή θα σας την παραδώσω, κύριε Υπουργέ- στη σελίδα 16 λέει ότι «ο κύριος του έργου υποχρεούται», δηλαδή ο Δήμος Αθηναίων, «στην εξής ενέργεια. Να προβεί σε κάθε επιβαλλόμενη ενέργεια πράξη ή διατύπωση για την λήψη της επιχορήγησης από τον παραχωρησιούχο». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως στην συνέχεια έχουμε το ΦΕΚ 2319/2008 που και αυτό θα σας καταθέσω, κύριε Υπουργέ…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε. Έχετε διπλασιάσει τον χρόνο σας. Αμέσως σας παρακαλώ. 
      ΑΝΝΑ ΦΙΛΙΝΗ: Τελειώνω. 
      …όπου έχει υπαχθεί αυτή η επένδυση…
      ΠΡΟΕΔΡΕΥΩΝ (Αναστάσιος Νεράντζης): Τελειώστε, κυρία Φιλίνη.
      ΑΝΝΑ ΦΙΛΙΝΗ: Πρόκειται για παρανομία όμως, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κλείστε όμως.
      ΑΝΝΑ ΦΙΛΙΝΗ: Έχει υπαχθεί αυτό το γκαράζ στον ν. 3299…
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κλείστε.
      ΑΝΝΑ ΦΙΛΙΝΗ: Και αυτό είναι παράνομο. Γιατί μόνο ιδιωτικές επενδύσεις επιτρέπεται να υπαχθούν σ’ αυτόν τον νόμο, όχι επενδύσεις που γίνονται μαζί με Οργανισμούς Τοπικής Αυτοδιοίκησης. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ. Μιλάτε τεσσεράμισι λεπτά. 
      Ο κ. Υφυπουργός έχει το λόγο.
      ΑΝΝΑ ΦΙΛΙΝΗ: Όλα αυτά σας τα καταθέτω. Πρόκειται για παρανομίες. Οφείλει ο κ. Υπουργός να σώσει την Αθήνα…
      ΠΡΟΕΔΡΕΥΩΝ (Αναστάσιος Νεράντζης): Κυρία Φιλίνη, έχω δώσει το λόγο στον Υπουργό, επιτέλους. Σας παρακαλώ.
      ΑΝΝΑ ΦΙΛΙΝΗ: Με συγχωρείτε.
      (Στο σημείο αυτό η Βουλευτής κ. Άννα Φιλίνη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Μα, δεν έχει με συγχωρείτε. Μιλήσατε τέσσερα λεπτά ενώ είναι δυο. Μην κάνετε επίκαιρη ερώτηση. Η επίκαιρη ερώτηση είναι δύο λεπτά μόνο. Κάντε μια τακτική ερώτηση να πάρετε απάντηση πέντε λεπτά και δέκα. Σας παρακαλώ πολύ. 
      Κύριε Υφυπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Είναι προφανές, κύριε Πρόεδρε, ότι τις αιτιάσεις της κ. συναδέλφου εγώ δεν μπορώ να τις εξετάσω. Εγώ δεν μπορώ να αναγορευθώ σε δικαστή και να αποφασίσω τι είναι παράνομο ή τι δεν είναι παράνομο. Προς τούτο είναι τα αρμόδια όργανα. Υπάρχει η διαδικασία του άρθρου 152 του Δημοτικού και Κοινοτικού Κώδικα, προσφυγή στον γενικό γραμματέα περιφέρειας και  υπάρχει και η διαδικασία των δικαστηρίων. Ασφαλιστικά μέτρα, όλα αυτά που ξέρουν οι πολίτες ότι πρέπει να εφαρμόσουν στην περίπτωση που υπάρχει παρανομία. 
      Εμείς ως Υπουργείο Εσωτερικών δεν έχουμε στοιχεία ώστε να αποδεικνύεται ότι παρανόμως ενήργησε ο Δήμος Αθηναίων. Και επικαλέστηκα την γνωμοδότηση της Επιτροπής Ενασκήσεως Αρχιτεκτονικού Ελέγχου της 23ης Ιανουαρίου 2009. Αν αυτή η επιτροπή είναι ή δεν είναι αρμόδια προκειμένου η γνωμοδότησή της να επαρκεί για την έκθεση της οικοδομικής άδειας, με συγχωρείτε, αλλά δεν  μπορώ να σας απαντήσω. Είναι ένα νομικό θέμα και υπάρχουν δυνατότητες προσφυγής, επαναλαμβάνω, στην διαδικασία του άρθρου 152 του κώδικα αλλά και στα τακτικά δικαστήρια. Για μας μέχρι στιγμής, τουλάχιστον, παράνομη πράξη δεν υπάρχει. Ως εκ τούτου είναι δικαίωμα της Αυτοδιοίκησης σύμφωνα με το άρθρο 102 του Συντάγματος να κάνει αυτά που κάνει. Αν αλλάξουν τα πράγματα θα το δούμε. 
      ΑΝΝΑ ΦΙΛΙΝΗ: Ακόμα και η παράνομη…
      ΠΡΟΕΔΡΕΥΩΝ (Αναστάσιος Νεράντζης): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την συνεδρίαση αφού πρώτα ξεναγήθηκαν στους χώρους του Μεγάρου της Βουλής, τριάντα οκτώ μαθήτριες και μαθητές και δύο συνοδοί-δάσκαλοι από το 39ο Δημοτικό Σχολείο Περιστερίου. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κλείνουμε την ημερήσια διάταξη των επικαίρων ερωτήσεων με την υπ’ αριθ. 525/10-02-2009 τέταρτη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη  προς τον Υπουργό Πολιτισμού, σχετικά με την κατασκευή του νέου γηπέδου της ΑΕΚ κ.λπ..
       Η επίκαιρη ερώτηση του κυρίου συναδέλφου έχει ως εξής:
      «Η μεγάλη και ιστορική ομάδα του «ΟΛΥΜΠΙΑΚΟΥ» απέκτησε –και ορθώς- ένα εξαιρετικό γήπεδο, όπου οι χιλιάδες φίλαθλοί του μπορούν να τον βλέπουν». 
      ΑΝΔΡΕΑΣ ΛΟΒΕΡΔΟΣ: Όχι μόνο να τον βλέπουν, να τον απολαμβάνουν!
      ΠΡΟΕΔΡΕΥΩΝ (Αναστάσιος Νεράντζης): Και να τον απολαμβάνουν και να πανηγυρίζουν, κύριε Λοβέρδο, δι’ ημάς οι οποίοι είμαστε του αυτού ποδοσφαιρικού φρονήματος!
      (Θόρυβος στην Αίθουσα)
      Σταθείτε να τελειώσουμε!
      «Το ίδιο θα μπορούσε να είχε ήδη γίνει και για την επίσης μεγάλη ομάδα του «ΠΑΝΑΘΗΝΑΪΚΟΥ», η οποία τόσες φορές έχει τιμήσει τα ελληνικά χρώματα στην Ευρώπη…
      (Θόρυβος στην Αίθουσα)
      Μέχρι εδώ δεν έχετε αντίρρηση, κύριε Σπηλιόπουλε, πιστεύω!
      «…αλλά δυστυχώς η ακατανόητη αντίδραση του ΣΥΡΙΖΑ καθυστερεί την κατασκευή του σύγχρονου γηπέδου του. 
      Η ΑΕΚ είναι η μεγάλη προσφυγική ομάδα των Ελλήνων της Κωνσταντινούπολης με τη γνωστή προσφορά στον ελληνικό αθλητισμό, η οποία εδώ και χρόνια δεν έχει γήπεδο. 
      Κατόπιν τούτου, ερωτάσθε:
      Ποιες πρωτοβουλίες θα πάρετε άμεσα, ώστε να αποκτήσει και η ΑΕΚ ένα σύγχρονο και μεγάλο γήπεδο;»
      Στην επίκαιρη αυτή ερώτηση του κ. Αϊβαλιώτη θα απαντήσει ο Υφυπουργός Πολιτισμού, αρμόδιος επί των θεμάτων Αθλητισμού, ο κ. Γιάννης Ιωαννίδης. 
      Ορίστε, κύριε Υφυπουργέ, για τρία λεπτά. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ευχαριστώ, κύριε Πρόεδρε. 
      Κατ’ αρχάς, κύριε συνάδελφε, επιτρέψτε μου να κάνω μία γενική παρατήρηση και να σας ότι ως άνθρωπος του αθλητισμού -το έχουμε πει και θα το ξαναπούμε- μακάρι όλες οι ομάδες να έχουν το δικό τους σπίτι με σύγχρονες προδιαγραφές, τηρώντας και πληρώντας όλες τις προϋποθέσεις, ώστε και η βία να μειώνεται, γιατί σ’ ένα παλάτι οπωσδήποτε το βλέπεις και λίγο διαφορετικά, και η οικογένεια να μπορεί να επανέλθει στο γήπεδο. Επομένως, θέμα διάθεσης και βούλησης από την πολιτεία υπάρχει και θα υπάρχει.
      Τώρα, τι κάνει η πολιτεία, τι υποχρέωση έχει η πολιτεία για να βοηθήσει τα σωματεία. Η πολιτεία βρίσκει χώρους από αυτούς που έχει. Εάν τυχόν οι ομάδες, πράγματι, μπορούν να κάνουν ένα γήπεδο σ’ ένα χώρο της πολιτείας, παραχωρεί για συγκεκριμένα χρόνια, τα οποία ανανεώνονται, τη χρήση του χώρου και δίδει την δυνατότητα, κάνοντας τις απαραίτητες πολεοδομικές και νομικές ρυθμίσεις στην ομάδα να κάνει ένα γήπεδο στο χώρο τον οποίο θέλει. Αυτό έγινε με τον «ΗΡΑΚΛΗ», ο οποίος παρέλαβε πλήρως με υπογραφή και τα πολεοδομικά και τα περιβαλλοντικά. Αρκεί και μόνο να βρει έναν ανάδοχο για να μπορέσει να κάνει το γήπεδό του. Το ίδιο ακριβώς έγινε με τη «ΛΑΡΙΣΑ» που παραχωρήσαμε ένα χώρο για σαράντα εννιά χρόνια, ώστε να μπορέσει να κάνει η «ΛΑΡΙΣΑ» το γήπεδό της, το οποίο θα χρησιμοποιηθεί και στους Μεσογειακούς Αγώνες του 2013 και είναι μέσα στο φάκελο των Μεσογειακών Αγώνων. 
      Εδώ, στην συγκεκριμένη περίπτωση που μου κάνετε μία ερώτηση, δεν υπάρχει πρώτα απ’ όλα αίτημα της ΑΕΚ. Υπάρχουν διαφορετικές απόψεις όλα αυτά τα τελευταία χρόνια της ΠΑΕ που ήθελε να κάνει ένα γήπεδο στο ΟΔΔΥ, ο «ερασιτέχνης» που ήθελε να κάνει στη Φιλαδέλφεια, επομένως θα πρέπει να ξέρουμε ποιος φορέας θα ζητήσει, τι θα ζητήσει, για να μπορέσουμε πλέον συγκεκριμένα να μπούμε στο πώς μπορούμε να βοηθήσουμε αυτό το σωματείο. Και ας μην ξεχνούμε ότι ο «ΟΛΥΜΠΙΑΚΟΣ» που λέτε τώρα ότι έχει ένα παλάτι, δεν είχε τίποτα, ο «ΠΑΝΑΘΗΝΑΪΚΟΣ» είχε ένα γήπεδο δεκαπέντε χιλιάδων θέσεων, ο «ΑΡΗΣ», ο «ΠΑΟΚ», είχαν μικρότερα γήπεδα και το μεγαλύτερο γήπεδο το οποίο υπήρχε στην Ελλάδα σε Σωματείο, το είχε αυτό το ιστορικό Σωματείο της ΑΕΚ, το οποίο άνευ λόγου γκρέμισε το γήπεδο και δυσκόλεψε απ’ όλες τις απόψεις τις περαιτέρω ενέργειες για να μπορούσε αυτό που σκεπτόταν να το επιτύχει και δεν μπόρεσε να το επιτύχει. Στην δευτερολογία μου θα απαντήσω τα υπόλοιπα. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ. 
      Το λόγο έχει ο επερωτών Βουλευτής κ. Κωνσταντίνος Αϊβαλιώτης. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε. 
      Στο Λεκανοπέδιο υπάρχουν οι μεγαλύτερες ομάδες της Ελλάδας. Καμαρώνουμε όλοι το Στάδιο Καραϊσκάκη. Έχω ευαισθησία για τον «ΟΛΥΜΠΙΑΚΟ», ο πατέρας μου γεννήθηκε στον Πειραιά και η σύζυγός μου έχει επώνυμο Γιούτσου, κύριε Πρόεδρε, εμβληματικό επώνυμο για όλους…
      ΠΡΟΕΔΡΕΥΩΝ (Αναστάσιος Νεράντζης): Ξέρετε την ιαχή για τον Γιούτσο, έτσι; Ο κ. Λοβέρδος θα σας την εξηγήσει. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Εγώ καλύτερα απ’  όλους! 
      Ο «ΠΑΝΑΘΗΝΑΪΚΟΣ» όμως -εγώ ζούσα χρόνια στο εξωτερικό- μας έκανε υπερήφανους κάθε φορά που εμφανιζόταν στην Ευρώπη. Θυμάμαι ότι άγγιξε τον τελικό την περίοδο του 1996, όταν στην τετράδα νίκησε τον Άγιαξ στο Άμστερνταμ με 1-0. Δυστυχώς, δεν είχαμε την ανάλογη συνέχεια να τον καμαρώναμε στον τελικό. Για άλλη μια φορά ο «ΠΑΝΑΘΗΝΑΪΚΟΣ» το 1971 στο Γουέμπλεϊ μας τίμησε. Για όλους εμάς που κάναμε στο εξωτερικό ήταν πηγή χαράς. Λυπάμαι που ο ΣΥΡΙΖΑ ταλαιπωρεί την ιστορική αυτή ομάδα και δεν την αφήνει επιτέλους να αποκτήσει ένα γήπεδο. Φαίνεται ότι ο κ. Τσίπρας είναι ο άτυπος πρωθυπουργός της Ελλάδος. 
      Τώρα, η ΑΕΚ είναι η προσφυγομάνα, είναι η προσφυγομάνα των κωνσταντινουπολιτών, των μικρασιατών, των θρακιωτών, όλων αυτών που αγαπάνε, τέλος πάντων, τη μεγάλη αυτή ομάδα, όπως και τις υπόλοιπες ομάδες τις  προσφυγικές. Να θυμίσω τον «ΠΑΝΙΩΝΙΟ», τη μεγάλη ομάδα της Σμύρνης, τον «ΑΠΟΛΛΩΝΑ» Σμύρνης και όχι «ΑΠΟΛΛΩΝΑ ΑΘΗΝΩΝ», είναι «ΑΠΟΛΛΩΝΑΣ» Σμύρνης, είναι το παλαιότερο σωματείο της Μικράς Ασίας, έτσι δεν είναι, κύριε Πρόεδρε; Να θυμίσω και την ομάδα της γειτονιάς σας, τον «ΙΩΝΙΚΟ», στη Νίκαια. Στις προσφυγικές ομάδες, λοιπόν, έχουμε όλοι ευαισθησία. Η ΑΕΚ, λοιπόν, δεν έχει γήπεδο και εκεί που υπήρχε η έδρα της, στη Φιλαδέλφεια, υπάρχουν τσουκνίδες και ένα σωρό πέτρες, γι’ αυτήν την ιστορική ομάδα, την προσφυγομάνα την ΑΕΚ. 
      Έχει δίκιο ο Υπουργός σ’ αυτά που είπε. Έχω μπροστά μου ρεπορτάζ σε εφημερίδα από το 2003. Ακούστε τι γράφει το ρεπορτάζ στις 17/10/2003, πριν έξι χρόνια: «Το πρώτο βήμα για το ξεμπλοκάρισμα της υπόθεσης ‘νέο γήπεδο ΑΕΚ’ έγινε σήμερα», 2003, έξι χρόνια πίσω. «Η Βουλή υπερψήφισε το ολυμπιακό νομοσχέδιο, όπου περιλαμβάνεται και μια τροπολογία που φιλοδοξεί να ρυθμίσει οριστικά το ζήτημα», 2003, έξι χρόνια πριν. Τότε ήταν το ΠΑΣΟΚ κυβέρνηση, δεν έγινε τίποτα επί των ημερών του. Ούτε και επί των ημερών της Νέας Δημοκρατίας έγινε. 
      Να θυμίσουμε και κάτι άλλο και στο ΚΚΕ, διότι εδώ έχω μπροστά μου το «ΡΙΖΟΣΠΑΣΤΗ» του ΚΚΕ που συνήθως γίνεται ο τιμητής των πάντων: «Νέο γήπεδο, δώρο στο κεφάλαιο». Ορίστε πώς αντιμετωπίζει ο «ΡΙΖΟΣΠΑΣΤΗΣ» το γήπεδο της ΑΕΚ, 28 Μάη 2004. Θα το καταθέσω στα Πρακτικά. Αυτό, για να ξέρουν και οι ΑΕΚτζήδες αν κάποιες άλλες ομάδες θέλουν ή δεν θέλουν να αποκτήσει γήπεδο η ΑΕΚ. 
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ, θα ήθελα να σας ρωτήσω: Μπορείτε να πάρετε μια συγκεκριμένη πρωτοβουλία εσείς ως πολιτεία; Αφήστε την ΑΕΚ. Εσείς ως πολιτεία να τους μαζέψετε, να μπορέσει εν πάση περιπτώσει να γεφυρωθούν οι διαφορές, να γίνουν οι μελέτες για να ετοιμαστεί μέσα σε δώδεκα μήνες; Αυτό λένε οι μελέτες για το γήπεδο της ΑΕΚ, ότι μπορεί να είναι έτοιμο σ’ ένα χρόνο. Μπορεί να ετοιμαστεί αυτό το γήπεδο, να αρχίσει να παίζει επιτέλους αυτή η ομάδα με το ιστορικό σύμβολο, τον αετό του Βυζαντίου, να αρχίσει να παίζει μπάλα στο δικό της σπίτι; 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
      Δευτερολογεί ο κύριος Υφυπουργός. 
      Ελάτε, κύριε Ιωαννίδη. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε συνάδελφε, μιλάτε για τη Φιλαδέλφεια; Εκεί που υπήρχε το γήπεδο;
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Να πάρετε μια πρωτοβουλία! 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ένα λεπτό. Μου κάνετε μια ερώτηση, για να ξέρω τι να απαντήσω. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Για την πρωτοβουλία σας μιλάω. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ναι, λοιπόν, ακούστε να δείτε, γιατί σήμερα γράφει η εφημερίδα ότι οι ΠΑΕ συζητούν με τον «ερασιτέχνη» για να βρουν κοινή γραμμή. Ευχής έργον είναι αυτό, γιατί και ο «ερασιτέχνης» για να κάνει ένα γήπεδο ποδοσφαίρου, τι να το κάνει; Πρέπει να παίζει η ΠΑΕ. Άρα, λοιπόν, μέχρι τώρα δεν υπήρχε αυτή η αντίληψη και έχει κάνει η Κυβέρνηση επανειλημμένως συζητήσεις και το ΥΠΕΧΩΔΕ και το Υπουργείο Οικονομικών, έχω παρευρεθεί, για να γίνει…
      ΑΝΔΡΕΑΣ ΛΟΒΕΡΔΟΣ: Έχετε άποψη εσείς; 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Εγώ; Το τι έχει γίνει μέχρι τώρα; 
      ΑΝΔΡΕΑΣ ΛΟΒΕΡΔΟΣ: Όχι, πού πρέπει να γίνει; 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ναι, εγώ θα σας πω δυο πράγματα για να το καταλάβετε. Εάν τυχόν υπήρχε ένα γήπεδο πάνω από είκοσι πέντε χιλιάδες θέσεις, το 2000, επειδή αναφέρατε…
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Ένα λεπτό, κύριε Πρόεδρε.
      Το 2002, λοιπόν, ήρθε ένας νόμος στη Βουλή, ο 3044/2002. Με το άρθρο 19 τροποποιήθηκε το εγκεκριμένο ρυμοτομικό σχέδιο της Νέας Φιλαδέλφειας. Στο χώρο του σταδίου της ΑΕΚ καθορίστηκαν μεγέθη δόμησης και χρήσης γης για την ανέγερση νέου γηπέδου της ΑΕΚ στη θέση του παλιού. Η κοινή υπουργική απόφαση, όμως, για την έγκριση των περιβαλλοντικών όρων που εκδόθηκε σε εκτέλεση του παραπάνω νόμου προσβλήθηκε στο Συμβούλιο της Επικρατείας. Δηλαδή δεν είχε περιβαλλοντικά, έγινε μία ΚΥΑ, προσβλήθηκε στο Συμβούλιο της Επικρατείας και, ενώ ήταν σε εκκρεμοδικία στο Ε΄ Τμήμα, έγινε προσπάθεια να νομιμοποιηθεί -εντός παρενθέσεως- η ΚΥΑ με το ν. 3207/2003. 
      Όμως το 2005 το 5ο Τμήμα του Συμβουλίου της Επικρατείας με την απόφαση 1767 παρέπεμψε την υπόθεση στην ολομέλεια του Συμβουλίου της Επικρατείας με αιτιολογία την αντισυνταγματικότητα του ν. 3207/2003. Η απόφαση της ολομέλειας εκδόθηκε το 2008 και ήταν η 1847. Μεταξύ άλλων έκρινε το νόμο αντισυνταγματικό και ακύρωσε τους περιβαλλοντικούς όρους. Επομένως, σήμερα δεν ισχύει ο ν. 3207/2003 που διαβάσατε σωστά, πριν από έξι χρόνια στην εφημερίδα ότι έγινε το πρώτο βήμα και το άρθρο 11 με συνέπεια να μην υπάρχει πολεοδομικό καθεστώς για το νέο γήπεδο. Τα ξέρουμε αυτά, γιατί έχουμε ασχοληθεί.
      Εγώ πιστεύω, ότι θα πρέπει να γίνει ένα γήπεδο το οποίο να είναι κοντά στην περιφέρεια της ΑΕΚ, κοντά στο λαό της. Αυτό είναι το βασικό. Δεν ξέρω αν θα αρχίσουν από την αρχή. Πρέπει όλοι οι φορείς να απευθυνθούν αρμοδίως αρχίζοντας από τον Οργανισμό Ρυθμιστικού της Αθήνας και μετά να φέρουν μελέτες για να δούμε τι μπορεί να εγκριθεί στο χώρο που υπάρχει και αν τυχόν αυτά που μπορούν να εγκριθούν είναι ικανά να ικανοποιήσουν τις ανάγκες της ΑΕΚ και στο ποδόσφαιρο και στο μπάσκετ. 
      Επομένως, για όλα αυτά πρέπει να ενδιαφερθούν οι ίδιοι και από εκεί και πέρα να συζητήσουμε για να δούμε πού μπορούμε να βρούμε και οικόπεδο που να είναι κοντά στη Φιλαδέλφεια. Και βέβαια ξεχάσατε και τον ΠΑΟΚ που είναι προσφυγικό σωματείο και τον «ΑΡΗ».
      ΑΝΔΡΕΑΣ ΛΟΒΕΡΔΟΣ: Να δούμε αν υπάρχει δυνατότητα.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Αν τυχόν μας κάνουν αίτημα θα ψάξουμε να δούμε αν υπάρχει δυνατότητα. Αν υπάρχει αυτή η δυνατότητα με όλη μας την ψυχή θα το κάνουμε, αν υπάρχει το οικόπεδο. Ο συνάδελφος έφερε το θέμα, αλλά επίσημα η ΑΕΚ δεν έχει ζητήσει κάτι μέχρι τώρα. Αν το ζητήσει θα βάλουμε τις  υπηρεσίες να δουν τι οικόπεδα υπάρχουν για να προχωρήσουμε.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα δύο μαθητές και μαθήτριες και δύο συνοδοί-δάσκαλοι από το ιδιωτικό δημοτικό σχολείο ΠΑΙΔΑΓΩΓΙΚΗ Β΄ Τμήμα. 
      Η Βουλή σας καλωσορίζει.
      (Χειροκροτήματα από όλες τις πτέρυγες της Βουλής)
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Τροποποιήσεις επενδυτικών νόμων και άλλες διατάξεις».
      Στη συνεδρίαση της Τετάρτης 11.2.2009 συζητήθηκαν και ψηφίστηκαν τα άρθρα του νομοσχεδίου. Στη σημερινή συνεδρίαση θα συζητηθούν οι τροπολογίες ως μία ενότητα τόσο οι υπουργικές που είναι τρεις όσο και οι υπόλοιπες που είναι βουλευτικές. 
      Ο Υφυπουργός κ. Μπούρας έχει το λόγο για να κάνει μια νομοτεχνική παρατήρηση.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Θέλω να αναφερθώ σε διευκρίνιση στο θέμα όπως το έθεσε ο κ. Κεγκέρογλου και όλοι οι συνάδελφοι από την Κρήτη, για την Αρχιεπισκοπή της Κρήτης. Έκανα προφορικά τη διευκρίνιση και θα την καταθέσω και γραπτά για να μην υπάρχει παρεξήγηση.
      Δεύτερον, στη συνέχεια των παρατηρήσεων συναδέλφων, αλλά και του τεχνικού επιμελητηρίου για το θέμα του ΟΑΔΥΚ και του ΟΑΝΑΚ για να μην υπάρξει καμμία παρεξήγηση στην εφαρμογή αλλάζουμε μία λέξη για να μην υπάρχει αντιδικία και για να ικανοποιήσουμε το αίτημα του τεχνικού επιμελητηρίου και των συναδέλφων.
      Θα τα καταθέσω γραπτώς και νομίζω ότι οι συνάδελφοι θα ικανοποιηθούν όπως θα ικανοποιηθεί και ο διάλογος. 
      (Στο σημείο αυτό ο Υφυπουργός Οικονομίας και Οικονομικών κ. Αθανάσιος Μπούρας καταθέτει για τα Πρακτικά τις προαναφερθείσες νομοτεχνικές  προσθήκες-βελτιώσεις οι οποίες έχουν ως εξής:
      (να φωτογραφηθεί η σελ. 67)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ να διανεμηθούν στους κυρίους συναδέλφους.
      Το λόγο έχει ο Υπουργός Εσωτερικών κ. Παυλόπουλος για να κάνει μια νομοτεχνική παρατήρηση σε τροπολογία του.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Επί της τροπολογίας που έχει κατατεθεί σχετικά με τα θέματα του περιφερειακού Τύπου θέλω να κάνω τις εξής αλλαγές ύστερα από τα υπομνήματα που υπεβλήθησαν και ιδίως το υπόμνημα της ΕΣΗΕΑ και της ΕΣΗΕΜΘ. Για να μη δημιουργούνται παρεξηγήσεις θα εξηγήσω στη συνέχεια όταν θα μιλήσουμε για την τροπολογία. 
      Το τρίτο εδάφιο της περίπτωσης β΄ της παραγράφου 3 της τροπολογίας με γενικό αριθμό 477 και ειδικό αριθμό 113/30.1.2009 αναδιατυπώνεται ως ακολούθως: «Σε περίπτωση απόλυσης ή οικειοθελούς αποχώρησης ενός δημοσιογράφου δεν δημιουργείται κώλυμα κατά τις διατάξεις του παρόντος νόμου εφόσον προσληφθεί άλλος δημοσιογράφος εντός χρονικού διαστήματος είκοσι ημερών από την ημερομηνία παραίτησης ή της επέλευσης της απολύσεως του προηγουμένου».
      Οι τριάντα μέρες γίνονται είκοσι μετά και από το αίτημα της ΕΣΗΕΑ.
      Επειδή είχε δημιουργηθεί όλη αυτή σπερμολογία σχετικά με το θέμα που αφορά τη σύμβαση έργου, δηλαδή το περίφημο «μπλοκάκι» στο θέμα των δημοσιογράφων είχα εξηγήσει ότι η τροπολογία δεν έθιγε τις προϋποθέσεις του νόμου -θα το πω και στη συνέχεια- σχετικά με το πώς και πόσο τους απασχολεί. Γι’ αυτό το λόγο και για να μη δημιουργούνται παρεξηγήσεις το πρώτο εδάφιο της παραγράφου 6 της ως άνω τροπολογίας αναδιατυπώνεται ως ακολούθως: «Το στοιχείο β΄ της παραγράφου 3 του άρθρου 2 του ν. 3548/2007 τροποποιείται ως εξής: «υπεύθυνη δήλωση του ιδιοκτήτη της εφημερίδας σχετικά με τους δημοσιογράφους που απασχολεί και τα χρονικά διαστήματα απασχόλησής τους συνοδευόμενη από βεβαίωση ασφάλισης από τα οικεία ασφαλιστικά ταμεία των δημοσιογράφων που νομίμως απασχολεί σύμφωνα με τις ισχύουσες κάθε φορά ασφαλιστικές διατάξεις». 
      Το δεύτερο και το τρίτο εδάφιο της ιδίας παραγράφου της τροπολογίας διαγράφονται. Φυσικά το λέω ότι αυτό γίνεται ύστερα από συνεννόηση που έγινε με τις ενώσεις και ιδίως με την ΕΣΗΕΑ και την ΕΣΗΕΜΘ.
      (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά τις προαναφερθείσες αναδιατυπώσεις επί της τροπολογίας οι οποίες έχουν ως εξής:
      (να φωτογραφηθεί η σελ. 70)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ να διανεμηθούν οι τροποποιήσεις στους κυρίους συναδέλφους.
      Επομένως η συζήτηση θα γίνει επί της νέας αναδιατυπωθείσης τροπολογίας του κυρίου Υπουργού.
      ΝΙΚΟΛΑΟΣ ΓΚΑΤΖΗΣ: Δηλαδή θα ισχύει μια ασφαλιστική σχέση;
      ΠΡΟΕΔΡΕΥΩΝ (Αναστάσιος Νεράντζης): Επαναλαμβάνω ότι η συζήτηση θα αφορά ενιαίως όλες τις τροπολογίες και τις υπουργικές και τις βουλευτικές. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, παρακαλώ το λόγο διαδικαστικά.
      ΠΡΟΕΔΡΕΥΩΝ (Αναστάσιος Νεράντζης): Ορίστε, έχετε το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, κάθε μία από αυτές τις τροπολογίες είναι ένα ξεχωριστό μεγάλο θέμα. Επειδή θα τις συζητήσουμε όλες μαζί, ζητώ να υπάρχει μία άνεση χρόνου για να μπορέσουμε να τις αναπτύξουμε.
      ΠΡΟΕΔΡΕΥΩΝ (Αναστάσιος Νεράντζης): Θα υπάρξει. 
      Το λόγο έχει ο εισηγητής της Πλειοψηφίας κ. Καράογλου.
      ΘΕΟΔΩΡΟΣ ΚΑΡΑΟΓΛΟΥ: Βρισκόμαστε σήμερα στην τρίτη ημέρα συζήτησης του νομοσχεδίου. Είχαμε τη δυνατότητα στις δύο προηγούμενες ημέρες να συζητήσουμε αναλυτικά το νομοσχέδιο, ένα νομοσχέδιο χρήσιμο που δεν διεκδικεί τον τίτλο του μεταρρυθμιστικού, αλλά του χρησίμου και ουσιαστικού νόμου που θα λύνει αρκετά ουσιαστικά προβλήματα που έχουν προκύψει από την εφαρμογή του ν. 3299/2004 ή του ν. 3614/2007. Δηλαδή του αναπτυξιακού νόμου ή του νόμου για το ΕΣΠΑ αντίστοιχα. Ρυθμίζει θέματα που αφορούν τους οργανισμούς ανάπτυξης της Κρήτης δυτικό και ανατολικό. Μια πολύ σημαντική πρωτοβουλία είναι αυτή που θεσπίζει ένα νέο αναπτυξιακό εργαλείο για τη Νομαρχιακή Αυτοδιοίκηση τη «ΝΟΜΟΣ ΑΕ»
      Σήμερα ερχόμαστε να συζητήσουμε συγκεκριμένες τροπολογίες που κατατέθηκαν και από την πλευρά του Υπουργείου και συναρμοδίων Υπουργείων, αλλά και αρκετές τροπολογίες που έχουν κατατεθεί από συναδέλφους. Θα ξεκινήσω από την τροπολογία του Υπουργείου Οικονομίας και Οικονομικών που αφορά την αύξηση του ειδικού φόρου κατανάλωσης στην αιθυλική αλκοόλη και στα αλκοολούχα ποτά κατά 20% περίπου και την αύξηση στον ειδικό φόρο κατανάλωσης των τσιγάρων από το 75% στο 80% του συνολικού φόρου κατανάλωσης που επιβάλλεται σ’ αυτά τα τσιγάρα.
      Αυτή η πρόταση γίνεται από την πλευρά της Κυβέρνησης για την αύξηση στην αλκοόλη, στα αλκοολούχα ποτά και τα βιομηχανοποιημένα καπνά, λόγω του ότι επιζητεί την αύξηση των φορολογικών εσόδων και κάτι τέτοιο προσδιορίζεται ότι θα είναι μια αύξηση η οποία θα ανέλθει περίπου στα 154.000.000 ευρώ και αυτό γιατί συνδέεται άμεσα με την ταυτόχρονη επαναφορά του αφορολόγητου στις μικρομεσαίες επιχειρήσεις, το γνωστό αφορολόγητο των 10.500 ευρώ.
      Όπως καταλαβαίνετε, πριν από αρκετό χρονικό διάστημα, πριν από πέντε μήνες περίπου, η Κυβέρνηση είχε αναγκαστεί να θεσμοθετήσει –εν όψει της οικονομικής κρίσης και της άσχημης πορείας των οικονομικών εσόδων της χώρας- την κατάργηση του αφορολόγητου των 10.500 ευρώ που είχαν οι μικρομεσαίες επιχειρήσεις.  
      Όμως, μια που η παγκόσμια οικονομική κρίση βρίσκεται τώρα σε εξέλιξη και σαφέστατα έχει επηρεάσει και την ελληνική οικονομία, η Κυβέρνηση θέλοντας να τονώσει τις μικρομεσαίες επιχειρήσεις, επαναφέρει το αφορολόγητο σ’ αυτές. Όπως, όμως, είναι λογικό και εύλογο, από την επαναφορά αυτή του αφορολόγητου, προκύπτει μια απώλεια εσόδων της τάξης των 500.000.000 ευρώ περίπου που πρέπει να αναζητηθούν άλλοι τρόποι για να καλυφθούν. Με την αύξηση αυτή που προτείνεται στον εθνικό φόρο κατανάλωσης της αιθυλικής αλκοόλης και των αλκοολούχων ποτών, καθώς επίσης και στον ειδικό φόρο κατανάλωσης των τσιγάρων, καλύπτεται ένα μέρος από την απώλεια αυτή. 
      Εκτιμώ ότι είναι μια τροπολογία η οποία απαντάει εν μέρει στο πρόβλημα που έχει δημιουργηθεί με την κατάργηση του αφορολόγητου των 10.500 ευρώ στις μικρομεσαίες επιχειρήσεις και βεβαίως η λογική που υπάρχει είναι πως είναι προτιμότερο να παίρνουμε λίγα από πολλούς παρά να παίρνουμε πολλά από συγκεκριμένους ανθρώπους.
      Η δεύτερη τροπολογία, που είναι τροπολογία των Υπουργείων Οικονομίας και Οικονομικών και Αγροτικής Ανάπτυξης και Τροφίμων, αναφέρεται στον Ενιαίο Φορέα Ελέγχου και Τροφίμων, τον ΕΦΕΤ. Όπως είναι γνωστό, ο ΕΦΕΤ είναι ένα νομικό πρόσωπο δημοσίου δικαίου που έχει σκοπό την προστασία του καταναλωτή με τη διασφάλιση της εισαγωγής, της παραγωγής και της διακίνησης υγιεινών τροφίμων, την πιστοποίηση της καταλληλότητας, τον έλεγχο της ποιότητας και την ποιοτική αναβάθμιση των τροφίμων, όπως επίσης και την προστασία των οικονομικών συμφερόντων του καταναλωτή και τη μέριμνα για την αποτροπή της παραπλάνησής του σε σχέση με την υγιεινή, την σύσταση, την επισήμανση και την τιμή των τροφίμων. 
      Με βάση την κείμενη νομοθεσία ο ΕΦΕΤ τελεί υπό την εποπτεία του Υπουργείου Ανάπτυξης. Για λόγους, όμως, ορθολογικής διαχείρισης της πολιτικής που αφορά τα τρόφιμα από την παραγωγή τους έως την κατανάλωσή τους, κρίνεται σκόπιμο η εποπτεία αυτή να μεταφερθεί στο Υπουργείο Αγροτικής Ανάπτυξης και Τροφίμων. Ταυτόχρονα, είναι αναγκαίο όλες οι αρμοδιότητες που έχουν άμεση συνάφεια με το σκοπό του ΕΦΕΤ να μεταφερθούν και να ανήκουν στον ΕΦΕΤ. 
      Με την προτεινόμενη διάταξη θεσπίζεται η μεταφορά της εποπτείας και δίνονται οι απαραίτητες εξουσιοδοτήσεις, προκειμένου να ολοκληρωθεί και να καταστεί ακόμη πιο αποτελεσματική η λειτουργία του ΕΦΕΤ αλλά και η προστασία του καταναλωτή. 
      Επίσης, με τη συγκεκριμένη τροπολογία προβλέπεται πως σ’ ό,τι αφορά τους υπαλλήλους του ΕΦΕΤ δεν θα υπάρξει καμμία επίπτωση, γιατί διατηρούν τις αποδοχές τους και τη μηνιαία ειδική πρόσθετη αμοιβή που τους καταβάλλεται και  παράλληλα δεν παίρνουν κάποια άλλη πρόσθετη αποζημίωση που προβλέπεται για τους υπαλλήλους του Υπουργείου Αγροτικής Ανάπτυξης και Τροφίμων. Παραμένουν δηλαδή στα αυτά μισθολογικά καθεστώτα και έχουν τις ίδιες πρόσθετες αμοιβές. Μ’ αυτόν τον τρόπο θεωρούμε ότι ο ΕΦΕΤ θα μπορέσει να λειτουργήσει καλύτερα υπό την εποπτεία του αμέσως ενδιαφερομένου Υπουργείου, του Υπουργείου Αγροτικής Ανάπτυξης και Τροφίμων.
      Η τρίτη τροπολογία που κατατέθηκε από το Υπουργείο Οικονομίας και Οικονομικών και από τον Υπουργό Εσωτερικών, Δημόσιας Διοίκησης και Αποκέντρωσης και Δημόσιας Τάξης, τον κ. Παυλόπουλο, αναφέρεται σε ζητήματα που αφορούν την καταχώρηση των δημοσιεύσεων- διακηρύξεων διαγωνισμών φορέων του δημοσίου στο νομαρχιακό και τοπικό Τύπο. 
      Όπως είναι γνωστό, με το ν. 3548/2007 ρυθμίστηκαν αυτά τα ζητήματα και ρυθμίστηκε η όλη διαδικασία που αφορά τις καταχωρήσεις των διακηρύξεων διαγωνισμών στον περιφερειακό Τύπο. Ήταν μια πολύ σημαντική καινοτομία, στην οποία, όμως, κατά την εφαρμογή της αποδείχθηκε ότι υπάρχουν κάποια προβλήματα. Αυτά, λοιπόν, τα προβλήματα τα οποία κατά την εφαρμογή του ν. 3548 διαπιστώθηκαν, έρχεται η συγκεκριμένη τροπολογία να διορθώσει και υπάρχει μια σειρά αναφοράς στα επί μέρους αυτά ζητήματα. 
      Μπαίνουμε στις τροπολογίες των συναδέλφων. Μια τροπολογία η οποία προτείνεται από τη συνάδελφο Βουλευτή των Κυκλάδων κ. Μανούσου-Μπινοπούλου αφορά την ευνοϊκή αντιμετώπιση των παιδιών, των πολιτών που προσπάθησαν και βοήθησαν, διακινδυνεύοντας ακόμα και τη ζωή τους, όταν το Σεπτέμβριο του 2000 έγινε το τραγικό ναυάγιο του «ΕΞΠΡΕΣ ΣΑΜΙΝΑ». Προσπάθησαν να διασώσουν όσον το δυνατόν περισσότερους ανθρώπους.
      Προβλεπόταν, λοιπόν, για ανάλογες περιπτώσεις, για ανάλογες επιχειρήσεις της Αστυνομίας και του Πυροσβεστικού Σώματος, καθ’ υπέρβαση και χωρίς εξετάσεις, οι συμμετέχοντες σε τέτοιου είδους προσπάθειες να μπαίνουν σ’ αυτές τις σχολές. Δεν υπήρχε αντίστοιχη πρόβλεψη για τις επιχειρήσεις του Λιμενικού Σώματος. 
      Στη συνέχεια προέκυψε αυτή η πρόβλεψη. Δόθηκε με το ν. 3569 η δυνατότητα και για επιχειρήσεις διάσωσης κινδυνευόντων ατόμων στη θάλασσα. Επειδή, όμως, από τους δέκα αυτούς ανθρώπους οι περισσότεροι είχαν ξεπεράσει το όριο ηλικίας των είκοσι οκτώ ετών, που προβλέπεται για την εισαγωγή στα Σώματα Ασφαλείας και ειδικότερα στο Λιμενικό, δεν μπορούσαν να τύχουν αυτής της ευνοϊκής αντιμετώπισης. 
      Γι’ αυτόν το λόγο προτείνεται με τη συγκεκριμένη τροπολογία –που και η Κυβέρνηση προτείνει να γίνει δεκτή- όσοι συμμετείχαν ενεργά στην επιχείρηση διάσωσης κινδυνευόντων ατόμων του ναυαγίου του «ΕΞΠΡΕΣ ΣΑΜΙΝΑ», την 26η Σεπτεμβρίου 2000 και δεν έχουν υπερβεί το τεσσαρακοστο έτος της ηλικίας τους εισάγονται χωρίς εξετάσεις και αθλητικές δοκιμασίες, όπως ορίζεται κατά τα λοιπά στα προηγούμενα εδάφια. Οι σχετικές αιτήσεις τους δύνανται να υποβληθούν εντός προθεσμίας ενός μηνός από τη δημοσίευση της παρούσας διάταξης στην Εφημερίδα της Κυβέρνησης.
      Θεωρώ ότι είναι μια δίκαιη και λογική τροπολογία. Είναι μια τροπολογία που καλύπτει τους συνανθρώπους μας που διακινδύνευσαν. Μάλιστα ένας απ’ αυτούς έχασε και τη ζωή του στην προσπάθεια να βοηθήσει τους ανθρώπους που κινδύνευαν με πνιγμό στο τραγικό ναυάγιο του «ΕΞΠΡΕΣ ΣΑΜΙΝΑ». Λογικότατα, λοιπόν, το Υπουργείο ανταποκρίνεται. 
      Βεβαίως, ίσως θα έπρεπε αυτή η ρύθμιση να είναι γενικότερη γιατί έχουμε και άλλα ναυάγια. Είχαμε και την περίπτωση του ναυαγίου του «SEA DIAMOΝD» κοντά στη Σαντορίνη. Ίσως θα έπρεπε να τη δούμε γενικότερα. Πάντως η συγκεκριμένη τροπολογία που προτείνεται από τη συνάδελφο κ. Μανούσου-Μπινοπούλου γίνεται δεκτή από την Κυβέρνηση.
      Τέλος, έχουμε μια σειρά τροπολογιών που προτείνονται από συναδέλφους όλων των κομμάτων και είναι τροπολογίες που μπορούμε να τις περιλάβουμε σε πέντε κατηγορίες. 
      Μια τροπολογία που προτείνεται από πέντε συναδέλφους της Νέας Δημοκρατίας, τον κ. Καρασμάνη, τον κ. Θαλασσινό, τον κ. Καραμάριο, τον κ. Λεονταρίδη και τον κ. Τρυφωνίδη, αφορά στα κίνητρα για την προστασία του παραδοσιακού οικιστικού κεφαλαίου των πόλεων και των οικισμών της χώρας, στα κίνητρα, δηλαδή, τα οποία πρέπει να δοθούν μέσω του αναπτυξιακού νόμου για τη διάσωση και την αναστήλωση διατηρητέων οικισμών ή διατηρητέων κτηρίων, με την προϋπόθεση, βεβαίως, ότι αυτά θα χρησιμοποιούνται για τουριστικούς σκοπούς. 
      Νομίζω ότι είναι μια τροπολογία πολύ λογική και εύλογη. Απλούστατα είναι ένα ζήτημα που δεν έχει προβλεφθεί σ’ αυτήν τη φάση, δεν έχει εκτιμηθεί από το Γενικό Λογιστήριο, αν θέλετε, η πιθανή δαπάνη η οποία θα επέλθει απ’ αυτήν την τροπολογία και γι’ αυτόν το λόγο δεν μπορεί να γίνει δεκτή. Πάντως νομίζω ότι από το αρμόδιο Υπουργείο θα μελετηθεί και είμαι βέβαιος ότι σ’ ένα επόμενο νομοσχέδιο θα έρθει και θα συζητηθεί και η αντιμετώπιση θα είναι θετική. 
      Μια τροπολογία που υπάρχει από τους Βουλευτές του ΛΑΟΣ, τον κ. Βορίδη και τον κ. Πλεύρη…
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, μην αναφέρεστε και στο περιεχόμενο των τροπολογιών. Δεν προλαβαίνουμε. Τοποθετηθείτε στο αν συμφωνείτε ή όχι για να δούμε τι θα πει και ο Υπουργός μετά. Έχετε ήδη υπερβεί το χρόνο κατά δυο λεπτά και θα φτάσουμε στα πέντε.
      ΘΕΟΔΩΡΟΣ ΚΑΡΑΟΓΛΟΥ: Μάλιστα, κύριε Πρόεδρε.
      Τις τροπολογίες των συναδέλφων του ΛΑΟΣ και του ΣΥΡΙΖΑ που αφορούν την «ΜΟΔ ΑΕ», στις οποίες προτείνεται οι νομικοί που εργάζονται εκεί να έχουν τη δυνατότητα να ασκούν και το δικηγορικό επάγγελμα, επειδή δεν ήρθαν έγκαιρα, η Κυβέρνηση δεν μπορεί να τις κάνει δεκτές. Είναι ένα ζήτημα το οποίο βεβαίως θα μελετηθεί. 
      Στις τροπολογίες που αναφέρονται στον ΟΠΑΠ –και είναι τροπολογίες συναδέλφων του ΠΑΣΟΚ, του ΚΚΕ, του ΣΥΡΙΖΑ και του ΛΑΟΣ - θεωρώ ότι θίγουν ένα δίκαιο αίτημα, ένα πρόβλημα το οποίο υπάρχει πραγματικά στον ΟΠΑΠ μ’ αυτούς που δουλεύουν με τις περίφημες συμβάσεις μιας μέρας. Είναι ένα ζήτημα το οποίο θα πρέπει το αρμόδιο Υπουργείο σε συνεργασία με τη Γενική Γραμματεία Αθλητισμού να το εξετάσει και ενδεχόμενα να βρει μια ικανοποιητική λύση, γιατί δεν είναι δυνατόν να υπάρχουν σήμερα εργαζόμενοι που υπογράφουν σύμβαση μιας ημέρας.
      Η τροπολογία επίσης που κατατέθηκε από την κ. Φιλίνη και αναφέρεται στους αστικούς συνεταιρισμούς, νομίζω ότι θα μπορούσε να εκτιμηθεί σ’ ένα επόμενο νομοσχέδιο.
      Τελειώνω, κύριε Πρόεδρε, με την τελευταία τροπολογία που προτείνουν οι συνάδελφοι του ΛΑΟΣ, σχετικά με αξιωματικούς που έχουν τελειώσει την υπηρεσία τους. Υπάρχει μια διάκριση στο συνταξιοδοτικό καθεστώς σε ό,τι αφορά τους ευδοκίμους τερματίσαντες και τους αυτεπαγγέλτως αποστρατευθέντες. Είναι ένα θέμα το οποίο θα πρέπει να μελετηθεί επίσης από τα συναρμόδια Υπουργεία Εθνικής Άμυνας και Εθνικής Οικονομίας.
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα πέντε μαθητές και μαθήτριες και δύο συνοδοί καθηγητές από το Γυμνάσιο Διαπολιτισμικής Εκπαίδευσης Ευόσμου Θεσσαλονίκης.
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Παρόντες στην Αίθουσα είναι και ο κ. Γκιουλέκας και ο κ. Καράογλου, Βουλευτές Θεσσαλονίκης. Θα θέλαμε να ενημερώσουμε τα παιδιά ότι αυτήν τη στιγμή παρακολουθούν νομοθετική εργασία που αφορά στο νομοσχέδιο του Υπουργείου Οικονομίας και Οικονομικών με τίτλο «Τροποποιήσεις επενδυτικών νόμων και άλλες διατάξεις». 
      Το λόγο έχει ο εισηγητής της Αξιωματικής Αντιπολίτευσης κ. Κωνσταντίνος Σπηλιόπουλος Βουλευτής Αχαΐας.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, θα μιλήσω πρώτα για την αύξηση του ειδικού φόρου κατανάλωσης στα ποτά και τα τσιγάρα. 
      Κατά την παρουσίαση του επικαιροποιημένου Προγράμματος Σταθερότητας και Ανάπτυξης, ο Υπουργός ανέφερε ότι τα μέτρα αυτά, δηλαδή, η αύξηση του φόρου, είναι αντιστάθμισμα στην επαναφορά του αφορολόγητου στους ελευθέρους επαγγελματίες. 
      Συγκεκριμένα, ανέφερε ότι από την επαναφορά του αφορολόγητου οι απώλειες εσόδων θα ανέλθουν σε 400.000.000 ευρώ, ενώ από την αύξηση του ειδικού φόρου κατανάλωσης σε ποτά και τσιγάρα τα φορολογητέα έσοδα θα αυξηθούν κατά 350.000.000 ευρώ. 
      Το Γενικό Λογιστήριο του κράτους υπολογίζει την αύξηση των εσόδων στα 153.750.000 ευρώ ετησίως. Υπάρχει, λοιπόν, το εξής ερώτημα: Από πού θα προκύψουν τα υπόλοιπα έσοδα, τα οποία ανεβάζει ο Υπουργός σε 350.000.000 ευρώ; Μήπως στο ΕΤΑΚ, το οποίο δεν ήλθε ακόμα στη Βουλή; Μήπως θα αυξηθεί εκεί η φορολογία; Πρέπει να μας εξηγήσετε, κύριε Υφυπουργέ. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Στο ΕΤΑΚ μειώνεται η φορολογία. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Να μας εξηγήσετε πού θα βρεθούν τα υπόλοιπα χρήματα. 
      ΔΗΜΗΤΡΙΟΣ ΛΙΝΤΖΕΡΗΣ: Θα αυξήσουν το κάπνισμα οι Έλληνες!
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ενώ, λοιπόν, η Κυβέρνηση προχωρεί σε νομοθετική ρύθμιση για την είσπραξη εσόδων από την αύξηση του ειδικού φόρου κατανάλωσης σε ποτά και τσιγάρα, δεν έχει νομοθετική ρύθμιση για την επαναφορά του αφορολόγητου στους ελεύθερους επαγγελματίες. Αυτό θα έπρεπε να γίνει ταυτόχρονα, αφού λέτε ότι το ένα αντισταθμίζει το άλλο. 
      Υπάρχει όμως ένα θέμα. Διαβάζοντας την τροπολογία, βλέπουμε ότι αναφέρεται στην αλκοόλη, με την οποία παρασκευάζεται το ούζο, το τσίπουρο και γενικώς τα εγχώρια ποτά, όμως δεν μας λέει τίποτα για τα εισαγόμενα ποτά. Εδώ πρέπει να μας το ξεκαθαρίσετε. Η αύξηση αυτή αφορά τα ποτά τα εισαγόμενα, παραδείγματος χάριν ουίσκι, βότκα, ρούμι κ.λπ.; Πρέπει ρητά να μας το ξεκαθαρίσετε ότι αφορά και αυτά τα ποτά.
      Όμως, η αύξηση του ειδικού φόρου κατανάλωσης μόνο στα φθηνά τσιγάρα ευνοεί τις πολυεθνικές εταιρείες και δημιουργεί προβλήματα στην ελληνική καπνοβιομηχανία. Η αύξηση αυτή –έχει ξαναγίνει στο παρελθόν- είναι προκλητική και σκανδαλώδης. Με τη ρύθμιση αυτή τριτώνει το κακό για την ελληνική καπνοβιομηχανία. 
      Το πρώτο χτύπημα έγινε το 2005 με το ν. 3336, όταν προχωρήσατε σε αύξηση του ειδικού φόρου κατανάλωσης στα φθηνά τσιγάρα που παράγονται από την ελληνική καπνοβιομηχανία, η οποία χρησιμοποιεί ελληνικά καπνά. 
      Το δεύτερο το δώσατε το 2006, όταν αυξήσατε και πάλι τον ειδικό φόρο κατανάλωσης στα φθηνά τσιγάρα που παράγονται στην Ελλάδα. 
      Τώρα έρχεται το τρίτο και καίριο χτύπημα για την ελληνική καπνοβιομηχανία. Όμως, με την καινούργια φορολογική επιδρομή εξυπηρετείτε τα συμφέροντα των μεγάλων ξένων καπνοβιομηχανιών «PHILLIP MORRIS» κ.λπ. –το έχουμε τονίσει πολλές φορές- αλλά ταυτόχρονα πλήττεται η ελληνική καπνοβιομηχανία και οι εργαζόμενοι, οι οποίοι δουλεύουν σ’ αυτές και η ελληνική παραγωγή. Γιατί οι εγχώριες βιομηχανίες χρησιμοποιούν ελληνική παραγωγή καπνού. Και, βεβαίως, οι εργαζόμενοι αυτοί έχασαν ή κινδυνεύουν να χάσουν τη δουλειά τους. 
      Η δικαιολογία που αναφέρει η αιτιολογική έκθεση, ότι δηλαδή η αναπροσαρμογή αυτή αποσκοπεί στην εξισορρόπηση των τιμών στην αγορά, αφού τα φθηνά τσιγάρα μπορεί να οδηγήσουν σε αθέμιτο ανταγωνισμό και να ενθαρρύνουν τους νέους στο κάπνισμα, είναι τελείως παραπλανητική, είναι απαράδεκτη και ευνοεί, κύριε Υφυπουργέ, τα εισαγόμενα τσιγάρα.
      Βεβαίως, θα μου πείτε ότι το κάπνισμα είναι κακό πράγμα –συμφωνώ μαζί σας- όμως από εκεί και πέρα θα πρέπει να υπάρχουν ίσα μέτρα και ίσα σταθμά και κυρίως θα πρέπει να υπάρχει και μια πρόνοια για την ελληνική καπνοβιομηχανία! Εσείς κάνετε το αντίθετο! Χτυπάτε την ελληνική καπνοβιομηχανία προς όφελος των μεγάλων ξένων εταιρειών. 
      Όπως όμως γίνεται με όλες τις αποφάσεις σας, έτσι κι εδώ, εξυπηρετείτε καρτέλ και μεγάλες εισαγωγικές επιχειρήσεις, αδιαφορώντας για την ελληνική καπνοβιομηχανία, τους Έλληνες εργαζόμενους και τους Έλληνες αγρότες. 
      Αυτή, λοιπόν, η ρύθμιση είναι προκλητική, σκανδαλώδης και απαράδεκτη, κύριε Υφυπουργέ! Και επιπλέον η Κυβέρνηση για άλλη μια φορά, όπως το έχει κάνει πολλές φορές, αυξάνει τους έμμεσους φόρους. Είναι αυτό που λέμε πολλές φορές: Τι θα γίνει τελικά μ’ αυτόν το λόγο εμμέσων προς αμέσους φόρους; Δεν πρέπει κάποια στιγμή να μειωθεί; 
      Εσείς, αντίθετα, ανοίγετε την ψαλίδα! Μεγαλώνετε τους έμμεσους φόρους, που είναι άδικοι φόροι και επιπλέον πλήττουν τα χαμηλότερα και ασθενέστερα στρώματα. Πιστεύουμε, λοιπόν, ότι αυτή η τροπολογία είναι απαράδεκτη και πρέπει να αποσυρθεί. 
      Η δεύτερη τροπολογία που αφορά τον ΕΦΕΤ, κυρίες και κύριοι συνάδελφοι, το ΠΑΣΟΚ με το ν. 2741/1999 ίδρυσε τον ΕΦΕΤ, τον Ενιαίο Φορέα Ελέγχου των Τροφίμων, με σκοπό την προστασία του καταναλωτή, με τη διασφάλιση της παραγωγής και της διακίνησης υγιεινών τροφίμων, την πιστοποίηση της καταλληλότητας, τον έλεγχο της ποιότητας και την ποιοτική αναβάθμιση των τροφίμων, όπως επίσης και την προστασία των οικονομικών συμφερόντων του καταναλωτή και, βεβαίως, τη μέριμνα για την αποτροπή της παραπλάνησης σε σχέση με την υγιεινή, τη σύσταση, την επισήμανση και την τιμή των τροφίμων. 
      Αυτός ήταν ο σκοπός, ένας σωστός σκοπός. Σημασία, λοιπόν, για τον ΕΦΕΤ είχε η προστασία των καταναλωτών και αυτή είναι ιδιαίτερα μεγάλη, όταν μάλιστα είναι γνωστό ότι τα διατροφικά σκάνδαλα συνεχώς πληθαίνουν και σ’ ευρωπαϊκό επίπεδο, αλλά και σ’ ελληνικό επίπεδο. Η σημασία, λοιπόν, της παρουσίας ενός σύγχρονου οργανωμένου και αποτελεσματικού οργανισμού για την προστασία του καταναλωτή είναι πάρα πολύ μεγάλη!
       Βέβαια, θα αναρωτηθεί κάποιος τι έχει γίνει από το 1999 μέχρι σήμερα και αν λειτούργησε αυτός ο οργανισμός. Η γνώμη μας είναι ότι δεν λειτούργησε, σύμφωνα με τους σκοπούς, τους οποίους είχε θέσει τότε η πολιτεία. Σήμερα είναι γνωστό ότι από τις δεκατρείς περιφέρειες που έχουμε, στις έξι λειτουργούν μόνο οι υπηρεσίες του. Ο οργανισμός αυτός είναι υποστελεχωμένος, δεν είναι οργανωμένος καλά, δεν έχει εξοπλισμό, δεν μπορεί να προστατεύσει επαρκώς το σκοπό, για τον οποίο ιδρύθηκε. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Παρά, λοιπόν, το ότι πέρασαν αρκετά χρόνια και οι κίνδυνοι για τους καταναλωτές συνεχώς πληθαίνουν, ο ΕΦΕΤ δεν οργανώθηκε σωστά, δεν στελεχώθηκε επαρκώς και δεν ανταποκρίθηκε στις απαιτήσεις της ίδρυσής τους καθώς και στις προσδοκίες των πολιτών. Και ασφαλώς, οι ευθύνες της Κυβέρνησης που εδώ και πέντε χρόνια έχει την ευθύνη της διακυβέρνησης της χώρας, είναι μεγάλες. 
      Κατά την ίδρυση του ΕΦΕΤ, αλλά κι αργότερα, πολλές φορές και κυρίως όταν εμφανίζεται ένα διατροφικό σκάνδαλο, τίθεται το ζήτημα της εποπτείας του ΕΦΕΤ, δηλαδή, πού υπάγεται και από ποιον ελέγχεται. 
      Πιστεύουμε, λοιπόν, ότι το θέμα αυτό δεν είναι το κύριο θέμα. το κύριο είναι ότι ο ΕΦΕΤ δεν στελεχώθηκε, δεν εξοπλίστηκε και δεν οργανώθηκε στα πρότυπα ενός ισχυρού, ανεξάρτητου, σύγχρονου οργανισμού που θα είχε τη δυνατότητα να προστατεύσει αποτελεσματικά τους καταναλωτές από τους διατροφικούς κινδύνους και τα διατροφικά σκάνδαλα. 
      Με την τροπολογία, την οποία έχετε φέρει, μεταφέρεται ο ΕΦΕΤ –που έχει πολύ μεγάλη σημασία, όπως τόνισα, για τους πολίτες- από το Υπουργείο Ανάπτυξης στο Υπουργείο Αγροτικής Ανάπτυξης και Τροφίμων. 
      Η μεταφορά αυτή γίνεται αιφνιδιαστικά και πρόχειρα, χωρίς σχεδιασμό και διάλογο, χωρίς προετοιμασία και μελέτη. Η απόφαση γι’ αυτήν τη μεταφορά είναι επιπόλαιη και χωρίς μελέτη και αυτό αποδεικνύεται από το ότι διαλύεται η Γενική Διεύθυνση Κτηνιατρικής, καθώς και οι Κτηνιατρικές Υπηρεσίες των Νομαρχιακών Αυτοδιοικήσεων.
      Αυτή η διάλυση γνωρίζουν πολύ καλά οι συνάδελφοι από την περιφέρεια ότι θα δημιουργήσει τεράστια προβλήματα στις Κτηνιατρικές Υπηρεσίες της περιφέρειας, της νομαρχίας και κυρίως στους αγρότες, τους κτηνοτρόφους, την περιφέρεια που χρειάζονται τους κτηνίατρους και μάλιστα χρειάζονται και περισσότερους. Κι εσείς τις διαλύετε! Άρα, λοιπόν, φαίνεται εδώ ότι είναι τελείως απρογραμμάτιστη και απροετοίμαστη η τροπολογία αυτή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Δημήτριος Σιούφας): Ολοκληρώστε σας παρακαλώ. Υπάρχει λόγος, κύριε συνάδελφε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, είχαμε συμφωνήσει από την αρχή ότι είναι πολλές οι τροπολογίες...
      ΠΡΟΕΔΡΟΣ (Δημήτριος Σιούφας): Θα συνεχίσετε από τη θέση σας, μετά την ανακοίνωση που πρόκειται να κάνω. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Να ολοκληρώσω τουλάχιστον αυτήν τη φράση μου. 
      Θεωρούμε, λοιπόν, ότι μιας τέτοιας σημασίας παρέμβαση για ένα τόσο μεγάλο θέμα, δεν μπορεί να γίνεται επιπόλαια και πρόχειρα. Γι’ αυτό ζητάμε να αποσυρθεί η τροπολογία και να αρχίσει μια ουσιαστική συζήτηση για την αναβάθμιση και την ενίσχυση του ρόλου του ΕΦΕΤ, διότι οι πολίτες θέλουν έναν ΕΦΕΤ ανεξάρτητο και ισχυρό, με δυνατότητα και κύρος, ικανό να προστατεύει επαρκώς τους καταναλωτές από τους κινδύνους στα τρόφιμα και τα διατροφικά σκάνδαλα. Εμείς σ’ αυτήν την απαίτηση, ως αυριανή κυβέρνηση, δηλαδή το ΠΑΣΟΚ, θα ανταποκριθούμε πλήρως. 
      Κύριε Πρόεδρε, θα συνεχίσω μετά.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, η Βουλή των Ελλήνων, όλοι εμείς έχουμε την ιδιαίτερη τιμή και χαρά να φιλοξενούμε στην Ελλάδα και στη Βουλή τον Πρόεδρο της Βουλής των Αντιπροσώπων της Δημοκρατίας της Χιλής που παρακολουθεί τη συνεδρίασή μας, τον κ. Φρανσίσκο Ενσίνα. Τον καλωσορίζουμε με ιδιαίτερη χαρά και τιμή. 
      (Όρθιοι όλοι οι Βουλευτές χειροκροτούν) 
      Προέρχεται από φίλη χώρα, τη Δημοκρατία της Χιλής, όπου εκεί περισσότεροι από πέντε χιλιάδες ελληνικής καταγωγής πολίτες δραστηριοποιούνται στη χώρα του και επίσης, λειτουργούν τρία πολιτιστικά κέντρα στα οποία διδάσκεται η ελληνική γλώσσα.
      Τον ευχαριστούμε, γιατί η χώρα του και η Βουλή των Αντιπροσώπων της Χιλής στηρίζει τις ελληνικές θέσεις τόσο για το Κυπριακό όσο και τις ελληνοτουρκικές σχέσεις και μαζί με την Ελληνική Ομάδα Φιλίας προς το Κοινοβούλιο της Χιλής, της οποίας Ομάδας Φιλίας Πρόεδρος είναι ο Πρόεδρος του ΣΥΡΙΖΑ, ο κ. Αλέκος Αλαβάνος και Αντιπρόεδρος είναι ο συνάδελφος, ο κ. Απόστολος Τζιτζικώστας, αλλά και ο Αντιπρόεδρος της Βουλής, ο κ. Βαΐτσης Αποστολάτος, θα συνοδεύσουμε τώρα τον Πρόεδρο της Βουλής των Αντιπροσώπων της Χιλής για συνάντησή του με τον Πρόεδρο της Ελληνικής Δημοκρατίας, τον κ. Κάρολο Παπούλια και τον Πρωθυπουργό της χώρας, τον κ. Κώστα Καραμανλή.
      Καλώς ήλθατε, κύριε Πρόεδρε.
      (Όρθιοι όλοι οι Βουλευτές χειροκροτούν)
      Να διαβιβάσετε στα μέλη της Βουλής των Αντιπροσώπων της Χιλής και στη Γερουσία της Χιλής την ιδιαίτερη εκτίμησή μας και τις ευχές μας στο λαό της Χιλής για τα καλύτερα.
      Σας ευχαριστούμε πολύ που είστε σήμερα μαζί μας σ’ αυτή τη συνεδρίαση.
      Ευχαριστώ πολύ.
      Παρακαλώ το συνάδελφο που έδειξε την κατανόηση και κατήλθε από το Βήμα να συνεχίσει από τη θέση του την αγόρευσή του, σύμφωνα με τη συμφωνία που κάνατε με τον Προεδρεύοντα, τον κ. Νεράντζη.
      Σας ευχαριστώ πολύ, κυρίες και κύριοι συνάδελφοι.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
      Θα μιλήσω τώρα για την τρίτη τροπολογία η οποία αφορά τον περιφερειακό Τύπο. Η συγκεκριμένη τροπολογία έρχεται να επιβεβαιώσει ότι η όποια νομοθετική πρωτοβουλία της Κυβέρνησης στο χώρο των Μέσων Μαζικής Ενημέρωσης έχει πέσει στο κενό. Από το φιάσκο του «Βασικού Μετόχου», το νόμο για τη συγκέντρωση και την αδειοδότηση των Μέσων, που πρόσφατα τροποποιήσατε, το συγκεκριμένο Νόμο για τις διακηρύξεις και τις δημοσιεύσεις που θέλετε να τροποποιήσετε σήμερα, φαίνεται με τον πιο δραματικό τρόπο ότι οι συγκεκριμένοι νόμοι δεν μπορούν να εφαρμοστούν.
      Αναγκάζεστε να φέρνετε τη μια τροπολογία μετά την άλλη, γιατί οι προθεσμίες τρέχουν. Χαρακτηριστικό παράδειγμα είναι ότι ο νόμος που ψηφίστηκε το 2007 -και είμαστε στο Φεβρουάριο του 2009, δυο χρόνια μετά- δεν μπορεί να εφαρμοστεί. Και τρέχετε με μπαλώματα να περισώσετε ό,τι, κατά τη γνώμη μας, μπορεί να ξεμπλοκάρει μια ήδη αδιέξοδη κατάσταση.
      Με την αιτιολογική έκθεση της τροπολογίας η Κυβέρνηση αναγνωρίζει ότι ο τρόπος με τον οποίον έγινε ο ν. 3448/2007 ήταν πρόχειρος και αποσπασματικός και γι’ αυτό δεν μπορεί να εφαρμοστεί. Λέει η αιτιολογική έκθεση: «Χρειάζεται ορισμένες αποσαφηνίσεις ο νόμος και μεμονωμένες βελτιώσεις οι οποίες θα διευκολύνουν την εφαρμογή του και θα εξυπηρετήσουν περαιτέρω τους στόχους του». Παραδέχεστε, δηλαδή, ότι πράγματι αυτός ο νόμος που ψηφίστηκε, μετά από τόσο κόπο και τόσο διάλογο, είναι ανεφάρμοστος.
      Φαίνεται ότι οι ρυθμίσεις που γίνονται, ένα μεγάλο μέρος του επαρχιακού Τύπου το διευκολύνουν, ένα μεγάλο μέρος του Τύπου που αντιμετωπίζει προβλήματα -γιατί αντιμετωπίζει μεγάλα προβλήματα ο επαρχιακός Τύπος- το διευκολύνουν. Όμως και οι ρυθμίσεις αυτές είναι ενταγμένες στη λογική των εκβιαστικών μικροδιευθετήσεων και όχι της συνολικής τακτοποίησης των ζητημάτων που απασχολούν τον περιφερειακό Τύπο.
      Δεν είναι αλήθεια αυτό που λέει η Κυβέρνηση στην αιτιολογική έκθεση, ότι, δηλαδή, οι ρυθμίσεις που προτείνονται έγιναν σε συνεννόηση με τις Ενώσεις του περιφερειακού Τύπου, όπως καταγγέλλεται κατά τη σύνταξη του ν. 3448. Έγινε εκτενής διάλογος, πράγματι, με όλες τις Ενώσεις του περιφερειακού Τύπου. Τώρα αυτό δεν έγινε. Η Κυβέρνηση νομοθετεί πρόχειρα, ρουσφετολογικά, προσπαθώντας να χειραγωγήσει και να ελέγξει τον περιφερειακό Τύπο.
      Εμείς, τότε, κατά τη συζήτηση του συγκεκριμένου νόμου, είχαμε επισημάνει ότι θα οδηγήσει τις εφημερίδες της περιφέρειας σε δεινή θέση, γιατί δεν τηρήθηκαν οι στοιχειώδεις κανόνες του διαλόγου, αγνοήθηκαν προτάσεις των αρμοδίων φορέων και των κομμάτων της Αντιπολίτευσης.
      Το ίδιο ισχύει και σήμερα. Η Κυβέρνηση και η κυβερνητική πλειοψηφία, διά του κ. Ρουσόπουλου τότε και διά του κ. Παυλόπουλου τώρα, προσπαθεί να ελέγξει τον Τύπο της περιφέρειας, αγνοώντας τις συνέπειες που θα είχε μια τέτοια προσπάθεια. Ένας νόμος που δεν μπορεί να εφαρμοστεί είναι ένας άδικος νόμος, ένας κακός νόμος. Η όποια τροποποίησή του με επί μέρους εξόφθαλμες διευθετήσεις από τον Υπουργό Εσωτερικών έρχεται να το επιβεβαιώσει με τον πιο δραματικό τρόπο.
      Το ΠΑΣΟΚ δεσμεύεται ότι, ερχόμενο στην Κυβέρνηση, θα ξεκινήσει έναν ειλικρινή και ουσιαστικό διάλογο με τις Ενώσεις των Συντακτών της περιφέρειας και τις Ενώσεις των Συντακτών για μια νέα, σύγχρονη νομοθετική πρωτοβουλία που θα αντιμετωπίζει όλα τα μεγάλα προβλήματα που με ευθύνη της Κυβέρνησης σωρεύτηκαν και οδήγησαν στη σημερινή αδιέξοδη κατάσταση.
      Έρχομαι τώρα, κύριε Πρόεδρε, να κάνω μια μικρή αναφορά στις τροπολογίες που έχουν κατατεθεί από συναδέλφους Βουλευτές.
      ΠΡΟΕΔΡΕΥΩΝ (Αναστάσιος Νεράντζης): Όχι κατά περιεχόμενο, μόνο τίτλο, διότι μιλάτε ήδη δεκατρία λεπτά αντί των οκτώ και καταλαβαίνετε ότι δεν έχουμε απεριόριστα περιθώρια χρόνου.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Η μία αφορά τους υπαλλήλους της «ΜΟΔ», τους δικηγόρους, τους νομικούς που υπηρετούν στη «ΜΟΔ». Υπήρξε μια ρύθμιση από την Κυβέρνηση, από τον Υφυπουργό και η διάταξη που αρχικά είχε μπει στο νόμο που συζητήσαμε, απαγόρευε να έχουν δεύτερη εργασία. Απαλείφθηκε αυτή η διάταξη. Επιτρέπεται, λοιπόν, στους υπαλλήλους της «ΜΟΔ», σ΄ όλους τους υπαλλήλους, πλην τους νομικούς, να μπορούν να έχουν και δεύτερη εργασία, σύμφωνα με τη συλλογική σύμβαση εργασίας την οποία έχουν υπογράψει. Αυτό, όμως, δεν αφορά τους νομικούς. Εξαιρούνται οι νομικοί. Και νομίζω ότι εδώ υπάρχει μια διαφορετική μεταχείριση για τους ίδιους υπαλλήλους. Της «ΜΟΔ» είναι και αυτοί. Θα πρέπει, λοιπόν, και αυτοί να έχουν την ίδια αντιμετώπιση.
      Πιστεύω, λοιπόν, κύριε Υφυπουργέ, με ένα αίσθημα δικαίου που νομοθετείτε και πιστεύω ότι πρέπει να νομοθετεί η Βουλή, ότι πρέπει να κάνετε δεκτή αυτήν την τροπολογία. Έτσι θα υπάρχει ίση αντιμετώπιση και γι’ αυτούς τους υπαλλήλους, για τους νομικούς που δουλεύουν σήμερα στη «ΜΟΔ». Πιστεύω, λοιπόν, ότι είναι σωστό να γίνει δεκτό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω.
      Αναφέρθηκε και ο συνάδελφος πριν από λίγο στους υπαλλήλους του ΟΠΑΠ. Είναι μια ταλαιπωρημένη κατηγορία εργαζομένων. Το θέμα αυτό έρχεται και ξαναέρχεται στη Βουλή. Έχουμε καταθέσει αυτήν την τροπολογία και πιστεύουμε ότι πρέπει να γίνει δεκτή επιτέλους, να κλείσει αυτό το θέμα. Ξέρουμε ότι πολλές φορές έχει υποσχεθεί η Κυβέρνηση και το αρμόδιο Υπουργείο για την επίλυση του προβλήματος. Όμως, ποτέ δεν έρχεται αυτή η τροπολογία και αυτοί οι άνθρωποι είναι στον αέρα, δουλεύουν χρόνια, προσφέρουν σημαντικές υπηρεσίες και νομίζουμε ότι πρέπει να λυθεί το πρόβλημά τους.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Σπηλιόπουλε.
      Το λόγο έχει ο Κοινοβουλευτικός Εκπρόσωπος του ΚΚΕ, ο κ. Γκατζής.
      Ελάτε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Πρόεδρε, θα αρχίσω από την τροπολογία με την οποία φορολογούνται ποτά, καπνά κ.λπ.. Κατά την άποψή μας, είναι μια γεύση του τι θα επακολουθήσει με το νέο επικαιροποιημένο Πρόγραμμα Σταθερότητας, αλλά και μ΄ αυτό που λέει η Κυβέρνηση, ότι θα προχωρήσουμε με γρηγορότερους ρυθμούς εφαρμόζοντας το πρόγραμμα εκσυγχρονισμού της πολιτικής της, όπως το λέει, της μεταρρύθμισης κ.λπ..
      Από την άλλη μεριά, εγώ θέλω να σημειώσω την υποκρισία η οποία υπάρχει, που λέει ότι με τα μέτρα αυτά ουσιαστικά θα επιβάλλει έμμεση φορολογία 153.750.000 και ειδικά στα πλατιά λαϊκά στρώματα.
      Διότι το τσίπουρο και το τσιγάρο το φθηνό δεν το καπνίζουν, κύριε Πρόεδρε, όπως ξέρετε, η αριστοκρατία της χώρας μας ούτε το τσιπουράκι το πίνει η αριστοκρατία της χώρας μας, εκτός ελαχίστων ανθρώπων. Έχουν άλλα, τα ευγενή ποτά τους.
      Επομένως, πρόκειται για μια ιδιαίτερη μεταχείριση σ’ αυτούς οι οποίοι τελικά δεν θα επιβαρυνθούν ούτε στα ποτά ούτε στα τσιγάρα τα πολυτελείας και λέμε: Ευσταθεί αυτή η δικαιολογία που λέει ότι θα πρέπει να εξισορροπηθεί ουσιαστικά η τιμή στα τσιγάρα και τα φθηνά τσιγάρα, τα λαϊκά τσιγάρα να φτάσουν τις τιμές των τσιγάρων ουσιαστικά των εισαγόμενων, αλλά και άλλων τσιγάρων πολυτελείας; Γιατί αυτό; Γιατί αυτή η διάκριση, χώρια του ότι εμείς είμαστε ενάντια σε όποια έμμεση φορολογία;
      Ζητούμε να καταργηθεί γενικότερα και από τα είδη πλατιάς κατανάλωσης, η έμμεση φορολογία.
      Δεύτερον, έρχεστε, κύριε Υπουργέ και λέτε –τουλάχιστον αυτά έχουν ειπωθεί και ειπώθηκαν και χθες από τον κύριο Πρωθυπουργό- ότι θα επαναφέρετε το αφορολόγητο των 10.500 ευρώ στους μικρομεσαίους. Από τη μια παίρνετε, από την άλλη δίνετε. Και μάλιστα παίρνετε ίσως περισσότερα απ΄ αυτά τα οποία υποτίθεται ότι θα φοροαπαλλάξετε. Τα παίρνετε από τους τελείως φτωχούς και ουσιαστικά δεν απαλλάσσετε τους μικρομεσαίους, γιατί και μ΄ αυτό το ποσό των 10.500 ευρώ δεν γλιτώνουν ουσιαστικά οι άνθρωποι τίποτα. 
      Λέμε να την αποσύρετε. Δεν είναι δυνατόν να κάνετε κάτι τέτοιο, όταν βγαίνετε όλο το προηγούμενο διάστημα και λέτε ότι δεν θα έχουμε νέα φορολογία, μ΄ αυτήν την κρίση που ξέρουμε ότι κτυπάει τα φτωχά λαϊκά στρώματα, χτυπάει τους εργαζόμενους, έχουμε απολύσεις, έχουμε τα νέα μέτρα, κύριε Πρόεδρε, που έρχονται από την Ευρωπαϊκή Ένωση. Και συμφώνησαν Νέα Δημοκρατία και ΠΑΣΟΚ για την εκ περιτροπής εργασία των τριών ημερών την εβδομάδα. Καταλαβαίνετε, λοιπόν, ποιοι θα πληρώσουν τη νύφη.
      Από την άποψη αυτή, λοιπόν, εμείς λέμε ότι δεν είναι δυνατόν σ΄ αυτήν τη φάση και όταν λέει η Κυβέρνηση ότι δεν θα έχουμε νέες φορολογίες, να επιβάλλει έμμεση φορολογία στα καπνά, στα τσιγάρα και στα λαϊκά ποτά. Την καταψηφίζουμε, αν δεν την αποσύρει η Κυβέρνηση και επιμένει να την κρατήσει.
      Έρχομαι, κύριε Πρόεδρε, στον επαρχιακό Τύπο. Κοιτάξτε. Κατ΄ αρχάς, γίνεται μια καταγγελία από τους συνδικαλιστικούς φορείς ότι δεν έγινε καμμία συζήτηση γι’ αυτό το θέμα. Εμείς είχαμε καταψηφίσει και τον προηγούμενο νόμο, το ν. 3548/2007, γιατί προέβλεπε αρχικά μια ενίσχυση των μεγαλοσχημόνων στον Τύπο γενικότερα, αλλά και στον επαρχιακό Τύπο και από την άλλη μεριά, έλεγε ότι θα μπορεί μια εφημερίδα να έχει ένα μόνο δημοσιογράφο ασφαλισμένο. Και αυτή η τροποποίηση που ήλθε, δεν απαλλάσσει οριστικά από την προηγούμενη, όπως ήταν γραμμένη και τη διόρθωσε ο κύριος Υπουργός, περί του ότι θα είναι ασφαλισμένος ο εργαζόμενος στα ασφαλιστικά ταμεία.
      Εδώ πρέπει να μπει, κύριε Υπουργέ, κάτι άλλο, αν θέλουμε πραγματικά να κατοχυρώσουμε τους δημοσιογράφους. Γιατί αυτή η μεθόδευση που γίνεται, η επίθεση στα εργασιακά, οικονομικά και ασφαλιστικά δικαιώματα των εργαζομένων, έρχεται σιγά-σιγά,  τεμαχιστά να κτυπήσει όλους τους κλάδους. Το ίδιο γίνεται και εδώ, όπως καταγγέλλουν τελικά και οι σύλλογοι.
      Εμείς τι λέμε; Μία σχέση εργασίας, αυτή του αορίστου χρόνου, μια ασφάλιση, αυτή στο ασφαλιστικό ταμείο των δημοσιογράφων. Όλες οι άλλες σχέσεις εργασίας δεν θα πρέπει να υπάρχουν και θα πρέπει να καταργηθούν. Αυτό θα πρέπει να σημειώσετε. Όχι όταν ζητάει ασφαλιστική ενημερότητα να αναφέρει «έχω ασφαλισμένους τους τάδε». Τους άλλους που έχουν μαύρη εργασία; Τι γίνεται μ΄ αυτούς; Θα έχει μόνο έναν ασφαλισμένο και μ΄ αυτόν τελειώνει;
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Ζητάμε, λοιπόν, να φύγει αυτό από τη μέση, να είναι ασφαλισμένοι όλοι και να μην ισχύει ούτε η μαύρη εργασία ούτε να ισχύουν τα μπλοκάκια τα οποία μπορεί να δουλεύουν παράνομα κ.λπ. ούτε να υπάρχουν εργαζόμενοι με συνθήκες γαλέρας και ομηρίας. Εμείς την καταψηφίζουμε, αν δεν την αποσύρετε. Εμείς ζητάμε, κυρία Πρόεδρε, να αποσυρθεί αυτή η τροπολογία, γιατί βάζει νάρκη ουσιαστικά, έμμεσα, στα ασφαλιστικά δικαιώματα των εργαζομένων.
      Έρχομαι στην άλλη τροπολογία του ΕΦΕΤ. Ακούσαμε και τον εισηγητή του ΠΑΣΟΚ που πραγματικά λέει ότι από τότε που ιδρύθηκε δεν έχει κάνει τίποτα ο ΕΦΕΤ μέχρι σήμερα και μίλησε για την υποδομή κ.λπ.. Αυτά είναι αλήθεια. Μέχρι σήμερα ο ΕΦΕΤ δεν έχει να παρουσιάσει τίποτα θετικό. Και αυτό φαίνεται και από όλα τα στοιχεία που υπάρχουν μέχρι σήμερα και από τις εκτιμήσεις που έρχονται ουσιαστικά από το Γραφείο Κτηνιατρικής Επιθεώρησης των Βρυξελλών, που, κύριε Υπουργέ, διαπιστώνει σωρεία, όπως λέει, παραλείψεων, σωρεία ανεπαρκειών, ότι δεν υπάρχει στελέχωση, δεν υπάρχει υποδομή και αναφέρει ότι ουσιαστικά δεν εκπληροί τους στόχους του ο ΕΦΕΤ.
      Εμείς, πέρα απ΄ αυτά, θέλουμε να πούμε τα εξής: Για μας κατ’ αρχάς, δεν είναι θέμα σε ποιο Υπουργείο θα υπάγεται ο ΕΦΕΤ. Αυτό είναι ένα δευτερεύον, αν θέλετε, θέμα. Ποιο είναι το ουσιαστικό; Αν ανταποκρίνεται στο σκοπό για τον οποίο έχει δημιουργηθεί. Γι’ αυτό, όμως, χρειάζεται πολιτική βούληση και κατά την άποψή μας, ούτε το ΠΑΣΟΚ προηγούμενα ούτε η σημερινή Κυβέρνηση έχει πολιτική βούληση να ελέγξει ουσιαστικά και να προστατεύσει το καταναλωτικό κοινό απ΄ όλες αυτές τις νοθείες που γίνονται στα τρόφιμα.
      Από την άποψη αυτή, λοιπόν, πρέπει να δούμε πώς η Κυβέρνηση θέλει να λύσει αυτό το μεγάλο πρόβλημα και αν θέλει να το λύσει. Εμείς πιστεύουμε ότι τίποτα δεν θα γίνει και μ΄ αυτήν τη διάταξη που θα φύγει από το ένα Υπουργείο και θα πάει στο άλλο.
      Γιατί το λέμε αυτό; Γιατί πρώτα-πρώτα, κυρία Πρόεδρε, υποτίθεται ότι ο ΕΦΕΤ έχει μόνο σε δεκατρείς επαρχίες υπηρεσίες. Απ΄ αυτές, μόνο πέντε ή έξι είναι υποστελεχωμένες, όχι στελεχωμένες και όταν έχουμε μάλιστα πενήντα πέντε νομούς. Καταλαβαίνετε τι ρόλο μπορεί να παίξει και αν μπορεί να παίξει κάποιο ρόλο. 
      Αυτό είναι πολιτικό θέμα. Θέλω να ελέγξω ή δεν θέλω; Αν θέλω, στελεχώνω. Αν θέλω, προσανατολίζω. Αν θέλω, ελέγχω αν κάνουν καλά τη δουλειά τους. Από την άποψη αυτή, λοιπόν, είναι βαθιά πολιτικό το θέμα και κατά την άποψή μας και ταξικό, γιατί δεν ελέγχει ουσιαστικά αυτούς οι οποίοι κερδοσκοπούν με νοθείες κ.λπ., σε βάρος του καταναλωτικού κοινού και της πληθώρας, που είναι εργαζόμενοι, φτωχά λαϊκά στρώματα, όπως λέμε εμείς.
      Και έχει αποδειχθεί από τη μέχρι τώρα εμπειρία ότι δεν έχει φέρει και κανένα αποτέλεσμα, γιατί και αυτό που έγινε με το ηλιέλαιο, δεν το ανακάλυψε ο ΕΦΕΤ. Άλλες πηγές ήταν που το έφεραν στην επιφάνεια.
      Τέλος, για την παράγραφο 2, κύριε Υπουργέ, θα πω ότι η Πανελλήνια Ομοσπονδία των Γεωτεχνικών Δημοσίων Υπαλλήλων, η Ένωση Γεωπόνων, η Ένωση Κτηνιάτρων, η Ένωση Δασολόγων, η Ένωση Ιχθυολόγων, η Ένωση Γεωλόγων ζητούν να αποσύρετε την παράγραφο 2 που τελικά καταργεί αρμοδιότητες της Κτηνιατρικής Υπηρεσίας, τις φέρνει στον ΕΦΕΤ, όταν μάλιστα ξέρουμε ότι τα κτηνοτροφικά προϊόντα είναι σήμερα τα πιο ευάλωτα και εκεί γίνεται μία από τις πιο μεγάλες νοθείες.
      Κυρία Πρόεδρε, εμείς λέμε ότι πρέπει να φύγει η δεύτερη παράγραφος, όπως ζητούν και οι ενώσεις, να μην αφαιρεθούν οι αρμοδιότητες αυτές, διότι δεν μπορεί τελικά ο ΕΦΕΤ να έχει αυτές τις αρμοδιότητες. Είναι –θα σας πω ένα παράδειγμα, κύριε Υπουργέ, σαν να λέμε στη ΔΕΗ να κανονίσει τη γενικότερη ενεργειακή πολιτική της χώρας. Δεν μπορεί να το κάνει. Είναι μια υπηρεσία εκτελεστική. Ο ΕΦΕΤ είναι εκτελεστικό όργανο ελέγχου. Δεν μπορεί να είναι τίποτα παραπέρα.
      Να μη σταθώ άλλο σ΄ αυτό. Δεν ξέρω ακόμη τι μέτρα θα πάρετε για να τον στελεχώσετε, γιατί ούτε ενιαίος είναι ούτε στελεχωμένος είναι ούτε τους σκοπούς του εκπληροί.
      Θα έλθω τέλος, στην τελευταία τροπολογία την οποία έχουμε καταθέσει και εμείς, κυρία Πρόεδρε. Κατ’ αρχάς, να πω ότι επί της αρχής και επί των άρθρων εμείς στηρίξαμε αυτό που αναφέρεται σε μια τροπολογία, ότι θα πρέπει να μην υπάρχει αυτή η διάταξη που απαγορεύει στους δικηγόρους των εργαζομένων στη «ΜΟΔ» να μην ασχοληθούν με οτιδήποτε άλλο γύρω από την επιστήμη τους. Και αυτό γιατί; Πρώτον, γιατί δεν το προβλέπει το καταστατικό των δικηγόρων, δεύτερον, γιατί δεν έχουν ίση μεταχείριση και τρίτον, γιατί δεν είναι δημόσια υπηρεσία, είναι ανώνυμη εταιρεία. Και όπως σ΄ όλες τις άλλες υπηρεσίες οι δικηγόροι ασκούν και το επάγγελμα αυτό, θα πρέπει και εδώ να ισχύσει το ίδιο.
      Και στην τροπολογία που καταθέσαμε για τον αθλητισμό, είναι γνωστό, κυρία Πρόεδρε, ότι υπάρχουν εδώ και χρόνια ογδόντα εργαζόμενοι οι οποίοι έχουν προσληφθεί από τον ΟΠΑΠ, έχουν μεταφερθεί στη Γενική Γραμματεία Αθλητισμού, βρίσκονται με συμβάσεις μιας ημέρας –σημειώστε το αυτό, μιας ημέρας- για πέντε-έξι χρόνια και διατηρείται αυτό το αισχρό καθεστώς ομηρίας.
      Σε όποιον και να το πει κανένας ότι υπογράφουν συμβάσεις μιας ημέρας με δημόσιες υπηρεσίες, θα του σηκωθεί η τρίχα.
      Για να μην τα πολυλογώ, σ’ αυτήν την τροπολογία που καταθέσαμε, κυρία Πρόεδρε, εμείς ζητάμε αυτοί οι εργαζόμενοι πέρα απ’ όλες αυτές τις παλινωδίες –τις αναφέρουμε και στην εισηγητική μας έκθεση- να γίνουν αορίστου χρόνου με πενθήμερη εργασία μαζί με τους άλλους μονίμους υπαλλήλους. Δεν είναι δυνατόν να δανείζονται, να προσλαμβάνονται, από τον ΟΠΑΠ, να δίνονται εκεί με μια μέρα σύμβαση κ.λπ. και αυτό το βιολί να κρατάει τόσα χρόνια! 
      Μέχρι το τέλος του 2007-2008 δούλευαν έτσι και τους πέταξαν στο δρόμο για είκοσι μέρες. Πήγαν στη δουλειά και δεν βρήκαν τις κάρτες τους οι άνθρωποι, τους είπαν «έχετε απολυθεί». Γιατί έγινε αυτό; Πρώτον, για να χάσουν ό,τι δικαιώματα υπήρχαν για να γίνουν αορίστου χρόνου και δεύτερον για να μη διεκδικήσουν ασφαλιστικά δικαιώματα κ.λπ..
      Αυτό είναι απαράδεκτο για μια κυβέρνηση τουλάχιστον, σχετικά με το πώς συμπεριφέρεται στους συνεργάτες και ιδιαίτερα στον ελληνικό λαό, στους εργαζόμενους. Προσλήφθηκαν ξανά, φυσικά, αλλά υπάρχει αυτός ο κίνδυνος να χάσουν αυτά τα δικαιώματα. 
      Εμείς λέμε, λοιπόν, να σταματήσει η οποιαδήποτε μέθοδος ομηρίας, να έχουν μόνιμη και σταθερή δουλειά, με πλήρη εργασιακά και ασφαλιστικά δικαιώματα. Γι’ αυτό, θα πρέπει να γίνουν αορίστου χρόνου και να ακολουθήσουν τις ασφαλιστικές διαδικασίες και τα δικαιώματα που προβλέπει ο νόμος περί συμβάσεων αορίστου χρόνου των εργαζομένων. 
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Εγώ ευχαριστώ, κύριε Γκατζή. 
      Το λόγο έχει ζητήσει ο Υπουργός κ. Χατζηγάκης.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ευχαριστώ πολύ, κυρία Πρόεδρε. 
      Παίρνω το λόγο  για να απαντήσω και να δώσω οποιαδήποτε διευκρίνιση όσον αφορά τις δύο τροπολογίες τις οποίες καταθέτει το Υπουργείο Αγροτικής Ανάπτυξης και Τροφίμων. 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, είναι μια η τροπολογία. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Χωρίς να φανεί ότι εκφράζομαι με πολύ βαρύγδουπες εκφράσεις, κυρία Πρόεδρε, θα έλεγα ότι το Υπουργείο Αγροτικής Ανάπτυξης και Τροφίμων είναι υπερήφανο που φέρνει αυτές τις δύο τροπολογίες και αισθάνεται αυτήν την υπερηφάνεια εύλογα για τους εξής λόγους: Πρώτον, όσον αφορά ….
      ΠΑΝΑΓΙΩΤΗΣ ΛΑΦΑΖΑΝΗΣ: Είναι μία η τροπολογία, κύριε Υπουργέ. Ποια είναι η δεύτερη;
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Οι τροπολογίες είναι για τον ΕΦΕΤ και για τον ΕΛΓΑ, όσον αφορά το Υπουργείο Αγροτικής Ανάπτυξης και Τροφίμων.
      ΝΙΚΟΛΑΟΣ ΓΚΑΤΖΗΣ: Μία μας έχει κατατεθεί, κύριε Υπουργέ.
      ΠΑΝΑΓΙΩΤΗΣ ΛΑΦΑΖΑΝΗΣ: Άλλη δεν υπάρχει, κύριε Υπουργέ. Δεν ξέρετε ούτε ποιες τροπολογίες φέρνετε! Νύχτα έρχονται και δεν  ξέρουμε τι  έρχεται! 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Συγγνώμη, κύριε συνάδελφε. Μιλάω για τον ΕΦΕΤ. Είχα την εντύπωση ότι κατετέθη, αλλά επειδή κατετέθη το βράδυ, δεν συζητείται. Εντάξει. Είμαι υπερήφανος για τη μία. Θα εκφράσω την υπερηφάνειά μου για την άλλη την επόμενη εβδομάδα. 
      Όσον αφορά τον ΕΦΕΤ, κυρίες και κύριοι συνάδελφοι, είναι ένα πολύ μεγάλο και πολύ τολμηρό βήμα το οποίο επιχειρεί η Κυβέρνησή  μας. Είναι ένα βήμα το οποίο αυτήν τη στιγμή δημιουργεί μια ενοποίηση των ελέγχων, ένα βήμα,  μία υλοποίηση η οποία θα βοηθήσει σημαντικά, σοβαρά και αποτελεσματικά τον  έλεγχο των τροφίμων. 
      Όμως, εκτός απ’ αυτό, είναι μια σημαντική τροπολογία διότι στην πραγματικότητα τώρα το Υπουργείο Αγροτικής Ανάπτυξης γίνεται και Υπουργείο Αγροτικής Ανάπτυξης και Τροφίμων, εφόσον έχει τον κάθετο έλεγχο ασκήσεως οποιασδήποτε επιτήρησης που αφορά τα τρόφιμα. Έτσι, όπως προσφυώς λέμε εμείς εκεί στο Υπουργείο και ο κόσμος για τα τρόφιμα, τα αγροτικά προϊόντα θα έχουν πλέον έναν κάθετο έλεγχο «από το χωράφι στο ράφι», έτσι ώστε αυτός ο έλεγχος να είναι αποτελεσματικότερος, ουσιαστικότερος και να διαφυλάσσεται καλύτερα το κοινωνικό σύνολο.
       Κυρίες και κύριοι συνάδελφοι, έχει ειπωθεί πολλές φορές και θέλω και μία ακόμα φορά να λεχθεί εδώ ότι σταθερή πεποίθηση, σταθερή βούληση της Κυβερνήσεώς μας είναι να υπάρχει διαφάνεια σ΄ όλα τα επίπεδα. Και με την τροπολογία αυτή επέρχεται διαφάνεια, διότι υπάρχει ένας έλεγχος ο οποίος επεκτείνεται σ΄ όλο το φάσμα των τροφίμων. Και θέλω να σας διαβεβαιώσω ότι αυτός ο έλεγχος θα γίνει με τον καλύτερο τρόπο. 
      Ακούγοντας  τον εκλεκτό συνάδελφο του Κομμουνιστικού Κόμματος Ελλάδας κ. Γκατζή για τις αδυναμίες τις οποίες έχει μέχρι σήμερα ο ΕΦΕΤ...
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, υπάρχουν και άλλοι εισηγητές να μιλήσουν. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριε συνάδελφε, γιατί θέλετε να είστε προκλητικός και εριστικός; Δεν το καταλαβαίνω. 
      ΠΑΝΑΓΙΩΤΗΣ ΛΑΦΑΖΑΝΗΣ: Δεν θέλετε να ακούσετε και τους άλλους εισηγητές, κύριε Υπουργέ; 
      ΠΡΟΕΔΡΕΥΟΥΣΑ (Έλσα Παπαδημητρίου): Κατ’ αρχάς, μη διακόπτετε, κύριε Λαφαζάνη. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Απαντώ στον κ. Γκατζή. Όταν θα σας ακούσω και εσάς, θα σας απαντήσω. Υπάρχει κανένα πρόβλημα; Δηλαδή, τι πρέπει να κάνω; Εκτός εάν ενοχλείστε επειδή αποκαλώ τον κ. Γκατζή «εκλεκτό συνάδελφο» και δεν συμπεριέλαβα και το δικό σας όνομα. Όμως, δεν σας άκουσα, με συγχωρείτε. 
      ΠΑΝΑΓΙΩΤΗΣ ΛΑΦΑΖΑΝΗΣ: Να ολοκληρώσουν οι εισηγητές και μετά ο κύριος Υπουργός μπορεί να λάβει ξανά το λόγο. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, σας παρακαλώ, συνεχίστε. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων):  Άκουσα, λοιπόν, με πολλή προσοχή τον εκλεκτό συνάδελφο του Κουμουνιστικού Κόμματος Ελλάδας κ. Γκατζή, ο οποίος είπε ότι οι υπηρεσίες του ΕΦΕΤ μέχρι σήμερα δεν λειτούργησαν με πλήρες δυναμικό προσωπικό, υπήρχαν ελλείψεις και δεν λειτούργησαν όπως έπρεπε. 
      Κύριε συνάδελφε, όπως ξέρετε, ο κρατικός μηχανισμός πολλές φορές έχει και ελλείψεις και αδυναμίες που κυρίαρχα οφείλονται στους δημοσιονομικούς περιορισμούς στους οποίους υπαγόμαστε. Όμως, πρέπει να ξέρετε ότι για μας είναι προτεραιότητα το να προσπαθήσουμε να επιχειρήσουμε με κάθε τρόπο να δώσουμε μία προώθηση στον οργανισμό και επεκτείνοντάς τον εάν χρειαστεί και καλύπτοντάς τον με καινούργιους ανθρώπους, νέο προσωπικό, έτσι ώστε να μπορέσει να λειτουργήσει καλύτερα.
      Αυτή η τροπολογία υπαγορεύθηκε και εφαρμόστηκε από την ανάγκη να δημιουργηθεί μια καινούργια στρατηγική, η οποία θα εστιάζεται σε μία συνολική, ολοκληρωμένη και ενοποιημένη προσέγγιση του τομέα της υγιεινής. 
       Συγχρόνως, είναι μια προσπάθεια η οποία γίνεται για την ασφάλεια και για την ποιότητα των αγροτικών προϊόντων. Θα υπάρχει ένας κάθετος και ουσιαστικός έλεγχος, ένας διεισδυτικός έλεγχος που θα προβλέπεται από τα ολοκληρωμένα προγράμματα και θα στηρίζεται σε συγκεκριμένες υγειονομικές δομές. 
       Με την υπαγωγή του ΕΦΕΤ στο Υπουργείο Αγροτικής Ανάπτυξης και Τροφίμων, επιτυγχάνουμε τα εξής πράγματα. Πρώτα-πρώτα, δημιουργούμε μια ενιαία οργανωτική δομή των επισήμων ελέγχων που θα γίνονται στα τρόφιμα. 
      Δεύτερον, αποφεύγονται οι επικαλύψεις των αρμοδίων και συναρμοδίων υπηρεσιών. Έτσι θα έχουμε μία υπηρεσία η οποία θα κρίνει από την αρχή μέχρι το τέλος τα τρόφιμα. 
      Τρίτον, δημιουργείται μια ευοίωνη προοπτική για τη χώρα μας να προσαρμοστεί σ’ εκείνα τα οποία υπαγορεύονται από την Ευρωπαϊκή Ένωση. Έτσι δεν θα έχουμε τις πιθανές διάφορες τριβές τις οποίες είχαμε μέχρι σήμερα απέναντι στην Ευρωπαϊκή Ένωση.
      Επιπλέον, όπως άλλωστε προβλέπεται από το κυβερνητικό πρόγραμμα του κόμματός μας, της Νέας Δημοκρατίας, μετασχηματίζεται, όπως είπα, ουσιαστικά το Υπουργείο, σε Υπουργείο με πλήρεις αρμοδιότητες και στα τρόφιμα, πράγμα το οποίο συμβαίνει και στα άλλα κράτη της Ευρώπης. 
      Με την υπαγωγή, λοιπόν, του ΕΦΕΤ στο Υπουργείο Αγροτικής Ανάπτυξης, πραγματοποιείται όλη η προσέγγιση και η ενοποίηση των αναγκαίων ελέγχων και διασφαλίζονται οι καλύτερες προοπτικές για το εισόδημα και των αγροτών, αλλά και των καταναλωτών. Ενοποιούμε, λοιπόν, όλους τους ελέγχους από πάνω μέχρι κάτω κατά κάθετο τρόπο και εξασφαλίζουμε μεγαλύτερη ποιότητα και τον έλεγχο της καλύτερης ποιότητας των αγροτικών προϊόντων και των τροφίμων γενικότερα. 
      Έχω ορισμένα ακόμα να πω, κυρία Πρόεδρε, αλλά επειδή είχα την εντύπωση ότι είχαν μιλήσει οι άλλοι συνάδελφοι, θα ακούσω και τους υπόλοιπους δύο συναδέλφους …
      ΠΑΝΑΓΙΩΤΗΣ ΣΓΟΥΡΙΔΗΣ: Και μετά θα πάρετε ξανά το λόγο, κύριε Υπουργέ;
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Λαφαζάνη, διαβάστε το άρθρο του Συντάγματος! Δικαιούται ο κύριος Υπουργός να μιλήσει όποτε το επιθυμεί. 
      ΑΣΤΕΡΙΟΣ ΡΟΝΤΟΥΛΗΣ: Μα, δεν το είπε ο κ. Λαφαζάνης. 
      ΝΙΚΟΛΑΟΣ ΓΚΑΤΖΗΣ: Ο κ. Σγουρίδης το είπε αυτό, κυρία Πρόεδρε. 
      ΠΑΝΑΓΙΩΤΗΣ ΛΑΦΑΖΑΝΗΣ:  Δεν  μίλησα εγώ, κυρία Πρόεδρε. Άλλα βλέπετε εσείς!
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία Πρόεδρε, ο κύριος Υπουργός έπρεπε να ακούσει όλους τους Βουλευτές. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Κύριοι συνάδελφοι, επειδή ξέρετε ότι και εκτιμώ και σέβομαι το θεσμό και τους συναδέλφους, αν θέλετε να κλείσω. Δεν μιλάω. Εγώ το κάνω, ακριβώς επειδή σέβομαι τα πρόσωπα των Βουλευτών και θέλω να μιλήσω. Αν αναλώσουμε έστω και δύο λεπτά, αυτό εις βάρος μου θα είναι. Θέλω, όμως, να έχετε πλήρη ενημέρωση και σαφή εικόνα για το τι συμβαίνει. 
      Σταματώ εδώ, λοιπόν, για να ακούσω τους δύο συναδέλφους. Κυρία Πρόεδρε, θα μου δώσετε ξανά το λόγο για δύο λεπτά, ώστε να απαντήσω στους συναδέλφους. 
      ΠΡΟΕΔΡΕΥΟΥΣΑ (Έλσα Παπαδημητρίου): Θα φάω ξύλο, κύριε Υπουργέ, γιατί θα πουν ότι καθυστερώ. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Το ξέρω, αλλά δεν το ξέρουν οι συνάδελφοι. Εν πάση περιπτώσει, προέχει η Βουλή. 
      Επειδή, όπως ξέρετε, σήμερα ανοίγω εθνικό διάλογο με τους αγρότες σ΄ όλη την Ελλάδα και είμαι υποχρεωμένος να είμαι στη Λαμία και στις άλλες περιοχές της Στερεάς Ελλάδας, όπου θα γίνει ο διάλογος, έγινε αυτή η επίσπευση, ώστε να απαντήσω στα ερωτήματα. Σε κάθε περίπτωση, όμως, θα ακούσω τους εκπροσώπους των κομμάτων. 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κυρία Φιλίνη, έχετε το λόγο. 
      ΑΝΝΑ ΦΙΛΙΝΗ: Κύριε Υπουργέ, κύριοι συνάδελφοι, θα ήθελα να πω ότι μ΄ όλες αυτές τις τροπολογίες που ήρθαν τελευταία στιγμή, έχουμε ως αποτέλεσμα να μην ξέρουμε πολύ καλά και εμείς τι συζητούμε και τι πρόκειται να ψηφίσουμε. Αυτό είναι πάρα πολύ αρνητικό, γιατί όχι μόνο εμείς οι Βουλευτές δεν ξέρουμε, αλλά πολλές φορές, απ’ ό,τι αποδείχθηκε, και ο ίδιος ο κύριος Υπουργός που υποβάλει μια τροπολογία δεν ξέρει ποια, συζητείται. 
      Ξεκινώ, πρώτα απ’ όλα, με την τροπολογία σχετικά με την αύξηση της φορολογίας σε καπνό και ποτά. Θέλω να πω ότι βλέπουμε τις συνέπειες από την αναπροσαρμογή του προϋπολογισμού που ανήγγειλε η Κυβέρνηση, με στόχο την εξοικονόμηση πόρων. Δυστυχώς, αυτή η εξοικονόμηση πόρων γίνεται μ΄ έναν άδικο τρόπο, ρίχνοντας τα βάρη στους ασθενέστερους και χτυπώντας, ταυτοχρόνως, και βασικούς τομείς της γεωργίας μας, όπως είναι η παραγωγή καπνού και η παραγωγή κρασιού και ποτών γενικότερα. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Το κρασί δεν έχει ειδικό φόρο κατανάλωσης. Είναι αφορολόγητο. 
      ΑΝΝΑ ΦΙΛΙΝΗ: Αυτήν τη στιγμή θεωρούμε ότι μ’ αυτές τις τροπολογίες που γίνονται μετακυλίονται τα βάρη της φορολογίας στους ασθενέστερους. Δηλαδή με τον ίδιο τρόπο έρχονται να φορολογηθούν οι ασθενέστεροι και οι κατέχοντες και αυτό, δηλαδή, η αύξηση διαρκώς των εμμέσων φόρων, αποτελεί μια μόνιμη, εντελώς λαθεμένη και άδικη μεθοδολογία. Θεωρούμε πως είναι εντελώς αρνητική μια τέτοια κατεύθυνση. 
      Δεύτερον, να πω και εγώ για τον ΕΦΕΤ πως όντως υπάρχει ένα μεγάλο πρόβλημα με τα τρόφιμα. Από το 1999 ιδρύθηκε ο ΕΦΕΤ, ο οποίος εντάχθηκε στο Υπουργείο Ανάπτυξης. Μέσα σ΄ όλη τη δεκαετία του ’90 είδαμε να έχουμε αλλεπάλληλες διατροφικές κρίσεις, όπως τη σπογγώδη εγκεφαλοπάθεια των βοοειδών, τη νόσο των τρελών αγελάδων, τις διοξίνες κ.λπ.. Η Ευρωπαϊκή Ένωση εξέδωσε και μια «Λευκή Βίβλο» σε σχέση μ΄ όλα αυτά. 
      Κατά συνέπεια, οι βασικοί τομείς που είχαν να ελέγξουν τα τρόφιμα μέσα στην ελληνική οικονομία αποδείχθηκε πως είναι ανεπαρκείς. Γι’ αυτό μια μετάθεση του ΕΦΕΤ στο Υπουργείο Γεωργίας, Αγροτικής Ανάπτυξης και Τροφίμων θα τη βλέπαμε θετική. Όμως, δεν μπορεί να γίνεται μια τέτοια τροπολογία και μια τέτοια μετατόπιση, χωρίς να υπάρχει πραγματικά μια σωστή μελέτη για τον τρόπο με τον οποίο θα γίνει αυτή η μετάθεση. 
      Γιατί βλέπουμε, όπως έχουν καταγγείλει και μία σειρά φορείς, ότι στην παράγραφο 2 της τροπολογίας που καταθέσατε, κύριε Υπουργέ, μεταφέρονται στον ίδιο τον ΕΦΕΤ οι αρμοδιότητες –διαβάζω συγκεκριμένα- που ανατέθηκαν με το άρθρο 3 του προεδρικού διατάγματος του 2007 σε υπηρεσίες του Υπουργείου Αγροτικής Ανάπτυξης και στις κτηνιατρικές υπηρεσίες των Νομαρχιακών Αυτοδιοικήσεων. 
      Βλέπουμε, λοιπόν, εδώ πέρα ολόκληρες υπηρεσίες να καταργούνται, να μην μπορούν να λειτουργήσουν και αυτό να έχει πολύ σοβαρές συνέπειες, όχι μόνο στους εργαζόμενους, αλλά στον ίδιο τον έλεγχο των τροφίμων. Αυτό είναι ένα πάρα πολύ σοβαρό ζήτημα. Θεωρούμε ότι δεν θα έπρεπε να υπάρχει η παράγραφος 2 και φοβούμαστε ότι μ΄ αυτόν τον τρόπο, τον οποίο εσείς προβάλλετε, αναιρείτε και όλο το πνεύμα που υποτίθεται ότι υπάρχει στο υπόβαθρο, σχετικά με την ορθή μεταφορά του ΕΦΕΤ στο Υπουργείο Αγροτικής Ανάπτυξης και Τροφίμων. Θεωρούμε ότι δεν θα έπρεπε μ΄ αυτόν τον τρόπο να εφαρμοστεί αυτή η μετατόπιση του ΕΦΕΤ και άρα, κύριε Υπουργέ, να μην προβάλλετε μ΄ αυτόν τον τρόπο την τροπολογία, την οποία έχετε προτείνει. 
      Σχετικά με την τροπολογία που έχουμε κι εμείς προτείνει για τους νομικούς της «ΜΟΔ», σωστά έχει υπάρξει μία αναίρεση του άρθρου 1 παραγράφου 7 του επενδυτικού νόμου, γιατί πραγματικά θα ήταν κατά της συλλογικής σύμβασης των εργαζομένων της «ΜΟΔ». Όμως, αυτήν τη στιγμή από ό,τι ακούσαμε και από τον εισηγητή της Νέας Δημοκρατίας κ. Καράογλου, επιμένει η Κυβέρνηση να μη δεχθεί ότι θα ήταν θετικό να υπάρξει μία αλλαγή και στον τρόπο λειτουργίας των νομικών της «ΜΟΔ», προκειμένου να έχουν και αυτοί το δικαίωμα άσκησης ελευθέρου επαγγέλματος, όπως έχουν και όλοι οι υπόλοιποι εργαζόμενοι στη «ΜΟΔ», σύμφωνα με τη συλλογική σύμβαση που έχουν υπογράψει.
      Νομίζουμε ότι θα έπρεπε να αποδεχθεί ο κύριος Υπουργός την τροπολογία, έτσι όπως την έχουμε καταθέσει. Είναι άδικο για όλους αυτούς τους εργαζόμενους στη ΜΟΔ να υπάρξει εξαίρεση των εργαζόμενων νομικών. 
      Επίσης, έχουμε καταθέσει μία άλλη τροπολογία σχετικά με τους παραγωγικούς συνεταιρισμούς και δεν βλέπουμε το λόγο γιατί να μη γίνει δεκτή και αυτή η τροπολογία από τον κύριο Υπουργό. 
      Τέλος, η τροπολογία σχετικά με την κατάργηση, ουσιαστικά, συλλογικών συμβάσεων και υπονόμευση ασφαλιστικών ταμείων, έτσι όπως γίνεται με την τροπολογία που κατατέθηκε για τον περιφερειακό Τύπο, θεωρούμε ότι δεν είναι σωστή. Σωστά η ΕΣΗΕΑ έχει αντιτεθεί και θεωρούμε ότι θα έπρεπε να αποσυρθεί από τον αρμόδιο Υπουργό.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία συνάδελφε.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων τριάντα τέσσερις μαθητές και μαθήτριες και δύο συνοδοί-καθηγητές από το Γυμνάσιο Διαπολιτισμικής Εκπαίδευσης Ευόσμου Θεσσαλονίκης. Είναι το δεύτερο τμήμα των σημερινών παιδιών.
      Σας καλωσορίζουμε κι ευχόμαστε καλές σπουδές.
      (Χειροκροτήματα απ΄όλες τις πτέρυγες της Βουλής)
      Ο κ. Αϊβαλιώτης έχει το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κυρία Πρόεδρε.
      Είπα και προχθές ότι όλη αυτή η διαδικασία μου θυμίζει το «Κράμερ εναντίον Κράμερ», ή μάλλον το Τζων εναντίον Τζορτζ, όπου «Τζων» είναι ο κ. Παπαθανασίου, βέβαια και «Τζορτζ» είναι ο κ. Αλογοσκούφης. Και τα λέω αυτά, γιατί πραγματικά προκαλεί κατάπληξη το δελτίο Τύπου που έβγαλε το Υπουργείο Οικονομίας και μιλάει για κατάρρευση φορολογικών εσόδων, αποτυχία εισπρακτικών μηχανισμών, αποτυχία στην είσπραξη φορολογικών εσόδων, αποτυχία του ΕΤΑΚ. Πιο συντριπτική κριτική νομίζω ότι ούτε η Αντιπολίτευση δεν θα μπορούσε να κάνει και την έκανε ο διάδοχος του κ. Αλογοσκούφη.
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν Δελτίο Τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επειδή είπαμε κάτι προχθές για τους εξαγωγείς και είδα σε μία εφημερίδα ότι αμφισβητείται, θα φέρω τώρα και θα καταθέσω το δελτίο Τύπου του Συνδέσμου Βιομηχανιών Βορείου Ελλάδας. Τι λέει: «Μεγάλες καθυστερήσεις στην αξιολόγηση  των επενδυτικών προτάσεων. Μεγάλες καθυστερήσεις στους ελέγχους και στην πιστοποίηση των δαπανών. Μεγάλες καθυστερήσεις στην έγκαιρη πληρωμή των επενδύσεων. Μεγάλες καθυστερήσεις στη σύγκλιση και λειτουργία των ειδικών γνωμοδοτικών επιτροπών». Ορίστε τι λένε, λοιπόν, οι εξαγωγείς της βορείου Ελλάδας.
      Το καταθέτω στα Πρακτικά.
       (Στο σημείο αυτό ο Βουλευτής κ. Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Μπούρα, με όλη την εκτίμηση που σας έχω, μας κάνατε «μία τρίπλα» για το ΕΣΠΑ. Μη μας παραπέμπετε στον Κοινοβουλευτικό Έλεγχο για την εφαρμογή του ΕΣΠΑ. Πείτε μας εδώ στη Βουλή μέσα, πως πάει το ΕΣΠΑ, αν άρχισε να «μπουσουλάει» το ΕΣΠΑ, αν «έβγαλε δόντια», γιατί εδώ βλέπουμε παντού διπλοσάγονους και μασέλες, αλλά δεν μαθαίνουμε τίποτα για το ΕΣΠΑ. Μην μας τριπλάρετε. Μπάλα ξέρουμε κι εμείς. Είδατε ότι έκανα και ερώτηση για τα γήπεδα και της ΑΕΚ και του Παναθηναϊκού. Ας μας πείτε εδώ στη Βουλή, το έχουμε ζητήσει και στην επιτροπή, πως πάει αυτό το περίφημο ΕΣΠΑ (Ανανεώσιμες Πηγές Ενέργειας και Απορροφητικότητας). Επειδή ο κ. Καράογλου είπε στην επιτροπή ότι είναι 83% η απορροφητικότητα του ΕΣΠΑ, ο κ. Μπούρας είπε ότι είναι 95%, ξεπέρασε, μάλιστα, είπατε στις 4 Φεβρουαρίου το 95%. Τελικά, θέλουμε να ξέρουμε ποιο είναι το πραγματικό ποσό της απορρόφησης στο Γ’ Κοινοτικό Πλαίσιο Στήριξης. Λεφτά υπάρχουν πολλά. Πρέπει να υπάρξει ένα ενδιαφέρον για τη σπατάλη, η οποία γίνεται. 
      Μου απάντησε ο κ. Παπαθανασίου -θα καταθέσω στα Πρακτικά την απάντηση- για το πόσο κόστισε η περίφημη και εκνευριστική διαφημιστική εκστρατεία για τη φοροδιαφυγή. Λέει ότι άμεσος στόχος είναι και η αλλαγή νοοτροπίας των πολιτών και των φορολογικών οργάνων απέναντι στη φοροδιαφυγή. Επτά εκατομμύρια ευρώ μου απαντάει ο κ. Παπαθανασίου σε ερώτηση και το καταθέτω. Είναι πολλά τα λεφτά, ήταν μία ατελέσφορη και εκνευριστική προπαγάνδα σχετικά με τη φοροδιαφυγή. 
      Το καταθέτω στα Πρακτικά.
      (Στο σημείο αυτό ο Βουλευτής κ. Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και επειδή μιλούσαμε και για στρατηγικό σχεδιασμό, αναφέρομαι σε πράγματα τα οποία ειπώθηκαν και δεν πρέπει να μείνουν αναπάντητα. Έχω μπροστά μου την απάντηση της κ. Χιούμπνερ, της Επιτρόπου, αρμόδιας για την περιφερειακή πολιτική, η οποία λέει ότι από το 1989 έως το 2013, σε είκοσι πέντε χρόνια θα πάρουμε συνολικά 41.000.000.000 ευρώ από το ΕΤΠΑ, από το Ευρωπαϊκό Ταμείο Περιφερειακής Ανάπτυξης. Και με αυτά μας είχε πει προχθές ο κ. Μπούρας ότι θα γίνει στρατηγικός σχεδιασμός στη χώρα. Σαράντα δύο δισεκατομμύρια ευρώ δανείζεστε κάθε χρόνο και εμείς σε είκοσι πέντε χρόνια θα πάρουμε από την Ευρωπαϊκή Ένωση 41.000.000.000 ευρώ. Αυτό γράφει η κ. Χιούμπνερ. Το καταθέτω και αυτό. Έχει προχθεσινή ημερομηνία. Έτσι, για να έχουμε μία τάξη μεγέθους για το τι χρήματα μιλάμε και τα παίρνουμε από την Ευρωπαϊκή Ένωση. Το νομοσχέδιο έχει να κάνει και με αυτό.
      (Στο σημείο αυτό ο Βουλευτής κ. Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ειπώθηκε από πολλούς συναδέλφους ότι υπάρχει ζήτημα με τις αιτήσεις παραγωγής αιολικών πάρκων στην Πελοπόννησο. Γιατί, λοιπόν, έχουν παγώσει οι αξιολογήσεις στις αιτήσεις παραγωγής αιολικών πάρκων στην Πελοπόννησο; Να το. Το γράφει το περιοδικό «ΟΙΚΟΠΟΛΙΣ». Και αυτό θα το καταθέσω στα Πρακτικά.
      Γράφει, λοιπόν, το περιοδικό ότι ο λόγος που δεν προχωρά η ιστορία είναι ότι υπάρχει έλλειψη γραμμής 400 KW στην περιοχή. Και έτσι, λοιπόν, εκκρεμούν αιτήσεις για σταθμούς ισχύος άνω των 3.280 MW. Δηλαδή, υπάρχουν άνθρωποι που θέλουν να επενδύσουν, να πέσει χρήμα στην Ελλάδα και εμείς δεν έχουμε καλώδιο, για να στείλουμε το φορτίο, το οποίο χρειάζεται και θα μπορούσε να είχε περάσει στην Πελοπόννησο. Δεν θέλω να αναφερθώ στις ανεμογεννήτριες και να κάνω κατάχρηση του χρόνου. Εδώ ήδη προχωρούν σε όλα τα επίπεδα οι ανεμογεννήτριες και νομίζω ότι δεν υπάρχει λόγος να αρχίσουμε να συζητάμε αν πρέπει ή δεν πρέπει να γίνουν. Εδώ φτιάχνονται μέσα στον αστικό ιστό της πόλης. Το καταθέτω.
      (Στο σημείο αυτό ο Βουλευτής κ. Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 
      Είναι ο πρώτος αιολικός ουρανοξύστης στον κόσμο, επίσης από το περιοδικό «ΟΙΚΟΠΟΛΙΣ». Είναι κτήριο, το οποίο έχει μέσα τρεις ανεμογεννήτριες και δουλεύει αυτό το κτήριο από τις ανεμογεννήτριες, για να βλέπουμε και που πηγαίνουν οι εξελίξεις. 
      Όσον αφορά τώρα την «ΜΟΔ»: Άκουσα από κάποιο «χοντροκάναλο», εννοώ από κάποιον τηλεοπτικό σταθμό που εγώ αρνούμαι να μετέχω στις εκπομπές του, διότι θεωρώ ότι έχουν «χοντρές» ευθύνες -γι’ αυτό αποκαλώ τους τηλεοπτικούς σταθμούς «χοντροκάναλα», έχουν χοντρές ευθύνες γι’ αυτά που συμβαίνουν σήμερα στην πατρίδα μας- ότι ήμουν άδικος σχετικά με τη «ΜΟΔ», την Μονάδα Οργάνωσης Διαχείρισης. Φυσικά, η τροπολογία που έχει καταθέσει ο ΛΑΟΣ είναι απόλυτα σωστή. Όμως πρέπει να πούμε για τη «ΜΟΔ», γιατί πρέπει να το ακούσει ο κόσμος. Να το ακούσει ο κόσμος, γιατί μεταδίδει την συνεδρίαση η Βουλή, ότι εδώ μιλάμε για μία ευγενή υπηρεσία η οποία στελεχώνεται με μη αδιάβλητη διαδικασία διαχρονικά και από τους «μπλε» και από τους «πράσινους». 
      Το ανέφερε ο κ. Καράογλου, το ανέφερε ο κ. Λαφαζάνης, τα ανέφεραν και άλλοι στην επιτροπή μας, τα είπε και ο Υφυπουργός κ. Μπούρας, χίλια εκατόν πενήντα τέσσερα άτομα, να ακούσει ο κόσμος ότι είναι μια υπηρεσία, η οποία στελεχώνεται με μη αδιάβλητες διαδικασίες. Αυτό λένε όλοι οι συνάδελφοι και το παραδέχτηκε και ο εκπρόσωπος των εργαζομένων της «ΜΟΔ». Σωστή η τροπολογία που καταθέσαμε για τους δικηγόρους, όμως είναι μια ευγενής υπηρεσία στην οποία δεν μπορούν να μπουν ούτε μπορούν να φανταστούν ότι θα μπουν παιδιά παρότι έχουν «ένα φορτηγό» πτυχία, έχουν σπουδάσει, «έχουν λιώσει τα παντελόνια τους» στα θρανία, όμως επειδή δεν έχουν «γαλάζιο» ή «πράσινο» μπάρμπα στην Κορώνη, ούτε κάποιον «Μαυρογιαλούρο» να τους σπρώξει για να μπουν μέσα στη «ΜΟΔ», δεν θα μπουν ποτέ.
      Καπνοβιομηχανία: Θα τα αναφέρει αργότερα και ο κ. Ροντούλης, ο οποίος είναι αρμοδιότερος για τα θέματα της γεωργικής παραγωγής. Η Κομισιόν ακολουθεί το γνωστό «βιολί»: «Ξηλώστε» τα καπνά για να σταματήσει να καπνίζει ο κόσμος». Είναι δυνατόν ποτέ να σκεφθεί κανείς στην Ευρώπη ότι «ξηλώνοντας» την ευρωπαϊκή καπνοπαραγωγή σταματούν να καπνίζουν οι Ευρωπαίοι; Πολύ απλά, εισάγουμε καπνά από τις Ηνωμένες Πολιτείες, από τη Ζιμπάμπουε, από τη Χιλή, από την Αργεντινή, από το Περού, από την Τουρκία, απ’ όλα τα μήκη και πλάτη του πλανήτη και βέβαια διαλύεται η ελληνική καπνοπαραγωγή. Αυτό συνέβη, γι’ αυτό «σβήνει» η ελληνική καπνοπαραγωγή. Αυτό συμβαίνει με την Κομισιόν. 
      Εμείς τι κάναμε; Διαχρονικά και με τα δύο παλιά κόμματα εξουσίας δεν βάλαμε ποτέ μια κόκκινη γραμμή στην Κομισιόν, δεν της είπαμε ποτέ «ως εδώ και μη παρέκει, δεν θα «σβήσουν» οι καπνοπαραγωγοί επειδή έτσι θέλουν κάποιοι αρρωστημένοι μέσα σ’ αυτές τις «καμαρίλες» της γραφειοκρατίας στην Κομισιόν και επειδή υπάρχουν κάποια άλλα συμφέροντα, τα οποία προωθούν εισαγωγές καπνών εκτός Ευρώπης». 
      Για το τσίπουρο σας τα είπε προχθές ο κ. Ροντούλης και εξήγησε την αδικία που βιώνουν οι αμπελοκαλλιεργητές της Θεσσαλίας και συνολικά της Ελλάδας με την αύξηση της φορολογίας. 
      Παρεμπιπτόντως, μιας και βρίσκεται εδώ ο Υπουργός Αγροτικής Ανάπτυξης, θα πω ότι «βράζει» ο Έβρος. Με πήραν σήμερα από τρία Μέσα Ενημέρωσης, ένα ραδιοφωνικό σταθμό και δύο τηλεοπτικούς, σχετικά με την εξαίρεση των σκορδοπαραγωγών και των πατατοπαραγωγών του Νομού Έβρου από την ιστορία με τις αποζημιώσεις των 500.000.000 ευρώ. Παρακαλώ, κύριε Υπουργέ, μιας που βρίσκεστε εδώ, τοποθετηθείτε γι’ αυτό το θέμα, γιατί σας λέω ότι «βράζει» ο Έβρος, γιατί εκεί έχουν την πληροφόρηση ότι εξαιρούνται –και δεν καταλαβαίνουν γιατί- οι πατατοπαραγωγοί και οι σκορδοπαραγωγοί του νομού αυτού.
      	Σχετικά με την τροπολογία που καταθέσαμε, ώστε να αποφευχθεί η αδικία μεταξύ ομοιόβαθμων αξιωματικών, πρέπει να την δεχτεί η Κυβέρνηση. Κύριε Υπουργέ, νομίζω ότι πρέπει να το δεχτείτε αυτό. Είναι «σκαστή» αδικία ομόβαθμοι αξιωματικοί με τα ίδια συνταξιοδοτικά στοιχεία να παίρνουν διαφορετική σύνταξη, ανάλογα με τον τρόπο αποστρατείας τους. Δείτε το και δεχθείτε αυτήν τη λογική ρύθμιση. Νομίζω ότι θα είναι προς το συμφέρον και προς τιμήν του οικονομικού επιτελείου της Κυβέρνησης.
      Με την τροπολογία της κ. Μανούσου-Μπινοπούλου φυσικά συμφωνούμε απόλυτα. Άνθρωποι οι οποίοι θα πρέπει να έχουν προσληφθεί και για μία τεχνική ατέλεια και λόγω καθυστερήσεων δεν μπόρεσαν να προσληφθούν. Θα πρέπει να προσληφθούν. Συμφωνούμε απόλυτα με την τροπολογία αυτή.
      Λυπάμαι που κάθε φορά διαπιστώνω αμηχανία και προχειρότητα στα νομοσχέδια της Κυβέρνησης, όμως εδώ και έξι-επτά μήνες το φαινόμενο έχει πάρει πραγματικά ενδημικές διαστάσεις και απειλεί την στατικότητα της «πολυκατοικίας» στην οποία και εσείς της Νέας Δημοκρατίας και εμείς του ΛΑΟΣ βρισκόμαστε, την «πολυκατοικία» της κεντροδεξιάς. Θα πρέπει όλοι να συνειδητοποιήσουμε ότι είναι δύο οι συγκάτοικοι σ’ αυτήν την «πολυκατοικία», μόνο που εμείς είμαστε στο ασανσέρ που πηγαίνει προς το ρετιρέ, ενώ εσείς είσαστε στο ασανσέρ –και μάλιστα με σπασμένο σύρμα- που πηγαίνει προς το υπόγειο.
      Σας ευχαριστώ.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΟΥΣΑ (Έλσα Παπαδημητρίου): Ο Υπουργός κ. Χατζηγάκης έχει ο λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων): Ευχαριστώ, κυρία Πρόεδρε.
      Θα μπορούσα να μην πάρω το λόγο γιατί οι απαντήσεις που έδωσα όσον αφορά την τροπολογία που κατέθεσα περιλαμβάνονται στην προηγούμενη ομιλία μου, όμως παίρνω το λόγο, γιατί θα ήθελα να τιμήσω τους δύο συναδέλφους, και την κ. Φιλίνη του Συνασπισμού και τον κ. Αϊβαλιώτη του ΛΑΟΣ για τις παρατηρήσεις που έκαναν.
      Όσον αφορά τις παρατηρήσεις της κ. Φιλίνη, στο γενικό πλαίσιο –επ’ ευκαιρία της παρέμβασης που έκανε ο κ. Γκατζής- τα είπα. Δεν πρόλαβα όμως να απαντήσω στην παρατήρηση που και ο κύριος Γκατζής και η κ. Φιλίνη έκαναν σχετικά με την παράγραφο 2. Δεν θα πω ότι δεν έχει κάποια λογική η παρατήρησή σας, κύριοι συνάδελφοι. Είναι μια παρατήρηση, η οποία κι εμάς μάς απασχολεί, σχετικά με το πώς πρέπει να γίνει η ένταξη ή όχι ορισμένων κατηγοριών υπαλλήλων και υπό ένα πρίσμα είναι κάπως δίκαιο αυτό. Σας λέω ότι το εξετάζουμε.
      Όμως, όταν αυτή τη στιγμή συγκεντρώνουμε σπιτάκια-σπιτάκια και κάνουμε έναν ουρανοξύστη -διότι αυτό κάνουμε τώρα- ο οποίος ουρανοξύστης θα κρίνεται από την αρχή μέχρι το τέλος με την ένταξη του ΕΦΕΤ στο Υπουργείο Αγροτικής Ανάπτυξης, εάν υπάρχουν και ορισμένα διαχωριστικά, τα οποία δεν είναι απόλυτα σωστά και πρέπει να μετακινηθούν, εμείς θα είμαστε εκείνοι οι οποίοι θα κάνουμε το κουμάντο στον ουρανοξύστη και θα μπορούμε να μετακινήσουμε τα διάφορα διαχωριστικά. 
      Κρατώ, λοιπόν, την παρατήρησή σας και εδώ είμαστε. Εφόσον πλέον έχουμε ένα ενιαίο οικοδόμημα, μέσα σ’ αυτό το ενιαίο οικοδόμημα θα σκεφθούμε, θα συσκεφθούμε και θα κάνουμε την καλύτερη διαρρύθμιση. Να είσθε σίγουροι γι’ αυτό. Θα πρέπει να εμπιστεύεσθε το Υπουργείο Αγροτικής Ανάπτυξης, διότι μέχρι σήμερα έδειξε τέτοια αξιοπιστία, που πραγματικά μας κάνει όλους, σαν Κυβέρνηση, υπερήφανους. Ό,τι είπαμε, το ακολουθούμε κατά γράμμα.
      Ακόμη και για την Κρήτη, κύριε συνάδελφε, που έκανα λάθος με την τροπολογία για τα θερμοκήπια, απλώς θα έλθει την άλλη εβδομάδα. Χθες το εξαγγείλαμε, σήμερα είμαστε έτοιμοι να το υλοποιήσουμε. Απλώς για λόγους τυπικούς δεν ήλθε. Την άλλη εβδομάδα θα είσθε ικανοποιημένος και θα πείτε και στους συμπατριώτες σας στην Κρήτη ότι θα το ικανοποιήσουμε. 
      Τώρα, όσον αφορά, κύριε Αϊβαλιώτη, τα διάφορα ειδικότερα προϊόντα, τα οποία θίξατε, θα πρέπει να ξεκαθαρίσω σ’ αυτήν την Αίθουσα ότι η Κυβέρνηση τούτη εδώ δεν κάνει ούτε πλειοδοσίες ούτε δημοπρασίες προϊόντων και αυτό πρέπει να το ξεκαθαρίσουμε σε κάθε αγρότη, διότι σήμερα νομίζουν ότι πήραμε λεφτά και μοιράζουμε έτσι. Όχι. Δεν γίνεται τέτοιο πράγμα. 
      Το 2008 υπήρξε ένα έτος καταστροφικό για ένα μεγάλο αριθμό αγροτών, οι οποίοι είχαν συγκεκριμένα προϊόντα και προσπαθήσαμε, σας είπα από το αίμα και από το αίμα του στενού προϋπολογισμού αυτής της μεγάλης οικονομικής κρίσης που περνά σήμερα η χώρα…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Άρα, τα δικαιούνται αυτά τα λεφτά. 
      ΣΩΤΗΡΙΟΣ ΧΑΤΖΗΓΑΚΗΣ (Υπουργός Αγροτικής Ανάπτυξης και Τροφίμων):  Είναι καλύτερα να ακούτε, παρά να παρεμβαίνετε, διότι δεν είναι και κομψό στο τέλος-τέλος. 
      Προσπαθήσαμε, λοιπόν, μέσα σ’ αυτό το πλαίσιο και όπου υπήρχε ζημία -διότι δεν κάνουμε καμία παρανομία, προσπαθούμε όλα αυτά να είναι σύννομα και είναι σύννομα με εκείνα τα οποία μας βάζει η Ευρωπαϊκή Ένωση- να ικανοποιήσουμε τις ζημίες. Αυτό είναι όλο. Το ότι υπήρξαν μειώσεις εισοδημάτων, υπήρξαν, αλλά δεν αρκεί μόνο αυτό. Αρκεί να υπήρξε συγκεκριμένη ζημία από τα συγκεκριμένα ζημιογόνα αίτια, τα οποία επιβάλλονται από τον κανονισμό του ΕΛΓΑ, ο οποίος κανονισμός είναι εγκεκριμένος από την Ευρωπαϊκή Ένωση.
      Εν πάση περιπτώσει, για να μην πολυλογούμε, οποιαδήποτε αιτήματα υπάρχουν, το Υπουργείο Αγροτικής Ανάπτυξης είναι ανοιχτό, μπορούν οι παραγωγοί να μας δουν. Εμείς εφαρμόζουμε εδώ και πολύ καιρό την πολιτική των ανοιχτών θυρών, είμαστε ανοιχτοί σε όλους, σε όλες εκείνες τις κοινωνικές ομάδες, οι οποίες εκπροσωπούν κάποιο προϊόν, για να δούμε, μέσα στα πλαίσια της νομιμότητας πάντοτε και των δυνατοτήτων που έχει ο προϋπολογισμός, τι μπορούμε να κάνουμε και τι δεν μπορούμε να κάνουμε. 
      Να είσθε σίγουροι ότι θα κάνουμε το καλύτερο, όπως μέχρι σήμερα κάναμε το καλύτερο και όπως ξέρετε πολύ καλά όλοι οι αγρότες σήμερα παρ’ όλες τις μεμψιμοιρίες που ακούγονται πολλές φορές και τις ακραίες εκδηλώσεις οι οποίες φανερώνονται,  είναι ευχαριστημένοι, διότι μία Κυβέρνηση σε μια τέτοια αντίξοη κατάσταση, όπως είναι η σημερινή διεθνώς και εσωτερικά, κατόρθωσε και επέλυσε ζητήματα, τα οποία δεν θα τα επέλυε ποτέ. 
      Σήμερα κάνουμε μια μεγάλη μεταρρύθμιση, όπως είναι αυτή του ΕΦΕΤ κι εδώ είμαστε, τις επόμενες μέρες θα φέρουμε και άλλες διατάξεις, που θα είναι προς όφελος και της υπαίθρου και του Έλληνα αγρότη.
      Κύριε Πρόεδρε σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστούμε.
      Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Ευχαριστώ κυρία Πρόεδρε.
      Κυρίες και κύριοι συνάδελφοι, συνιστά κοινή πεποίθηση το ότι η σημασία του περιφερειακού Τύπου είναι τεράστια και για την ποιότητα της δημοκρατίας μας και για την ίδια την ενημέρωση, αλλά και για να μη δημιουργούνται όλες αυτές οι μονοπωλιακές τάσεις, οι οποίες θα οδηγούσαν στο να υπάρχει μια φωνή μόνο, η οποία αφορά την Αθήνα.
      Ελλάδα δεν είναι μόνο η Αθήνα. Και είναι αδύνατον οι εφημερίδες πανελλήνιας εμβέλειας να δίνουν δημοσιότητα σε πράγματα που αφορούν τοπικά προβλήματα, που μόνο ο περιφερειακός Tύπος μπορεί να τα αναδείξει. Αυτός είναι ο ρόλος του. 
      Στόχος, λοιπόν, είναι η τόνωσή του. Αλλά από την άλλη πλευρά, στόχος είναι και να λειτουργεί υπό όρους διαφάνειας, ιδίως σε θέματα που αφορούν καταχωρήσεις σε ό,τι αφορά τις δημοσιεύσεις του ευρύτερου δημόσιου τομέα. 
      Είτε το θέλουν κάποιοι είτε όχι, ένα είναι βέβαιο: ο ν. 3548/2007 ήταν μια πολύ σημαντική τομή. Έβαλε μια τάξη σε πράγματα που χρόνια ολόκληρα βρίσκονταν σε ένα τοπίο αναρχίας. Δεν είναι τυχαίο ότι είχε προηγηθεί εξαντλητικός διάλογος, που ουδέποτε είχε γίνει στο παρελθόν και με τις ενώσεις που αφορούν στους δημοσιογράφους και με τις ενώσεις που αφορούν στους ιδιοκτήτες. Γιατί είναι γνωστό, το ξέρετε άλλωστε όλοι σας, ότι για τον περιφερειακό Τύπο δεν υπάρχει ενιαίος τρόπος εκπροσώπησης. Υπάρχουν περισσότερες ενώσεις και σε επίπεδο δημοσιογράφων και βεβαίως, σε επίπεδο ιδιοκτητών. Και υπήρξε ένα μίνιμουμ συμφωνίας για τον νόμο αυτόν. 
      Στην πορεία εφαρμογής, όπως σε κάθε καινούριο εγχείρημα, εμφανίστηκαν ορισμένα προβλήματα που αφορούσαν –το τονίζω- διαδικαστικά καθαρά θέματα. Και αυτό έρχεται να κάνει αυτή η τροποποίηση που φέρνουμε. Αφορά θέματα που σχετίζονται με την εφαρμογή του νόμου, την καλύτερη εφαρμογή, χωρίς να δημιουργούνται αδικίες στον περιφερειακό τύπο. Τέτοια θέματα ρυθμίζει. 
      Δημιουργήθηκε ένα ζήτημα. Γιατί κατά τα λοιπά, όπως σας είπα προηγουμένως, ορισμένες μεταβολές που επιφέρονται είναι μεταβολές που είναι συζητημένες και έχουν συμφωνηθεί και από τις ενώσεις των δημοσιογράφων και από τις ενώσεις των ιδιοκτητών. Αλλά δημιουργήθηκε ένα ζήτημα -και γι’ αυτό έκανα την αλλαγή στην ίδια την τροπολογία- ότι με το τμήμα εκείνο της τροπολογίας, το οποίο αφορά στον τρόπο απόδειξης ασφαλιστικής κάλυψης του δημοσιογράφου από την πίσω πόρτα αλλάζουμε τις ρυθμίσεις που αφορούν τον αριθμό των δημοσιογράφων που πρέπει να απασχολούνται. 
      Κυρίες και κύριοι συνάδελφοι, ουδέν τούτου ανακριβέστερον. Αν κοιτάξετε την ρύθμιση του ν. 3548 θα δείτε ότι είναι η παράγραφος 2 του άρθρου 2 στο εδάφιο ζ’ συγκεκριμένα που καθορίζει ποιες είναι οι προϋποθέσεις. Και παρακάτω, στην παράγραφο 3 εδάφιο β’ καθορίζεται ο τρόπος απόδειξης της ασφαλιστικής κάλυψης. Και αυτό θέλαμε να εξειδικεύσουμε. Παρ’ όλα αυτά, δημιουργήθηκε η εντύπωση ότι αυτό το πράγμα δημιουργεί προϋποθέσεις ώστε να  νομιμοποιηθεί το «μπλοκάκι» και άλλα τινά. 
      Γι’ αυτό το λόγο το έβγαλα αυτό. Ελπίζω να μην δημιουργηθούν προβλήματα. Το έβγαλα γιατί το είχαν ζητήσει και ορισμένες ενώσεις. Το είχαν ζητήσει επίσης και η ΕΣΗΕΑ και η ΕΣΗΕΜΘ. Βγήκε αυτή η διάταξη και μπαίνει ακριβώς ότι η απόδειξη, γίνεται όπως ακριβώς προβλέπουν κάθε φορά οι κείμενες ασφαλιστικές διατάξεις. Αλλά το έβγαλα, μόνο και μόνο για να μην δημιουργούνται εντυπώσεις και πλανώνται εντυπώσεις ότι αλλάζω τις προϋποθέσεις. 
      Το τονίζω όμως για το Σώμα. Οι προϋποθέσεις του πόσους δημοσιογράφους πρέπει να έχει η εφημερίδα και τι καθεστώς έχουν οι δημοσιογράφοι ορίζονται με το εδάφιο ζ’ της παραγράφου 2 του άρθρου 2 του ν. 3548. Και όχι με την παράγραφο 3 εδάφιο β’ όπου είναι η αποδεικτική διαδικασία. 
      Κατόπιν τούτου, λοιπόν, μένω σ’ αυτή την τροπολογία όπως ακριβώς την κατέθεσα. Έκανα την αλλαγή που σας μοίρασα και νομίζω ότι μετά τις τροποποιήσεις που έρχονται θα βγει η υπουργική απόφαση η οποία γρήγορα θέτει σε εφαρμογή πλήρως έναν νόμο ο οποίος –το τονίζω- είναι αναγκαίος και για την τόνωση του περιφερειακού Τύπου και για την διαφάνεια με την οποία λειτουργούν και, βεβαίως, για την ενίσχυση του καθεστώτος των δημοσιογράφων οι οποίοι πράγματι πρέπει να εργάζονται με όρους που ταιριάζουν στο δημοσιογραφικό λειτούργημα. 
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Παυλόπουλε. Δεν ξέρω για την Κυβέρνηση, κύριε Παυλόπουλε, αλλά η Βουλή σάς δίνει άδεια για να γνωρίσετε το νεογέννητο εγγόνι σας. Να σας ζήσει.
      Έχω την τιμή να ανακοινώσω στο Σώμα ότι από τα Άνω Δυτικά Θεωρεία παρακολουθούν την συνεδρίαση, αφού πρώτα ξεναγήθηκαν στους χώρους του Μεγάρου της Βουλής, τριάντα μία μαθήτριες και μαθητές και τρεις συνοδοί καθηγητές από το ιδιωτικό γυμνάσιο ελληνογαλλική σχολή «Saiνt Joseph».
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Ευχαριστώ, κυρία Πρόεδρε.
      Να συγχαρώ κι εγώ τον νεοεισερχόμενο στο κλαμπ των παππούδων κ. Παυλόπουλο! 
      Εδώ θα έχει ένα δίλημμα ο κ. Παυλόπουλος. Το δίλημμα που έχω κι εγώ. Το έχω ξεπεράσει με μία ρύθμιση, που έχω συμφωνήσει με τον μόλις δύο ετών εγγονό μου. Τον συναντώ σε ώρες που δεν συνεδριάζει η Βουλή, σε ώρες που δεν κόβουν πίττα οι διάφορες οργανώσεις, σε ώρες που δεν γίνονται συσκέψεις στο ΠΑΣΟΚ, σε ώρες που δεν συνεδριάζουν οι επιτροπές της Βουλής…
      ΝΙΚΟΛΑΟΣ ΓΚΑΤΖΗΣ: Δηλαδή ποτέ.
      ΠΡΟΕΔΡΕΥΟΥΣΑ (Έλσα Παπαδημητρίου): Ποιες είναι αυτές;
      ΑΠΟΣΤΟΛΟΣ ΚΑΚΛΑΜΑΝΗΣ: Εν πάση περιπτώσει, τα έχουμε βρει, γιατί φαίνεται ότι έχει στο DΝA του κάποιο στοιχείο συμπάθειας προς την ενασχόληση με τα κοινά γενικώς. Διότι τον βλέπω ότι και στην παιδική χαρά, που τον πηγαίνει η μητέρα του, συνάπτει πολύ εύκολα γνωριμίες με τα άλλα νήπια της περιοχής.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Του ανοίγετε το δρόμο, κύριε Πρόεδρε!
      ΑΠΟΣΤΟΛΟΣ ΚΑΚΛΑΜΑΝΗΣ: Όχι. Ως προς αυτό, όπως συμβούλευσα το γιο μου να μη γίνει δημοσιογράφος, που το ήθελε πολύ –και νομίζω ότι είναι ευτυχής που δικηγορεί, χωρίς να έχει πάνω από το κεφάλι του αφεντικά- έτσι, αν χρειαστεί, θα συμβουλεύσω και το γιο του και εγγονό μου.
      Κυρία Πρόεδρε, αυτά, ας πούμε, τα ευχάριστα ή τα συμπαθητικά.
      Κύριε Υπουργέ, κύριε Παυλόπουλε, γνωρίζετε πάγιες απόψεις, που επί χρόνια διατυπώνω, σχετικά με την κατάσταση που επικρατεί στο χώρο των Μέσων Μαζικής Ενημέρωσης στην Ελλάδα. Πολλοί, υποκριτικά, ψάχνουν διάφορες αιτίες αυτής της συνεχούς κατολίσθησης του δημόσιου βίου της χώρας. 
      Εγώ πιστεύω ότι εάν ο φακός, που στην έμμεση δημοκρατία είναι εκ των πραγμάτων αναγκαίος και μεσολαβεί μεταξύ του γίγνεσθαι του δημόσιου βίου της χώρας και του απλού πολίτη ήταν καθαρός, ολοκάθαρος, κάθετος, με αποκλεισμό και της ελαχίστης κοιλότητας προς οποιοδήποτε από τα δύο μέρη, τον πολίτη και τον εκπρόσωπό του, τον πολίτη και τον ασκούντα οποιασδήποτε μορφής εξουσία, περιλαμβανομένης της νομοθετικής, της δικής μας, θα ήταν πολύ καλύτερα τα πράγματα.
      Αυτός ο φακός είναι τα Μέσα Μαζικής Ενημέρωσης. 
      Ξέρουμε όλοι ότι ανάλογα με το ποια «κατασκευή» θα προηγηθεί αυτού του φακού ή ποιες επιρροές, ποιες αχτίδες θετικές ή αρνητικές θα φωτίσουν προς τη μία ή την άλλη κατεύθυνση και θα διαπεράσουν αυτό το φακό, διαμορφώνεται και η πορεία αυτού του τόπου. 
      Κανένας έντιμος λειτουργός είτε της Εκτελεστικής Εξουσίας είτε της Δικαστικής Εξουσίας είτε της Νομοθετικής Εξουσίας, δεν μπορεί να σταθεί, εάν δεν έχει το σθένος, αν θέλετε, κι αν δεν διακατέχεται και από ένα πνεύμα αυτοθυσίας, δηλαδή αν δεν πιστεύει στο ρόλο του και αυτούς τους θεσμούς έτσι ώστε να αντέξει την οποιαδήποτε φθορά, το οποιοδήποτε κόστος, προκειμένου να ανταποκριθεί στην αποστολή του.
      Ζούμε –εγώ μισό αιώνα σχεδόν- αυτήν την πραγματικότητα. Και πριν από τη Δικτατορία και μετά από τη Δικτατορία, τώρα που λέμε ότι τριάντα πέντε χρόνια έχουμε πραγματική δημοκρατία, γνωρίζουμε ότι πάνω από τους θεσμούς αυτής της δημοκρατίας υπάρχει το φάσγανο των συμφερόντων που μπορούν να ελέγχουν Μέσα Μαζικής Ενημέρωσης είτε μεγάλα εκεί που γίνονται οι μεγάλες δουλειές και παίρνονται οι μεγάλες αποφάσεις είτε μικρά, ως την τελευταία άκρη της χώρας, εκεί όπου και ο τελευταίος «δραχμοφονιάς» μπορεί να δημιουργήσει εμπόδια τέτοια στην άσκηση της οποιασδήποτε εξουσίας, ώστε να την καταστήσει άχρηστη. 
      Ένα είναι βέβαιο, ότι καμμιά κυβέρνηση μέχρι σήμερα δεν έχει τολμήσει να «βάλει τον δάχτυλο επί τον τύπον των ήλων», διότι λίγους μήνες μετά τις εκλογές, δυστυχώς καμία Κυβέρνηση δεν είναι σε θέση να διατηρήσει την επαφή, τη σχέση  με τον λαό που την ανέδειξε, γιατί αυτός ο φακός είναι σε θέση να παρεμβληθεί και να διαρρήξει με τη λειτουργία του οποιονδήποτε δεσμό, οποιαδήποτε σχέση μεταξύ της κυβέρνησης, του Κοινοβουλίου και του Εκλογικού Σώματος. Θα μου πείτε: αυτά είναι γενικότητες και τι σχέση έχουν με την τροπολογία σας. 
      Κυρία Πρόεδρε, πάντοτε υπήρξαν στο χώρο της πολιτικής και των Μέσων Ενημέρωσης και τυχοδιώκτες και εκβιαστές και είναι παροιμιώδης η έκφραση «ή Υπουργό με κάνεις ή εφημερίδα βγάζω». Πιστεύω ότι και σήμερα η δημοκρατία μας είναι δέσμια τέτοιων εκβιασμών. Ποια είναι η λύση; Η λύση είναι μία και μόνη, να ενισχυθεί κάθε φωνή και κάθε θεσμός που προσπαθεί να σταθεί όρθιος, να μην υποκύψει, αλλά να αντιμετωπίσει με γενναιότητα αυτήν την κατάσταση. Δυστυχώς, λυπάμαι, πολλές φορές το έχω πει εδώ, η επομένη Βουλή -δεν θέλω να μιλήσω γι’ αυτή και τις προηγούμενες- θα έχει αρκετούς που ή θα έχουν θωπεύσει τα οπίσθιά τους τέτοια συμφέροντα ή ως χορηγοί τους τέτοια συμφέροντα θα έχουν καλύψει τις τεράστιες πραγματικά εκλογικές δαπάνες, τις οποίες βλέπουμε και στα διπλανά μας κόμματα και μέσα στα ίδια τα κόμματά μας, αλλά δεν τολμούμε να σταθούμε απέναντι και να καταγγείλουμε όλα αυτά τα φαινόμενα. 
      Δεν υπάρχουν, κύριε Υπουργέ, οργανώσεις δημοσιογραφικές; Δεν υπάρχουν οργανώσεις των επιχειρηματιών, των ιδιοκτητών των Μέσων Ενημέρωσης; Μεταξύ αυτών των οργανώσεων, δεν υπάρχουν και έντιμοι επιχειρηματίες, από την μια μεριά και έντιμοι δημοσιογράφοι, από την άλλη; Γιατί πάντοτε η κυβερνητική εξουσία θέτει αυτούς που θέλουν να είναι εντάξει με την αποστολή τους, προ του διλλήματος ή να συμβιβαστούν με τη σαπίλα που τους περιβάλλει ή να βρεθούν στο περιθώριο; 
      Τι κάνετε εδώ πέρα τώρα; Τους μεν δημοσιογράφους, αντί να τους στηρίξετε, τους σπρώχνετε πιο πολύ να παραμένουν, όσοι θέλουν να επιβιώσουν, γονυπετείς προ των αφεντικών τους. Και ξέρουμε, βλέπουμε δημοσιογράφους που έχουν άποψη πώς αιφνιδίως, όταν το κανάλι τους, η εφημερίδα τους για τα όποια συμφέροντα του επιχειρηματία αλλάζει γραμμή, «κάνουν τούμπα». Σοβαροί, έντιμοι, υπεύθυνοι δημοσιογράφοι. Γιατί; Γιατί δεν υπάρχει θεσμός και πάνω απ’ όλα δεν υπάρχει κυβέρνηση, η εκάστοτε κυβέρνηση, που να τολμά να τους στηρίξει, που να τολμά να αντιμετωπίσει αυτόν που εκβιάζει τη συνείδησή τους και τους επιβάλλει να γίνουν φερέφωνα, και αντί να μεταδώσουν την είδηση, να σχολιάσουν την είδηση,  γίνονται φερέφωνα των συμφερόντων του επιχειρηματία. 
      Και αυτό βέβαια είναι ένα γενικότερο φαινόμενο που αφορά ολόκληρη την κοινωνία και την οικονομία μας. Κανένας έντιμος επιχειρηματίας δεν μπορεί να προκόψει σε αυτόν τον τόπο. Πρέπει να περνάει από τον πάγκο αυτών που είναι σε θέση να εκβιάσουν τον αρμόδιο Υπουργό, να εκβιάσουν την Κυβέρνηση, που μπορούν με τα κουίζ, τα ερωτήματα περί διαφόρων υποτιθέμενων δραστηριοτήτων παραγόντων της εξουσίας να επιβάλλουν τελικά αυτό που θέλουν. Γι’ αυτό δεν γίνονται επενδύσεις, κύριε Υπουργέ. Γι’ αυτό σε κάθε σοβαρή προμήθεια από τις Ένοπλες Δυνάμεις, μέχρι οπουδήποτε αλλού έχουμε πάντοτε αυτά τα προβλήματα, να μην υπάρχει διαφάνεια, και να μην υπάρχει καθαρότητα στο δημόσιο βίο της χώρας.
      Αυτή η τροπολογία, κύριε Υπουργέ, δεν έπρεπε να έρθει. Πρώτα-πρώτα έπρεπε να έχει την υπογραφή της Υπουργού Απασχόλησης και Κοινωνικής Προστασίας, διότι αφορά θέματα συλλογικών συμβάσεων, όρων εργασίας, ζητήματα κοινωνικής ασφάλισης. Και αν θέλετε κάποτε ο χώρος των μέσων ενημέρωσης να είναι πραγματικά ένας ανεξάρτητος χώρος, ώστε όσοι τολμούν και όσοι θέλουν, να ορθώνουν το ανάστημά τους απέναντι στην όποια εξουσία δεν μπορεί να υπάρχει στην Ελλάδα Υπουργείο Τύπου. Υπουργείο Τύπου υπήρχε στη Δικτατορία. Δεν υπάρχει κανένας λόγος να υπάρχει Υπουργείο Τύπου σε περίοδο δημοκρατικής διακυβέρνησης της χώρας. Αυτή η ειδική νομοθεσία και οι ειδικοί νόμοι περί Τύπου και οι ειδικές ρυθμίσεις, σημαίνουν ότι αυτό που ενδιαφέρει την εκάστοτε εκτελεστική εξουσία δεν είναι η λειτουργία των μέσων μαζικής ενημέρωσης, η ανεξάρτητη κατά το ρόλο τους και κατά το καθήκον, δεν είναι να ισχύσει η μεγάλη ρήση του Ιωάννη Μάγιερ «η δημοσίευσις είναι η ψυχή της δικαιοσύνης», αλλά με τον ένα ή τον άλλο τρόπο να ελεγχθούν, έστω και αν αυτή η προσπάθεια καταλήγει σε «μπούμερανγκ». Δεν υπάρχει κυβέρνηση σε όλα αυτά τα χρόνια τα τριάντα πέντε που βρίσκομαι σε αυτήν την Αίθουσα, που να πορεύθηκε σε αυτήν τη γραμμή, που να νόμισε ότι καταφέρνει να ελέγχει κάτι σε αυτόν το χώρο, που να μη μετεβλήθη υπό ορισμένες συνθήκες και οπωσδήποτε κάποια στιγμή στη θητεία της αυτός ο έλεγχος γύρισε «μπούμερανγκ» εναντίον της. Γιατί όταν μία εξουσία απαξιώνεται στη συνείδηση του λαού και εξαρτάται από τους επαίνους των οποιωνδήποτε αλληλοεξαρτώμενων από αυτήν παραγόντων των μέσων ενημέρωσης, θα έρθει η στιγμή όταν δεν θα ενδίδει και στα πιο απίθανα αιτήματά τους, αυτός ο έλεγχος να μετατρέπεται σε μπούμερανγκ.
      Εδώ αδικείτε πολύ κόσμο. Ενισχύεται το φαινόμενο των μπλοκς ουσιαστικά. Ξέρετε ότι υπάρχουν χιλιάδες άνεργοι δημοσιογράφοι πρόσφοροι εκ των πραγμάτων και να μην μπορούν να αντισταθούν σε κάθε είδους εκμετάλλευση. Να καλέσετε τους εκδότες και όχι τους εκδότες των εφήμερων εκδόσεων της μιας εβδομάδας ή των δεκαπέντε ημερών, που ούτε ύλη έχουν, αλλά απλώς κοιτάζουν πως θα επιβιώσουν, αλλά αυτούς που έχουν αίσθηση της αποστολής τους, αυτούς που πραγματικά καλύπτουν την περιφέρεια, όχι για τον σκοπό που άκουσα αυτές τις ημέρες από εσάς και από τον παρακαθήμενο Υφυπουργό κ. Γκιουλέκα, ότι θα κάνετε περιοδείες στην επαρχία για να έλθετε σε επαφή με τον επαρχιακό Τύπο. Κατανοούμε τι σημαίνουν αυτά τα ταξίδια. Είναι στην ίδια λογική που σας είπα ότι τελικώς οδηγεί σε μπούμερανγκ τους εκάστοτε κυβερνώντες και βέβαια σε όλα και μεγαλύτερη κατολίσθηση του δημόσιου βίου της χώρας, του τόπου μας, σε τελική ανάλυση. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο Υπουργός Εσωτερικών κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρία Πρόεδρε, καταχρώμαι του χρόνου, αλλά ήθελα να απαντήσω μόνο σε δυο σημεία που τόνισε ο κ. Κακλαμάνης.
      Κύριε Πρόεδρε, πρώτον σε ό,τι αφορά το θέμα που θέσατε, είναι αλήθεια ότι το Υπουργείο Τύπου ήταν ένα κατάλοιπο. Το έχω πει και άλλοτε. Έπρεπε να εκλείψει και εξέλειπε. Υπάρχει … 
       ΑΠΟΣΤΟΛΟΣ ΚΑΚΛΑΜΑΝΗΣ: Μα σοβαρολογούμε; Εξέλειπε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δεν υπάρχει Υπουργείο Τύπου, κύριε Πρόεδρε. 
      Κάθε πολιτισμένη και δημοκρατικά προηγμένη χώρα έχει -όπως έχει και η Ελλάδα πλέον- ένα κομμάτι που αφορά την επικοινωνία και την ενημέρωση, το οποίο είναι απαραίτητο για κάθε χώρα και το έχει κάθε χώρα. 
      Δεν υπάρχει Υπουργείο Τύπου. Δυο Γενικές Γραμματείες υπάρχουν, η μια Επικοινωνίας και η άλλη Ενημέρωσης, που στόχος τους είναι όπως σε κάθε χώρα πολλές φορές, όταν χρειάζεται, όχι να προβάλουν την εκάστοτε κομματική γραμμή του καθενός, αλλά να μπορούν –όταν χρειαστεί- να προβάλουν τη φωνή του τόπου και των εθνικών μας συμφερόντων. Γιατί ξέρετε πολύ καλά –και το γνωρίζετε όλοι, κύριοι συνάδελφοι- ότι πολλές φορές η Ελλάδα και στο παρελθόν και τώρα -όταν μάλιστα παίρνει σημαντικές αποφάσεις που ενοχλούν κάποιους, επειδή έχουμε χρέος να προστατέψουμε τα εθνικά μας συμφέροντα- υφίσταται επικοινωνιακές, εντός ή εκτός εισαγωγικών, επιθέσεις. Και εκεί…
       ΑΠΟΣΤΟΛΟΣ ΚΑΚΛΑΜΑΝΗΣ: Το Υπουργείο Εξωτερικών, τα Προξενεία και τις Πρεσβείες γιατί τα έχει;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, συγχωρέστε με, δεν σας διέκοψα. Αφήστε με να πω την άποψή μου.
      ΑΠΟΣΤΟΛΟΣ ΚΑΚΛΑΜΑΝΗΣ: Μα τι λέμε τώρα; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Δεν είναι δουλειά του Υπουργείου Εξωτερικών. Το Υπουργείο Εξωτερικών πρέπει να υπερασπίζεται τα εθνικά μας συμφέροντα στην εξωτερική πολιτική. Η επικοινωνία είναι ένα άλλο πράγμα, το οποίο γνωρίζετε ότι έχουν όλες οι χώρες. Αλίμονό μας, αν δεν το είχαμε. 
      Άλλο αυτό και άλλο να έχεις Υπουργείο Τύπου, που ουσιαστικά είναι Υπουργείο προπαγάνδας. Τέτοιο πράγμα δεν υπάρχει. Εν πάση περιπτώσει, δεν υπάρχει τον τελευταίο καιρό και είναι μια πρωτοβουλία της Κυβέρνησης Καραμανλή. Αυτό πρέπει να το αναγνωρίσει κανείς. 
      Το δεύτερο που θέλω να διευκρινίσω είναι ότι δεν αλλάζω τίποτα σε ό,τι αφορά τα ασφαλιστικά. Διευκρινήσεις επί του νόμου κάνω. Οι διευκρινήσεις –σάς το τονίζω- είναι συγκεκριμένες. Αφορούν τον τρόπο απόδειξης, απλώς και μόνο.
      Μάλιστα έφυγε, κύριε Πρόεδρε, η διάταξη που τους ενοχλούσε, κατά τη γνώμη τους. Εγώ πίστευα ότι δεν έφερνε καμία μεταβολή, ήταν καλύτερα για την εφαρμογή του νόμου. Παρόλα αυτά, μιας και μου είπαν, και η ΕΣΗΕΑ και η ΕΣΗΕΜΘ και ορισμένες από τις Ενώσεις ιδιοκτητών, ότι έμπαινε, έμμεσα το «μπλοκάκι», έφυγε αυτή η ρύθμιση. 
      Σας ξανατονίζω, όμως, ότι το ασφαλιστικό καθεστώς των δημοσιογράφων, σε καμμία περίπτωση δεν αλλάζει, με τη διάταξη την οποία φέρνω εγώ. Είναι αυτό που είχε από την αρχή. Με το ν. 3548 ρυθμίστηκε, γι’ αυτό και δεν συνυπογράφεται η τροπολογία από την Υπουργό Απασχόλησης, γιατί δεν το αλλάζω αυτό καθόλου.
      Άλλο αυτό και άλλο να λες ποια είναι τα αποδεικτικά στοιχεία που απαιτούνται σε ορισμένες περιπτώσεις για να μπορέσει να εφαρμοστεί ο νόμος, αλλιώς θα είχαμε προβλήματα. Αυτή είναι η ουσία. 
      Ευχαριστώ πολύ που ανεχθήκατε να παρέμβω για δεύτερη φορά. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Νομίζω ότι οι διαδικασίες που ακολουθούνται σ’ αυτή την Αίθουσα διαρκώς υποβαθμίζονται και εν πάση περιπτώσει κατακρεουργούνται. 
      Δεν είναι δυνατόν να έχουμε ένα νομοσχέδιο για τον επενδυτικό νόμο και να βλέπουμε να εισάγονται τροπολογίες, οι οποίες τροπολογούνται επί των τροπολογιών από το παράθυρο για άσχετα πράγματα. 
      Κατ’ αρχάς, έχουμε το θέμα της φορολογίας. Τι σχέση έχει ο περιφερειακός Τύπος με τον επενδυτικό νόμο; Τι σχέση έχει ο ΕΦΕΤ με τον επενδυτικό νόμο; Εδώ ανοίγονται μεγάλα θέματα μ’ αυτές τις τροπολογίες και μπαίνουμε να τα συζητήσουμε απόντων και των αρμοδίων Υπουργών, οι οποίοι έρχονται απλώς για να πουν δυο λόγια. Δεν κάθονται να ακούσουν και όλους τους ομιλητές ή τις παρατηρήσεις τους. Βιαστικά άρον-άρον, να τελειώνουμε. Δεν γίνεται να νομοθετεί έτσι η Βουλή αυτή. Είναι παρωδία νομοθέτησης. Εμπαιζόμεθα όλοι για θέματα πελώρια μάλιστα, τα οποία χρειάζονται ευρύτατη συζήτηση, χρειάζονται ακροάσεις των φορέων. Χρειάζεται να ακούσουμε και να ακούσετε απόψεις. Δυστυχώς, όμως, βλέπω τα πράγματα να χειροτερεύουν επ’ αυτού. 
      Μπαίνω τώρα στα σημερινά θέματα. Μπορεί να εισάγεται με τροπολογία η αύξηση της έμμεσης φορολογίας; Υπάρχει πιο σοβαρό και σημαντικό θέμα από το να αυξάνεται η έμμεση φορολογία και να το φέρνετε για να το συζητήσουμε ως τροπολογία στον επενδυτικό νόμο; Αυτή η έμμεση φορολογία, την οποία βάζετε στα ποτά και τα τσιγάρα, πλήττει τους πάντες στην Ελλάδα και ιδιαίτερα πλήττει τα ασθενέστερα στρώματα.  Και το συζητάμε αυτό ως επιμέρους τροπολογία στο νομοσχέδιο;
      Τι είχατε υποσχεθεί ως Κυβέρνηση; Τι είχατε διακηρύξει; Ότι δεν πρόκειται να βάλετε νέους φόρους. Είχατε πει ότι δεν πρόκειται να βάλετε νέους φόρους το 2009. Αυτοί που βάζετε τώρα, τί είναι; Δεν είναι νέοι έμμεσοι φόροι και μάλιστα δυσβάσταχτοι, που φθάνουν μέχρι το 20%; Ποια είναι η αιτιολογική βάση αυτής της νέας φορολογίας;
      Βλέπετε την κρίση που επελαύνει; Βλέπετε τα προβλήματα που επέρχονται; Τι βλέπετε εν πάση περιπτώσει; Εκτός τόπου και χρόνου είστε; Μέχρι την άνοιξη, η κατάσταση θα γίνει εφιαλτική στην Ελλάδα. Δεν συζητάω από εκεί και πέρα, αλλά μέχρι την άνοιξη. Βογκούν οι πάντες στην αγορά και αντί να έρθετε να μειώσετε τους φόρους για τα πλατιά λαϊκά στρώματα, να στηρίξετε το εισόδημά τους, να μειώσετε τη φορολογία, έρχεστε εδώ πέρα και βάζετε και νέους φόρους!
      Πολύ φοβάμαι ότι με την αποτυχία του προϋπολογισμού και τα πλήρη αδιέξοδα του προϋπολογισμού, αυτοί οι νέοι φόροι είναι μόνο η αρχή μιας φοροεπιδρομής, η οποία έχει εγκαινιαστεί με προηγούμενα νομοσχέδια.
      Απαράδεκτη αυτή η αύξηση των εμμέσων φόρων στα ποτά και τα τσιγάρα, ιδιαίτερα θα έλεγα στα τσιγάρα που είναι για τον πολύ κόσμο και στα ποτά που πάρα πολλά απ’ αυτά είναι πλατιάς κυκλοφορίας και ελληνικής προέλευσης και παραγωγής. Είναι απαράδεκτη σε κάθε περίπτωση και πρέπει να την αποσύρετε. 
      Η δεύτερη τροπολογία που έρχεται για τον περιφερειακό Τύπο είναι και αυτή απαράδεκτη. Μας είπε ο κ. Παυλόπουλος ότι δήθεν κάνει νομοτεχνικές βελτιώσεις. Ποιες νομοτεχνικές βελτιώσεις; Για τον περιφερειακό Τύπο είχατε θεσμοθετήσει ένα πλαίσιο, το οποίο ήταν άκρως απαράδεκτο για τους δημοσιογράφους. Ήταν αντεργατικό και υποβαθμιστικό συνολικά του περιφερειακού Τύπου.
      Έρχεστε τώρα με αυτήν την τροπολογία και δίνετε τη χαριστική βολή σε κάθε αξιόπιστη προσπάθεια να σταθεί πραγματικός περιφερειακός και τοπικός Τύπος. Τι κάνετε με τη συγκεκριμένη τροπολογία; 
      Πρώτον, καταργείτε την ασφαλιστική ενημερότητα. Βεβαίως, η ασφαλιστική ενημερότητα δεν τίθεται ως προϋπόθεση, για να μπορεί ο τοπικός ή περιφερειακός Τύπος να έχει αυτές τις ευεργετικές συνέπειες από τις προκηρύξεις του δημοσίου κ.λπ.. 
      Γιατί δεν βάζετε την ασφαλιστική ενημερότητα; Δηλαδή, θα μπορεί ένας εργοδότης να μην πληρώνει τα ασφάλιστρα στους ελάχιστους εργαζόμενους που απασχολεί –στο τίποτα σχεδόν- και να έχει ευεργετικές συνέπειες; Δηλαδή, έρχεστε εδώ να λειτουργήσετε εναντίον των ασφαλιστικών ταμείων; Είναι τόσο εύρωστα τα ασφαλιστικά ταμεία, που μπορεί κάποιος να απασχολεί έναν ή δύο εργαζόμενους –αν έχει τη δυνατότητα- να μην τους πληρώνει και να μην έχει και ασφαλιστική ενημερότητα; Απαράδεκτο!
      Δεύτερον, λέτε ότι το  μπλοκάκι, με τον τρόπο που κάνατε την τροποποίηση, το καταργείτε. Μεγάλο ψεύδος ότι το καταργείτε! Διότι από τη στιγμή που δεν εισάγετε την ασφαλιστική ενημερότητα, αλλά μόνο τη βεβαίωση ασφάλισης, από εκεί και πέρα μπορεί να καταστρατηγείται και να μην είναι ο δημοσιογράφος ενταγμένος στο αντίστοιχο ασφαλιστικό ταμείο, αλλά να είναι με μπλοκάκι υπηρεσιών, με σύμβαση έργου και την ίδια ώρα αυτός που είναι με σύμβαση έργου να έχει βεβαίως ασφάλιση, διότι κάποτε ασφαλιζόταν στα ασφαλιστικά ταμεία των δημοσιογράφων.
      Άρα, τι έρχεστε εδώ να κάνετε; Να διαλύσετε τις εργασιακές σχέσεις, τις ελάχιστες που έχουν απομείνει, στον περιφερειακό και τοπικό Τύπο. Και για ποιες εργασιακές υποχρεώσεις μιλάμε; Για ασήμαντες. Δηλαδή, μια περιφερειακή ημερήσια εφημερίδα είχε υποχρέωση να έχει δύο δημοσιογράφους. 
      ΝΙΚΟΛΑΟΣ ΓΚΑΤΖΗΣ: Έναν. 
      ΠΑΝΑΓΙΩΤΗΣ ΛΑΦΑΖΑΝΗΣ: Δύο, Αναφέρομαι σε ημερήσια εφημερίδα. Και σε νομό κάτω από ογδόντα χιλιάδες κατοίκους υπάρχει η υποχρέωση για έναν και αυτός μπορεί να είναι μόνο ο ιδιοκτήτης.
      	Έρχεστε τώρα και λέτε: Δεν πειράζει, ας μην έχει ασφαλιστική ενημερότητα. Επομένως, μόνο βεβαίωση ασφάλισης, δηλαδή μπλοκάκι και σύμβαση έργου. 
      Καλά, δεν είναι ντροπή να εισάγετε τέτοιες διατάξεις σε αυτήν την Αίθουσα! Διότι έτσι πάτε στον πάτο όλο τον περιφερειακό και τοπικό Τύπο, αντί να τον ενισχύετε. Διότι και έναν που θέλει να κάνει μια καλή εφημερίδα, η οποία να παίζει ένα ρόλο ενημερωτικό, στην ουσία τον οδηγείτε, με αυτόν τον αθέμιτο ανταγωνισμό που εισάγετε, στο να βαλτώσει την εφημερίδα του. 
      Είναι απαράδεκτες αυτές οι διατάξεις που «τις φέρνετε νύχτα». Να τις αποσύρετε! Έχουν δημιουργήσει τεράστιο θέμα στους δημοσιογράφους και δείχνουν και το μέλλον των εργασιακών σχέσεων στον δημοσιογραφικό κόσμο γενικότερα. Το μπλοκάκι έχει πλημμυρίσει σε όλες τις μεγάλες εφημερίδες. Το μπλοκάκι και το δελτίο παροχής υπηρεσιών πάτε να το εγκαταστήσετε ως τη μόνη εργασιακή δυνατότητα, επιλογή και προοπτική για τους νέους δημοσιογράφους. 
      Έρχομαι στο θέμα του ΕΦΕΤ. Λείπει από την Αίθουσα και ο δεύτερος αρμόδιος Υπουργός. Σε ποιον θα τα πούμε; 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Σε εμάς. 
      ΠΑΝΑΓΙΩΤΗΣ ΛΑΦΑΖΑΝΗΣ: Ναι, αλλά εσείς δεν έχετε νομοθετική πρωτοβουλία. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Είναι ενιαία η έκφραση της Κυβέρνησης. 
      ΠΑΝΑΓΙΩΤΗΣ ΛΑΦΑΖΑΝΗΣ: Όχι, δεν είναι έτσι ενιαία, όλα ενιαία. Πώς είναι ενιαία; Εκτιμώ την παρουσία σας. Όμως, εδώ δεν έχουμε νομοθετική πρωτοβουλία στο Υπουργείο Οικονομικών, θα έχετε νομοθετική πρωτοβουλία στο Υπουργείο Ανάπτυξης; Με συγχωρείτε, αλλά την τροπολογία δεν την εισάγετε εσείς. Την εισάγει το Υπουργείο Ανάπτυξης. 
      ΝΙΚΟΛΑΟΣ ΓΚΑΤΖΗΣ: Το Υπουργείο Γεωργίας. 
      ΠΑΝΑΓΙΩΤΗΣ ΛΑΦΑΖΑΝΗΣ: Το Υπουργείο Αγροτικής Ανάπτυξης την εισάγει. Σε ποιον, λοιπόν, θα τα πούμε; Γιατί δηλαδή γίνεται αυτή η συζήτηση; Για πλάκα; 
      Δεν λέω. Μπορεί να τα πούμε και να μας γράψει ο Υπουργός «στα παλαιότερα των υποδημάτων του». Όμως, τουλάχιστον μας ακούει. Τώρα ούτε καν μας ακούει! 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ήταν εδώ ο Υπουργός. Μίλησε. Έδωσε εξηγήσεις. Εξήγησε και το λόγο για τον οποίο έφυγε. 
      ΠΑΝΑΓΙΩΤΗΣ ΛΑΦΑΖΑΝΗΣ: Εξηγήσεις; Δεν ήξερε ούτε τι τροπολογίες έχει φέρει. Νόμισε ότι έχει φέρει τροπολογία για τον ΕΛΓΑ. Ήταν έτοιμος να πει για τον ΕΛΓΑ. Και αν τον ακούσατε και καταλάβατε εσείς τι είπε για τον ΕΦΕΤ, τόσο κατάλαβα και εγώ. Δεν καταλάβαμε τι έλεγε, γιατί δεν ξέρει ούτε από ΕΦΕΤ τι γίνεται ούτε μάλλον από τη Γενική Διεύθυνση Κτηνιατρικών Υπηρεσιών του Υπουργείου του. 
      Ποιο είναι, λοιπόν, το πρόβλημα του ΕΦΕΤ, γιατί είναι πελώριο; Το πρόβλημα του ΕΦΕΤ δεν είναι κυρίως οργανωτικό πρόβλημα, δηλαδή ποιος θα τον εποπτεύει. Το πρόβλημα του ΕΦΕΤ είναι πως είναι υποβαθμισμένος και δεν μπορεί να ασκήσει τον έλεγχο που επιβάλλεται στην υγιεινή και στην ασφάλεια των τροφίμων, που είναι ένα από τα κεντρικά παγκόσμια προβλήματα και τρομακτικό πρόβλημα για τη χώρα μας. 
      Αυτό είναι το πρόβλημα και αντί να έρθετε να αναβαθμίσετε τον ΕΦΕΤ, αυτό που κάνετε είναι να τον παίρνετε από το Υπουργείο Ανάπτυξης και να τον πηγαίνετε στο Υπουργείο Αγροτικής Ανάπτυξης. Γενικά δεν είμαστε αντίθετοι. Θα μπορούσαμε να το συζητήσουμε αυτό. Αλίμονο. Όμως, δεν είναι εκεί το πρόβλημα. Όπου και να τον υπάγετε, έναν οργανισμό υποβαθμισμένο, υποστελεχωμένο, χωρίς υποδομές και μέσα, χωρίς ισχυρές αρμοδιότητες ΕΦΕΤ, όπου και να τον πάτε, δεν μπορεί να κάνει τη δουλειά του. Και τη δουλειά του αυτή δεν την κάνει, πανθομολογουμένως! Τα διατροφικά προβλήματα ασφάλειας δεν τα αντιμετωπίζει. 
      Επομένως, αντί να εισάγετε ένα θέμα, να συζητήσουμε δηλαδή για τον ΕΦΕΤ και την αναβάθμισή του, μας φέρνετε μια μετατόπιση του ΕΦΕΤ από το ένα «κουτάκι» του Υπουργείου στο άλλο. 
      Και τι κάνετε με το άρθρο 2; Υπάγετε στον ΕΦΕΤ όλη τη Διεύθυνση της Κτηνιατρικής Υπηρεσίας του Υπουργείου Αγροτικής Ανάπτυξης και των Νομαρχιακών Αυτοδιοικήσεων. Τόσο ισχυρός και καλός είναι ο ΕΦΕΤ, που του κολλάμε δίπλα τη Γενική Διεύθυνση Κτηνιατρικών Υπηρεσιών, για να γίνει εκεί «μπάχαλο» και να μην καταλαβαίνει κανείς τι θα κάνει, ποιος θα το κάνει και αν μπορεί και να το κάνει. 
      Προβλήματα έχει η Γενική Διεύθυνση Κτηνιατρικής Υπηρεσίας, για να κάνει καλά τη δουλειά της σε ένα κρίσιμο θέμα. Και αυτή θέλει αναβάθμιση. Εδώ τώρα πάτε να δώσετε μια οργανωτική λύση με ένα οργανωτικό μπάχαλο, το οποίο, δυστυχώς, θα διαλύσει περαιτέρω και ό,τι γινόταν μέχρι σήμερα. Αυτά είναι απαράδεκτα πράγματα! Πρέπει να αποσύρετε την τροπολογία, να φέρετε τα ουσιαστικά θέματα και να ανοίξετε τη συζήτηση. Να ακούσουμε και τους αρμόδιους φορείς, οι οποίοι όλοι έχουν ένα λόγο να διαμαρτύρονται γι’ αυτές τις ρυθμίσεις. 
      Δεν ξέρω αν έχετε παρατηρήσει, αλλά εδώ βλέπω: Πανελλήνια Ομοσπονδία Γεωτεχνικών Δημοσίων Υπαλλήλων, Πανελλήνια Ένωση Γεωπόνων Δημοσίων Υπαλλήλων, Πανελλήνια Ένωση Κτηνιατρικών Δημοσίων Υπαλλήλων, Πανελλήνια Ένωση Δασολόγων Δημοσίων Υπαλλήλων, Πανελλήνιος Σύλλογος Γεωλόγων Δημοσίου κ.λπ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, ολοκληρώστε.
      ΠΑΝΑΓΙΩΤΗΣ ΛΑΦΑΖΑΝΗΣ: Όλοι είναι αντίθετοι. Ποιον έχετε υπέρ σας; Με ποιον συζητήσατε αυτές τις διατάξεις και αυτές τις τροπολογίες;
      Έχουμε καταθέσει, επίσης, μια τροπολογία η οποία αφορά τους ογδόντα εργαζόμενους με συμβάσεις μιας μέρας στη Γενική Γραμματεία Αθλητισμού. Είναι ένα αίσχος οι συμβάσεις μιας μέρας που υπάρχουν στον Ιππόδρομο, υπάρχουν στον ΟΠΑΠ. Το έχετε μεταφέρει τώρα και στη Γενική Γραμματεία Αθλητισμού. Ανθρώπους που επιτελούν πάγιες και διαρκείς ανάγκες, τούς έχετε με συμβάσεις μιας μέρας. Δουλεμπόριο σκέτο!
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Λαφαζάνη, παρακαλώ!
      ΠΑΝΑΓΙΩΤΗΣ ΛΑΦΑΖΑΝΗΣ: Όμως, εδώ πρέπει να είναι κάποιος αρμόδιος να μας απαντήσει.
      Τέλος, επικροτώ αυτά που είπε και η εισηγήτριά μας για το θέμα των νομικών, της νομικής υπηρεσίας της ΜΟΔ ΑΕ, που τους στερείτε κακώς, αυθαίρετα τη δυνατότητά τους να ασκούν το δικηγορικό επάγγελμα. Είναι μια τροπολογία την οποία υποστηρίζει σχεδόν σύσσωμη, νομίζω, η Βουλή, όλες οι πτέρυγες -αν δεν κάνω λάθος- και πρέπει να την κάνετε αποδεκτή.
      Σας ευχαριστώ.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΟΥΣΑ (Έλσα Παπαδημητρίου): Ο Υφυπουργός κ. Μπέζας έχει ζητήσει το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρία και κύριοι συνάδελφοι, είναι γεγονός ότι βρισκόμαστε σε μια δύσκολη οικονομική συγκυρία, όπως επίσης βρισκόμαστε σε ένα περιβάλλον οικονομικό το οποίο έχει μεγάλες αβεβαιότητες.
      Σε αυτό, λοιπόν, το περιβάλλον όπου υπάρχουν συνεχώς αλλαγές γύρω μας, αλλαγές επί το δυσμενέστερον στην οικονομία, οφείλουμε να προσαρμόζουμε την οικονομική μας πολιτική και βεβαίως, να προσαρμόζουμε και τη φορολογική μας πολιτική.
      Σε αυτήν, λοιπόν, τη δύσκολη συγκυρία προχωρούμε σε διορθώσεις και σε προσαρμογές στη φορολογική πολιτική, στη φορολογική πολιτική που είχαμε εξαγγείλει το προηγούμενο διάστημα, διασφαλίζοντας, όμως, σε κάθε περίπτωση τα δημοσιονομικά συμφέροντα και τους δημοσιονομικούς μας στόχους, διότι ακριβώς επειδή είναι δύσκολη η οικονομική συγκυρία, δεν υπάρχει κανένα περιθώριο στη χώρα μας για δημοσιονομική χαλάρωση.
      Η Κυβέρνηση, λοιπόν, αναγνωρίζοντας σε αυτήν την περίοδο τις δυσκολίες τις οποίες αντιμετωπίζουν οι μικρές και μεσαίες επιχειρήσεις και οι επιτηδευματίες, επαναφέρει το αφορολόγητο των 10.500 ευρώ. Οφείλουμε, όμως, αν θέλουμε να είμαστε υπεύθυνη Κυβέρνηση, να αναπληρώσουμε την απώλεια εσόδων η οποία προκαλείται με αυτήν την επαναφορά του αφορολογήτου. Διότι υπεύθυνη πολιτική δεν είναι να προτείνει κάποιος απλά και μόνο την επαναφορά του αφορολογήτου. Υπεύθυνη πολιτική είναι να προτείνει και τους τρόπους με τους οποίους θα διασφαλίσουμε τους πόρους. Διότι επαναλαμβάνω ότι δεν υπάρχουν σε αυτήν τη δύσκολη συγκυρία περιθώρια για δημοσιονομική χαλάρωση.
      Δεν είμαστε, κύριε Λαφαζάνη -διότι σας άκουσα προηγουμένως με προσοχή- εκτός τόπου και χρόνου. Αντιλαμβανόμαστε το τι συμβαίνει γύρω μας, προσαρμόζουμε τη φορολογική μας πολιτική και θα μου επιτρέψετε να σας πω ότι εκτός τόπου και χρόνου φαντάζει να είναι η Αντιπολίτευση, διότι αρνείστε συνεχώς τα πάντα, αρνείστε οποιαδήποτε προσαρμογή και τάζετε ακοστολόγητες παροχές.
      Έρχομαι τώρα πιο συγκεκριμένα στην τροπολογία για την αύξηση του Ειδικού Φόρου Κατανάλωσης στα ποτά και τα τσιγάρα. Με τις παραγράφους 1 και 2 αναπροσαρμόζονται οι συντελεστές του Ειδικού Φόρου Κατανάλωσης της αιθυλικής αλκοόλης και της αλκοόλης που προορίζεται για το ούζο ή περιέχεται στο τσίπουρο και την τσικουδιά. Με τις παραγράφους 3 και 4 αναπροσαρμόζονται οι συντελεστές του Ειδικού Φόρου Κατανάλωσης στην μπύρα και με την παράγραφο 5 αναπροσαρμόζονται οι συντελεστές του Ειδικού Φόρου Κατανάλωσης των ενδιάμεσων προϊόντων που είναι τα βερμούτ και τα γλυκά κρασιά. Γλυκά κρασιά στην ουσία είναι η μαυροδάφνη. Η αύξηση η οποία γίνεται είναι της τάξεως του 20%.
      Πρέπει εδώ να πω ότι ο συντελεστής για τα αλκοολούχα ποτά είχε αναπροσαρμοστεί πάλι το 2005, ο συντελεστής του Ειδικού Φόρου Κατανάλωσης για την μπύρα δεν έχει αναπροσαρμοστεί από το 1996 και για τα ενδιάμεσα προϊόντα, για το βερμούτ, δηλαδή, για τα γλυκά κρασιά, αναπροσαρμογή του Ειδικού Φόρου Κατανάλωσης έχει να γίνει από το 1993.
      Πρέπει εδώ, επίσης, να διευκρινίσω ότι δεν υπάρχει καμμία αναπροσαρμογή, διότι δεν υπάρχει Ειδικός Φόρος Κατανάλωσης στα κρασιά. Τα κρασιά στην Ελλάδα δεν υπόκεινται σε Ειδικό Φόρο Κατανάλωσης, όπως και σε άλλες μεσογειακές χώρες. Υπάρχουν, όμως, χώρες στη Βόρεια Ευρώπη όπου έχουμε Ειδικό Φόρο Κατανάλωσης και στα κρασιά.
      ΝΙΚΟΛΑΟΣ ΓΚΑΤΖΗΣ: Το γλυκό κρασί, κύριε Υπουργέ;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Το γλυκό κρασί είναι μόνο η μαυροδάφνη. Μόνο εκεί υπάρχει Ειδικός Φόρος Κατανάλωσης και αυτός αναπροσαρμόζεται.
      ΝΙΚΟΛΑΟΣ ΓΚΑΤΖΗΣ: Κρασί είναι.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Και πρέπει να σας πω ότι η αναπροσαρμογή αυτή είναι της τάξεως των τεσσάρων λεπτών. Τέσσερα λεπτά είναι η αύξηση που υπάρχει λόγω της αναπροσαρμογής που γίνεται.
      Διότι ο Ειδικός Φόρος Κατανάλωσης στα γλυκά κρασιά είναι το μισό του Ειδικού Φόρου Κατανάλωσης στα ενδιάμεσα προϊόντα, ο οποίος συντελεστής Ειδικού Φόρου Κατανάλωσης στα ενδιάμεσα προϊόντα είναι πολύ μικρότερος από τον Ειδικό Φόρο Κατανάλωσης στα αλκοολούχα ποτά. 
      Το πρώτο, λοιπόν, το οποίο πρέπει να ξεκαθαρίσουμε είναι ότι στο ελληνικό κρασί και στο ξένο κρασί, στο κρασί που υπάρχει στη χώρα και που τίθεται σε ανάλωση, παραμένει μηδενικός ο συντελεστής του Ειδικού Φόρου Κατανάλωσης.
      Επίσης, πρέπει να διευκρινίσουμε ότι απ’ αυτήν την αύξηση του Ειδικού Φόρου Κατανάλωσης δεν θίγεται η φορολόγηση του τσίπουρου και της τσικουδιάς, των μικρών αποσταγματοποιών, δηλαδή των διήμερων. Μιλάμε για αύξηση του Ειδικού Φόρου Κατανάλωσης, όχι στο παραδοσιακό τσίπουρο, όπου παραμένει εκεί ο συντελεστής στα 0,59 ευρώ ανά χιλιόγραμμο, αλλά η αύξηση αυτή αφορά το τσίπουρο και το ούζο το οποίο εμφιαλώνεται, που γίνεται δηλαδή παραγωγή μέσα από οργανωμένες μονάδες παραγωγής. 
      Επίσης, απαντώντας και στο θέμα το οποίο έθεσε ο κ. Σπηλιόπουλος, να πω ότι ο συντελεστής Ειδικού Φόρου Κατανάλωσης αυξάνεται γενικά στην αιθυλική αλκοόλη που υπάρχει στη χώρα, επομένως και στα εισαγόμενα από τρίτες χώρες και στα αλκοολούχα ποτά, τα οποία έρχονται από άλλες ευρωπαϊκές χώρες και στα αλκοολούχα ποτά τα οποία παράγονται στην Ελλάδα. Δεν υπάρχει κάποια διαφοροποίηση. Όπου υπάρχει αιθυλική αλκοόλη …
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και στα εισαγόμενα τότε; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Βεβαίως, σε όλα. Ό,τι αλκοολούχο ποτό τίθεται σε ανάλωση στη χώρα μας υπόκειται σε Ειδικό Φόρο Κατανάλωσης. Αυτόν, λοιπόν, τον Ειδικό Φόρο Κατανάλωσης τον αυξάνουμε κατά 20%.
      Νομίζω επίσης, ότι πρέπει να έχετε μια εικόνα για το πώς είναι το φορολογικό καθεστώς στα ποτά και στις άλλες χώρες της Ευρωπαϊκής Ένωσης. Πρέπει, λοιπόν, να σας πω ότι πριν από τη νομοθετική ρύθμιση στα αλκοολούχα ποτά, ως  προς την επιβάρυνση του Ειδικού Φόρου Κατανάλωσης ήμασταν στη δέκατη τέταρτη θέση επί συνόλου είκοσι επτά κρατών στην Ευρωπαϊκή Ένωση. Με την αύξηση αυτή την οποία κάνουμε, πάμε στην ενδέκατη θέση. Αυτά όσον αφορά τα αλκοολούχα ποτά.
      Στα ενδιάμεσα προϊόντα που είναι το βερμούτ και η μαυροδάφνη, ήμασταν τελευταίοι, εικοστοί έβδομοι στη φορολογική επιβάρυνση στα είκοσι επτά κράτη-μέλη της Ευρωπαϊκής Ένωσης και πηγαίνουμε στην εικοστή τέταρτη θέση. Στη δε μπύρα, ήμασταν στη δέκατη έβδομη θέση και με την αύξηση που γίνεται τώρα με τη συγκεκριμένη ρύθμιση, παραμένουμε στη δέκατη έβδομη θέση. Αυτή είναι η εικόνα, σε σχέση με το καθεστώς φορολόγησης των αλκοολούχων ποτών και στις άλλες χώρες της Ευρωπαϊκής Ένωσης. 
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί δεν βάλατε πιο πολύ στην μπύρα;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Προτιμήθηκε αυτή η οριζόντια αύξηση της τάξεως του 20% σε όλους τους Ειδικούς Φόρους Κατανάλωσης.
      ΑΠΟΣΤΟΛΟΣ ΚΑΚΛΑΜΑΝΗΣ: Το ουίσκι, η βότκα, τι σειρά έχουν; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ήμασταν πριν από την αύξηση στη δέκατη τέταρτη θέση, επί συνόλου είκοσι επτά κρατών και πηγαίνουμε στην ενδέκατη θέση, με την αύξηση την οποία επιβάλαμε με τη συγκεκριμένη ρύθμιση στα αλκοολούχα ποτά, στο ουίσκι.
      Έρχομαι τώρα στο θέμα των τσιγάρων. Με την παράγραφο 6 αυξάνεται ο συντελεστής του Ελάχιστου Ειδικού Φόρου Κατανάλωσης των τσιγάρων που πωλούνται σε τιμή μικρότερη από την πλέον ζητούμενη τιμή, από το 75% στο 80%.
      Πρέπει να πω εδώ ότι το καθεστώς φορολόγησης των τσιγάρων είναι κοινοτικό καθεστώς. Προβλέπεται δηλαδή από κοινοτική οδηγία. Και επίσης, πρέπει να ενημερώσω ότι αυτό το διάστημα γίνονται συζητήσεις στην Ευρωπαϊκή Ένωση για την αναθεώρηση αυτού του καθεστώτος. Προς το παρόν, όμως, ισχύει η κοινοτική οδηγία, η οποία προβλέπει την επιβολή Ελάχιστου Ειδικού Φόρου Κατανάλωσης. 
      Αυτής της δυνατότητας της κοινοτικής οδηγίας να επιβάλλεται ελάχιστος Ειδικός Φόρος Κατανάλωσης στα τσιγάρα, έχουν κάνει χρήση είκοσι από τα είκοσι επτά μέλη της Ευρωπαϊκής Ένωσης. Επτά μέλη δεν επιβάλλουν Ελάχιστο Ειδικό Φόρο Κατανάλωσης και τα είκοσι μέλη έχουν επιλέξει να επιβάλλουν Ειδικό Φόρο Κατανάλωσης. Η χώρα μας, μάλιστα, εφαρμόζει από τους χαμηλότερους συντελεστές, με την αναπροσαρμογή την οποία κάνουμε σήμερα, Ελάχιστου Ειδικού Φόρου Κατανάλωσης. Ήμασταν στη δέκατη έκτη θέση, από τα είκοσι κράτη και  παραμένουμε στη δέκατη έκτη θέση από τα είκοσι κράτη της Ευρωπαϊκής Ένωσης που επιβάλλουν ελάχιστο Ειδικό Φόρο Κατανάλωσης. Επαναλαμβάνω, ότι από τα είκοσι επτά, είκοσι έχουν Ελάχιστο Ειδικό Φόρο Κατανάλωσης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ένα λεπτό θέλω, κυρία Πρόεδρε.
      Άκουσα ότι πλήττονται τα φθηνά ελληνικά τσιγάρα με αυτή την αύξηση του Ελάχιστου Ειδικού Φόρου Κατανάλωσης. Πρέπει να σας πω ότι φθηνά τσιγάρα δεν παράγουν μόνο ελληνικές καπνοβιομηχανίες. Φθηνά τσιγάρα παράγουν και βιομηχανίες ξένων συμφερόντων στη χώρα μας και τα θέτουν στην κατανάλωση.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πείτε μας, ποια είναι αυτά; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Για παράδειγμα, η «PHILIP MORRIS» διαθέτει και φθηνά τσιγάρα στην αγορά.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ποια είναι αυτά;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν θα κάνω εδώ ονοματολογία, κύριε συνάδελφε! Όταν σας μιλώ και σας λέω κάτι, έχω πλήρη επίγνωση αυτών των οποίων λέω. Δεν θα αρχίσουμε συζήτηση στη Βουλή για μάρκες τσιγάρων! 
      Σας λέω, λοιπόν, ότι φθηνά τσιγάρα δεν υπάρχουν μόνο από τις ελληνικές καπνοβιομηχανίες. Κάτω από την πλέον ζητούμενη τιμή, υπάρχουν και από τις ξένων συμφερόντων βιομηχανίες. Όπως επίσης, πρέπει να ξέρετε, ελληνικά καπνά δεν χρησιμοποιούν μόνο οι ελληνικές καπνοβιομηχανίες, αλλά χρησιμοποιούν και οι ξένες καπνοβιομηχανίες.
      Επίσης, πρέπει να πω ότι ο τρόπος με τον οποίο έχει σχεδιαστεί η συγκεκριμένη αύξηση του Ελάχιστου Ειδικού Φόρου Κατανάλωσης, είναι τέτοιος ώστε να μην πλήττεται και να μη μειώνεται το μερίδιο των ελληνικών τσιγάρων στη συνολική αγορά τσιγάρων στη χώρα μας. Αυτή είναι η πραγματικότητα. Δεν υπάρχουν ούτε σκάνδαλα, ούτε σκανδαλώδεις διατάξεις. Είναι μία πρακτική η οποία ακολουθείται σε πάρα πολλές χώρες. Ο ελάχιστος συντελεστής του Ειδικού Φόρου Κατανάλωσης το 2005  ήταν στο 65%, το 2006 πήγε στο 75% και τώρα, από το 75% πηγαίνει στο 80%. Και επαναλαμβάνω ότι είμαστε στη δέκατη έκτη θέση σε σχέση με τις είκοσι χώρες της Ευρωπαϊκής Ένωσης που έχουν Ελάχιστο Ειδικό Φόρο Κατανάλωσης.
      Και τελειώνω απαντώντας και σ’ ένα άλλο ζήτημα το οποίο ετέθη στη συζήτηση που έγινε προηγουμένως. Είπαμε ότι οφείλουμε με την επαναφορά του αφορολόγητου, να αναπληρώσουμε την απώλεια εσόδων που είχαμε προβλέψει στον προϋπολογισμό του 2009, αν θέλουμε να ασκούμε μία υπεύθυνη δημοσιονομική πολιτική. Το ποσό το οποίο προβλέπεται από το Γενικό Λογιστήριο ως επιπλέον έσοδο μ’ αυτήν την αναπροσαρμογή του Ειδικού Φόρου Κατανάλωσης στα ποτά και στα τσιγάρα, είναι πράγματι περίπου 154.000.000 ευρώ. Ένα μεγάλο μέρος είναι από την αύξηση των ποτών και το υπόλοιπο από την αύξηση των τσιγάρων. 
      Όμως, έχει παρατηρηθεί –συμβαίνει πάντοτε σ’ όλες τις χώρες και θα συμβεί και στη δική μας περίπτωση- ότι όταν υπάρχει αναπροσαρμογή στον Ελάχιστο Ειδικό Φόρο Κατανάλωσης, υπάρχει και μία αναπροσαρμογή στις τιμές των προϊόντων καπνού σ’ όλα τα προϊόντα καπνού τα οποία κυκλοφορούν στην αγορά.
      Επομένως, αυτή η αύξηση του Ελάχιστου Ειδικού Φόρου Κατανάλωσης θα προκαλέσει αλλαγές στην τελική τιμή διάθεσης όλων των προϊόντων καπνού που είναι στην ελληνική αγορά.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αυξήσεις δηλαδή!
      ΠΑΝΑΓΙΩΤΗΣ ΛΑΦΑΖΑΝΗΣ: Βέβαια!
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτή η αύξηση θα φέρει πρόσθετα έσοδα από το Φόρο Προστιθέμενης Αξίας. Επομένως τα πραγματικά έσοδα που θα υπάρχουν απ’ αυτήν την αναπροσαρμογή του Ελάχιστου Ειδικού Φόρου Κατανάλωσης στα καπνά θα είναι περισσότερα-δεν μπορούμε να τα εκτιμήσουμε με ακρίβεια αυτήν τη στιγμή, διότι έχει σχέση και με την κατανάλωση- απ’ αυτά τα οποία προβλέπονται στην έκθεση του Γενικού Λογιστηρίου του Κράτους.
      Ευχαριστώ, κυρία Πρόεδρε.
       ΠΡΟΕΔΡΕΥΟΥΣΑ (Έλσα Παπαδημητρίου): Εγώ ευχαριστώ, κύριε Υπουργέ.
      Ο κ. Ροντούλης έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κυρία Πρόεδρε.
      Εν πρώτοις, επιτρέψτε μου να συγχαρώ τον πρώην Πρόεδρο της Βουλής κ. Κακλαμάνη για την ομιλία του. Ήταν μία εξόχως εμπνευσμένη ομιλία. 
      Να σας πω μόνο, κύριε Πρόεδρε, ότι εκτός από τους δημοσιογράφους, υπάρχουν και άνθρωποι που είναι back stage, στα παρασκήνια, πίσω από τις κάμερες, που είναι στις κονσόλες, στα μηχανήματα Τύπου. Εκεί να δείτε τι γίνεται! Άρα, λοιπόν, σωστά περί δημοσιογράφων, αλλά να δούμε και τους «εργάτες» -εντός εισαγωγικών- του Τύπου!
      Θα αναφερθώ τώρα στο νομοσχέδιο και στις τροπολογίες. 
      Κύριε Υφυπουργέ, μας προκαλέσατε την προηγούμενη φορά –έχω εδώ τα Πρακτικά- γιατί ενώ σας ανέφερα κάποια στοιχεία που σας προξένησαν μεγάλη εντύπωση, τα αρνηθήκατε και είπατε συγκεκριμένα ότι δεν είναι σωστά αυτά και να σας δώσουμε κάτι που να πιστοποιεί, που να λέει αυτά τα οποία σας ανέφερα πριν για το μεγάλο κλίμα αποεπένδυσης που επικρατεί στην Ελλάδα.
      Σας ανέφερα δε χαρακτηριστικά ότι σ’ ένα πακτωλό επενδύσεων το 2007 στις είκοσι επτά χώρες της Ευρωπαϊκής Ένωσης της τάξεως των 788.000.000.000 ευρώ, εμείς πήραμε μόλις 1.400.000.000 ευρώ. Και εξεμάνητε. Και είπατε ότι δεν γίνονται αυτά τα πράγματα και ότι είναι λάθος. Σας είπα ότι είναι στοιχεία της EUROSTAT. Και μας απευθύνατε τότε την πρόκληση –αλλά επειδή ξέρω το ήθος σας, εγώ το θεώρησα πρόσκληση και καθήκον μου- να σας φέρουμε τα στοιχεία αυτά για να δείτε ότι πράγματι έτσι είναι.
      Εδώ, λοιπόν, θα καταθέσω στα Πρακτικά, αξιότιμε κύριε Υφυπουργέ, τα στοιχεία από τη EUROSTAT που δηλώνουν αυτά τα 1.400.000.000 ευρώ για το 2007.
      Το 1,2 προέρχεται από τις χώρες της Ευρωπαϊκής Ένωσης και τα 200.000.000 θα τα δείτε, εκτός Ευρωπαϊκής Ένωσης και 100.000.000 από τις Ηνωμένες Πολιτείες. Αυτά είναι της EUROSTAT.
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν έμεινα μόνο εκεί όμως, διότι θέλω να σας εφοδιάσω και με άλλα στοιχεία. Έχω στοιχεία από τον Οργανισμό Οικονομικής Συνεργασίας και Ανάπτυξης. Θα τα καταθέσω επίσης για τα Πρακτικά. Πάλι τα ίδια, θα δείτε ακριβώς τα νούμερα που σας λέω.
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και επειδή  ξέρω ότι είστε ένας έντιμος πολιτικός, θα αναγνωρίσετε –διότι εξεπλάγητε την προηγούμενη φορά- την πραγματικότητα, δηλαδή την τραγική κατάσταση στην οποία βρίσκεται το επενδυτικό κλίμα στη χώρα. 
      Δεν έμεινα όμως εκεί. Θα σας εφοδιάσω και με άλλο στοιχείο πάλι, διότι οι Βουλευτές του Λαϊκού Ορθόδοξου Συναγερμού ό,τι λέμε το τεκμηριώνουμε, δεν το λέμε στον αέρα. Ακούστε τώρα λοιπόν. Τι θα ακούσετε; Τι είπε ο αξιότιμος Υπουργός ο κ. Παπαθανασίου. Ακούστε τι είπε στη συνέντευξή του την οποία επίσης θα καταθέσω. «Σύμφωνα με στοιχεία της Παγκόσμιας Τράπεζας» -ό,τι σας έλεγα δηλαδή την προηγούμενη φορά- «το 2007 το άνοιγμα επιχείρησης είναι πιο εύκολο σε σύγκριση με την Ελλάδα σε εκατόν σαράντα χώρες». Είμαστε πίσω από εκατόν σαράντα χώρες. Και συνεχίζει: «Η πρόσληψη ενός υπαλλήλου και η απασχόλησή του είναι πιο εύκολη σε εκατόν εξήντα έξι χώρες» και εσείς θέλετε να καταπολεμήσετε την ανεργία. Είμαστε πίσω από εκατόν εξήντα έξι χώρες. Ο κ. Παπαθανασίου τα λέει αυτά. Και συνεχίζει: «Η εξασφάλιση χρηματοδότησης από πιστωτικά ιδρύματα είναι πιο εύκολη σε ογδόντα τρεις χώρες, η άσκηση διεθνούς εμπορίου είναι πιο εύκολη σε εκατόν είκοσι τρεις χώρες». Έχουμε καταλήξει Ουγκάντα και Ζιμπάμπουε δηλαδή και εδώ εσείς κατεβάζετε τροποποίηση επενδυτικού νόμου και κόντρα τροποποίηση! 
      Ακούστε εδώ τι λέει. Ο Υπουργός σας τα λέει αυτά τα πράγματα. Λέει ακόμα: «Η Ελλάδα είναι μη ελκυστικός προορισμός για ξένες επιχειρήσεις, όπως αποδεικνύεται και από το γεγονός ότι σύμφωνα με τα στοιχεία της EUROSTAT» -σας τα κατέθεσα και τα αμφισβητήσατε, κύριε Υφυπουργέ, την προηγούμενη φορά- «η αμφίδρομη ροή άμεσων ξένων επενδύσεων στην Ελλάδα είναι η χαμηλότερη στην Ευρώπη, ως ποσοστό του Α.Ε.Π. και μάλιστα πολύ μικρή σε σχέση με το μέσο όρο σε απόλυτη τάξη μεγέθους». Το 1,4 που σας έλεγα από τα 788. Κατανοείτε σε τι κατάσταση βρισκόμαστε; Θα σας καταθέσω επίσης τα στοιχεία αυτά αν και δεν χρειάζονται. Ο κ. Παπαθανασίου τα λέει πάλι.
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Άρα, λοιπόν, κύριε Υφυπουργέ, βλέπετε ότι τα πράγματα είναι ζοφερά, είναι τραγικά και εσείς νομίζετε ότι φέρνοντας ένα νομοσχέδιο, μία τροποποίηση του επενδυτικού νόμου, με ένα μαγικό ραβδάκι θα αλλάξουν όλα! Μα, υπάρχουν δομικές αδυναμίες στο επενδυτικό κλίμα στην Ελλάδα. 
      Θα έπρεπε λοιπόν να έλθει ένα νομοσχέδιο, το οποίο θα αντιμετωπίζει αυτές τις δομικές ανωμαλίες, προκειμένου να πάρει μπροστά η μηχανή των επενδύσεων. 
      Έρχομαι τώρα να κάνω κάποιες παρατηρήσεις, γιατί πέρασε στα ψιλά αγαπητοί συνάδελφοι. Αυτό που θα πω δεν αφορά τροπολογία. Κύριε Πρόεδρε, κύριε Κακλαμάνη, θα ήθελα να ακούσω την άποψή σας επί αυτού εν ευθέτω χρόνω. Πέρασε στα ψιλά, αλλά πρέπει να δώσουμε μεγάλη σημασία όσον αφορά τις επιχορηγήσεις που λαμβάνουν ιδρύματα πρώην κοινοβουλευτικών Πρωθυπουργών.
      Ξέρετε πόσα έλαβαν το 2008, κύριε Γείτονα; Έλαβαν 250.000 ευρώ το ένα. Σύνολο, 1.250.000 ευρώ. Να σας πω ποια είναι; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί απευθύνεστε σε μένα, κύριε συνάδελφε;
      ΑΣΤΕΡΙΟΣ ΡΟΝΤΟΥΛΗΣ: Γιατί είστε συχνός κοινοβουλευτικός στην Αίθουσα, γι’ αυτό απευθύνομαι σε σας απλώς, για να σας τιμήσω για τη διαρκή σας παρουσία στην Αίθουσα. Δεν το λέω ως μομφή. 
      Ακούστε λοιπόν, κύριε Γείτονα.
       Για το Ίδρυμα «ΒΕΝΙΖΕΛΟΣ» δόθηκαν 250.000 ευρώ. Για το Ίδρυμα «ΚΩΝΣΤΑΝΤΙΝΟΣ ΚΑΡΑΜΑΝΛΗΣ» δόθηκαν 250.000 ευρώ. Για το Ίδρυμα «ΚΩΝΣΤΑΝΤΙΝΟΣ ΜΗΤΣΟΤΑΚΗΣ» δόθηκαν 250.000 ευρώ. Για το Ίδρυμα «ΑΝΔΡΕΑΣ ΠΑΠΑΝΔΡΕΟΥ» δόθηκαν 250.000 ευρώ. Για το Πνευματικό Ίδρυμα «ΓΕΩΡΓΙΟΥ ΠΑΠΑΝΔΡΕΟΥ» δόθηκαν 250.000 ευρώ. Και μας προέκυψε και Ίδρυμα «ΣΗΜΙΤΗ». Ωραιότατα! Αύριο θα μας προκύψει Ίδρυμα Κωνσταντίνου Καραμανλή του νεοτέρου. Αύριο θα μας προκύψει Ίδρυμα Ντόρας Μπακογιάννη-Μητσοτάκη. Αύριο δεν ξέρουμε τι άλλο θα μας προκύψει. 
      Μα, είμαστε σοβαρή χώρα; Και γι’ αυτό βγαίνει ο κ. Παπαδόπουλος του ΠΑΣΟΚ, εξαίρετος συνάδελφος και κάνει μία … 
      ΠΡΟΕΔΡΕΥΟΥΣΑ (΄Ελσα Παπαδημητρίου): Κύριε Ροντούλη, έχει λήξει το θέμα. Τις τροπολογίες συζητάμε. 
      ΑΣΤΕΡΙΟΣ ΡΟΝΤΟΥΛΗΣ: Σας παρακαλώ, κυρία Πρόεδρε. Είμαι Κοινοβουλευτικός Εκπρόσωπος και θέλω να τονίσω στο υπό συζήτηση νομοσχέδιο μία πάρα πολύ σημαντική παράμετρο που δεν ακούστηκε στην Αίθουσα. Τώρα εάν κάποιοι ενοχλούνται, ας ενοχλούνται. Εγώ θα πω αυτά που πρέπει να πω.
      ΠΡΟΕΔΡΕΥΟΥΣΑ (Έλσα Παπαδημητρίου): Παρέμβαση επί του Κανονισμού κάνετε!
      ΑΣΤΕΡΙΟΣ ΡΟΝΤΟΥΛΗΣ: Σας λέω λοιπόν, κύριοι Υφυπουργοί, ότι αυτήν τη στιγμή πράγματι πιστοποιούμε τη διαπίστωση που έκανε ο κ. Παπαδόπουλος με το νέο του βιβλίο, ότι δηλαδή το πρόβλημα της Ελλάδας δεν είναι δημοσιονομικό, το πρόβλημα της Ελλάδας είναι πολιτικό, είναι μία οικογενειοκρατία που βρίσκεται πάνω από το πολιτικό σύστημα της χώρας και δαπανώνται τεράστια ποσά προκειμένου να αναπαραχθεί αυτή η οικογενειοκρατία. Αυτή είναι η αλήθεια. 
      Άρα λοιπόν εμείς κάνουμε μία πρόταση. Η πρόταση μας είναι ότι βεβαίως θα πρέπει να σωθεί ένα αρχειακό υλικό, αλλά γιατί δεν το κάνει η Βουλή αυτό; Γιατί να έχουμε όλα αυτά τα διάσπαρτα ιδρύματα, που τώρα είναι πέντε αλλά αύριο θα γίνουν δέκα, ζωή να έχουν οι άνθρωποι; Μέχρι που θα φθάσει όλη αυτή η κατάσταση που επιβαρύνει τον προϋπολογισμό του Υπουργείου Παιδείας;
      (Στο σημείο αυτό κτυπάει κουδούνι λήξεως του χρόνου ομιλίας του κυρίου Βουλευτή) 
      ΑΣΤΕΡΙΟΣ ΡΟΝΤΟΥΛΗΣ: Θα μου δώσετε δύο-τρία λεπτά, κυρία Πρόεδρε, όπως δώσατε σε όλους τους συναδέλφους. 
      ΠΡΟΕΔΡΕΥΟΥΣΑ (Έλσα Παπαδημητρίου): Αν αποφασίσατε να μπείτε στο θέμα, να σας δώσω.
      ΑΣΤΕΡΙΟΣ ΡΟΝΤΟΥΛΗΣ: Θα μπω και στο θέμα, μην ανησυχείτε. Θα πω όμως και αυτά που πρέπει να ακουστούν στην Αίθουσα!
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ροντούλη, να σέβεστε το Προεδρείο. Έχει τελειώσει ο χρόνος σας. 
      ΑΣΤΕΡΙΟΣ ΡΟΝΤΟΥΛΗΣ: Εντάξει, κυρία Πρόεδρε. Θα μου δώσετε όμως λίγα λεπτά, που δώσατε και στους άλλους συναδέλφους. 
      ΠΡΟΕΔΡΕΥΟΥΣΑ (Έλσα Παπαδημητρίου): Αυτά τα παζάρια!
      ΑΣΤΕΡΙΟΣ ΡΟΝΤΟΥΛΗΣ: Έρχομαι, λοιπόν, να πω το εξής όσον αφορά τις τροπολογίες, για να κάνω σεβαστή και την παρατήρηση της αξιότιμης κυρίας Προέδρου. 
      Κύριε Υφυπουργέ, είπατε ότι σε αυτούς που έχουν τα διήμερα δεν υπάρχει επιβάρυνση. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αύξηση!
      ΑΣΤΕΡΙΟΣ ΡΟΝΤΟΥΛΗΣ: Αυτό θέλω να πω, αύξηση, δηλαδή δεν υπάρχει επιβάρυνση. 
      Ξέρετε όμως ότι αυτοί οι άνθρωποι είναι και μέλη συνεταιρισμών, εργοστασίων; Να σας πω για παράδειγμα στον Τύρναβο ότι υπάρχουν αυτοί με τα διήμερα οι οποίοι είναι και μέλη του Οινοποιείου Τυρνάβου. Δηλαδή τα συνεταιριστικά εργοστάσια επίσης βάλλονται από την αύξηση. Διότι θα πρέπει να σας πω, ότι το τσίπουρο, η τσικουδιά κ.λπ., τα παραδοσιακά προϊόντα, είναι άρρηκτα συνδεδεμένα με την παραγωγή, με το σταφύλι. Δηλαδή πρέπει να απορροφήσω ποσότητα σταφυλιών προκειμένου να έχω στέμφυλα ούτως ώστε στη συνέχεια να μπορέσω να παράγω τσίπουρο, τσικουδιά κ.λπ.. Άρα λοιπόν μην νομίζετε ότι κάτι κάνετε ή κάποιους ελαφρύνετε. Η αύξηση είναι δεδομένη και βαρύνει τον αγροτικό κόσμο της χώρας. Θα μπορούσατε εδώ να εξαιρέσετε εκτός από αυτούς με τα διήμερα και τα συνεταιριστικά εργοστάσια. Αυτό πράγματι θα ήταν μία βελτίωση και θα στήριζε τον αγρότη της περιφέρειας της ελληνικής υπαίθρου. Δεν κάνετε αυτό το πράγμα όμως, ενώ είναι πρόταση του ΛΑΟΣ να το κάνετε. 
      Έρχομαι τώρα στον ΕΦΕΤ. Θα τελειώσω με αυτό, κυρία Πρόεδρε. Δεν είναι εδώ ο Υπουργός Αγροτικής Ανάπτυξης και Τροφίμων. 
      Εμείς θεωρούμε ότι είναι προς τη σωστή κατεύθυνση γιατί γίνεται μία προσπάθεια ενοποίησης των ελέγχων. Θα καταψηφίσουμε όμως την τροπολογία αυτή, διότι θεωρούμε ότι θα πρέπει να γίνει ένα ξεχωριστό Υπουργείο Περιβάλλοντος και Τροφίμων, διότι δεν μπορούμε να αποκόψουμε τον έλεγχο των τροφίμων από τον έλεγχο του περιβάλλοντος όταν έχουμε ένα περιβάλλον μολυσμένο και τα τρόφιμα που βρίσκονται σε άμεση σχέση με το περιβάλλον και αυτά θα είναι μολυσμένα. Άρα, λοιπόν, θα πρέπει να δημιουργηθεί ένας στιβαρός ελεγκτικός βραχίονας στην κρατική μηχανή που θα είναι ένα ενοποιημένο, ένα νέο Υπουργείο Περιβάλλοντος και Ελέγχου Τροφίμων, προκειμένου όλα αυτά που θέλετε να κάνετε να γίνουν με μία στιβαρή πολιτική βούληση. Διαφορετικά τίποτα δεν θα γίνει ακόμα και με τη μετακίνηση του ΕΦΕΤ στο Υπουργείο Αγροτικής Ανάπτυξης και Τροφίμων. 
      Ευχαριστώ, κυρία Πρόεδρε και για την ανοχή σας. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, σας παρακαλώ το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Ροντούλης απευθύνθηκε σε μένα μιλώντας για τα ιδρύματα των πρώην κοινοβουλευτικών Πρωθυπουργών και νομίζω ότι θα ήταν αρνητικό σ’ αυτό που θέλω να είναι η εικόνα μου σ’ αυτήν την Αίθουσα αν θεωρηθεί ότι υπεκφεύγω και ότι δεν απαντώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κάντε μου επίκληση του άρθρου και έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Με μια φράση, πολύ σύντομα θέλω να πω ότι θα πρέπει ίσως κάποια στιγμή και σε κάποια συνεδρίαση, ακόμα και με επιμέλεια του Υπουργού Οικονομικών, να συζητήσουμε για τα διάφορα ιδρύματα...
      ΑΣΤΕΡΙΟΣ ΡΟΝΤΟΥΛΗΣ: Μπράβο!	
      ΑΠΟΣΤΟΛΟΣ ΚΑΚΛΑΜΑΝΗΣ: Μην βιάζεστε να χειροκροτήσετε, κύριε Ροντούλη. 
      Υπάρχουν ιδρύματα και ιδρύματα. Ιδρύματα που εισφέρουν αρχειακό υλικό το οποίο με νόμο που εισηγήθηκε ο πρώην Πρωθυπουργός κ. Σημίτης τηρούνται σ’ ό,τι αφορά τους διατελέσαντες Πρωθυπουργούς. Μέχρι τότε, όπως γνωρίζουμε, δεν υπήρχε νόμος για τη λειτουργία αρχείων του εκάστοτε Πρωθυπουργού. 
      Το να υπάρχουν ιδρύματα που θα εισφέρουν υλικό από τις συλλογές, τα γραφεία, τους συνεργάτες και απ’ όσους έχουν ασχοληθεί με την ιστορική έρευνα για την προαγωγή της έρευνας αυτής, νομίζω ότι δεν βλάπτει. Αυτό που βλάπτει είναι το ότι μέχρι σήμερα δεν έχουμε καταστήσει γνωστή ως Κοινοβούλιο την προσπάθεια που έχουμε αναλάβει τα τελευταία χρόνια. Προσφάτως με αφορμή αρχείο που παραδόθηκε στη Βουλή, κυρία Πρόεδρε -και ο κ. Σιούφας αναφέρθηκε σ’ αυτό- ακούστηκε ότι στη Βουλή θα έπρεπε να συγκεντρωθούν αρχεία όχι μόνο Πρωθυπουργών αλλά και Υπουργών, Βουλευτών και άλλων πολιτικών και κομμάτων. Αυτό όμως δεν σημαίνει ότι πρέπει να αποκλείσουμε την δυνατότητα -που είναι σημαντική για τον πολιτικό βίο- της εισφοράς προσωπικοτήτων που κυβέρνησαν τον τόπο και είναι σε θέση να βοηθήσουν στην προαγωγή της ιστορικής έρευνας και γενικότερα της πολιτικής επιστήμης. 
      Κυρία Πρόεδρε, αυτό όμως που πρέπει περισσότερο να προσέξουμε –και χαίρομαι γιατί είναι παρών ο Υφυπουργός Οικονομίας και Οικονομικών ο οποίος είναι αρμόδιος για την συγκέντρωση εσόδων- είναι ότι πρέπει να δούμε τι γίνεται με όλα αυτά τα ποικιλώνυμα ιδρύματα…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): …(Δεν ακούστηκε)
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, δεν μιλώ για τα συγκεκριμένα πέντε-έξι ιδρύματα, ούτε για το εάν αύριο απερχόμενος ο κ. Καραμανλής θελήσει την εμπειρία του και ό,τι σχετικά στοιχεία έχει να τα αξιοποιήσει…
      ΑΣΤΕΡΙΟΣ ΡΟΝΤΟΥΛΗΣ: Η Βουλή να τα δει.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Ροντούλη, σας παρακαλώ, αφήστε με να τελειώσω γιατί είμαστε και εκτός θέματος αυτήν τη στιγμή.
      Για την ιστορική εμπειρία κάποιου, για τη γνώση του, εν πάση περιπτώσει για ό,τι κρίνει ότι είναι χρήσιμο στον τόπο και ενώ άσκησε καθήκοντα αυτού του επιπέδου, δεν μπορεί κανείς να του επιβάλει κάποιους κανόνες. Αυτά όμως που μπορεί να επιβάλει –γι’ αυτό απευθύνομαι στον Υπουργό Οικονομίας και Οικονομικών- είναι άλλα πράγματα. Ξέρετε ότι υπάρχουν ιδρύματα που έχουν φορολογικές απαλλαγές, ατέλειες και διάφορα άλλα προνόμια τα οποία δεν συναρτώνται απολύτως με το έργο των ιδρυμάτων αυτό καθ’ αυτό και δεν μιλώ για τα πολιτικά –ας τα πούμε έτσι- ιδρύματα. Μιλώ για ιδρύματα που χρησιμοποιούνται και για φοροαποφυγή διαφόρων επιχειρηματιών, διαφόρων παραγόντων γενικότερα της οικονομικής και κοινωνικής ζωής που «δοξάζονται» σε βάρος του κρατικού προϋπολογισμού και όταν εισφέρουν, εισφέρουν για λόγους καθαρά φορολογικούς. Νομίζω ότι εδώ υπάρχει μεγάλο θέμα και με κληροδοτήματα και με ιδρύματα αυτής της μορφής και αυτή η συζήτηση είναι μια ευκαιρία για να δείτε αυτό το ζήτημα και να το ανοίξετε με δική σας πρωτοβουλία, σε μια εποχή μάλιστα όπου ο κρατικός προϋπολογισμός χρειάζεται έσοδα που δεν τα έχει ούτε από κληροδοτήματα, ούτε από διάφορα ιδρύματα.
      Αντίθετα ζημιώνεται ο προϋπολογισμός επ’ ωφελεία αυτών. Και δεν αφορούν αυτά που λέγω τα συγκεκριμένα ιδρύματα στο όνομα προσωπικοτήτων που υπηρέτησαν τον τόπο αυτό, άσχετα πώς καθένας κρίνει την θητεία τους αυτή και την παρουσία τους. Και πιστεύω ότι είναι χρήσιμα για τον τόπο. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Γείτονας, πρώτος ομιλητής εκ του καταλόγου στις 13:45, έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, είχα επισημάνει και το επισημαίνω κάθε φορά που είμαι σ’ αυτό το Βήμα τον κοινοβουλευτικό κατήφορο στον οποίο μας οδηγεί η Κυβέρνηση της Νέας Δημοκρατίας. Κάθε φορά με νομοσχέδια σκούπα, πολυνομοσχέδια, χωρίς αρχή, με συρραφή άσχετων διατάξεων. Και να έρχονται και «καπάκι» στην Ολομέλεια τροπολογίες άσχετες –το τονίζω- με το νομοσχέδιο κατά το Σύνταγμα, που αφορούν σημαντικά θέματα. Εδώ υπάρχει και ευθύνη του Προεδρείου. Και πράγματι επιβεβαιώνεται αυτό που λέω από την πορεία που πήρε η συζήτηση. Είμαστε τρεις ώρες εδώ και τι δεν είδαμε! Το πρωί να έρχεται ο Υπουργός ουσιαστικά να κάνει νομοτεχνικές βελτιώσεις σε ψηφισμένα άρθρα, να μιλάει προηγουμένως Κοινοβουλευτικός Εκπρόσωπος κόμματος για ψηφισμένα άρθρα, να δημιουργούνται παρεμπίπτοντα θέματα και να μην συζητάμε επί της ουσίας. 
      (Στο σημείο αυτό την Προεδρική έδρα καταλαμβάνει ο Ζ΄ Αντιπρόεδρος της Βουλής, κ. ΒΑΪΤΣΗΣ ΑΠΟΣΤΟΛΑΤΟΣ)
      Αυτός είναι ο κατήφορος και υπάρχει και ευθύνη του Προεδρείου σ’ αυτό. Όπως υπάρχει και ευθύνη του Προεδρείου για την εφαρμογή του κανονισμού. Το επεσήμανε και μόνη της η κυρία Πρόεδρος λέγοντας ότι είμαι ο πρώτος εγγεγραμμένος Βουλευτής και ήρθε επιτέλους η σειρά μου. Είμαι εδώ από τις 10 και μιλάω στις 14:00. Κάτι πρέπει να γίνει με τον Κανονισμό. Έχουν μιλήσει δύο Υπουργοί από  δύο φορές ο καθένας και ένας τρίτος Υπουργός. Επομένως, έχουμε πέντε ομιλίες Υπουργών. Ο καθ’ ύλην υφυπουργός, ο κ. Μπούρας, μάλιστα, δεν έχει μιλήσει ακόμα. Κάτι δεν πάει καλά. 
      Έτσι χάνουμε την αξιοπιστία μας συνολικά ως πολιτικό σύστημα. Εδώ είναι η μεγάλη μας ευθύνη. Έτσι υποβαθμίζεται το νομοθετικό μας έργο. Και ουσιαστικά έχουμε προβλήματα με την χαμηλή ποιότητα νόμων. Και το έχω ξαναπεί ότι αυτό κοστίζει. Κοστίζει ιδιαίτερα για τους πολίτες που αφορούν οι νόμοι. Κοστίζει ουσιαστικά και για την οικονομία και για την ανταγωνιστικότητα. Έχουν αποδείξει μελέτες ότι η κακή ποιότητα των νόμων παίζει ρόλο λόγω της γραφειοκρατίας, στην πτώση της ανταγωνιστικότητας. 
      Έρχομαι τώρα στις δυο τροπολογίες, για τα ποτά και τα τσιγάρα και την  άλλη για τον ΕΦΕΤ. 
      Άκουσα τον κύριο Υφυπουργό Οικονομίας να λέει «εμείς είμαστε εντός τόπου και χρόνου». Η Αντιπολίτευση είναι εκτός τόπου και χρόνου» μας είπε. Κύριε Υπουργέ, πότε ήσασταν εντός τόπου και χρόνου; Όταν καταργούσατε το αφορολόγητο για τους μικρομεσαίους ή τώρα που το επαναφέρετε; Μπορείτε να το ξεκαθαρίσετε για να μπορούμε να σας παρακολουθήσουμε; Εγώ πιστεύω ότι αυτό που κάνατε είναι η μεγαλύτερη παλινωδία που έχει γίνει. Στην καθομιλουμένη το λένε «κωλοτούμπα» αυτό που κάνει η Κυβέρνηση. Αφού κατάργησε το αφορολόγητο, θεσμοθέτησε το ΕΤΑΚ, έρχεται τώρα και λέει «τα τροποποιώ, τα παίρνω πίσω». 
      Και να μας λέει όπως και χθες ο κύριος Πρωθυπουργός ότι «προχωρούμε χωρίς παλινωδίες». Μα υπάρχει μεγαλύτερη παλινωδία απ’ αυτό; Στον κυβερνητικό πραγματικά «φαρισαϊσμό» οι λέξεις έχουν χάσει το νόημά τους. Και τον ακούσαμε και χθες τον κ. Καραμανλή αμετανόητο πραγματικά. Χωρίς ίχνος αυτοκριτικής  μας είπε ότι για όλα φταίει η εισαγόμενη κρίση, το ΠΑΣΟΚ και όλοι οι άλλοι. Παρουσιάστηκε σαν να ανέλαβε χθες. 
      Ξέχασε να μας πει όμως δυο απλά πράγματα. Και το λέω για να το ακούσουν οι πολίτες. Επικαλούνται οι νεοδημοκράτες την κρίση. Και ο κύριος Πρωθυπουργός. Η κρίση δεν ήρθε ως πληγή του Φαραώ. Δεν έπεσε από τον ουρανό. Έσκασε η φούσκα του νεοφιλελευθερισμού, χρεοκόπησαν οι  ιδεοληψίες και τα δόγματα εκείνα με τα οποία συμπορευόταν –και συμπορεύεται ακόμα- η πολιτική της Κυβέρνησης για πέντε χρόνια. 
      Και ξέχασε ακόμα να μας πει ότι το καράβι της ελληνικής οικονομίας το βρήκε θαλασσοδαρμένο η διεθνής κρίση.
      Έρχεται τώρα και αλλάζει πολιτική ανακρούει πρύμναν πάνω σε αυτό το ζήτημα της φορολογίας των μικρομεσαίων. Και μας είπε, ο κύριος Υπουργός Οικονομίας. Δεν πρέπει να χάσουμε λεφτά. Διότι είναι νοικοκύρηδες! Είδαμε βέβαια πόσο νοικοκύρηδες είναι. Θυμάστε που έλεγαν ότι θα κερδίσουν τα 10 δισεκατομμύρια της σπατάλης. Πόσο άραγε τα έλεγξαν; Έχουν δημιουργήσει πρόσθετες δαπάνες ύψους 17 δισεκατομμυρίων! Είπε λοιπόν ο κύριος Υπουργός: Χάνουμε 400 εκατομμύρια από αυτές τις αλλαγές; Θα τα πάρουμε από τις νέες ρυθμίσεις, για τα ποτά και τσιγάρα. 
      Έρχεται το Λογιστήριο και μας λέει ότι θα εισπράξουν μόνο 153.000.000 ευρώ. Κι έρχεται ο κύριος Υπουργός σήμερα και τι μας αποκαλύπτει; Ότι δεν είναι μάλιστα εκατόν πενήντα τρία. Θα αυξηθούν και τα άλλα τσιγάρα, τα μη φθηνά τσιγάρα και θα εισπράξουμε περισσότερα και από εκεί. 
      Ουσιαστικά ξέρετε τι κρύβεται εδώ; Θα εισπράξουν αυτά που λείπουν από το ΕΤΑΚ. Διότι με τις τροποποιήσεις που κάνουν στο Ειδικό Τέλος Ακινήτων (ΕΤΑΚ) βαρύνουν τα γνωστά υποζύγια. Βάζουν πάλι έμμεσους φόρους που βαρύνουν όλους και μέσω του ΕΤΑΚ, θα επιβαρύνουν πάλι μικροϊδιοκτήτες. Αυτή είναι η αλήθεια όσον αφορά την πρώτη τροπολογία.
      Έρχομαι στη δεύτερη τροπολογία που αφορά τον ΕΦΕΤ. Ακούσαμε το πρωί και τον κύριο Υπουργό Αγροτικής Ανάπτυξης. Είναι ένα σοβαρό θέμα. Το ΠΑΣΟΚ δημιούργησε τον ΕΦΕΤ το 1999. Στόχο είχε να λειτουργήσει ως μία ενιαία κεντρική αρχή. 
      Πιστεύουμε πως ήταν ένα θετικό βήμα για να εξασφαλίσουμε ένα ενιαίο πλαίσιο ελέγχου. Ελέγχου ως προς την ποιότητα, την καταλληλότητα, αλλά κυρίως ως προς την υγιεινή των τροφίμων, γιατί εδώ είναι το κλειδί. Σήμερα, εννέα χρόνια μετά, υπάρχουν μεγάλα προβλήματα. Τα ομολόγησε εμμέσως ο κύριος Υπουργός,. Υπολειτουργία του ΕΦΕΤ -το είδαμε, άλλωστε και σε συγκεκριμένες διατροφικές κρίσεις και τα περιστατικά που παρουσιάστηκαν- έλλειψη προσωπικού, διάσπαση αρμοδιοτήτων, επικαλύψεις και συγχύσεις.
      Αντί, λοιπόν, η Κυβέρνηση να λύσει αυτά τα ζητήματα, έρχεται αποσπασματικά και τι λέει; Αλλάζω την εποπτεία, λες και αυτό ήταν το πρώτο ζήτημα. 
      Ε, εμείς σε αυτήν την αποσπασματική λειτουργία, δεν μπορούμε να συντρέξουμε. Είναι σοβαρό θέμα. Μισές δουλειές κάνετε και σε αυτό το ζήτημα. Όχι μόνο μεταφέρετε την εποπτεία, αλλά ζητάτε ουσιαστικά εξουσιοδοτήσεις εν λευκώ, για να τροποποιείτε ακόμα και τον ιδρυτικό νόμο του ΕΦΕΤ το ν. 2741 με προεδρικά διατάγματα.
      Δεν μπορούμε να συντρέξουμε –το είπε και ο εισηγητής μας- σε αυτήν την κατεύθυνση. Εμείς πιστεύουμε ότι το ζητούμενο είναι να δημιουργήσουμε μία αρχή ενιαία και ένα σύστημα αποτελεσματικού ελέγχου των τροφίμων, με βάρος, όπως είπαμε, στο θέμα της υγιεινής. 
      Τα θέματα των τροφίμων και της διατροφικής αλυσίδας εξελίσσονται σε μείζονα προβλήματα δημόσιας υγείας σε παγκόσμιο επίπεδο. Είδαμε τι έγινε στην Ευρωπαϊκή Ένωση. Ξέσπασαν μεγάλα διατροφικά σκάνδαλα και εξακολουθούν να σκάνε το ένα μετά το άλλο. Και στη χώρα μας, είχαμε κρούσματα. 
      Ιδιαίτερα όσον αφορά την εποπτεία θέλω να επαναλάβω μία πάγια προσωπική μου θέση, την οποία είχα και ως Υπουργός Υγείας και την οποία και υποστήριξα στην Ευρωπαϊκή Ένωση. Ήταν την εποχή εκείνη θέση της πλειοψηφίας των Υπουργών Υγείας. Για εμένα το πάνω χέρι της ευθύνης όσον αφορά τα τρόφιμα –δεν είναι θέμα καταναλωτή, είναι θέμα δημόσιας υγείας- θα έπρεπε να το έχουν τα Υπουργεία Υγείας. Διότι, όπως είπα, το καθοριστικό το θέμα είναι το της υγιεινής των τροφίμων πέραν εκείνου της ποιότητας και της καταλληλότητας.
      Υπ’ αυτήν την έννοια, εγώ πιστεύω ότι το πρώτο που έχουμε να κάνουμε για τη λειτουργία του ΕΦΕΤ σήμερα, είναι να δούμε πώς θα προχωρήσουμε σε παραπέρα βήματα, ώστε να δημιουργήσουμε στην πράξη μία ενιαία αρχή. Κι ασφαλώς να δούμε και την εποπτεία σ’ αυτό το πλαίσιο. Τουλάχιστον για εμένα, ανεξάρτητα σε ποιο Υπουργείο θα υπαχθεί, θα πρέπει να έχει συναρμοδιότητα το Υπουργείο Υγείας. 
      Θα ήθελα να υπενθυμίσω στους συναδέλφους και στους Έλληνες και στις Ελληνίδες, ότι είδαμε στο πρόσφατο παρελθόν να συμβαίνουν διάφορα διατροφικά σκάνδαλα στην Ελλάδα και να τίθενται μείζονα θέματα υγείας. Και είδαμε να απουσιάζει παντελώς -να σιωπαίνει ουσιαστικά- το Υπουργείο Υγείας. Δεν γίνεται έτσι. Πρέπει να  υπάρχει συναρμοδιότητα και συνευθύνη του Υπουργείου Υγείας για την υγιεινή των τροφίμων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. Δεν θα ζητήσω εγώ τα παραπάνω λεπτά που πήραν όλοι. Δεν πειράζει. Θα τελειώσω μέσα στο χρόνο μου.
      Τελειώνοντας, μόνο μια αναφορά στην τροπολογία, που έχουν καταθέσει και συνάδελφοί μας στο ΠΑΣΟΚ, για την ανάγκη παράτασης της απόσπασης των εργαζομένων του ΟΠΑΠ στη Γενική Γραμματεία Αθλητισμού. Πιστεύω ότι χρειάζεται να ρυθμιστεί το θέμα. Είναι σωστό να τακτοποιηθεί από την Κυβέρνηση αυτό το ζήτημα.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Γείτονα.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, πενήντα μαθητές και μαθήτριες και τέσσερις συνοδοί καθηγητές από το 3ο Γυμνάσιο Καλαμάτας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Βασίλειος Κεγκέρογλου, Βουλευτής του ΠΑΣΟΚ, για οκτώ  λεπτά.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε. 
      Κυρίες και κύριοι συνάδελφοι, δεν μπορώ και εγώ να μην επισημάνω το γεγονός ότι από το πρωί παρήλασαν Υπουργοί και Υφυπουργοί, μας ανέλυσαν τις ιδέες τους και τις απόψεις τους και έφυγαν, αποχώρησαν σίγουροι ότι αυτά που είπαν θα ψηφιστούν από την απούσα πλειοψηφία.
      Κυρίες και κύριοι συνάδελφοι, μεταξύ αυτών ήταν και ο κ. Χατζηγάκης, ο Υπουργός Αγροτικής Ανάπτυξης, που ήρθε εδώ για να μας δηλώσει την υπερηφάνεια του και μάλιστα όχι μόνο για την τροπολογία του ΕΦΕΤ, αλλά και για μια τροπολογία του ΕΛΓΑ, η οποία δεν έχει κατατεθεί και δεν καταλάβαμε και σε ποια αναφερόταν. Ήρθε εδώ και μας εξέφρασε την υπηρηφάνεια του, αλλά δεν μας είπε τίποτα για τα πέντε χρόνια που η Νέα Δημοκρατία οδήγησε τον αγροτικό τομέα σε αδιέξοδο. Δεν μας είπε τίποτα για όλα αυτά που αφορούν την επικυριαρχία των καρτέλ στην αγροτική παραγωγή και στην εμπορία των προϊόντων. Δεν μας είπε τίποτα για την αποσάθρωση της παραγωγικής βάσης της χώρας. Δεν μας είπε τίποτα για τις εξευτελιστικές τιμές παραγωγού φέτος σε όλα σχεδόν τα προϊόντα. Τα πέντε χρόνια της επικυριαρχίας των καρτέλ οδηγούν και τον παραγωγό σε αδιέξοδο, αλλά και τον καταναλωτή να μην μπορεί να απολαύσει τα προϊόντα ούτε της ελληνικής παραγωγής. Δεν μας είπε όμως τίποτα -και ασφαλώς σοφά εποίησε που δεν εξέφρασε την υπερηφάνεια του- για τον εμπαιγμό των αγροτών της χώρας και ιδιαίτερα για τον εμπαιγμό των αγροτών της Κρήτης, όπου είναι διπλά εξοργισμένοι γιατί αδικούνται ιδιαίτερα προϊόντα του νησιού.
      Μετά τη σύσκεψη που είχε χθες με τον Υπουργό Δημόσιας Τάξης και το διάλογο για αγροτικά θέματα, εξέδωσε ένα δελτίο Τύπου, στο οποίο αναφέρεται στις δήθεν ενισχύσεις και στις δήθεν χρηματοδοτήσεις για προϊόντα της Κρήτης και άλλων περιοχών. Αναφέρεται συγκεκριμένα στις αποζημιώσεις μέσω ΕΛΓΑ και δεσμεύεται –μεγάλη κουβέντα η δέσμευση- ότι θα καταβληθούν οι αποζημιώσεις που δικαιούνται οι αγρότες. Δεσμεύεται ότι θα πάρουν δηλαδή οι αγρότες αυτά που δικαιούνται, αυτά που πληρώνουν με το 3%, αυτά για τα οποία τους χρεώνουμε με το δανεισμό του ΕΛΓΑ. Αν είναι δυνατόν! Μεγάλο επίτευγμα! Υπερηφάνεια από τον κ. Χατζηγάκη, ΜΑΤ από τον κ. Μαρκογιαννάκη, για να επιβληθεί το μέτρο. Όχι για τίποτε άλλο, για να επιβληθεί το μέτρο ήταν τα ΜΑΤ. 
      Εδώ, λοιπόν, έχω να πω ότι οι αποζημιώσεις, παρά τις δεσμεύσεις του Πρωθυπουργού, για τρεις μήνες, δεν καταβάλλονται από το 2004. Επτάμισι χιλιάδες ελαιοπαραγωγοί –και δεν θα κουραστώ να το λέω όσο είμαι σε αυτήν την Αίθουσα- του Νομού Ηρακλείου περιμένουν ακόμα τις αποζημιώσεις από το χιονιά του 2004 και είναι απαράδεκτο να έρχεται τώρα να μας λέει για την υπερηφάνεια του και να αποχωρεί. Οι αποζημιώσεις για τη χαλαζόπτωση πριν τέσσερις – πέντε μήνες …
      ΑΠΟΣΤΟΛΟΣ ΚΑΚΛΑΜΑΝΗΣ:  Από το 2004!
      ΒΑΣΙΛΕΙΟΣ ΚΕΓΚΕΡΟΓΛΟΥ: Ναι, κύριε Πρόεδρε, από το 2004. Δεν καταβάλλονται και έρχεται εδώ να μας πει ότι θα κάνει Επιτροπή Πανεπιστημιακών για να αποδειχθεί η ζημιά. Πού είναι οι υπηρεσίες του ΕΛΓΑ που έχουν καταθέσει τα υπομνήματα, που έχουν κάνει τις εκτιμήσεις και τις έχετε πετάξει στον κάλαθο των αχρήστων; Ως πότε θα εμπαίζετε τους αγρότες; Είναι δυνατόν με αυτόν τον τρόπο να θέλετε να κυβερνήσετε, να θέλετε να συνεχίσετε να κυβερνάτε; 
      Έρχομαι σ’ ένα δεύτερο θέμα που αναφέρεται στο δελτίο Τύπου. Αφορά -λέει- τη μείωση του 3% της εισφοράς για τα θερμοκήπια σε 0,5%. Σε αυτό αναφερόταν η τροπολογία, για να σας ενημερώσω. Είναι κάτι για το οποίο έχει δεσμευτεί ο κ. Κοντός από το Σεπτέμβριο. Το ανακοίνωσε και το Νοέμβριο στην Ιεράπετρα που πήγε. Δεσμεύεται και ο κ. Χατζηγάκης, αλλά ο κ. Σκιαδάς, αν είδατε, τον τραβούσε από το μανίκι και είπε: «Κύριε Υπουργέ, δεν προλάβαμε να καταθέσουμε την τροπολογία». Αυτό είναι το επίπεδο νομοθετικής εργασίας, αυτές είναι οι δεσμεύσεις της Κυβέρνησης για τα θέματα των αγροτών.
      Τρίτο θέμα που αφορά το δελτίο Τύπου. Αναφέρεται επί λέξει: «Επιπλέον των ανωτέρω θα δοθεί έκτακτη ενίσχυση 5% επί της αξίας του παραγόμενου προϊόντος, ελαιόλαδο και βρώσιμες ελιές». Εδώ πρέπει και να χαρούμε και να εκφράσουμε την απορία μας. 
      Να χαρούμε γιατί πέτυχε φαίνεται ο κύριος Υπουργός να δίδονται πλέον εθνικές ενισχύσεις και να εκφράσουμε την απορία μας, γιατί μας το κρατούσε κρυφό τόσο καιρό και έλεγε ότι το απαγορεύει η Ευρωπαϊκή Ένωση. Ξαναλέω, επιπλέον των ανωτέρω θα δοθεί ενίσχυση 5% επί της αξίας του παραγόμενου προϊόντος.  Είναι  ενίσχυση ανά κιλό. Αν, λοιπόν, επιτρέπεται η ενίσχυση ανά κιλό με βάση το δελτίο Τύπου που βγάλατε, να βγείτε και να το πείτε καθαρά ότι υπάρχει δυνατότητα εθνικής επιδότησης και να συζητήσουμε το ύψος της, γιατί το ύψος σε μια τέτοια περίπτωση δεν μπορεί να είναι εξευτελιστικά 10 λεπτά. Θα πρέπει με τις σημερινές συνθήκες να είναι τουλάχιστον 1 ευρώ, προκειμένου να καλύπτεται το κόστος παραγωγής. Ο παραγωγός διεκδικεί τα 6 ευρώ που σήμερα πληρώνει ο καταναλωτής να γίνουν 5 και αυτός από τα 5 να πάρει τα 3 που αφορούν την κάλυψη του κόστους παραγωγής και το μεροκάματό του. 
      Όταν έρχεται σήμερα ο κύριος Υπουργός και μας λέει ότι επιτρέπονται οι εθνικές ενισχύσεις, πρέπει να το διευκρινίσει, εκτός αν είναι άλλη μία επικοινωνιακή απάτη που αφορά –αυτό υποπτεύομαι ότι είναι- την επιστροφή του ΦΠΑ 5%, που μέχρι τώρα το έδινε στα βαμβάκια κάτω από το τραπέζι. Και καλά έκανε και το έδινε, γιατί ήταν ένας τρόπος να ενισχυθούν οι παραγωγοί. Τώρα το ονομάζει εθνική ενίσχυση επί του παραγόμενου προϊόντος, αλλά δεν μας λέει ο ΦΠΑ. Να ξεκαθαριστεί το θέμα για να μη μπλεχτούμε με την Ευρωπαϊκή Ένωση, διότι είπε ότι όλα αυτά που ανακοινώνει είναι σύννομα με τους ευρωπαϊκούς κανόνες. Έπρεπε να ήταν εδώ για να μας πει τι τελικά ισχύει. 
      Έρχομαι στα προϊόντα που εξαιρούνται. Ένα από τα προϊόντα που εξαιρούνται εκτός από την κτηνοτροφία, τη μελισσοτροφία, τα οπωροκηπευτικά, τις υπαίθριες καλλιέργειες, είναι η αμπελουργία, που εξαιρείται εντελώς. Μας λέει στο δελτίο Τύπου για μία μελέτη, που είχε αναθέσει στο ΤΕΙ. Πράγματι ανατέθηκε η μελέτη από τον κ. Κοντό. Για να δείτε πόσο σοβαρό είναι το Υπουργείο Αγροτικής Ανάπτυξης, είπε ότι δεν μπορούσε να την πληρώσει και παρακάλεσε τη νομάρχη κ. Σχοιναράκη να κάνει μία προγραμματική σύμβαση και να καταβάλλει η Νομαρχιακή Αυτοδιοίκηση από ιδίους πόρους τα λεφτά της μελέτης στο ΤΕΙ Ηρακλείου. Και είπαν ότι όταν θα έρθει η ώρα για να εκταμιεύσουν από το «ΑΛΕΞΑΝΔΡΟΣ ΜΠΑΛΤΑΝΤΗΣ», τότε θα πληρώσει το Υπουργείο Αγροτικής Ανάπτυξης. Και το έβγαλε στο δελτίο Τύπου. 
      Η κ. Σχοιναράκη μας είχε καλέσει πριν από τρεις μήνες σύμφωνα με το νόμο και παρασταθήκαμε ως Βουλευτές στο νομαρχιακό συμβούλιο και συμφωνήσαμε να πληρώσει η Νομαρχιακή Αυτοδιοίκηση τη μελέτη, προκειμένου να τη χρησιμοποιήσουν οι αγρότες ως εργαλείο για την αμπελουργία. Εξαιρείται, λοιπόν, η αμπελουργία. Ουδεμία ενίσχυση σε αυτόν τον τομέα. Και ενώ τους εξαιρούμε από το «δώσε» στο Υπουργείο Αγροτικής Ανάπτυξης, ο κύριος Υπουργός Οικονομικών από το «πάρε» δεν τους εξαίρεσε, δεν τους ξέχασε και τους βάζει φόρο στην τσικουδιά επιπλέον 20% και στο τσίπουρο και στο ούζο και πουθενά μέσα δεν λέει ρητά ότι βάζει φόρο στο ουίσκι και στη βότκα. Τα λέω αυτά για να τα μάθει και ο κ. Μπαντουβάς, ο οποίος όταν βγήκε στην τηλεόραση μαζί μου είχε το επιχείρημα ότι οι αγρότες πίνουν ουίσκι και βότκα και δεν πίνουν τα τοπικά προϊόντα. Όταν το Υπουργείο Οικονομικών της χώρας μας αυξάνει 20% το φόρο στην τσικουδιά, στο τσίπουρο, στο ούζο, σε προϊόντα που περνάνε κρίση, αντί να τους απαλλάξουμε για δύο χρόνια από αυτόν το φόρο, τότε πώς θέλετε να στηρίξουμε αυτά τα προϊόντα; Επικαλείσθε την Ευρωπαϊκή  Ένωση ότι απαγορεύει τις ενισχύσεις και λέτε ότι επιβάλλει φόρους. 
        Εμείς ζητάμε καθαρά, καμμία αύξηση στα οινοπνευματώδη που προέρχονται από τη ντόπια παραγωγή, από την αμπελουργία, για τσίπουρο, τσικουδιά, ούζο. Καμμιά αύξηση στα κρασιά. Καμμιά αύξηση στα προϊόντα που δεν θα αποδώσει στο δημόσιο, γιατί όσο υπέρογκους φόρους βάζετε, που δεν μπορούν να ανταποκριθούν, τόσο ανοίγετε τρύπες μικρές ή μεγάλες για λαθρεμπορία. Ελάτε του χρόνου να μας πείτε πόσα εισπράξατε από αυτό το μέτρο. 
      Κλείνοντας εκφράζοντας την ικανοποίησή μου γιατί ο κ. Μπούρας αποκατάστησε την τάξη όσον αφορά τα θέματα της Εκκλησίας με τη διόρθωση την οποία έφερε το πρωί. Θα πω και μια κουβέντα για τον ΟΑΝΑΚ και τον ΟΑΔΥΚ. Ο κ. Αλαβάνος και το ΤΕΕ κάνουν τη δουλειά τους. Και εμείς εδώ κάνουμε τη δουλειά μας για τους πολίτες και τα συμφέροντα του τόπου. 
      Επειδή ακούστηκαν κάποια πράγματα περί διαφάνειας και περί διατάξεων που πρέπει να μπουν για την εφαρμογή των νόμων, έχω να πω το εξής, ότι οι νόμοι έτσι και αλλιώς από το Σύνταγμα εφαρμόζονται και ισχύουν για όλους μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ως προς τη διαφάνεια, αν η διοίκηση που περιέχει τον περιφερειάρχη, δύο νομάρχες, δύο προέδρους ΤΕΔΚ …
      ΠΡΟΕΔΡΕΥΩΝ (Βαϊτσης Αποστολάτος): Ολοκληρώστε, κύριε Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ολοκληρώνω, κύριε Πρόεδρε.
      …δεν μπορεί να διασφαλίσει τη διαφάνεια, τότε σημαίνει ότι έχουμε παραδώσει. Νομίζω ότι είναι πράγματα που δεν πρέπει καν να τα συζητάμε.
      Θεωρώ θετική τη συγκρότηση της διοίκησης, όπως έγινε. Δεν ικανοποιείται όμως η ανάγκη να καλείται τουλάχιστον στις συνεδριάσεις του ΔΣ μέτοχος ο οποίος δεν εκπροσωπείται στη διοίκηση. Πρέπει να προβλεφθεί και αυτή η δυνατότητα προκειμένου να καλείται στις συνεδριάσεις οποιοσδήποτε μέτοχος δεν εκπροσωπείται στη διοίκηση. 
      Εκκρεμεί, κύριε Υπουργέ, στο Υπουργείο η έγκριση του οργανογράμματος για τον ΟΑΝΑΚ. Πρέπει να γίνει έγκριση του οργανογράμματος, να γίνει αναδιάρθρωση του οργανισμού, να στελεχωθούν οι υπηρεσίες σύμφωνα με τα προβλεπόμενα, να υπάρξει ασφάλεια στους εργαζόμενους, ούτως ώστε αυτή η ασφάλεια να συμβάλει και στη μέγιστη αποτελεσματικότητα του οργανισμού. 
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Βαΐτσης Αποστολάτος): Ο Βουλευτής Ξάνθης του ΠΑΣΟΚ κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Δεν θα μπω στον πειρασμό να μιλήσω επί γενικοτέρων θεμάτων ή επί των παρεμπιπτόντων θεμάτων που ετέθησαν μέσα στην Αίθουσα, γιατί θα χάσω το αεροπλάνο. Πρέπει να τρέξω ο ίδιος οδηγώντας, με την ψυχή στο στόμα, για να το προλάβω. Αυτή είναι η μοίρα των Βουλευτών της επαρχίας που θέλουν να είναι συνεπείς. Ευτυχώς είναι οι περισσότεροι. Δεν έχουν και οδηγό, γιατί κινούνται με τα μέσα μαζικής μεταφοράς. 
      Θα μιλήσω, λοιπόν, επί των τριών τροπολογιών, των δύο που είναι άσχετες με το νομοσχέδιο και της μιας τροπολογίας του Υπουργείου Οικονομίας και Οικονομικών που είναι σχετική με το νομοσχέδιο. Και οι τρεις τροπολογίες δείχνουν ανάγλυφη τη φιλοσοφία και την πολιτική αυτής της Κυβέρνησης, που είναι ταξική, αποσπασματική, συμφεροντολογική. Εξυπηρετεί συγκεκριμένα συμφέροντα.
      Έρχομαι, λοιπόν, στην πρώτη τροπολογία, με γενικό αριθμό 483 και ειδικό 118, η οποία εισάγεται για ψήφιση στο Κοινοβούλιο μ’ έναν αιτιολογικό λόγο, ότι θα είναι αντιστάθμισμα των εσόδων που θα χαθούν επειδή επανέρχεται το αφορολόγητο για τους επαγγελματίες και τους μικρομεσαίους σε 10.500 ευρώ. Άρα, λοιπόν τα έσοδα που θα χαθούν πρέπει να τα αντισταθμίσουμε για να μπορεί να υπάρχει ισοζύγιο στον προϋπολογισμό. 
      Ποια είναι όμως η φιλοσοφία; Η φιλοσοφία είναι καθαρά ταξική. Τι φορολογούμε; Φθηνά τσιγάρα, τα λαϊκά τσιγάρα για να έλθουν στο επίπεδο του μέσου όρου των τσιγάρων που πωλούνται εδώ στη χώρα μας. Ποιος καπνίζει αυτά τα τσιγάρα; Ο λαός, ο μεροκαματιάρης που δεν έχει τίποτε άλλο και η διέξοδός του είναι να καπνίσει ένα από τα δέκα τσιγάρα. 
      Τι άλλο φορολογούμε; Το τσίπουρο, το ούζο και την τσικουδιά. Εκεί επιπλέον βάζουμε φόρους. Ποιος πίνει τσίπουρο και τσικουδιά; Ο φτωχός λαός, αυτοί οι οποίοι προσπαθούν να ξεχάσουν τον καημό τους πίνοντας ένα τσίπουρο. Εκεί βάζουμε τη φορολογία. 
      Αυτή είναι ταξική φορολογία, ως έμμεσος φόρος που πάει στους πολλούς και δεν πειράζει τους λίγους, γιατί ποιος απ’ αυτούς που φοροαπαλλάσσονται 1.000.000.000 ευρώ από τις επιχειρήσεις, πίνει τσίπουρο; Κανένας. 
      Έρχομαι στη δεύτερη τροπολογία η οποία είναι άσχετη. Αυτή είναι καθαρά αποσπασματική. Μιλάω για τον ΕΦΕΤ. Εγώ αντιλαμβάνομαι τη φιλοσοφία της Κυβέρνησης που είναι και φιλοσοφία όλων μας, ότι θα πρέπει να υπάρχει ενιαία προστασία του καταναλωτή ως προς τα τρόφιμα.
      Θα πρέπει να είναι ενιαία η αντιμετώπιση. Δεν μπορεί να υπάρχουν οργανισμοί ή υπηρεσίες, οι οποίες αλληλομπλέκονται, διότι η επικάλυψη προκαλεί σύγχυση. Άρα, πρέπει να είναι ενιαία η αντιμετώπιση αυτή από την παραγωγή στη διακίνηση μέχρι την κατανάλωση ή από την εισαγωγή του προϊόντος στη διακίνηση μέχρι την κατανάλωση. Αυτός ο ενιαίος έλεγχος θα πρέπει με κάθε τρόπο να μπορεί να είναι αποτελεσματικός. 
      Σας ερωτώ, με το να μεταφέρεις αυτή την Υπηρεσία από το Υπουργείο Ανάπτυξης υπό τον έλεγχο του Υπουργείου Αγροτικής Ανάπτυξης και Τροφίμων έλυσες το πρόβλημα; Πού εμπλέκεται η υγιεινή των τροφίμων;
      Άρα, λοιπόν, θα έπρεπε να υπάρχει μια μελέτη, ώστε ο ΕΦΕΤ να είναι ένας ανεξάρτητος οργανισμός, όπου εκτός του ελέγχου να υπάρχει η προστασία του καταναλωτή ως προς το θέμα της υγιεινής, αλλά να υπάρχουν και άλλοι αποτελεσματικοί έλεγχοι ως προς το θέμα της παραγωγής ή της εισαγωγής. 
      Συνεπώς πρέπει συμπλεκόμενες υπηρεσίες να υπάρχουν σ’ έναν ανεξάρτητο ενιαίο οργανισμό, για να μπορεί να ασκείται αποτελεσματικά ο έλεγχος και δεν θα πρέπει να υπάρχουν δευτεροβάθμια ή τριτοβάθμια προσφυγή. Σε έπιασαν να κάνεις ματσακονιά μέσα; Τελείωσε! Πρόστιμο! Αν έμπαινε πρόστιμο, θα φρόντιζαν να το είχαν αποφύγει!
      Χώρια απ’ αυτό, μεταφέρετε τις κτηνιατρικές υπηρεσίες στον ΕΦΕΤ. Σας ερωτώ τα άλλα θέματα που πραγματεύεται η Υπηρεσία της Κτηνιατρικής ως προς το θέμα των κτηνοτρόφων που έχει να κάνει με τις αρρώστιες και όλα αυτά, ποιος θα τα ασκεί στις νομαρχίες; Καταργείται δηλαδή η Υπηρεσία της Κτηνιατρικής και δεν υπάρχει κάτι που να το αντικαταστήσει. 
      Θέλετε εν λευκώ εξουσιοδότηση, για να αποφασίσετε μετά τις λεπτομέρειες και τα τεχνικά θέματα που αφορούν όλο αυτό το ζήτημα. Μα, είναι δυνατόν να κατέβει τόσο πρόχειρη και αποσπασματική διάταξη; 
      Έρχομαι τώρα στην τελευταία τροπολογία, η οποία για εμένα κατά βάση είναι ρουσφετολογική και συμφεροντολογική για κάποιες πειρατικές εφημερίδες. Κανονικά ο νόμος τον οποίο ψηφίσαμε, ο ν. 3548/2007, έβαζε μια τάξη στο μοίρασμα του κρατικού χρήματος στον επαρχιακό Τύπο. Έβαζε μια τάξη, ώστε να μπορούν οι πραγματικές εφημερίδες να παίρνουν το δικαίωμα της δημοσίευσης της κρατικής διαφήμισης. Αυτό έβαζε αυτό ο νόμος. 
      Έβαζε επίσης ορισμένες προϋποθέσεις, για να γλιτώσουν οι σοβαρές εφημερίδες από την πειρατεία, η οποία ασκείτο, διότι κάποιος έπαιρνε ένα «μπλοκάκι», κατέβαζε από το διαδίκτυο και το Αθηναϊκό Πρακτορείο κάποιες ειδήσεις, έγραφε κι ένα άρθρο ο ίδιος και είχε μια δεκαεξασέλιδη εφημερίδα. Ε, λοιπόν, για να σταματήσει αυτό, ψηφίσαμε εκείνον το νόμο. 
      Έρχεστε τώρα και τι κάνετε; Αίρετε την ασφαλιστική ενημερότητα, την οποία πρέπει να προσκομίζουν αυτοί οι οποίοι δικαιούνται να πάρουν την κρατική διαφήμιση. Το βγάζετε από μέσα. Ουσιαστικά τι κάνετε; Ξαναβάζετε από την πίσω πόρτα το όλο ζήτημα της πειρατείας του επαρχιακού Τύπου και κλείνετε το μάτι στους καλούς εκδότες να γίνουν κι αυτοί κακοί. 
      Και λέτε ως αιτιολογία –ακούστε, κύριοι συνάδελφοι- ότι αυτό συμβαίνει στις αθηναϊκές εφημερίδες! Επειδή συμβαίνει σε κάποιες εφημερίδες –δεν θέλω να τις ονομάσω εδώ πέρα, τις ξέρουμε όλοι μας- θα πρέπει να γίνει και στον επαρχιακό Τύπο; Επειδή δηλαδή κάτι πηγαίνει στραβά, θα πρέπει να στραβώσουμε και το υπόλοιπο που πήγαμε να το κάνουμε σωστά;
      Για όλους αυτούς τους λόγους, εγώ δεν μπορώ να ψηφίσω αυτές τις τροπολογίες και πιστεύω ότι και οι συνάδελφοι σωστά τα είπαν μέσα σ’ αυτή την Αίθουσα. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Σγουρίδη και για το χρόνο του. 
      Ο κ. Απόστολος Κατσιφάρας, Βουλευτής του ΠΑΣΟΚ στο Νομό Αχαΐας, έχει το λόγο. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, κύριοι συνάδελφοι, με το συγκεκριμένο πολυνομοσχέδιο που ψηφίζουμε σήμερα, η Κυβέρνηση προσπαθεί άρον-άρον να κλείσει υποθέσεις, να διευθετήσει ζητήματα, αλλά σε πολύ σοβαρά θέματα που επηρεάζουν άμεσα και την πορεία της οικονομίας μας, αλλά και την ίδια την αξιοπιστία του πολιτικού μας συστήματος, χωρίς διάλογο, χωρίς τις απαραίτητες συναινέσεις και προπάντων, χωρίς την απαραίτητη, την αναγκαία επεξεργασία.
      Σε ό,τι αφορά το ΕΣΠΑ, δυόμισι χρόνια δεν λειτουργεί, δυόμισι χρόνια δεν έχει πέσει ούτε ένα ευρώ από το ΕΣΠΑ, δηλαδή, το Δ’ Κοινοτικό Πλαίσιο Στήριξης.
      Και αντί να έρθετε σήμερα εδώ, κύριε Υπουργέ, με μία νέα δέσμη μέτρων να ξεμπλοκάρετε τα πράγματα και τη γραφειοκρατία, να μπορεί να μπει χρήμα στην πραγματική οικονομία, ουσιαστικά ξαναξεκινάτε από την αρχή. Αυτό ακριβώς υποδηλώνει την προχειρότητά σας, την ανικανότητα της Κυβέρνησης, την άστοχη διαχείριση ενός πολύ σημαντικού εργαλείου για τη χώρα και την περιφερειακή ανάπτυξη.
      Σε ό,τι αφορά τον Αναπτυξιακό Νόμο, κύριε Υπουργέ, βρισκόμαστε μπροστά σε μια βαθιά οικονομική κρίση και βεβαίως, πρέπει να κατευθύνουμε τους οικονομικούς πόρους και τις ενισχύσεις, αυτές που διαθέτει η χώρα μας, να υπηρετούν δύο πράγματα. Πρώτον, το νέο μοντέλο ανάπτυξης που είναι σήμερα ένα κοινό αίτημα και φαίνεται μέσα από τις κοινές διαπιστώσεις που κάνουμε όλοι και δεύτερο, την ενίσχυση της επιχειρηματικότητας και της απασχόλησης.
      Στα δύο κρίσιμα ζητήματα, που είναι μία κοινή και λογική απαίτηση, δεν απαντά το συγκεκριμένο πλαίσιο νομοθετικής προσέγγισης για τον Αναπτυξιακό Νόμο, γιατί ουσιαστικά ξανααναπαράγετε και ξαναμεταφέρετε την πηγή του προβλήματος που έχει να κάνει με το κομμάτι των ενισχύσεων για το μοντέλο ανάπτυξης, αλλά και την αποσύνδεση των θέσεων απασχόλησης με τις επιδοτήσεις.
      Ουσιαστικά, θα ξαναχαθούν χρήματα και δεν διαθέτει η χώρα μας χρήματα πολλά, κύριε Υπουργέ, να «παίζει» η Κυβέρνηση.
      Πέστε μας, επίσης, κύριε Υπουργέ, 2004-2005 η χώρα μας δεν είχε Αναπτυξιακό Νόμο. Απέκτησε το 2005. Μέχρι σήμερα τι έχει γίνει από τις επενδύσεις που μπήκαν στον Αναπτυξιακό Νόμο; Ξέρετε τι κάνατε; Πολλές εγκρίσεις, λίγες πιστώσεις και πολύ λιγότερες πληρωμές. Και ακόμη και σήμερα που συζητάμε, παραμένουν σε εκκρεμότητα αξιολόγησης χιλιάδες επενδυτικά σχέδια.
      Τι κάνετε γι’ αυτά, κύριε Υπουργέ; Δεν αισθάνεστε την ανάγκη να ενεργοποιήσετε τους μηχανισμούς, να τα αξιολογήσετε γρήγορα, προκειμένου να ενισχυθεί η επιχειρηματική δραστηριότητα, αυτό που έχει ανάγκη σήμερα η οικονομία; Τι κάνετε; Ξαναανακυκλώνετε το πρόβλημα και αυτή είναι μια πολιτική αδυναμία που έχει η Κυβέρνησή σας, γιατί δεν έχει πολιτική, δεν έχει ορίζοντα, δεν μπορεί να δει το πραγματικό πρόβλημα και να έχει σχέδιο να το ξεπεράσει.
      Σε ό,τι αφορά, κύριε Υπουργέ, τον Ειδικό Φόρο Κατανάλωσης στα ποτά και τα τσιγάρα τι κάνετε; Κατανοήσατε ότι έπρεπε να άρετε ένα άδικο φορολογικό σύστημα με την κατάργηση του αφορολογήτου των 10.500 ευρώ στις μικρές και πολύ μικρές επιχειρήσεις, αλλά ερχόσαστε εδώ να κάνετε μία δεύτερη αδικία με την αντιστάθμιση που κάνετε. Τα παίρνετε μέσα από τους έμμεσους φόρους. Και από πού τα παίρνετε μέσω των εμμέσων και άδικων φόρων; Τα παίρνετε κυρίως από τα λαϊκά στρώματα, επιβαρύνοντας τα λαϊκά, τα φθηνά τσιγάρα και το δεύτερο, επιβαρύνοντας το λαϊκό ποτό που είναι το ούζο, το τσίπουρο, η τσικουδιά. Καμμία αναφορά δεν κάνετε για τα ποτά πολυτελείας, το ουίσκι, τη βότκα, το ρούμι, τα ηδύποτα, τα άλλα. Καμμία αναφορά.
      Συνεπώς, κύριε Υπουργέ, φαίνεται ότι η πολιτική σας δεν μπορεί να είναι μακριά από την ιδεολογική σας αγκύλωση. Η αγκύλωση της συντηρητικής παράταξης είναι πώς να εξυπηρετήσει τα μεγάλα συμφέροντα. Καμμία αναφορά για τις μεγάλες καπνοβιομηχανίες, παρά κοιτάτε να τα πάρετε από τα φτηνά λαϊκά τσιγάρα, που τα περισσότερα παρασκευάζονται από ντόπια καπνά. 
      Επίσης επιβαρύνετε τα λαϊκά ποτά, τα οποία παράγονται κυρίως στην Ελλάδα. Καμμία αναφορά, καμμία σύγκρουση με τα συμφέροντα, καμμία σύγκρουση με την πολυτέλεια. Τον απλό, τον αδύναμο, αυτόν θέλετε να ξεζουμίσετε. 
      Σε ό,τι αφορά τον ΕΦΕΤ, κύριε Υπουργέ, πράγματι η χώρα μας χρειάζεται έναν ενιαίο και ισχυρό φορέα να διαχειριστεί τα μεγάλα ζητήματα της προστασίας του καταναλωτή στην ποιότητα και την ασφάλεια των προϊόντων. Το ΠΑΣΟΚ έκανε το πρώτο βήμα, άνοιξε το δρόμο. 
      Κυβερνάτε τέσσερα χρόνια, κύριε Υπουργέ και κύριοι της Νέας Δημοκρατίας, και σήμερα ουσιαστικά έχετε αδρανοποιήσει τον ΕΦΕΤ από τη δική σας πολιτική. Και αντί να τον ενισχύσετε, αντί να τον αναβαθμίσετε, αντί να τον στελεχώσετε, αντί να ολοκληρώσετε το μηχανολογικό εξοπλισμό του για να μπορεί να ανταποκριθεί ουσιαστικά, κάνετε μικροπολιτική, αλλάζοντας την πολιτική εποπτεία. 
      Κύριε Υπουργέ, αν δεν πάρετε πίσω αυτήν την τροπολογία, αυτό που θα φέρετε στην αγορά θα είναι το ανεξέλεγκτο. Γιατί ουσιαστικά, μέσα από εκεί, αφαιρείτε και τις αρμοδιότητες από τη Νομαρχιακή Αυτοδιοίκηση, διαθέτετε μόλις τέσσερις περιφερειακές δομές και υποστελεχωμένη κεντρική υπηρεσία. 
      Και τι θα κάνετε; Θα είναι ανεξέλεγκτη όλη η αγορά στα περισσότερα γεωγραφικά διαμερίσματα της χώρας μας. Αυτό επιδιώκετε; Για να κάνετε μικροπολιτική, επειδή προεκλογικά είχατε δεσμευτεί, ακυρώνετε τους ελεγκτικούς μηχανισμούς της χώρας, για να πετύχετε αυτό το οποίο δεν έχει ανάγκη σήμερα η κοινωνία. 
      Το ΠΑΣΟΚ έχει ξεκάθαρη θέση. Εμάς μας ενδιαφέρει η προστασία του καταναλωτή και όσο στη χώρα μας η προστασία του καταναλωτή παραμένει στο Υπουργείο Ανάπτυξης, αυτό που κάνετε είναι εις βάρος της προστασίας του καταναλωτή, εις βάρος ακόμη και των ίδιων των προϊόντων. 
      Πάρτε πίσω αυτήν την τροπολογία. Αναβαθμίστε τον ΕΦΕΤ, κάντε τον ανεξάρτητη αρχή, ενιαία, με κύρος, με δύναμη, με στελεχιακό δυναμικό, για να ανταποκριθούμε στις προκλήσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε ό,τι αφορά, κύριε Πρόεδρε -και τελειώνω με αυτό- την τροπολογία που φέρατε για τον Περιφερειακό Τύπο, ουσιαστικά δεν κάνετε τίποτα παραπάνω από το να καταργείτε τον πρόσφατο νόμο που ψηφίσαμε στη Βουλή το 2007, το ν. 3548, αλλά και όλες τις προσπάθειες που έχουν γίνει το τελευταίο διάστημα για την αναβάθμιση και την ανεξαρτησία του Περιφερειακού Τύπου. 
      ΠΡΟΕΔΡΕΥΩΝ (Βαΐτσης Αποστολάτος): Κύριε Κατσιφάρα, σας παρακαλώ, όσο είναι δυνατόν, συντομεύστε. 
      ΑΠΟΣΤΟΛΟΣ ΚΑΤΣΙΦΑΡΑΣ: Ανατρέπετε τα μέχρι τώρα δεδομένα –και τελειώνω, κύριε Πρόεδρε- για τους όρους και τις προϋποθέσεις έκδοσης και λειτουργίας των περιφερειακών εφημερίδων. Μεθοδεύετε την κατάργηση των συλλογικών συμβάσεων εργασίας και επιβάλλετε το μπλοκάκι. Ναρκοθετείτε τη λειτουργία των ασφαλιστικών ταμείων των δημοσιογράφων. Διαχειρίζεστε πελατειακά, αθηνοκεντρικά και κρατικά τα περιφερειακά μέσα για να τα χειραγωγήσετε. 
      Η κοινωνία και η δημοκρατία μας θέλει την απελευθέρωση. Θέλει την ενίσχυση για να απελευθερωθούν οι δυνάμεις του Τύπου. 
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, κύριε Κατσιφάρα. 
      ΑΠΟΣΤΟΛΟΣ ΚΑΤΣΙΦΑΡΑΣ: Γιατί η ανεξαρτησία του Τύπου βοηθάει στο βάθρο της ενίσχυσης της δημοκρατίας μας, του ρόλου και της φωνής στην περιφέρειά μας. 
      Δεν πρέπει το αγαθό της ενημέρωσης να το υπονομεύσετε. Δεν πρέπει τα δικαιώματα των εργαζομένων, δηλαδή των βασικών συντελεστών, των δημοσιογράφων, αλλά και των εκδοτών, να τα ναρκοθετήσετε. Δε βοηθάτε με αυτήν την τροπολογία τον Περιφερειακό Τύπο. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ. 
      Από τη Συμπολίτευση ο Βουλευτής Χανίων κ. Στέλιος Νικηφοράκης έχει το λόγο. 
      Κύριε Νικηφοράκη, σας παρακαλώ οκτώ λεπτά. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Κυρίες και κύριοι συνάδελφοι, αρκεί κανείς να δει το πηλίκο του πληθυσμού των τροπολογιών δια του χρόνου που έχουμε στη διάθεσή μας προκειμένου να τις μελετήσουμε, για να καταλήξουμε στην ποιότητα της τεκμηρίωσης που παρέχουμε, που συνεισφέρουμε στον κοινοβουλευτικό διάλογο.
      Δεν θα είχα κανένα πρόβλημα να πω από το Βήμα της Βουλής ότι εξαιρουμένων των αντιπολιτευτικών κραυγών και αφήνοντας την ουσία, θα μπορούσα να συνυπογράψω άνετα όσα είπαν στην εισαγωγή τους ο κ. Λαφαζάνης και ο κ. Γείτονας. Πρέπει να δούμε τέλος πάντων ποιος είναι ο ρόλος του Βουλευτή σ’ αυτό το Κοινοβούλιο. Έχω αναβάλει δύο φορές την πτήση μου για να μιλήσω σε οκτώ λεπτά και με αυστηρό χρόνο. Το έχω πει ξανά, το επαναφέρω. Κάποια στιγμή πρέπει να δούμε πώς θα λειτουργήσει ο Κανονισμός της Βουλής και πώς ο Βουλευτής, όταν θα τοποθετείται, θα έχει πληρότητα στην τοποθέτησή του.
      Επιτρέψτε μου, λόγω της καταγωγής μου, ως Βουλευτής Κρήτης –Βουλευτής Χανίων είμαι- και λόγω της ιδιότητάς μου διότι ήμουν είκοσι χρόνια εκδότης διευθυντής στην ιστορική εφημερίδα «ΚΗΡΥΚΑΣ», από το πλήθος των τροπολογιών, για δύο να έχω άποψη και για τις υπόλοιπες βάσει του τεκμηρίου της δημοκρατικής νομιμοποίησης να θεωρείτε την ψήφο μου δεδομένη.
      Ξεκινώ από το πρώτο. Κύριε Υπουργέ, συγχαρητήρια γιατί πραγματικά θεσμοθετήσατε, νομοθετήσατε αυτό που το σύνολο του πολιτικού προσωπικού της Κρήτης –προς τιμήν του- απαιτούσε καιρό τώρα, δύο χρόνια! Και εσείς, σε είκοσι μέρες –και επαναλαμβάνω, «μπράβο και συγχαρητήρια»- το θεσμοθετήσατε! 
      Είστε άξιος διπλών συγχαρητηρίων διότι επιμείνατε στη διάταξη ως είχε, παρά τις ποικιλώνυμες πιέσεις που ασκήθηκαν όλο αυτό το διάστημα. Και ήταν και ισχυρές αυτές οι πιέσεις. Προέρχονταν από ισχυρά κέντρα. Είναι τα κέντρα εκείνα τα οποία δεν ήθελαν παρέμβαση των ΟΑΔΥΚ και ΟΑΝΑΚ, γιατί από το φράγμα των ποταμών έφυγαν από τις τσέπες τους 300.000 ευρώ, διότι ο ΟΑΔΥΚ είχε τη δυνατότητα και να τεκμηριώσει άρτια μελέτη και σε χρόνο «ντε-τε», μέσα σ’ έξι μήνες, να την ολοκληρώσει.
      Εάν το ζητούμενο είναι ολοκληρωμένη και σωστή πρόταση για να έχουμε γρήγορες εκταμιεύσεις και υλοποίηση των έργων –που είναι και το αεί ζητούμενο στην ελληνική δημόσια πραγματικότητα- τότε αντιλαμβάνεστε πώς είναι άξια κάθε επαίνου η προσπάθεια την οποία καταβάλλετε να κατοχυρώσετε νομοθετικά και την παρουσία, αλλά και την ευελιξία δύο τέτοιων εργαλείων, εν όψει μάλιστα της νέας προγραμματικής σύμβασης.
      Θέλω, επίσης, να σας ευχαριστήσω, κύριε Υπουργέ, γιατί προβλέψατε ρητά με τροπολογία που καταθέσατε τώρα και την υπαγωγή της Εκκλησίας της Κρήτης στον Αναπτυξιακό Νόμο.
      Αρχίζω τώρα τα δυσάρεστα. Θα μιλήσω για τον Επαρχιακό Τύπο. Ο ν. 3458 ήταν ένας νόμος που ήταν προϊόν βασανιστικής διαβούλευσης. Εκεί συμμετείχαμε όλοι, δηλαδή οι ενώσεις ιδιοκτητών εφημερίδων, οι ενώσεις των δημοσιογράφων, η ΕΣΗΕΑ.
      Δεν πέρασαν όλες οι προτάσεις. Το αναγνώρισε –και προς τιμήν του- ο τέως Υπουργός Τύπου, ο Κυβερνητικός Εκπρόσωπος κ. Ρουσόπουλος και έκανε ό,τι μπορούσε. Το έκανε. Ήταν ένας νόμος ο οποίος άφηνε εκκρεμότητες προς τα πάνω. Έχω την εντύπωση ότι η παρούσα τροπολογία μάλλον προς τα κάτω τραβά, διότι όταν καταργείτε την ασφαλιστική ενημερότητα προκειμένου να κάνει κάποιος χρήση των ευεργετημάτων που προβλέπει η πολιτεία με τον επαρχιακό νόμο, ουσιαστικά δίνετε κάποιες δυνατότητες σε κάθε λαθρόβιο.
      Και εδώ επιτρέψτε μου να ανοίξω μια παρένθεση. Είναι γεγονός ότι η ζωή γενικά κινείται με πολλές ταχύτητες. Στον Περιφερειακό Τύπο -και μιλώ για το σύνολο του Επαρχιακού Τύπου, ηλεκτρονικό και έντυπο- οι ταχύτητες είναι δύο: Είναι οι έντιμες εφημερίδες, αυτές οι οποίες είναι πραγματικές εφημερίδες, οι οποίες έχουν προσωπικό –και ξέρω πολύ καλά, γιατί έχω την πολύ πικρή εμπειρία της διεύθυνσης του «ΚΗΡΥΚΑ» επί είκοσι χρόνια- που είναι ενήμερες και σε μισθούς και σε ασφαλιστικά ταμεία, και έχουμε και τα περίφημα λαθρόβια. Ένας εκδότης, ένας διευθυντής, ένας δημοσιογράφος, ένας στοιχειοθέτης, ένας χειριστής, ένας διανομέας και δέκα αναγνώστες. 
      	ΠΑΝΑΓΙΩΤΗΣ ΛΑΦΑΖΑΝΗΣ: Ένα και το αυτό πρόσωπο!
      	ΣΤΥΛΙΑΝΟΣ ΝΙΚΗΦΟΡΑΚΗΣ: Για τον ίδιο λέω. Ένα και το αυτό πρόσωπο. Ο ίδιος είναι. 
      Αυτός δεν θα φέρει ποτέ ασφαλιστική ενημερότητα. Γιατί να απολαμβάνει αυτά τα οποία δεν δικαιούται και, κατά συνέπεια, η όποια διαπλοκή γίνεται απ’ αυτούς γίνεται. Διότι το προσωπικό μιας μεγάλης επαρχιακής, περιφερειακής εφημερίδας είναι όλη μέρα στην αγορά, με την πολιτική έννοια του όρου. Βλέπει ο ένας τον άλλο στα μάτια. Αυτό που γράφει είναι υπό διαρκή εξέταση. Η αλήθεια είναι υπό διαρκή εξέταση. 
      	Ο λαθρόβιος, απομονωμένος στο χώρο του, μπορεί να σου στήσει οποιαδήποτε διαπλοκή, οποιοδήποτε εκβιασμό. Αυτό πρέπει να τελειώνει! 
      	Στην ίδια τροπολογία καταργείται, επίσης, ο έλεγχος που γίνεται –και είναι σωστός έλεγχος για την ποσότητα της τοπικής ύλης που διαθέτει. Μα, ο τοπικός Τύπος, αν έχει μια αποστολή, μια έννοια και μια ουσία, είναι το να διατηρήσει τον πολιτιστικό ιστό, το πολιτικό ενδιαφέρον, την κοινωνία, με ένα συνδετικό κρίκο. Αυτός δουλεύει καθημερινά. Ο Τύπος αυτήν την ώρα είναι που χτυπιέται. 
      	Θέλετε να συζητήσουμε πώς θα βελτιώσουμε κάποια πράγματα; Υπάρχει αυτή η απίστευτη διάταξη στον προηγούμενο νόμο, όπου ορίζεται πως η περιφερειακή εφημερίδα θα έχει έκπτωση εκεί όπου έχει την έδρα της, δηλαδή πού; Μέσα στο αστικό κέντρο. Μα, μέσα στο αστικό κέντρο είναι τρεις – τέσσερις υπάλληλοι, η ρεσεψιόν υποδοχής των μικρών αγγελιών και ένα στασίδι για τους δημοσιογράφους της πόλης. Όλο το υπόλοιπο κόστος ενέργειας καταβάλλεται εκεί που είναι τα τυπογραφεία.
      	Ελάτε να μιλήσουμε για ταχυδρομεία. Απαράδεκτο! Εκεί που είναι τα τυπογραφεία θέλουμε τη βοήθεια. Ελάτε να μιλήσουμε για το κόστος. Την ώρα που υπάρχει ο αθέμιτος ανταγωνισμός του κεντρικού Τύπου, ο οποίος επιβαρύνει με τεράστια κόστη την Ολυμπιακή Αεροπορία, η οποία χειμάζεται, την ίδια ώρα ο περιφερειακός Τύπος, για να διακινηθεί θέλει περίπου 50 δραχμές, για να μιλήσουμε σε δραχμές και να έχετε μια τάξη κόστους μεγέθους στο μυαλό σας μέσα. 
      	Δεν υπάρχει καμμία πρόβλεψη για δυνατότητα ανάπτυξης τυπογραφικών μονάδων. Δεν υπάρχει καμμία πρόβλεψη για τη συνένωση περιφερειακών μονάδων. Χρειάζεται αυτή την ώρα να ενωθούν δύο-τρεις εφημερίδες και να φτιάξουν μια μεγάλη οντότητα. Αυτά πρέπει να δούμε. Προς τα πάνω πρέπει να στοχεύουμε. Όχι προς τα κάτω. 
      	Άκουγα τον κ. Κεγκέρογλου προηγουμένως να μιλάει για τους αγρότες, λες και γεννήθηκε χθες. Οφείλει με περισσότερη προσοχή να αναφέρεται σε θέματα του πρωτογενούς τομέα και ιδιαίτερα στην Κρήτη. Κακά τα ψέματα, χειμάζεται ο αγροτικός πληθυσμός του τόπου μας. Είναι δεδομένο και είναι βέβαιο. Όμως, οι αιτίες είναι αλλού. Εγώ δεν ψάχνω να βρω αιτίες. Εγώ δεν κάνω πολιτική με το βλέμμα στο παρελθόν. Έχω πει πολλές φορές ότι η πολιτική πρέπει να έχει στραμμένο το βλέμμα της στο μέλλον. Άρα, δεν μπορούν οι χθεσινοί ένοχοι να παριστάνουν σήμερα τους εισαγγελείς και τους τιμητές. Οι άνθρωποι που διαχειρίστηκαν από το ’80 έως το ’90 όλα τα κοινοτικά κονδύλια, για να πάνε σε υποδομές και αναδιαρθρώσεις και τα έκαναν 4 επί 4 στα χωριά και πολυκατοικίες στα κέντρα της πόλης δεν μπορούν αν έρχονται σήμερα και να ολοφύρονται τάχα μου, τάχα μου για την κατάσταση που επικρατεί στον πρωτογενή τομέα. 
      	Κύριοι συνάδελφοι του ΠΑΣΟΚ, κυρίες  και κύριοι συνάδελφοι, έχω πει ότι επιμένετε τον πολιτικό σας καμβά να τον ζωγραφίζετε με το μαύρο, που είμαστε εμείς, και με το λευκό που είστε εσείς. Εν τέλει, αυτό που προκύπτει απ’ αυτήν την ιστορία είναι ένα γκρίζο. Στο γκρίζο κινείστε. Αποφασίστε να βγείτε μπροστά και απαιτείται αυτήν την ώρα με συναίνεση να την ακολουθήσουμε. 
      	Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαϊτσης Αποστολάτος): Η συνάδελφος από τις Κυκλάδες, Βουλευτής της Νέας Δημοκρατίας κυρία Μανούσου-Μπινοπούλου έχει το λόγο.
      ΑΡΙΑΔΝΗ ΜΑΝΟΥΣΟΥ – ΜΠΙΝΟΠΟΥΛΟΥ: Κυρίες και κύριοι συνάδελφοι, θα αλλάξουμε λίγο το κλίμα. 
      Κατ’ αρχάς αισθάνομαι την ανάγκη να επισημάνω από το Βήμα της Βουλής την κατανόηση και το ενδιαφέρον του Προέδρου της Βουλής κ. Σιούφα και να τον ευχαριστήσω δημόσια για τη συμβολή του, ώστε να παρακαμφτούν, να αντιμετωπιστούν οι όποιες τυπικές δυσκολίες,  ώστε να μπορεί η τροπολογία αυτή που κατέθεσα να συζητηθεί σήμερα σ’ αυτό το νομοσχέδιο. 
      Αναφέρομαι στην υπ’ αριθμόν 485 τροπολογία μου που αφορά το ναυάγιο του Σαμίνα, αυτό το ναυάγιο που συνέβη στις 26 Σεπτεμβρίου του 2000. Αυτό το τραγικό ναυάγιο ήταν η πιο μαύρη σελίδα της ακτοπλοΐας μας, που μετά το Ηράκλειο ήταν πραγματικά ένα τραγικό γεγονός  που ζήσαμε  όλοι μας και μας συγκλόνισε όλους, ο τρόπος κυρίως που χάθηκαν τόσες ζωές. 
      Το νησί της Πάρου βίωσε ένα συνεχές και χωρίς να μπορείς να βρεις λέξη να το σκιαγραφήσεις πένθος. Ογδόντα πτώματα είχαν τοποθετηθεί μπροστά στα σπίτια τους. Ήταν τόσο βαριά και ασήκωτη η όλη αυτή αίσθηση, που ένας λιμενικός δεν άντεξε, η καρδιά του, τον πρόδωσε και πέθανε και αυτός! 
      Εκτός από τους νεκρούς, υπήρξαν και εκατοντάδες επιζήσαντες, οι οποίοι βέβαια δεν θα ξεχάσουν ποτέ αυτό το γεγονός. Αλλά δεν θα ξεχάσουν και την αυτοθυσία των κατοίκων και ορισμένων νέων παιδιών της Πάρου και ορισμένων στρατιωτών. Θα επανέλθω και σε αυτούς με άλλη τροπολογία μου πάλι. 
      Τα βίντεο που υπάρχουν έκαναν το γύρο όλου του κόσμου και συγκλόνισαν πραγματικά όλη την ανθρωπότητα. Αυτά τα παιδιά πάλεψαν με τα κύματα για να σώσουν ζωές. Διακινδύνεψαν τη δική τους ζωή και μάλιστα ένα παιδί έχασε και τη ζωή του για να σώσουν ζωές. Τη στιγμή οπωσδήποτε που έδιναν τη ζωή τους για να σώσουν ζωές, πάλευαν με τα κύματα για να σώσουν αυτές τις ζωές, είμαστε σίγουροι όλοι στις καίριες στιγμές δεν σκέφτονταν ούτε τις εύφημες μνείες ούτε τα παράσημα, πολύ περισσότερο μάλιστα έναν διορισμό!
       Ήλθε η πολιτεία, τους βράβευσε, τους υποσχέθηκε το 2000 ότι θα τους αποκαταστήσει και ηθικά αλλά και θα τους έβαζε σε μία δουλειά του Λιμενικού Σώματος. Κι ενώ είχε ψηφιστεί νόμος και ισχύει ο ν. 2800/2000, άρθρο 31, που προέβλεπε ότι σε ανάλογες υπηρεσίες της Αστυνομίας ή του Πυροσβεστικού Σώματος τα παιδιά αυτά που συμμετείχαν στην επιχείρηση διάσωσης θα έμπαιναν καθ’ υπέρβαση και χωρίς εξετάσεις στα αντίστοιχα Σώματα, δεν υπήρχε αντίστοιχη διάταξη νόμου που να προέβλεπε κάτι για τις υπηρεσίες του Λιμενικού Σώματος. 
      Όταν εξελέγην Βουλευτής το 2004, άρχισα έναν ατελείωτο αγώνα. Πάντα εύρισκα την κατανόηση όλων των Υπουργών. Όμως χρειάστηκε να έλθει ο Ιούνιος του 2007, ψηφίσαμε μία διάταξη η οποία προέβλεπε ότι και σε επιχειρήσεις διάσωσης στη θάλασσα θα μπορούσαν τα παιδιά που έλαβαν μέρος στη διάσωση αυτή να μπουν καθ’ υπέρβαση μάλιστα σε ποσοστό 10% στη Σχολή Δοκίμων Λιμενοφυλάκων. Όμως, δεν ήταν σωστή η διάταξη αυτή. Έθετε όριο ηλικίας και τις αθλητικές δοκιμασίες. Είχαν παρέλθει ήδη επτά χρόνια. Ήδη είχαν γίνει δύο προκηρύξεις, μία το 2003 και μία το 2007 και τα παιδιά αυτά έμειναν απ’ έξω. Μόνο ένα παιδί από αυτά μπόρεσε να μπει στη Σχολή Δοκίμων Λιμενοφυλάκων και μάλιστα χρειάστηκε επί μήνες να προσλάβει ειδικό προπονητή για να μπορέσει να εκπαιδευτεί και να περάσει τις αθλητικές δοκιμασίες. 
      Και έρχεται η πολιτεία και λέει σε όλα αυτά τα παιδιά ότι ναι μεν έφταιγα που δεν σε έβαλα, αλλά τώρα δεν έχεις το όριο ηλικίας. Ήδη βρίσκεται σε εξέλιξη η τρίτη κατά σειρά προκήρυξη και τα παιδιά αυτά πάλι θα έμεναν απ’  έξω. 
      Είναι υποχρέωση της πολιτείας, κυρίες και κύριοι συνάδελφοι, να συνδράμουμε σε αυτά τα παιδιά. Είναι υποχρεώσή μας να τους χαρίσουμε τα χρόνια που τους κλέψαμε, τα χρόνια της ολιγωρίας της πολιτείας. Γι’  αυτό και με την τροπολογία μου ζητώ να αυξηθεί το όριο ηλικίας σ’ αυτήν την δεκαετία που μεσολάβησε, ούτως ώστε ένα παιδί που ήταν είκοσι πέντε χρονών να μπορεί να μπει στο Λιμενικό Σώμα. 
      Εύχομαι ποτέ άλλοτε να μην χρειαστεί να χρησιμοποιήσουμε αυτήν τη διάταξη. Εύχομαι ποτέ άλλοτε να μην χρειαστεί νέα παιδιά να διακινδυνεύσουν τη ζωή τους για να σώσουν ζωές. Όμως, εμείς, οι εκπρόσωποι του ελληνικού λαού εδώ μέσα στο Κοινοβούλιο πρέπει όλοι να συμφωνήσουμε ότι πρέπει αυτά τα παιδιά να δικαιωθούν.
      Εύχομαι και κάτι άλλο. Κανένας συνάδελφος σε όλη του την πολιτική διαδρομή να μην περάσει όσα πέρασα εγώ για να έλθει αυτή η τροπολογία να ψηφιστεί εδώ σήμερα. Εμείς πρέπει να δώσουμε το παράδειγμα για τις επόμενες γενιές. 
      Σας ευχαριστώ που αν μη τι άλλο η Αξιωματική Αντιπολίτευση και γενικά η Αντιπολίτευση δεν έφερε αντίρρηση και ο Κοινοβουλευτικός Εκπρόσωπος του ΛΑΟΣ στήριξε την τροπολογία μου. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Το Προεδρείο θεωρεί ότι πρέπει να πει στην αγαπητή κ. Αριάδνη, τη συνάδελφο κ. Μανούσου, ότι όταν οι γυναίκες συνάδελφοι ακολουθούν γυναικείο πολιτικό λόγο, κερδίζουν, κερδίζουν αυτό που κερδίσατε με αυτό που πετύχατε στην τροπολογία αυτή. 
      Ξεχωριστός ο λόγος σας! 
      Ευχαριστούμε πολύ!
      Ο συνάδελφος από τη Νέα Δημοκρατία, κ. Καρασμάνης, Βουλευτής Πέλλας, έχει το λόγο για οκτώ λεπτά. 
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, θα επικεντρωθώ αποκλειστικά στην τροπολογία την οποία έχω καταθέσει και η οποία αναφέρεται στο μεγάλο θέμα που έχει σχέση με τα προβλήματα που αντιμετωπίζουν τα διατηρητέα κτήρια, οι ιστορικοί παραδοσιακοί οικισμοί. 
      Σκοπός αυτής της τροπολογίας είναι να εξευρεθούν λύσεις προκειμένου να διασωθούν και να αναπτυχθούν οι ιστορικά διατηρητέοι οικισμοί όπως είναι το Βαρόσι στην Έδεσσα.
       Έτσι προτείνω να συμπληρωθεί ο Αναπτυξιακός Νόμος με διατάξεις οι οποίες ενισχύουν με ισχυρά κίνητρα τους ιδιοκτήτες διατηρητέων κτηρίων ώστε να μπορούν να επισκευάζουν και να διατηρούν τα κτήρια αυτά με την παραδοσιακή τους μορφή. 
      Αξίζει να επισημανθεί ότι τα διατηρητέα λόγω της ιδιαίτερης ιστορικής, λαογραφικής, κοινωνικής και αισθητικής σημασίας και φυσιογνωμίας, αποτελούν τμήμα της πολιτιστικής μας κληρονομιάς. Η υποχρέωση του κράτους για τη διατήρηση, συντήρηση, αναστήλωση, αποκατάσταση και ανάδειξη προβάλλει επιτακτική. Άλλωστε ως μνημειακά πολιτιστικά αγαθά τυγχάνουν ειδικής, αυξημένης συνταγματικής προστασίας, βάσει του άρθρου 24 του Συντάγματος.
      Δυστυχώς, όμως, κύριε Πρόεδρε και σε αντίθεση με άλλες ευρωπαϊκές χώρες όπως η Γαλλία, όπου η προστασία των διατηρητέων είναι συνδεδεμένη με αυτή της αειφόρου ανάπτυξης και οι δαπάνες εργασιών συντήρησης στο σύνολο σχεδόν όλων των περιπτώσεων καλύπτεται εξ ολοκλήρου από το κράτος, στην Ελλάδα οι διαδικασίες είναι πολύπλοκες, χρονοβόρες και οι δημόσιες υπηρεσίες είναι αδύναμες να δώσουν λύση στο πρόβλημα. Το κόστος επισκευής και αναπαλαίωσης βαρύνει ολοκληρωτικά τους ιδιοκτήτες. 
      Το κόστος είναι δυσβάσταχτο, κύριε Υπουργέ, αρκεί να σας πω ότι στο Βαρόσι για να μπορέσουν οι ιδιοκτήτες να επισκευάσουν αυτά τα διατηρητέα κτήρια χρειάζονται χρήματα με τα οποία θα μπορούσαν να αγοράσουν δύο διαμερίσματα. Αντιλαμβάνεστε, λοιπόν, ότι υπάρχουν αντικίνητρα. Και το Βαρόσι, το γνωρίζετε είναι μια ιστορική παραδοσιακή συνοικία, ήταν άλλοτε το κόσμημα της πόλεως, πόλος έλξης χιλιάδων επισκεπτών και σήμερα αποτελεί διασυρμό για την αξιοπρέπεια της πόλης. 
      Η τροπολογία μας είναι μέσα στο πνεύμα του Αναπτυξιακού Νόμου. Και μην σπεύσετε να μου απαντήσετε ότι ο Αναπτυξιακός Νόμος προβλέπει τα διατηρητέα κτήρια να μετατρέπονται σε ξενοδοχεία δυο αστέρων, διότι στο Βαρόσι, στο συνοικισμό αυτόν, έχουν μετατραπεί δύο διατηρητέα κτήρια σε ξενοδοχεία. Δεν μπορεί, λοιπόν, όλα τα σπίτια που είναι σ’ αυτόν τον οικισμό να γίνουν ξενοδοχεία. Γι’ αυτό, λοιπόν, προτείνουμε στην τροπολογία που έχουμε καταθέσει και συζητούμε αυτήν τη στιγμή να διατίθεται τουλάχιστον το ένα δωμάτιο προς ενοικίαση, σε περιόδους τουριστικής αιχμής. Και μη μου πείτε, κύριε Υπουργέ, ότι δεν πληροί τις προϋποθέσεις της βιωσιμότητας, γιατί θα σας απαντήσω –και το γνωρίζετε πάρα πολύ καλά- ότι πάνω από το επιχειρηματικό κέρδος, πάνω από τις επενδύσεις, πάνω από τη βιωσιμότητα είναι ο πολιτισμός μας, είναι η πολιτιστική μας κληρονομιά. 
      Ζούμε όπως ξέρετε σε μια περίεργη εποχή, την εποχή της παγκοσμιοποίησης που είναι ένα πραγματικό χωνευτήρι των λαών και των πολιτισμών. Έχουμε υποχρέωση να διαφυλάξουμε σαν κόρη οφθαλμού την πολιτιστική μας κληρονομιά. Είναι εθνική ανάγκη να κρατήσουμε ζωντανή την πολιτιστική μας κληρονομιά, που είναι πολύτιμο αγαθό για την πορεία του Έθνους μας. 
      Γι’ αυτό, κύριε Υπουργέ, θα σας παρακαλέσω πάρα πολύ να σκύψετε πάνω στο θέμα αυτό και να δώσετε οικονομικά κίνητρα στους ιδιοκτήτες για την προστασία αυτών των διατηρητέων κτηρίων. Απαιτείται ενιαία πολιτική βούληση για όλη την επικράτεια, ώστε οι παραδοσιακοί οικισμοί της χώρας να έχουν την ίδια θετική αντιμετώπιση και ανάπτυξη. 
      Κύριε Υπουργέ, γνωρίζω την ευαισθησία σας, ξέρω ότι έχετε αξιόλογους συνεργάτες. Σκύψτε σ’ αυτό το μεγάλο θέμα, εθνικό, γιατί η προσφορά σας θα είναι πάρα πολύ μεγάλη και σημαντική. Διαφορετικά, εάν αφήσουμε αυτά τα διατηρητέα κτήρια, έτσι στην τύχη τους, θα μεταβληθούν σε ερείπια και οι ευθύνες μας θα είναι πάρα πολύ μεγάλες.
      Κύριε Υπουργέ, επαναλαμβάνω, έχετε ευαισθησία, έχετε αξιόλογους συνεργάτες, εάν δεν αποδεχθείτε την τροπολογία μας, τουλάχιστον από αύριο το πρωί καθίστε κάτω και δείτε αυτό το μεγάλο εθνικό θέμα, τι λύση μπορούμε να δώσουμε.
      Από τη δική μου πλευρά, σας το λέω από τώρα, δεν πρόκειται να υποστείλω τη σημαία γιατί αυτό το θέμα είναι εθνικό. 
      Σας ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πάρα πολύ το συνάδελφο κ. Καρασμάνη από την Πέλλα με τον πολύ ενδιαφέροντα λόγο του για τα παραδοσιακά κτήρια, για το Έθνος.
      Ο κ. Νικόλαος Τσούκαλης, Βουλευτής του ΣΥΡΙΖΑ στο Νομό Αχαΐας έχει το λόγο.
      	ΝΙΚΟΛΑΟΣ ΤΣΟΥΚΑΛΗΣ: Ευχαριστώ πολύ, κύριε Πρόεδρε.
      	Επ’ ολίγον θα τοποθετηθώ –πιστεύω ότι δεν θα καλύψω το χρόνο μου- προκειμένου να υπερασπιστώ μία τροπολογία που κατέθεσε ο Συνασπισμός Ριζοσπαστικής Αριστεράς όπως διορθώθηκε στη συνέχεια και σε σχέση με την ομιλία που έκανα επί της αρχής. 
      Αναφερόμαστε στην ένταξη στον Αναπτυξιακό Νόμο με όλα τα προνόμιά του των πάσης φύσεως ενώσεων συνεταιρισμών όπως περιγράφονται στο ν. 1667/1986 περί αστικών συνεταιρισμών. Ενώ στους αναπτυξιακούς νόμους εντάσσονται οι συνεταιρισμοί γενικώς, δεν υπάρχει ειδική πρόβλεψη για τις ενώσεις των αστικών συνεταιρισμών, σε μια περίοδο μάλιστα όπου η παγκόσμια οικονομική κρίση οδηγεί ολόκληρα κράτη σε πτώχευση και θέτει εκτός εργασίας εκατομμύρια εργαζόμενους. 
      Οι μεσαίες, οι μικρές και οι πολύ μικρές επιχειρήσεις δεν μπορούν να επιβιώσουν παρά μόνο μέσω των συνεταιρισμών. Αποτελεί γεγονός κοινά αποδεκτό ότι η προσέλευση και η εγκατάσταση μεγάλων επιχειρήσεων εξοστράκισαν τις μικρομεσαίες επιχειρήσεις. Ο μόνος δρόμος αντιμετώπισής τους είναι η λογική του συνεταιρίζεσθαι και όχι βεβαίως απλώς και μόνο σε επίπεδο μεμονωμένων συνεταιρισμών, αλλά πλέον και ενώσεων συνεταιρισμών. 
      Κύριε Υπουργέ, αυτό είναι κάτι το οποίο δυστυχώς στη χώρα μας «πάσχει». Βρισκόμαστε πάρα πολύ πίσω. Αναφέρω χαρακτηριστικά ότι σε όλη την επικράτεια αυτήν τη στιγμή δεν υπάρχει ούτε μία ένωση αστικών συνεταιρισμών τοπικού χαρακτήρα. Θα έπρεπε, λοιπόν, μέσα από τις πρόνοιες του Αναπτυξιακού Νόμου να υπάρχει μια ιδιαίτερη ώθηση στην δημιουργία με θέσπιση πολύ σοβαρών κινήτρων ούτως ώστε να δημιουργηθούν και ενώσεις αστικών συνεταιρισμών.
      	Θεωρούμε, λοιπόν, επιτακτική την ανάγκη ενίσχυσης τέτοιων πρωτοβουλιών με την συμμετοχή τους στα αναπτυξιακά προγράμματα. Ήδη η νέα προκήρυξη για ενισχύσεις επενδυτικών σχεδίων μικρομεσαίων επιχειρήσεων στο πλαίσιο της κοινοτικής πρωτοβουλίας «ΙΝΤΕΡΡΕΓΚ» τις περιλαμβάνει ρητά, σε αντίθεση με την παλιότερη κοινή υπουργική απόφαση. 
      	Αυτήν τη στιγμή, λοιπόν, όπου ήδη οι συνεταιρισμοί περιλαμβάνονται σ’ ένα μεγάλο κοινοτικό πρόγραμμα πιστεύουμε ότι το μέτρο αυτό θα πρέπει να γενικευθεί καθώς δεν υφίσταται λόγος διακριτής μεταχείρισης. Αξίζει να αναφέρουμε τις περιπτώσεις άλλων χωρών όπου πραγματικά οι ενώσεις αστικών συνεταιρισμών παίζουν μεγάλο ρόλο στην ανάπτυξη των μικρομεσαίων επιχειρήσεων. Παραδείγματος χάριν, θα μπορούσε να προβλέπεται ότι οι ενώσεις αστικών συνεταιρισμών ενισχύονται για την δημιουργία χώρων επεξεργασίας προϊόντων, αποθήκευσης πρώτης ύλης, αποθήκευσης ημιέτοιμων προϊόντων και έκθεσής τους με επιχορήγηση τουλάχιστον 50%. Οι συνεταιριστικές οργανώσεις ανά την Ελλάδα υποβάλλουν κάποιες προτάσεις όπως οι κτηριακές εγκαταστάσεις που δημιουργούν οι παραπάνω ενώσεις με κατασκευή βιοκλιματιστικών κτηρίων να χρηματοδοτούνται επιπρόσθετα με 30% για την αγορά οικοπέδου και να γίνεται η κατασκευή του κτηρίου με πρόβλεψη προστασίας του περιβάλλοντος, με ήπιες μορφές ενέργειας κ.λπ..
      	Αυτή η τροπολογία παραδόξως και αναιτιολόγητα δεν περιελήφθη στις θέσεις σας. Δεν μπορούμε να καταλάβουμε γιατί δεν δέχεστε την ένταξη των ενώσεων αστικών συνεταιρισμών στην πρόνοια του Αναπτυξιακού Νόμου.
      	Σας ευχαριστώ πολύ.
      	ΠΡΟΕΔΡΕΥΩΝ (Βαϊτσης Αποστολάτος): Σας ευχαριστούμε πολύ.
      	Με τον κύριο Αθανάσιο Αλευρά, Βουλευτή του ΠΑΣΟΚ, θα ολοκληρώσουμε με τους ομιλητές επί των τροπολογιών.
      	Κύριε Αλευρά, έχετε το λόγο.
      	ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, κατ’ αρχάς θα ήθελα να κάνω δύο-τρεις παρατηρήσεις για τις τροπολογίες επισημαίνοντας βεβαίως ότι δυστυχώς έτσι όπως εξελίσσεται η συζήτηση αποδεικνύει τις παθογένειες του Κανονισμού και αυτό είναι κάτι που θα πρέπει να απασχολήσει το Προεδρείο της Βουλής. Η τροποποίηση του Κανονισμού θα πρέπει να λάβει μέριμνα έτσι ώστε ο διάλογος ιδίως επί των άρθρων να είναι ουσιαστικός και παραγωγικός για να μην καταντά ούτε σε αναπαραγωγή του διαλόγου που γίνεται επί της αρχής του νομοσχεδίου, ούτε βεβαίως σε μια απαρίθμηση παρατηρήσεων από μέρους των Βουλευτών στις οποίες η Κυβέρνηση δεν μπορεί να απαντήσει ή απλώς δεν απαντά.
      Για παράδειγμα ήθελα να κάνω ορισμένες παρατηρήσεις στις τροπολογίες που αφορούν στα  θέματα της φορολογίας. Ο αρμόδιος Υπουργός δεν είναι εδώ. Είναι παρατηρήσεις που θα απευθύνω σε ποιον; Στον άγνωστο ακροατή αυτής της συνεδρίασης και στον αγαπητό και καθ’ όλα σεβαστό συνάδελφο Υπουργό της Οικονομίας ο οποίος όμως δεν είναι αρμόδιος για τα θέματα και δεν μπορεί να απαντήσει. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Το Υπουργείο Οικονομίας και Οικονομικών είναι ενιαίο. Πείτε τα θέματα.
      ΑΘΑΝΑΣΙΟΣ ΑΛΕΥΡΑΣ: Εν πάση περιπτώσει οι παρατηρήσεις που έχω να κάνω είναι οι εξής. 
      Η πρώτη παρατήρηση έχει να κάνει με το γεγονός ότι είναι πρωτοφανές -όχι πρωτοφανές, ίσως έχει εμφανιστεί άλλη μια φορά- να ανακοινώνεται μια οικονομική πολιτική, να επαινείται από την Κυβέρνηση με όλους τους τόνους και όλα τα επιχειρήματα και μέσα σε τρεις μήνες αυτή η πολιτική να αποκαθηλώνεται χωρίς να δίνεται κανενός είδους εξήγηση. 
      Αν αυτό είναι σοβαρός τρόπος πολιτικής διαχείρισης της οικονομίας της πατρίδας μας εν μέσω μάλιστα  μιας πρωτοφανούς κρίσης νομίζω ότι τα σχόλια περιττεύουν. 
      Είναι προφανές ότι η Κυβέρνηση δεν γνωρίζει αυτή τη στιγμή –και αυτό επιβεβαιώθηκε και από την χθεσινή ομιλία του Πρωθυπουργού- τι πράττει. Δεν έχει κανενός είδους σχέδιο. Ακούσαμε χθες τον Πρωθυπουργό να μιλά σ’ αυτήν εδώ την Αίθουσα σαν να ήταν σχολιαστής τηλεοπτικού καναλιού σε δελτίο ειδήσεων των 8 ή σαν να ήταν κάποιος αμέτοχος τρίτος ο οποίος μας περιέγραφε την δυσάρεστη διεθνή οικονομική συγκυρία. 
      Ενώ καθημερινά στο εξωτερικό και τις οργανωμένες χώρες της Ευρωπαϊκής Ένωσης ακούμε σειρά συζητήσεων με πρωτοβουλία των κυβερνήσεων και των Πρωθυπουργών τους για την αντιμετώπιση της οικονομικής κρίσης, εξαγγέλλονται καθημερινά μέτρα  και διορθωτικές παρεμβάσεις, στην Ελλάδα το μόνο που ακούσαμε χθες σ’ αυτή την περιβόητη συζήτηση ήταν μια γενικόλογη αναφορά στην οικονομική κρίση. 
      Αποτέλεσμα αυτής της ανυπαρξίας σχεδίου είναι το ότι μια οικονομική πολιτική όπως αυτή που ανακοινώθηκε με τους ελεύθερους επαγγελματίες η οποία κατήργησε το αφορολόγητο πριν από τρεις μήνες τώρα το επαναφέρει. Αν θυμάμαι καλά όμως, το σκεπτικό με το οποίο εισήχθη αυτή η οικονομική πολιτική πριν από τρεις μήνες ήταν ότι θα βοηθήσει στην περιστολή της φοροδιαφυγής. Όταν τώρα εισάγεται η επαναφορά του αφορολογήτου έρχεται η Κυβέρνηση και τι μας λέει; Ότι δεν θα αντιμετωπίσουμε τη φοροδιαφυγή και δεν θα εισπράξουμε φόρους από εκείνους που φοροδιαφεύγουν αλλά θα αυξήσουμε την έμμεση φορολογία για να πληρώσουμε τα έσοδα του προϋπολογισμού. 
      Αυτό είναι πρωτοφανές και δείχνει πλήρη την αποδιοργάνωση στην οποία έχει περιέλθει ο φοροεισπρακτικός μηχανισμός του κράτους. Ενώ μας λέγατε ότι το ζήτημα είναι η αντιμετώπιση της φοροδιαφυγής τώρα μας λέτε ότι δεν μπορούμε να αντιμετωπίσουμε τη φοροδιαφυγή και γι’ αυτό θα βάλουμε έμμεσους φόρους. 
      Και η παρατήρηση την οποία θα παρακαλούσα τον κ. Υπουργό να λάβει υπ’ όψιν του έχει να κάνει με το ζήτημα των φθηνών τσιγάρων. Δεν είμαι ειδικός και σπεύδω να το πω. Όμως οφείλω να θυμηθώ ότι και στο παρελθόν αντίστοιχη ρύθμιση είχε προωθήσει η Κυβέρνηση τότε. Κύριε Υπουργέ, αναφέρομαι στο θέμα της φορολογίας των τσιγάρων για τα οποία δυστυχώς δεν έχω ακούσει κάποια ικανοποιητική απάντηση. Στα φτηνά τσιγάρα, λοιπόν, τα οποία πέρα από το ότι αφορούν την λαϊκή κατανάλωση  -αυτό είναι ένα δεύτερο θέμα- απ’ όσο γνωρίζω αφορούν κατ’ εξοχήν στην ελληνική καπνοβιομηχανία. Και η ελληνική καπνοβιομηχανία είναι εκείνη η οποία προώθησε ορισμένα σήματα φθηνών τσιγάρων και το έκανε αυτό και για εμπορικούς λόγους στην προσπάθειά της να αντιμετωπίσει την επιθετική πολιτική, τιμολογιακή και όχι μόνο, την οποία είχαν ακολουθήσει τα τελευταία χρόνια οι ξένες καπνοβιομηχανίες. 
      Στην ελληνική καπνοβιομηχανία τώρα εργάζονται δεκάδες και εκατοντάδες άνθρωποι και σε μια περίοδο κρίσης η πρόσθετη φορολόγηση των φθηνών σημάτων θα έχει αρνητικές επιπτώσεις στην απασχόληση στον κλάδο. Οφείλω να πω ότι δεν είμαι αντίθετος στην υψηλή φορολόγηση του καπνού και του αλκοόλ. Το αντίθετο. Αλλά όμως δεν καταλαβαίνω γιατί δεν θα πρέπει να υπάρχει μια αναλογική αύξηση της φορολογίας ούτως ώστε ορισμένα φτηνά σήματα να εξακολουθούν να παραμένουν φτηνά σε σχέση με το υπόλοιπο του ανταγωνισμού όταν γνωρίζουμε ότι αυτά αφορούν κυρίως στην ελληνική καπνοβιομηχανία. 
      Αυτή είναι η παρατήρηση, για την οποία –δυστυχώς- φοβάμαι ότι απάντηση δεν υπάρχει.
      Τέλος, κύριε Πρόεδρε, θα ήθελα να σταθώ στην τροπολογία για τους δικηγόρους, τους νομικούς, οι οποίοι υπηρετούν στη ΜΟΔ. Νομίζω ότι δεν έχει δοθεί κάποια απάντηση από τον κύριο Υπουργό, ενώ είναι ένα θέμα το οποίο πρέπει να αντιμετωπιστεί. Και πρέπει να αντιμετωπιστεί άμεσα. Υπάρχει τροπολογία των συναδέλφων του Συνασπισμού και του ΛΑΟΣ. Ο εισηγητής μας, ο κ. Σπηλιόπουλος, έκανε ειδική αναφορά στο θέμα.
      Δυστυχώς, εδώ έχει προκύψει μία δυσάρεστη κατάσταση, προφανώς από νομοθετική αστοχία, την οποία τώρα πρέπει να θεραπεύσουμε. Το έχει απαντήσει ο Δικηγορικός Σύλλογος από το 2005. Καλούνται οι νομικοί της ΜΟΔ να προσφέρουν υπηρεσίες ως δικηγόροι την ίδια στιγμή που τους έχουμε επιβάλει αναστολή από το δικηγορικό επάγγελμα, κάτι το οποίο είναι τελείως παράλογο και τελείως ασύμβατο.
      Επομένως, θα παρακαλούσα, κύριε Υπουργέ, να μας πείτε -αν υπάρχει απάντηση, να την γνωρίσουμε- πώς σκοπεύετε να αντιμετωπίσετε αυτό το θέμα, το οποίο αφορά τους εργαζόμενους δικηγόρους στη ΜΟΔ και οι οποίοι έχουν κάθε δίκιο να διαμαρτύρονται, ότι από το σύνολο του προσωπικού που εργάζεται στη ΜΟΔ –του επιστημονικού προσωπικού μάλιστα- είναι οι μόνοι οι οποίοι έχουν υποστεί αυτό το παράλογο ασυμβίβαστο. Νομίζω ότι είναι λογικό και δίκαιο. 
      Είδα την τροπολογία των συναδέλφων του Συνασπισμού, η οποία είναι και εμπρόθεσμη,  είναι και καλά διατυπωμένη και μπορεί να γίνει δεκτή. Δεν έχει κανένα κόστος για την Κυβέρνηση. Θα λύσει το θέμα, διότι είναι άδικο για τους ανθρώπους αυτούς να εργάζονται με τον τρόπο αυτό.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε πολύ, κύριε Αλευρά.
      Ο κύριος Υφυπουργός έχει το λόγο για οκτώ λεπτά.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Κύριε Πρόεδρε, οκτώ λεπτά όταν καλούμαι να τοποθετηθώ επί των τροπολογιών και να απαντήσω…
      ΠΡΟΕΔΡΕΥΩΝ (Βαΐτσης Αποστολάτος): Ξεκινήστε εσείς, κύριε Υφυπουργέ…
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Εγώ κατ’ αρχήν θέλω να ευχαριστήσω όλους τους συναδέλφους, γιατί τόσο στην επιτροπή -για πολλές μέρες και πολλές ώρες- όσο κι εδώ στην Ολομέλεια, κάναμε έναν πάρα πολύ χρήσιμο και τελικά πολύ εποικοδομητικό διάλογο, ο οποίος έδωσε και αποτελέσματα. Αποτελέσματα τα οποία συνεισέφεραν στη διόρθωση κάποιων πραγμάτων, στη συμπλήρωση κάποιων άλλων και τελικά σε καλύτερο αποτέλεσμα όσον αφορά το σχέδιο νόμου που από σήμερα και μετά θα γίνει νόμος του Κράτους. 
      Θέλω να τους ευχαριστήσω, λοιπόν, θερμά και να πω ότι με πολλή προσοχή, αλλά και σεβασμό, όλο αυτό το διάστημα άκουσα τις παρατηρήσεις όλων. Σημειώθηκαν με λεπτομέρεια. Παρά το γεγονός ότι ο Υπουργός –όπως όλοι γνωρίζατε- βρισκόταν στο εξωτερικό για την υπεράσπιση των συμφερόντων της χώρας, ήταν διαρκώς σε επικοινωνία μαζί μου και συνηγόρησε, έτσι ώστε να γίνουν αρκετές προτάσεις συναδέλφων δεκτές. Κι εγώ ειλικρινά, που πριν λίγες ημέρες βρισκόμουν μαζί με τους συναδέλφους μου και τώρα είναι συνάδελφοί μου αλλά στα ίδια έδρανα, θεωρώ ικανοποίηση όταν οι Βουλευτές κάνουν προτάσεις και οι προτάσεις αυτές ενσωματώνονται.
      Βέβαια, ακούστηκαν πάρα, πάρα πολλά. Σ’ εμένα –είναι και ο χαρακτήρας μου- δεν αρέσει να αφήνω αναπάντητα πράγματα και καμμία φορά -γιατί όχι;- αν υπάρχει λάθος να το διορθώνουμε. Δεν είναι κακό αυτό. Αυτός είναι ο δημοκρατικός διάλογος και αυτό επιβάλλει η σύγχρονη δημοκρατία.
      Ξεκινώντας, θα ήθελα να κάνω μερικές παρατηρήσεις όσο μπορώ πιο σύντομα, κύριε Πρόεδρε. Κι εγώ, όμως, πρέπει να ακουστώ, γιατί ακούστηκαν πάρα πολλά για την Κυβέρνηση, για το Υπουργείο και πρέπει να τύχουν κάποιας απαντήσεως. 
      Σχετικά με αυτά που ανέφερε ο κ. Αλευράς. Εδώ ήταν ο κ. Μπέζας - υπάρχει ενιαία εκπροσώπηση του Υπουργείου- ο οποίος και άκουσε και τοποθετήθηκε λεπτομερώς. Δεν θυμάμαι αν ήσασταν στην Αίθουσα τη στιγμή που τοποθετήθηκε ο συνάδελφός μου, ο κ. Μπέζας.
      ΑΘΑΝΑΣΙΟΣ ΑΛΕΥΡΑΣ: Ήμουν.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Πρέπει όμως να σας πω όσον αφορά τη γενικότερη παρατήρηση την οποία κάνατε, το εξής: Η οικονομία –και ιδιαίτερα αυτό τον καιρό- δεν είναι στατικό δεδομένο. Είναι δυναμικό και πολύ δυναμικό μάλιστα.
      Και πρέπει να πω, κύριε Αλευρά και όλοι οι συνάδελφοι, ότι οι αλλαγές των οικονομικών δεικτών αυτόν τον καιρό είναι πρωτόγνωρες και δεν μπορούν να προβλεφθούν από τους πιο έμπειρους και έγκυρους οικονομικούς οίκους. Και πρέπει να πω ότι είναι θετικό η πολιτική του τόπου να προσαρμόζεται κάθε φορά και αυτό πρέπει να κάνουμε όλοι και αυτό είπε ο Πρωθυπουργός χθες, ότι χρειάζεται τη συνεισφορά όλων μας, να μπορούμε να διορθώνουμε κάποια σημεία αυτής της κρίσης. Επομένως επαινετό θα έπρεπε να θεωρηθεί κάποια χρονική στιγμή κάποιο μέτρο να θεωρείται αναγκαίο. Μπορεί όμως αυτό το μέτρο κάποια στιγμή να πρέπει να αλλάξει. 
      Τώρα, δύο λόγια -επειδή αναφέρθηκαν πολλοί συνάδελφοι, παρά το γεγονός ότι ο συνάδελφός μου κ. Μπέζας έδωσε αναλυτική απάντηση- πρέπει να το πω για μερικούς συναδέλφους, που πάλι, μπορώ να πω ότι μήπως δεν ήταν την ώρα εκείνη εδώ ή δεν είναι και τώρα, δεν θυμάμαι ακριβώς ποιοι είναι αυτοί που ρώτησαν. Το λέω όμως για να ακουστεί και στον ελληνικό λαό ότι η αιθυλική αλκοόλη και όλα τα ποτά που ανήκουν στην κατηγορία των οινοπνευματωδών προϊόντων με υψηλό βαθμό αλκοόλης, όπως ουίσκι, βότκα, λικέρ κ.λπ. επιβαρύνονται με την αύξηση του 20%, γιατί θυμάμαι είπε ο κ. Σγουρίδης για το «τσιπουράκι» και το εστίασε εκεί. Είτε αυτά εισάγονται στη χώρα μας από άλλες χώρες της Ευρωπαϊκής Ένωσης είτε εισάγονται από τρίτες χώρες είτε παράγονται στη χώρα μας επιβαρύνονται.
      Δεύτερον, το τυποποιημένο ούζο και τσίπουρο επιβαρύνεται με το 50% του φόρου των άλλων οινοπνευματωδών ποτών και συνεπώς και η αύξηση του 20% επιφέρει επιβάρυνση μειωμένη, διότι αναφέρεται στο 50%. 
      ΑΣΤΕΡΙΟΣ ΡΟΝΤΟΥΛΗΣ: Αύξηση όμως. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ναι.
      Και  τρίτον, οι μικροί αποσταγματοποιοί, οι διήμεροι, που αναφέρονται κυρίως στην περιφέρεια της χώρας μας, δεν επιβαρύνονται με την προτεινόμενη τροπολογία. 
      Τώρα ο κ. Αϊβαλιώτης ήλθε, είπε και απήλθε. 
      ΑΣΤΕΡΙΟΣ ΡΟΝΤΟΥΛΗΣ: Είχε δουλειά. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Εντάξει. Όμως, εγώ δεν ξέρω…
      ΑΣΤΕΡΙΟΣ ΡΟΝΤΟΥΛΗΣ: Έπρεπε να πάει στο νοσοκομείο. Θέμα υγείας του πατρός. Γι’ αυτό και έφυγε. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών):  Αν είναι έτσι, εντάξει.
      Ειπώθηκαν όμως κάποια πράγματα, τα οποία εγώ, κύριε Ροντούλη, όλο αυτό το διάστημα τα απήντησα. Αναφέρθηκε μάλιστα σε στοιχεία του Γ΄ Κοινοτικού Πλαισίου Στήριξης και του ΕΣΠΑ. Εγώ όμως, επειδή δεν είναι εδώ, δεν θα απαντήσω. Με κάποια άλλη ευκαιρία, θα τον δω τον συνάδελφο, τον κ. Αϊβαλιώτη, και κατ’ ιδίαν αλλά και δημοσίως, για να του δώσω ορισμένες απαντήσεις. 
      Επειδή μου ειπώθηκε και από πολλούς για τη «ΜΟΔ», η «ΜΟΔ» είναι μία αξιόλογη υπηρεσία την οποία δημιούργησε η προηγούμενη Κυβέρνηση και είναι ένας πολύ σημαντικός μοχλός υποβοήθησης και στήριξης όλων των ευρωπαϊκών προγραμμάτων. Να μην πούμε την ανάλυση κ.λπ., πρέπει να πούμε όμως ότι με το ίδιο σύστημα που διαχρονικά γίνονταν, έγιναν και οι όποιες προσλήψεις έγιναν στο διάστημα της δικής μας διακυβέρνησης, με πολύ αυστηρό γραπτό διαγωνισμό, ο οποίος στη συνέχεια, έτσι γινόταν πάντα, με το ίδιο νομοθετικό πλαίσιο, επακολουθούσε και μία προφορική συνέντευξη. Πάντως, απαραίτητο εργαλείο και προϋπόθεση ήταν η επιτυχία στον πολύ αυστηρό γραπτό διαγωνισμό. 
      Τώρα, από κάπου ακούστηκε για τον ΟΑΔΥΚ, μάλλον από τον κ. Κεγκέρογλου, ο οποίος έφυγε. Δεν έχει κανένα εμπόδιο το Διοικητικό Συμβούλιο να καλεί όποτε θέλει, όποιον θέλει να εκφράζει την άποψή του. 
      Τώρα, κύριε Ροντούλη, εγώ τα είδα τα στοιχεία. Να πω ότι πρόλαβα μαζί με τους συνεργάτες μου να τα αναλύσω στην λεπτομέρειά τους, δεν θα το πω. Απ’  ότι όμως μπόρεσα μέχρι στιγμής, άμεσα δηλαδή, να διαπιστώσω, αλλά και διερευνώντας τα στοιχεία αυτά, πρέπει να σας πω ότι καμμιά φορά λέμε κάποια πράγματα, να λέμε όμως και από πότε είναι.
      Αναφερθήκατε σε μία συνέντευξη του σημερινού Υπουργού Οικονομίας και Οικονομικών κ. Παπαθανασίου όταν ήταν Υφυπουργός Ανάπτυξης στην προηγούμενη Κυβέρνηση. Τότε έδωσε κάποια στοιχεία που αφορούσαν την κατάσταση στην οποία βρισκόταν η χώρα για πολλές δεκαετίες, στοιχεία που αφορούσαν την ανάπτυξη και τον ανταγωνισμό. Το Υπουργείο Οικονομίας και Οικονομικών γνωρίζει στοιχεία που αποτυπώνουν τη θέση της χώρας μας, όσον αφορά τις επενδύσεις και τους γενικότερους οικονομικούς δείκτες. Και όλα τα μέτρα που λαμβάνει στο πεδίο της δημοσιονομικής, οικονομικής και αναπτυξιακής πολιτικής, στοχεύουν στη βελτίωσή τους. 
      Δώσατε κάποιους πίνακες. Τα στοιχεία που καταθέσατε δεν θεωρώ κατ’ αρχάς ότι συνιστούν επαρκή τεκμηρίωση για να χαρακτηρίζεται το επενδυτικό κλίμα της χώρας. Ένας στατικός πίνακας του 2006…
      ΑΣΤΕΡΙΟΣ ΡΟΝΤΟΥΛΗΣ: Του 2007.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Και του 2007. Πρέπει να πω ότι ο πίνακας του 2006 έγινε με στοιχεία για τα οποία δεν έχω την ανάλυση για να τα αναφέρω, γιατί ίσως να ήταν τα στοιχεία και του 2003. Λοιπόν, ένας στατικός πίνακας του 2006 ή του 2007, με στοιχεία που δεν ξέρω από πότε είναι και πότε τα επεξεργάστηκαν, που καταθέσατε και συγκεκριμένα εισροών εκροών –δεν το είπατε, αλλά το λέω εγώ- ξένων επενδύσεων στην Ελλάδα δεν συνιστά τεκμηρίωση για αποβιομηχανοποίηση της χώρας. Οι άμεσες ξένες επενδύσεις είναι ένας δείκτης που τον παρακολουθεί η Τράπεζα της Ελλάδος και αφορά εξαγορές, συμμετοχή σε αυξήσεις μετοχικών κεφαλαίων  κ.λπ. και ανήκουν στο ισοζύγιο χρηματοπιστωτικών συναλλαγών. Το σημαντικό όμως είναι ότι οι συνολικές επενδύσεις, με βάση τα στοιχεία της EUROSTAT, σαν ποσοστό του ΑΕΠ της χώρας μας το 2008 ανήλθαν στο 22,6%, έναντι μέσου όρου της Ευρωπαϊκής Ένωσης στο 21,2%. 
      ΠΑΝΑΓΙΩΤΗΣ ΛΑΦΑΖΑΝΗΣ: Τι είναι αυτά που λέτε;
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Αυτά είναι επίσημα στοιχεία. 
                                   (Θόρυβος στην Αίθουσα) 
      Δεν διέκοψα κανέναν. Είμαι εδώ πολλές ώρες. Παρακαλώ δεν δέχομαι διακοπές. 
      ΠΡΟΕΔΡΕΥΩΝ (Βαΐτσης Αποστολάτος): Σας παρακαλώ, με όλο το σεβασμό προς το πρόσωπό σας, να μην ανοίγετε διάλογο με τους συναδέλφους σας. Ολοκληρώστε και μετά οι συνάδελφοι θα δευτερολογήσουν.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Τα στοιχεία που δίνω μου, τα έδωσαν οι υπηρεσίες, για να απαντήσω και είναι δεδομένα. Δεν έδωσα ένα τυχαίο νούμερο 20% ή 19%. Είπα ότι ακριβώς 22,6% ως ποσοστό του Α.Ε.Π. της χώρας μας, έναντι μέσου όρου στην Ευρωπαϊκή Ένωση 21,2%. Αυτή είναι η απάντησή μου. Άλλους ικανοποιεί και άλλους όχι. 
      Έρχομαι τώρα στις τροπολογίες. Λείπει η συνάδελφος κ. Μανούσου-Μπινοπούλου. Διαπιστώθηκε ομοφωνία στην υποστήριξη της τροπολογίας από όλες τις πτέρυγες της Βουλής.
      Εγένετο εξάλλου και η παραχώρηση από τον Πρόεδρο της Βουλής, τον κ. Σιούφα, αυτή η τροπολογία …
      ΠΡΟΕΔΡΕΥΩΝ (Βαΐτσης Αποστολάτος): Να μας πείτε και ποιες κάνετε αποδεκτές.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Θα γίνει δεκτή η με γενικό αριθμό 485 και ειδικό 120, με μία μόνο παρατήρηση. Στο σημείο που λέει, «όσοι συμμετείχαν ενεργά στην επιχείρηση διάσωσης κ.λπ.» θα πρέπει να προστεθεί, «που είναι καταγεγραμμένοι επίσημα από τις ελληνικές αρχές». 
      ΠΑΝΑΓΙΩΤΗΣ ΛΑΦΑΖΑΝΗΣ: Τότε, εννοείτε.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Τότε, ναι. Θα πρέπει να προστεθεί, «που είναι καταγεγραμμένοι επίσημα τότε, από τις λιμενικές αρχές». Αυτό, κατά το χρόνο του ναυαγίου του «ΣΑΜΙΝΑ».
      ΑΣΤΕΡΙΟΣ ΡΟΝΤΟΥΛΗΣ: Από το Λιμενικό δηλαδή. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ναι, από τις λιμενικές αρχές. 
      Να απαντήσω σε μία-μία τροπολογία. Είναι εδώ η κ. Φιλίνη, όχι όμως και ο κ. Τσούκαλης. Δεν θα εξετάσω το εκπρόθεσμο ή όχι. Πρέπει να σας πω ότι στον επενδυτικό νόμο –το είπα και προχθές- δύνανται να υπαχθούν και οι συνεταιρισμοί υλοποιώντας επενδυτικά σχέδια που περιγράφονται στο άρθρο 3 του ν.3299/2004.
      Επίσης οι συνεταιρισμοί αυτοί μπορούν να υλοποιήσουν όσα επενδυτικά σχέδια μπορούν να υλοποιηθούν εντός των ΒΙΟΠΑ και μάλιστα με αυξημένα ποσοστά ενισχύσεων. Η προτεινόμενη τροπολογία των δύο συναδέλφων, της κ. Φιλίνη και του κ. Τσούκαλη, αναφέρει γενικά για τα πάσης φύσης επενδυτικά σχέδια των ενώσεων των συνεταιρισμών. 
      Ορισμένα προβλήματα που μπορεί να προκύπτουν σχετικά με την ένταξη των ενώσεων των συνεταιρισμών στο ν.3299, αυτά μπορούν να επιλυθούν με το υφιστάμενο θεσμικό πλαίσιο. Οι ενδιαφερόμενες ενώσεις δύνανται να απευθύνονται στην αρμόδια υπηρεσία και θα έχουν οποιεσδήποτε διευκρινήσεις. 
      ΠΡΟΕΔΡΕΥΩΝ (Βαΐτσης Αποστολάτος): Κύριε Υπουργέ, θα θέλαμε με βάση τον Κανονισμό να μας πείτε ποιες τροπολογίες γίνονται δεκτές και ποιες όχι. Οι λεπτομέρειες αυτές είναι ένα θέμα εκτός Κανονισμού για το Σώμα και την Αίθουσα τώρα.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Θα πω ότι δεν γίνεται δεκτή καμμία άλλη. Εγώ το θεώρησα καθήκον μου να απαντήσω με μεγαλύτερη πληρότητα στους συναδέλφους …
      ΠΡΟΕΔΡΕΥΩΝ (Βαΐτσης Αποστολάτος): Έτσι δεν θα τελειώσουμε ποτέ.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Να πω ότι είναι πάρα πολύ καλή η πρόταση του συναδέλφου κ. Καρασμάνη και των υπολοίπων, αλλά δεν εμπίπτει στη διαδικασία του αναπτυξιακού νόμου. Ίσως θα πρέπει κάποιο άλλο Υπουργείο να το εξετάσει. Είναι πάρα πολύ καλή η πρότασή του. 
      Για τις υπόλοιπες προτάσεις των συναδέλφων που υποβλήθηκαν, για μεν τη «ΜΟΔ» να πω ότι θα εξεταστεί λίγο καλύτερα το θέμα. Δεν μπορεί να εξεταστεί σ’ αυτή τη χρονική στιγμή, γιατί υπάρχει μία ιδιορρυθμία. Ένα θα σας πω: Οι δικηγόροι όταν ασκούν και ελεύθερο επάγγελμα, το πρωί δεν θα είναι στη δημόσια υπηρεσία για την οποία εμείς τους καλούμε. Πάντως το θέμα θα εξεταστεί συνολικά για τους εργαζόμενους της «ΜΟΔ», μαζί με άλλα θέματα που έχουμε ανοιχτά. 
      Κατατέθηκε μία τροπολογία από το Κομμουνιστικό Κόμμα Ελλάδας και όχι μόνο. Κατατέθηκε και από τον κ. Λαφαζάνη –δεν θυμάμαι αν υπήρξε και κάποιος από άλλο χώρο- και αφορά τους εργαζόμενους στη Γενική Γραμματεία Αθλητισμού.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και από το ΠΑΣΟΚ ειπώθηκε αυτό.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ναι και από το ΠΑΣΟΚ. 
      Αυτό δεν μπορεί να εξεταστεί ακόμα και αν υπήρχε η δυνατότητα αυτή τη στιγμή -γιατί οι τροπολογίες αυτές εισάγονται από το αρμόδιο Υπουργείο- και θα έπρεπε σε κάθε περίπτωση να ακολουθείται η πρόταση του Υπουργείου με ανάλογη έκθεση του Γενικού Λογιστηρίου. 
      Για τα θέματα των αξιωματικών ισχύουν τα ίδια, όσον αφορά την τροπολογία που κατατέθηκε από το Λαϊκό Ορθόδοξο Συναγερμό. Είναι αρμοδιότητα άλλου Υπουργείου. 
      Κλείνοντας, θα ήθελα να πω γενικότερα ότι εγώ –κι ευχαριστώ, κύριε Πρόεδρε, για την ανοχή του χρόνου που έπρεπε να δοθεί, γιατί κι εγώ είμαι εδώ από το πρωί, όπως και όλοι βέβαια οι συνάδελφοι- αυτές τις τροπολογίες που δεν εμπίπτουν στη διαδικασία αυτού του σχεδίου νόμου, θα τις διαβιβάσω στους αρμόδιους Υπουργούς, προκειμένου να εξεταστούν.
      Συνιστώ στους συναδέλφους να έλθουν σε επαφή και επικοινωνία με τα αρμόδια Υπουργεία, προκειμένου κάποια απ’ αυτά θέματα, τα οποία θα εξεταστούν στα Υπουργεία αυτά, να έλθουν οργανωμένα και όπως προβλέπει και ο Κανονισμός της Βουλής, αλλά και οι διαδικασίες των νόμων. 
      Σας ευχαριστώ πάρα πολύ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κύριο Υφυπουργό.
      Ο εισηγητής του ΠΑΣΟΚ κ. Κωνσταντίνος Σπηλιόπουλος έχει εξαντλήσει το χρόνο ομιλίας του. Όμως, κύριε Σπηλιόπουλε, θα σας δώσω δύο λεπτά, για να κάνετε τον επίλογο στην εισήγησή σας, ως προς τις τροπολογίες. 
      Ορίστε, έχετε το λόγο. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, θεωρώ θετικό αυτό που είπε ο κύριος Υφυπουργός, όσον αφορά τους νομικούς υπαλλήλους της «ΜΟΔ». Νομίζω ότι χρειάζεται μια προετοιμασία στα πλαίσια της ίσης μεταχείρισης όλων των υπαλλήλων της «ΜΟΔ». 
      Θεωρώ ότι πρέπει να γίνει η ρύθμιση αυτή που έγινε και για τους υπολοίπους υπαλλήλους και βέβαια, αυτή η δυνατότητα που τους δίνεται να έχουν και άλλη δραστηριότητα, εκτός της ΜΟΔ, ασφαλώς, είναι εκτός των ωρών υπηρεσίας. Αυτό είναι δεδομένο. Δεν λέει κανείς ότι την ώρα της υπηρεσίας στη «ΜΟΔ», θα μπορούν να κάνουν και την άλλη τους δουλειά ή οποιαδήποτε άλλη δουλειά. Απλώς, όπως έχουν υπογράψει στη συλλογική τους σύμβαση εργασίας, θα μπορούν –πέρα από το ωράριό τους- στη «ΜΟΔ» να κάνουν και άλλες εργασίες. 
      Όσον αφορά τα ζητήματα του ειδικού φόρου κατανάλωσης, λείπει ο Υπουργός. Πραγματικά, κύριε Υφυπουργέ, σας σέβομαι, σας τιμώ, αλλά δεν έχετε την αρμοδιότητα για τα ζητήματα αυτά. Εδώ όχι μόνο επιβεβαιώθηκαν οι φόβοι μας και αυτά τα οποία καταγγείλαμε, αλλά οι φόβοι μας έγιναν και περισσότεροι. 
      Όσον αφορά τα τσιγάρα, μας είπε ο Υφυπουργός ότι σε όλες τις χώρες της Ευρώπης υπάρχει φορολογία στα τσιγάρα. Είναι γνωστό αυτό! Όμως, καμμία χώρα της Ευρώπης δεν φορολογεί τα φθηνά τσιγάρα που είναι και η παραγωγή της ιδίας της χώρας. Αυτό βέβαια διευκολύνει τις μεγάλες εταιρείες που εισάγουν τα ακριβά τσιγάρα. Αυτό είπαμε, αυτό καταγγείλαμε! Έχουν γίνει δύο τέτοιες ρυθμίσεις στο παρελθόν! Τις χαρακτηρίσαμε σκανδαλώδεις. 
      Και έρχεστε πάλι με την ίδια ρύθμιση, εις βάρος των ελληνικών καπνοβιομηχανιών και εις βάρος των Ελλήνων αγροτών που παράγουν τα καπνά. Αυτό είπαμε, όχι ότι επιβάλλατε φόρο στα τσιγάρα.
      Συμφωνώ κι εγώ με αυτό που είπε ο κ. Αλευράς. Θα συμφωνούσα για τη φορολογία στα τσιγάρα και στα ποτά, εν πάση περιπτώσει όμως, θα πρέπει να γίνεται με έναν αναλογικό τρόπο και όχι να πλήττονται οι ελληνικές καπνοβιομηχανίες προς όφελος της «PHILLIP MORRIS» και δεν ξέρω ποιων άλλων εταιρειών! Αυτό είναι το θέμα. 
      Εν πάση περιπτώσει, εδώ ο Υφυπουργός δεν ξεκαθάρισε και το άλλο θέμα. Θα εισπραχθούν 153.000.000 ευρώ απ’ αυτή τη φορολογία. Τα 400.000.000 ευρώ που χάνει το κράτος από την επαναφορά του αφορολογήτου; Πού θα βρεθούν τα υπόλοιπα χρήματα; Θεωρητικά, με αυτό που είπατε ότι θα αυξηθούν τα τσιγάρα; Δηλαδή, προανήγγειλε αυξήσεις στα τσιγάρα; Αυτό έκανε ο Υφυπουργός εδώ; Όμως, νομίζω ότι πολύ περισσότερα ζητήματα προέκυψαν από την τοποθέτηση του Υφυπουργού. 
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε κι ευχαριστώ πάρα πολύ. 
      Όσον αφορά τον ΕΦΕΤ, εδώ πράγματι υπάρχει πλήρης σύγχυση! Ήλθε ο Υφυπουργός εδώ και μίλησε για δύο τροπολογίες. Αυτό δείχνει τον τρόπο, με τον οποίο νομοθετεί η Κυβέρνηση. Δεν υπήρχαν δύο τροπολογίες. Μία ήταν, του ΕΦΕΤ. Όμως, μέσα στη σύγχυση του Υφυπουργού και μέσα στην αγωνία του να δικαιολογήσει άλλα πράγματα που έχουν να κάνουν με τους αγρότες, δεν είπε τίποτα. Απλώς, επιβεβαίωσε τους φόβους μας. 
      Τώρα η Κυβέρνηση κάνει μία ρύθμιση και έτσι μεγαλώνει τα προβλήματα που υπάρχουν με τον ΕΦΕΤ. Σήμερα –διαβάστε εφημερίδες- να δείτε τι γίνεται στην αγορά και τι φθάνει στο πιάτο του καταναλωτή. Είναι άνευ προηγουμένου! Δεν υπάρχει στελέχωση, υπάρχει αδυναμία στον ΕΦΕΤ. Υπάρχει αλληλοκάλυψη αρμοδιοτήτων. Δεν υπάρχουν παραρτήματα του ΕΦΕΤ στην περιφέρεια. 
      Και όλα αυτά τα ζητήματα δεν λύνονται! Έτσι που τα αντιμετωπίζετε, αποσπασματικά, επιπόλαια, πρόχειρα, σίγουρα δεν λύνονται! Χειρότερα θα γίνουν! Γι’ αυτό είπαμε ότι πρέπει να αποσύρετε αυτή την τροπολογία, να μελετήσετε σοβαρά το θέμα και επιτέλους να γίνει μία σοβαρή ρύθμιση για τον ΕΦΕΤ, έναν οργανισμό που χρειάζεται η χώρα και χρειάζονται και οι πολίτες, επίσης. 
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστώ πάρα πολύ τον κ. Σπηλιόπουλο.
      Ο κ. Γκατζής, Κοινοβουλευτικός Εκπρόσωπος του Κομμουνιστικού Κόμματος Ελλάδας, επίσης έχει εξαντλήσει το χρόνο ομιλίας του...
      ΝΙΚΟΛΑΟΣ ΓΚΑΤΖΗΣ: Όχι. Μία φορά μίλησα. Από πού κι ως πού τον εξάντλησα;
      ΠΡΟΕΔΡΕΥΩΝ (Βαΐτσης Αποστολάτος): Εγώ έχω εδώ σημειωμένα δεκατέσσερα λεπτά. 
      ΝΙΚΟΛΑΟΣ ΓΚΑΤΖΗΣ: Μα, όλοι μιλούσαν τόσο, γιατί ήταν όλες οι τροπολογίες μαζί. Δεν ήταν για οκτώ λεπτά, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ωραία. Πόσο χρόνο θέλετε; 
      ΝΙΚΟΛΑΟΣ ΓΚΑΤΖΗΣ: Δεν θα μιλήσω πολύ. Μη στεναχωριέστε. 
      ΠΡΟΕΔΡΕΥΩΝ (Βαΐτσης Αποστολάτος): Δεν στεναχωριέμαι εγώ, καθόλου. Απλά, για να μην υπάρχει παράπονο από κανέναν, θα σας παρακαλέσω να περιοριστείτε όσο μπορείτε. 
      ΝΙΚΟΛΑΟΣ ΓΚΑΤΖΗΣ: Θα είμαι σύντομος, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστώ. 
      Ορίστε, έχετε το λόγο. 
      ΝΙΚΟΛΑΟΣ ΓΚΑΤΖΗΣ: Κατ’ αρχάς, θα ήθελα να σταθώ σε αυτά που μας είπε ο κ. Μπέζας, ο οποίος δεν είναι εδώ, αλλά δεν μπορούμε να μην αναφερθούμε. Υπάρχει αντίστοιχος, εξάλλου, εκπρόσωπος του Υπουργείου Οικονομίας.
      Κύριε Υπουργέ, μας είπε ο κ. Μπέζας ότι φορολογούνται και τα φθηνά εισαγόμενα τσιγάρα. Εμείς δεν μιλάμε για το εάν φορολογούνται τα φθηνά εισαγόμενα τσιγάρα, επειδή φορολογούνται και τα ελληνικά.
      Λέμε ότι η πολιτική για το ποιος θα πληρώσει το «μάρμαρο» φαίνεται από τις πρώτες ημέρες αντιμετώπισης των μέτρων της κρίσης, κύριε Πρόεδρε, που, ενώ χαρίζει δισεκατομμύρια στη μία πλευρά, στην άλλη, στα φτωχά λαϊκά στρώματα, έρχεται να αυξήσει την έμμεση φορολογία.
      Και δεν είναι μόνο τα 153.000.000 ευρώ, κύριοι συνάδελφοι. Είναι και άλλα 300.000.000 περίπου και πάνω, τα οποία θα πληρώσουν οι καπνιστές των λαϊκών τσιγάρων, δηλαδή, τα λαϊκά στρώματα από το ΦΠΑ, ο οποίος θα προστεθεί στα 153.750.000 ευρώ.
      Επομένως, λέμε, ότι πρέπει να την αποσύρετε αυτή την τροπολογία και να σταματήσετε να εμπαίζετε τον ελληνικό λαό λέγοντας ότι «θα αντιμετωπίσετε την κρίση, χωρίς να θιγούν τα λαϊκά στρώματα». Φαίνεται από την πρώτη στιγμή τι θα συμβεί.
      Έρχομαι στη συνέχεια στον επαρχιακό Τύπο. Μας είπε ο κύριος Υπουργός ότι με τις τροπολογίες αυτές που κατέθεσε την τελευταία στιγμή λύνεται το πρόβλημα. Δεν λύνεται όμως. Το πρόβλημα παραμένει.
      Γιατί, τελικά, δεν κάνει δεκτό αυτό που λένε όλες οι ενώσεις, κύριε Πρόεδρε; Δηλαδή οι επαρχιακές ενώσεις όπως η ΕΣΗΕΑ, η ΠΟΕΣΥ κ.λπ.. Που ξέρετε τι λένε; «Μια σχέση εργασίας αορίστου χρόνου για τους δημοσιογράφους και μία ενιαία ασφάλιση για όλους». Γιατί δεν το κάνετε δεκτό και πάτε με τα «παραθυράκια»;
      Ξέρετε, κύριε Υπουργέ, ότι δουλεύει το «μπλοκάκι» φουλ. Ξέρετε ότι τελικά είναι σε ομηρία όλοι, δηλαδή η πλειοψηφία των μικρών και των νέων δημοσιογράφων, εκτός από ορισμένους οι οποίοι παίρνουν δισεκατομμύρια.
      Από την άποψη αυτή, λοιπόν, λέμε, ότι η τροπολογία αυτή δεν ικανοποιεί τα αιτήματα τελικά του δημοσιογραφικού κόσμου.
      Και έρχομαι στο θέμα του ΕΦΕΤ. Μας είπε ο κύριος Υπουργός ότι αυτές τις προτάσεις που κάναμε, ιδιαίτερα για την παράγραφο 2, θα τις κουβεντιάσει με τους αρμόδιους φορείς «και το ένα και το άλλο κ.λπ..». Μέχρι σήμερα δεν μίλησε. Δεν μίλησε με κανέναν από τους εκπροσώπους των γεωτεχνικών και ιδιαίτερα, με την Ένωση των κτηνιάτρων.
      Από την άποψη αυτή, λοιπόν, γιατί δεν παίρνει πίσω τη διάταξη, όπως ζητάνε όλες οι Ενώσεις και η Πανελλήνια Συνομοσπονδία και όλες οι Ενώσεις των Γεωτεχνικών; Γιατί δεν την παίρνει πίσω, να κάνει την κουβέντα και να έλθει να μας πει πού τελικά κατέληξε; Πώς θα το κάνει, εκ των υστέρων, αφού το θεσμοθετεί ότι αφαιρεί αρμοδιότητες από την Κτηνιατρική Υπηρεσία που, κύριε Πρόεδρε, είναι και ο πιο ευαίσθητος τομέας στη διατροφική αλυσίδα των κτηνοτροφικών προϊόντων; Καταλαβαίνετε, καθώς ακούμε κάθε μέρα τι γίνεται και τι δεν γίνεται.
      Έρχομαι και στην τροπολογία την οποία καταθέσαμε. Κύριε Υπουργέ, η τροπολογία αυτή δεν είναι καινούργια. Στον προηγούμενο νόμο, όταν συζητήθηκε και ήταν εδώ ο κ. Λιάπης, μας είχε υποσχεθεί σχετικά με το αίτημα αυτό και με την τροπολογία την οποία είχαμε καταθέσει, αναγνώρισε το δίκαιο των ογδόντα εργαζομένων και είπε ότι θα φέρει σύντομα τροπολογία ή σύντομα μέσα σε νόμο για να δικαιώσει τους ογδόντα εργαζόμενους.
      Αντί να κάνει αυτό, κύριε Πρόεδρε, μετά τρεις μήνες τους έδιωξε τους ανθρώπους, τους αφαίρεσε τις κάρτες εργασίας και μετά τους ξαναπήρε, αφού τους αφαίρεσε όλα τα δικαιώματα κ.λπ..
      Πρέπει να τους πάρετε πίσω, κύριε Υπουργέ. Πρέπει να αλλάξετε τη σχέση εργασίας. Δεν είναι δυνατόν σ’ αυτήν την περίοδο, με αυτή την κρίση να είναι οι εργαζόμενοι από το δημόσιο -κύριε Πρόεδρε, ακούστε το, από τη Γενική Γραμματεία Αθλητισμού- με συμβάσεις μιας μέρας και να τους κρατούν αυτούς έξι και επτά χρόνια.
      Πρέπει, λοιπόν, να γίνουν αορίστου χρόνου και δεν μπορεί να λέτε ότι δεν πέρασε από το Γενικό Λογιστήριο του Κράτους. Δεν πέρασε με ευθύνη της Κυβέρνησης. Δεν θέλετε. Θέλετε να τους κρατάτε σε αυτή την ομηρία, όταν από πέρυσι είναι γνωστό το θέμα, η τροπολογία που θέσαμε είναι η ίδια, επαναλαμβάνεται ακριβώς με τις ίδιες προτάσεις, με το ίδιο ιστορικό, την ίδια εισηγητική έκθεση και έρχεσθε τώρα και μας λέτε ότι δεν πέρασε από το Λογιστήριο του Κράτους.
      Φταίνε, λοιπόν, οι εργαζόμενοι, αν εσείς αδιαφορείτε; Και αυτή η αδιαφορία είναι εγκληματική.
      Παίζετε σε βάρος ογδόντα οικογενειών; Λέμε, λοιπόν, ότι θα πρέπει να γίνει δεκτή η τροπολογία και εν πάση περιπτώσει, αυτά τα θέματα τα οποία έχουν να κάνουν με το Λογιστήριο του Κράτους, μπορείτε να τα δείτε και εκ των υστέρων, αφού κάνετε δεκτή την τροπολογία. Είναι πολιτικό το θέμα, δεν είναι οικονομικό, ούτε διαδικαστικό, κύριε Υπουργέ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Γκατζή.
      Ο κ. Παναγιώτης Λαφαζάνης έχει το λόγο.
      Πόσο χρόνο θέλετε, κύριε Λαφαζάνη;
      ΠΑΝΑΓΙΩΤΗΣ ΛΑΦΑΖΑΝΗΣ: Τρία λεπτά, αν είναι δυνατόν, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστώ πολύ.
      Ορίστε, κύριε Λαφαζάνη, έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Το «αλαλούμ» εδώ συνεχίζεται. Ομιλούμε περί τροπολογιών, ενώ απουσιάζουν οι αρμόδιοι Υπουργοί. 
      Αυτό, κύριε Πρόεδρε -το  λέω σε σας, γιατί εσείς είσαστε στο Προεδρείο- δεν μπορεί να συνεχίζεται. Δηλαδή φέρνουν τροπολογίες από το «παράθυρο» κάποιοι Υπουργοί, αναγκαζόμαστε να τις συζητάμε εκτάκτως, χωρίς να υπάρχει διάλογος, χωρίς συμμετοχή φορέων, χωρίς να έχουν περάσει από επιτροπή και έρχονται οι Υπουργοί, λένε δύο λόγια και φεύγουν και δεν ακούν τους ομιλητές. Πρέπει να παρίστανται υποχρεωτικώς οι αρμόδιοι Υπουργοί που έχουν τη νομοθετική πρωτοβουλία, τουλάχιστον μέχρι το κλείσιμο της συζήτησης, ώστε να δίνουν και απαντήσεις. Αλλιώς είναι «φωνές βοώντος εν τη ερήμω». Είναι ένα θέμα του Προεδρείου να το δει. Δεν λέω τώρα, αλλά δεν πρέπει να γίνεται αυτό το πράγμα.
      Όσον αφορά τον περιφερειακό Τύπο, θα πω «αίσχος» γιατί δεν μας δίνετε απαντήσεις. Υπάρχει μόνον κοροϊδία και εμπαιγμός. Έφυγε ο Υπουργός, έφυγε και ο Υφυπουργός. Αίσχος, κύριοι! Τι είναι αυτά που κάνετε στον περιφερειακό Τύπο; Σας τα είπε και συνάδελφος από την παράταξή σας. Και δεν έχετε το δικαίωμα, μετά την αντίρρηση που εξέφρασε από του Βήματος και Βουλευτής της Νέας Δημοκρατίας, ο οποίος καταψηφίζει τη συγκεκριμένη τροπολογία, να την διατηρείται. Ποιο είναι το τεκμήριο της πλειοψηφίας; Κανένα τεκμήριο της πλειοψηφίας. Πρέπει να βλέπετε την ουσία των θεμάτων, όταν υπάρχουν διαφωνίες και από Βουλευτές σας για τέτοιου είδους τροπολογίες που έρχονται νύχτα από το «παράθυρο» και έρχονται για να υποβαθμίσουν και να διαλύσουν απολύτως τις εργασιακές σχέσεις στον περιφερειακό και στον τοπικό Τύπο.
      Και ξέρετε τι κάνετε μ' αυτό; Δίνετε το μήνυμα σε όλον τον Τύπο, σε όλα τα Μέσα Μαζικής Ενημέρωσης, να δουλεύουν πλέον όλοι με «μπλοκάκι». Και αυτό ήδη γίνεται και έρχεστε και το νομιμοποιείτε.
      Δεύτερον, όσον αφορά τον ΕΦΕΤ, τα είπαμε. Κάνετε πράγματα τα οποία είναι όλα στον αέρα. Αυτό που πρώτα απ’ όλα χρειάζεται -πριν δείτε τα οργανωτικά- είναι να αναβαθμιστεί ο ΕΦΕΤ και να αναβαθμιστούν και οι κτηνιατρικές υπηρεσίες του Υπουργείου Αγροτικής Ανάπτυξης για να κάνουν έλεγχο, ανεξάρτητα από το πού υπάγονται και να μπορούν πράγματι να διασφαλίσουν ότι όσον αφορά τα τρόφιμα που τρώμε τηρούνται οι στοιχειώδεις κανόνες ασφάλειας και υγιεινής, από την παραγωγή μέχρι την κατανάλωση. Όταν βλέπουμε τι γίνεται στην αγορά και έχει εξελιχθεί αυτό σε υπ’ αριθμόν ένα πρόβλημα, όχι μόνο στη χώρα μας, αλλά κατ’ εξοχήν, θα έλεγα, στη χώρα μας.
      Τρίτον, η τροπολογία που σας καταθέσαμε είναι σαφές ότι έπρεπε να γίνει αποδεκτή και να μη γίνεται «μπαλάκι» από εδώ και από εκεί. Μιλάμε για συμβάσεις μιας μέρας. Είναι δυνατόν να συνεχίζετε να διατηρείτε εργαζόμενους με συμβάσεις μιας μέρας στην καρδιά του δημοσίου τομέα; Πώς είναι δυνατόν; Πώς το διανοείστε, όταν πληρούν πάγιες και διαρκείς ανάγκες αυτοί οι άνθρωποι; Και αρνείστε τη μετατροπή των συμβάσεών τους. Ακόμη και την παράταση των συμβάσεων της μιας μέρας, δεν εγγυάσθε.
      Τελειώνω με τους δικηγόρους. Είπατε ότι θα το εξετάσετε. Περιμένουμε πράγματι να δούμε σύντομα να σταματήσει αυτή η διάκριση που γίνεται για τους δικηγόρους της νομικής υπηρεσίας της «ΜΟΔ ΑΕ», σε σχέση με τους άλλους συναδέλφους τους.
      Τέλος, θα αναφερθώ στην τροπολογία μιας συναδέλφου της Νέας Δημοκρατίας που κάνατε δεκτή. Η τροπολογία, κύριε Υπουργέ, πρέπει να διατυπωθεί με ακρίβεια και σαφήνεια και δεν μπορεί να γίνει αυτό, χωρίς να μας τη διανείμετε και χωρίς να έχουμε μία εγγύηση για το τι νομοθετείτε. Συμφωνούμε πράγματι, αν αυτοί βοήθησαν ενεργά και κινδύνευσαν για να σώσουν ανθρώπινες ζωές, παρ’ όλο που δεν το έκαναν, φυσικά νομίζω για να τύχουν κάποιας επιβράβευσης ή για μια θέση στο Λιμενικό -οι άνθρωποι ούτε το φαντάζονταν τότε-αλλά διακινδύνευσαν εθελοντικά, σ’ αυτούς πρέπει να δοθεί ένα θετικό μήνυμα από την πολιτεία.
      Όμως, πρέπει να ξέρουμε ότι πράγματι αυτοί οι άνθρωποι διακινδύνευσαν για να σώσουν ανθρώπινες ζωές. Και αυτή η διαπίστωση, ξέρετε, δεν γίνεται μετά από δέκα χρόνια. Η διαπίστωση ήταν τότε από τις αρμόδιες αρχές και δεν είναι γενική, αλλά είναι ονομαστική, σχετικά με το ποιοι διαπίστωσαν τότε και πόσοι είναι. Να το βάλετε πράγματι στην τροπολογία και έτσι να μας δώσετε τη δυνατότητα να την ψηφίσουμε, διότι πολύ φοβάμαι ότι και αυτή η διορθωτική διατύπωση την οποία κάνατε είναι αόριστη, είναι λίγο αντιφατική και αφήνει ένα ανοιχτό παράθυρο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και ξέρετε ότι σ’ αυτά τα θέματα δεν πρέπει να αφήνουμε «ανοιχτά παράθυρα». Νομίζω ότι το καταλαβαίνετε καλύτερα από εμένα. 
      Σας ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Λαφαζάνη από το ΣΥΡΙΖΑ.
      Η κα Άννα Φιλίνη έχει ζητήσει το λόγο για δυο λεπτά και θα κλείσουμε με τον κ. Ροντούλη για ακόμη δύο λεπτά. 
      Κυρία Φιλίνη, έχετε το λόγο. Σας παρακαλώ να είστε σύντομη. 
      ΑΝΝΑ ΦΙΛΙΝΗ: Μάλιστα, κύριε Πρόεδρε. Θα είμαι σύντομη, γιατί εξάλλου έθεσε τα βασικά θέματα ο κ. Λαφαζάνης και θέλω να προσθέσω μόνο δυο ζητήματα.
       Κατ’ αρχάς, για τον ΕΦΕΤ και εγώ κατάλαβα από την τοποθέτηση του κυρίου Υφυπουργού ότι του είναι ασαφές το πώς θα εφαρμοστεί αυτή η τροπολογία, την οποία θα έρθει να αποφασίσει εδώ το Κοινοβούλιό μας. Ο ίδιος, δηλαδή, το ομολόγησε. Άρα, δεν καταλαβαίνω τι θα γίνει τελικά, εφόσον βλέπει ότι υπάρχουν όλα αυτά τα προβλήματα. 
      Όσον αφορά τη «ΜΟΔ», την καλή διάθεση την οποία εξέφρασε ο κύριος Υφυπουργός τη βλέπω και εγώ θετικά, αλλά δεν κατάλαβα με ποιον συγκεκριμένο τρόπο προτείνει ο κύριος Υφυπουργός να λυθεί το ζήτημα με τους νομικούς της «ΜΟΔ». Δηλαδή, να απευθυνθούμε σε κάποιο άλλο Υπουργείο, με κάποια άλλη τροπολογία; Δεν κατάλαβα και θα τον παρακαλούσα να μας πει τι συγκεκριμένα προβλέπει ο ίδιος. 
      Θέλω επίσης να αναφερθώ στην τροπολογία που πρότειναν και οι συνάδελφοι της Πλειοψηφίας, σχετικά με την επιδότηση παραδοσιακών οικισμών. Μάλιστα, αυτή η τροπολογία έχει υπογραφεί από συναδέλφους που προέρχονται από περιοχές που έχουν σημαντικούς παραδοσιακούς οικισμούς. 
      Δεν καταλαβαίνω γιατί δεν γίνεται δεκτή αυτή η τροπολογία. Συζητήσαμε στον αναπτυξιακό νόμο ιδιαιτέρως για τον τουρισμό, σχετικά με ξενοδοχεία πέντε αστέρων, τεσσάρων αστέρων, μετά έγινε τριών αστέρων. Εμείς είπαμε ότι θα έπρεπε να ενταχθούν όλα τα ξενοδοχεία. Και από αυτή την τροπολογία αποδεικνύεται, αν θέλετε, ότι μικρές μονάδες που έχουν κάποια αξία στους παραδοσιακούς οικισμούς, θα έπρεπε να ενισχυθούν, προκειμένου οι παραδοσιακοί οικισμοί να διατηρηθούν και να μπορέσουν οι ιδιοκτήτες τους να τα βγάλουν πέρα με τα μεγάλα έξοδα που απαιτούνται προκειμένου οι κατοικίες αυτές, τα κτήρια αυτά, να συντηρούνται με ένα σωστό και από άποψη επιστημονική, τρόπο. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα παρακαλούσα ο κύριος Υπουργός να το λάβει ξανά υπόψη του. Μάλιστα, νομίζω ότι θα έπρεπε να επεκταθεί κιόλας αυτό το μέτρο που προτείνουν οι κύριοι συνάδελφοι. 
      Τέλος, κλείνοντας, θα ήθελα να πω το εξής: Κύριε Υφυπουργέ, μας είπατε ότι θα έπρεπε για το ΕΣΠΑ να κάνουμε συγκεκριμένες ερωτήσεις στον Κοινοβουλευτικό Έλεγχο. Εγώ θα πρότεινα εσείς ο ίδιος στα πλαίσια της Διαρκούς Επιτροπής Οικονομικών της Βουλής να καθορίσετε τον τρόπο με τον οποίο θα ενημερωθούμε για το ΕΣΠΑ, γιατί χθες ο κύριος Υπουργός Οικονομικών, ο κ. Παπαθανασίου, απ’ ό,τι κατάλαβα, παραδέχθηκε αυτό το οποίο εσείς δεν είπατε με τόση σαφήνεια. Παραδέχθηκε ότι όντως το ΕΣΠΑ δεν έχει προχωρήσει και μάλιστα έδωσε και μία εξήγηση. Είπε ότι έχει προχωρήσει το Γ΄ Κοινοτικό Πλαίσιο Στήριξης και γι’ αυτό το λόγο δεν έχουμε προχωρήσει τα προγράμματα του ΕΣΠΑ. 
      Αυτό είναι πολύ ανησυχητικό. Δεν θεωρούμε ότι αυτά τα δύο είναι σε αντιπαράθεση! Με κανέναν τρόπο! Θα έπρεπε οπωσδήποτε να υπάρξει μία υπεύθυνη ενημέρωση του Σώματος γι’ αυτό το ζήτημα. Παρακαλώ τον κύριο Υφυπουργό να λάβει πολύ σοβαρά υπ' όψιν την πρόταση που διατυπώσαμε. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε την κ. Άννα Φιλίνη. 
      	Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων τριάντα τρεις μαθητές και μαθήτριες και τρεις συνοδοί δάσκαλοι από το 5ο Δημοτικό Σχολείο Αγρινίου και, βεβαίως, έξι μαθήτριες και μαθητές και τρεις συνοδοί δάσκαλοι από το Δημοτικό Σχολείο Καμινίων Αχαΐας. 
      	Καλώς ήρθατε. 
      (Χειροκροτήματα από όλες τις πτέρυγες της Βουλής)
      	Έχει ζητήσει το λόγο ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης. 
      	ΑΣΤΕΡΙΟΣ ΡΟΝΤΟΥΛΗΣ: Όσα λεπτά θέλετε εσείς, κύριε Πρόεδρε. 
      	ΠΡΟΕΔΡΕΥΩΝ (Βαΐτσης Αποστολάτος): Ένα λεπτό, λοιπόν, κύριε Ροντούλη. 
      ΑΣΤΕΡΙΟΣ ΡΟΝΤΟΥΛΗΣ: Εντάξει, ένα λεπτό. 
      Κύριε Υφυπουργέ, το επιχείρημα που χρησιμοποιείτε περί μειωμένου συντελεστή κατά 50% -φόρου εννοώ- στο τσίπουρο είναι σωστό. Όμως, εδώ μιλάμε για μία αύξηση φοροεισπρακτικής λογικής σε ένα ποτό ευρείας λαϊκής κατανάλωσης. Αυτή είναι η αλήθεια. Άρα, έχουμε αύξηση. Έχουμε επιβάρυνση. 
      Δεύτερον, για τον ΕΦΕΤ. Είναι δυνατόν να μιλάμε για Ενιαίο Φορέα Ελέγχου Τροφίμων που δεν έχει  δική του εγκατάσταση χημείου, για να κάνει ελέγχους; Όλοι οι έλεγχοι, κύριε Υφυπουργέ, γίνονται στο Γενικό Χημείο του Κράτους. Αντιλαμβάνεστε, λοιπόν, πως το να πάρουμε τον ΕΦΕΤ από το Υπουργείο Ανάπτυξης και να τον μεταφέρουμε στο Υπουργείο Αγροτικής Ανάπτυξης και Τροφίμων δεν θα επιλύσει το πρόβλημα. Θέλει στελέχωση, μηχανισμό και πραγματικά δεδομένα, για να μπορέσουν να λειτουργήσουν αυτοί οι άνθρωποι. Θέλει εγκαταστάσεις ελέγχου, για να το πω διαφορετικά. 
      Τέλος, κοιτάξτε να δείτε, όσον αφορά για τους εργαζομένους στον ΟΠΑΠ. Όπως ειπώθηκε και από άλλες πτέρυγες τις Βουλής, οι άνθρωποι αυτοί έκαναν τη δουλειά τους, όπως έπρεπε να την κάνουν κατά τη διάρκεια των Ολυμπιακών Αγώνων και μας έβγαλαν ασπροπρόσωπους. Έχουμε μπροστά και τους Μεσογειακούς Αγώνες στο δίπολο Λαρίσης-Βόλου. Έχουν, επίσης, έργο μπροστά τους. Άρα, εκτελούν πάγιες και διαρκείς ανάγκες και θα πρέπει να ληφθεί σοβαρά υπ’ όψιν. 
      Για τη «ΜΟΔ» θα ήθελα να πω πως δεν είναι δυνατόν να έχουμε εργαζομένους δύο ταχυτήτων. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε, κύριε Ροντούλη. 
      ΓΕΩΡΓΙΟΣ ΚΑΡΑΣΜΑΝΗΣ: Μου επιτρέπετε, κύριε Πρόεδρε, για μισό λεπτό. 
      ΠΡΟΕΔΡΕΥΩΝ (Βαΐτσης Αποστολάτος) Ορίστε, κύριε Καρασμάνη. Έχετε ένα λεπτό. 
      ΓΕΩΡΓΙΟΣ ΚΑΡΑΣΜΑΝΗΣ: Κύριε Υπουργέ, ευχαριστώ για τα καλά σας λόγια και γι’ αυτό που είπατε ότι δηλαδή είναι καλή η πρότασή μου και να αναζητήσω λύσεις σε άλλο Υπουργείο. Δηλαδή, με μία κουβέντα, το θέμα πάει στις «Καλένδες». 
      Εγώ αναζητώ λύση μέσα από το καθ’ ύλην αρμόδιο Υπουργείο, το Υπουργείο Οικονομίας και Οικονομικών, που είναι υπεύθυνο γι’ αυτά τα θέματα και πιστεύω πως με την ευαισθησία που έχετε και με τους καλούς συνεργάτες που έχετε από αύριο το πρωί πρέπει να αναζητήσουμε λύση γι’ αυτό το θέμα, διότι έτσι όπως πάνε τα πράγματα τα διατηρητέα κτήρια θα καταντήσουν ερείπια. Θα χάσουμε την πολιτιστική μας ταυτότητα. Έχουμε ευθύνες και οι ευθύνες θα επιμεριστούν σε όλους μας.
      Από αύριο το πρωί, λοιπόν, ξεκινάμε την αναζήτηση λύσεως μέσα από το δικό σας Υπουργείο. Σας ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ, κύριε Καρασμάνη. 
      Ορίστε, κύριε Γκατζή. Μου ζητήσατε κι εσείς μισό λεπτό. Κλείνουμε με εσάς.
      ΝΙΚΟΛΑΟΣ ΓΚΑΤΖΗΣ: Θα ήθελα να πω στον κύριο Υπουργό, κύριε Πρόεδρε, ότι το ασυμβίβαστο που έχετε στους δικηγόρους της «ΜΟΔ» είναι παράνομο. Αν ρωτήσετε τους συνεργάτες σας εκεί, αν είναι νομικοί, θα σας το πουν. Διότι ούτε από το καταστατικό των δικηγόρων προβλέπεται. Μέσα στις ανώνυμες εταιρείες επιτρέπεται, γιατί είναι ιδιωτικού δικαίου, και από την άλλη μεριά έχουν άνιση μεταχείριση. Αυτό είναι το ένα. 
      Το δεύτερο, κύριε Πρόεδρε –θα πω ακόμη μία κουβέντα- είναι ότι τελικά αυτή η πρόταση που έκανε αποδεκτή ο κύριος Υπουργός πρέπει πραγματικά να ψαχθεί και να μην είναι κάτι γενικό και αόριστο. Να ερευνηθεί ποιοι πήραν μέρος, το ένα, το άλλο κ.λπ. Να είναι συγκεκριμένο και να έρθει να συζητηθεί στη Βουλή. Όχι να βγει με υπουργική απόφαση. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ. 
      Ορίστε, κύριε Μπούρα, έχετε το λόγο, για να ολοκληρωθεί η συζήτηση. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Σας πληροφορώ ότι έχετε δύο λεπτά. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Αν είναι δυνατόν! Εγκαλούμαι να απαντήσω σε όλους. Αν είναι δυνατόν ο κάθε Βουλευτής μόνος του να μιλάει για τέσσερα λεπτά και ο Υπουργός να απαντήσει  σε όλους σε δύο λεπτά! Θέλετε να μη μιλήσω καθόλου;Να μη μιλήσω, αλλά θα θεωρηθεί ότι αποφεύγω να απαντήσω. 
      ΝΙΚΟΛΑΟΣ ΓΚΑΤΖΗΣ: Απαντήσατε ήδη, κύριε Υπουργέ. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Απαντώ, λοιπόν, εγώ σύντομα και λέω για τη «ΜΟΔ» -γιατί με ρώτησαν πολλοί και δεν θέλω να υπάρξει κάποια παρανόηση- ότι το θέμα θα εξεταστεί συνολικά για τους εργαζομένους στη «ΜΟΔ». Στην ίδια διαδικασία θα μπουν όλοι, ώστε να εξεταστεί το θέμα της δεύτερης δουλειάς σε μία κρίσιμη περίοδο, όπου η ανεργία είναι πολύ μεγάλη. 
      Θα εξεταστεί συνολικά, ώστε να δούμε εάν πρέπει κάποιοι να έχουν δύο καλές δουλειές και κάποιοι να μην έχουν καμμία. Και εκεί θα κληθούμε όλοι να πάρουμε θέση ευθύνης. Αυτό είπα για να μην παρεξηγούμαι, ότι απεσύρθη η ρύθμιση που είχε μπει στο νόμο. Όσο για την ίση μεταχείριση, από εδώ και πέρα θα ξανατεθεί σε συζήτηση το θέμα συνολικότερα το θέμα των εργαζομένων της ΜΟΔ.
      Τώρα θα ήθελα στον εκλεκτό συνάδελφο και φίλο μου στον κ. Καρασμάνη μαζί με τους υπολοίπους συναδέλφους οι οποίοι είναι εδώ, να τους πω ότι πάντα το δυσάρεστο Υπουργείο είναι το Υπουργείο Οικονομίας και Οικονομικών. Πρέπει να σας πω ότι ο ν. 3299 προβλέπει αυξημένα κίνητρα για επενδυτικά σχέδια μετατροπής παραδοσιακών κτηρίων ή διατηρητέων σε ξενοδοχεία. Αυτό προβλέπεται. Η προτεινόμενη, όμως, ρύθμιση δεν θέλει αυτό. Θέλει την αποκατάσταση, επισκευή παραδοσιακών κτισμάτων και την ενδεχόμενη αξιοποίηση ενός δωματίου σε τουριστικό κατάλυμα. 
      Αυτό το θέμα, από την άμεση ενημέρωση που έχω αυτή τη στιγμή, δεν μπορεί να ενταχθεί και να εξεταστεί. Είπα όμως ότι είναι πάρα πολύ σωστό, γιατί αυτό έχει σχέση με τη διατήρηση της παράδοσής μας, του πολιτισμού μας, της κουλτούρας μας, να το εξετάσουμε κυβερνητικά μαζί με άλλο Υπουργείο. Και σ’ αυτήν την περίπτωση το Υπουργείο Οικονομίας και Οικονομικών, μέσω άλλης διαδικασίας και όχι του επενδυτικού νόμου, θα είναι αρωγός. 
      Τώρα έρχομαι σ’ αυτά που ανέφερε και πάλι ο κ. Σπηλιόπουλος. Κατ’ αρχάς να πω γενικά ότι η Κυβέρνηση είναι ενιαία και δρα ενιαία και αντιπροσωπεύεται κάθε φορά από κάποιον Υπουργό ή Υφυπουργό. Οι Υπουργοί ήταν εδώ και έδωσαν λεπτομερείς απαντήσεις και διευκρινίσεις. Από κει και πέρα παρουσιάστηκαν και άλλοι συνάδελφοι, οι οποίοι κατά την άποψή μου ρώτησαν τα ίδια. Και απαντώ. Δεν ξέρω, ο κ. Σπηλιόπουλος ήταν πάντα πάρα πολύ επιμελής αλλά μπορεί να χρειάστηκε κάποια στιγμή να μην είναι εδώ. Θα του πω, λοιπόν, ότι ο συνάδελφός μου ο κ. Μπέζας έδωσε ένα πίνακα και είπε ότι στην Ευρώπη ανάμεσα σε είκοσι χώρες, η χώρα μας είναι δέκατη έκτη στη φορολογία στα φθηνά τσιγάρα. 
      ΠΡΟΕΔΡΕΥΩΝ (Βαΐτσης Αποστολάτος): Αφού τα έχει πει άλλος συνάδελφος, κύριε Υπουργέ, μην τα επαναλαμβάνετε.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Αυτό είναι κατόπιν οδηγίας και αυτό κάναμε και εμείς.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Άλλο πράγμα είπα εγώ, κύριε Υπουργέ.
      Μου επιτρέπετε, κύριε Πρόεδρε; 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Όχι, κύριε συνάδελφε, αφήστε με να ολοκληρώσω. Εγώ πρεπει να σας πω ότι εφαρμόζουμε οδηγία της Ευρωπαϊκής Ένωσης και ότι σε είκοσι χώρες βάζουμε μικρότερο φόρο. Μάλιστα, είμαστε στη δέκατη έκτη θέση από τις είκοσι θέσεις. 
      Τώρα έρχομαι στο «ΣΑΜΙΝΑ». Η αιτιολογική έκθεση, αν τη διαβάσατε αναφέρεται σε δέκα περιπτώσεις. Η διευκρίνιση που εδόθη είναι ικανοποιητική. 
      Εγώ ως αρμόδιος Υφυπουργός κάνω δεκτή την τροπολογία αυτή και εσείς καλείστε να πείτε ή «ναι» ή «όχι». Δεν υπάρχει άλλη κουβέντα. 
      ΝΙΚΟΛΑΟΣ ΓΚΑΤΖΗΣ: Εμείς λέμε να ψαχτεί, κύριε Υπουργέ και επιφυλασσόμαστε να δούμε την τροποποίηση της τροπολογίας και τη συγκεκριμένη επιβεβαίωση από τις αρμόδιες υπηρεσίες.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ, κύριε Υπουργέ. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, τη διόρθωση. 
      ΠΡΟΕΔΡΕΥΩΝ (Βαΐτσης Αποστολάτος): Κηρύσσεται περαιωμένη η συζήτηση επί της ενότητας των τροπολογιών και θα γίνει η ψήφισή τους χωριστά.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, δεν είδαμε γραπτώς τη διόρθωση του κυρίου Υπουργού.
      ΠΑΝΑΓΙΩΤΗΣ ΛΑΦΑΖΑΝΗΣ: Είναι παραβίαση του Κανονισμού. 
      ΠΡΟΕΔΡΕΥΩΝ (Βαΐτσης Αποστολάτος): Κύριε Ροντούλη, δεν σας έδωσα το λόγο. Έχω προχωρήσει στη διαδικασία, σας παρακαλώ πολύ! Ψήφιση κάνουμε. 
      Ερωτάται το Σώμα: Γίνεται δεκτή η υπ’ αριθμόν 477/113 τροπολογία όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Βαΐτσης Αποστολάτος): Συνεπώς η υπ’ αριθμόν 477/113 τροπολογία έγινε δεκτή, όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως ίδιον άρθρο.
      	Ερωτάται το Σώμα: Γίνεται δεκτή η υπ’ αριθμόν 481/116 τροπολογία, όπως τροποποιήθηκε από τον κύριο Υπουργό και η οποία εντάσσεται στο νομοσχέδιο ως ίδιον άρθρο;
      	ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      	ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
      	ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      	ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      	ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      	Συνεπώς η υπ’ αριθμόν 481/116 τροπολογία όπως τροποποιήθηκε από τον κύριο Υπουργό έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      	Ερωτάται το Σώμα: Γίνεται δεκτή η υπ’ αριθμόν 483/118 τροπολογία η οποία εντάσσεται στο νομοσχέδιο ως ίδιον άρθρο;
      	ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      	ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
      	ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      	ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      	ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      	Συνεπώς η υπ’ αριθμόν 483/118 τροπολογία έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      	Ερωτάται το Σώμα: Γίνεται δεκτή η υπ’ αριθμόν 485/120 τροπολογία όπως τροποποιήθηκε από τον κύριο Υπουργό και η οποία εντάσσεται στο νομοσχέδιο ως ίδιον άρθρο;
      	ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      	ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
      	ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      	ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      	Συνεπώς η υπ’ αριθμόν 485/120 τροπολογία όπως τροποποιήθηκε από τον κύριο Υπουργό έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      	Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου;
      	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      	ΠΡΟΕΔΡΕΥΩΝ (Βαϊτσης Αποστολάτος): Το ακροτελεύτιο άρθρο του νομοσχεδίου έγινε δεκτό.
      	Συνεπώς το νομοσχέδιο του Υπουργείου Οικονομίας και Οικονομικών: «Τροποποιήσεις επενδυτικών νόμων και άλλες διατάξεις» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
      	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 15.55΄ λύεται η συνεδρίαση για την προσεχή Δευτέρα 16 Φεβρουαρίου 2009 και ώρα 18.00΄ με αντικείμενο εργασιών του Σώματος κοινοβουλευτικό έλεγχο, συζήτηση επίκαιρη ερωτήσεων, σύμφωνα με την ημερήσια διάταξη που έχει διανεμηθεί.
      	            Ο ΠΡΟΕΔΡΟΣ                                      ΟΙ ΓΡΑΜΜΑΤΕΙΣ



