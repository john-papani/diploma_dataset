ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΜΣΤ΄

Παρασκευή 8 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Μ. Γιαννάκη, Μ. Σαλμά και Κ. Μητσοτάκη, σελ.
3. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 11 Ιουνίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων:
i. σχετικά με την πρόσληψη του αναγκαίου προσωπικού καθαριότητας για τα δημόσια σχολεία κ.λπ., σελ.
ii. σχετικά με την αποκατάσταση των ζημιών στο σχολικό συγκρότημα του Αγίου Κήρυκα Ζακύνθου που προκλήθηκαν από τους σεισμούς κ.λπ., σελ.
β) Προς τον Υπουργό Ανάπτυξης, σχετικά με την χρησιμοποίηση λαμπτήρων χαμηλής κατανάλωσης για την εξοικονόμηση ενέργειας κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με τη λειτουργία της μονάδας τεχνητού νεφρού στο Βενιζέλειο Νοσοκομείο Ηρακλείου, σελ.
5. Συζήτηση επερώτησης Βουλευτών του ΠΑ.ΣΟ.Κ προς τον Υπουργό Υγείας και Κοινωνικής Αλληλεγγύης, σχετικά με θέματα Υγείας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου: «Κύρωση του Κώδικα Κατάστασης Δημοτικών και Κοινοτικών Υπαλλήλων», σελ.

ΟΜΙΛΗΤΕΣ
Α. Επί του Κανονισμού:
ΑΛΑΒΑΝΟΣ Α., σελ.
ΤΡΑΓΑΚΗΣ Ι., σελ.

Β. Επί των επικαίρων ερωτήσεων:
ΒΑΡΒΑΡΙΓΟΣ Δ., σελ.
ΓΙΑΝΝΟΠΟΥΛΟΣ Α., σελ.
ΚΑΛΟΣ Γ., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΝΕΡΑΝΤΖΗΣ Α., σελ.
ΣΚΟΥΛΑΣ Ι., σελ.

Γ. Επί της επερώτησης:
ΒΑΡΒΙΤΣΙΩΤΗΣ Μ., σελ.
ΓΙΑΝΝΟΠΟΥΛΟΣ Α., σελ.
ΚΑΚΛΑΜΑΝΗΣ Α., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΠΑΠΑΙΩΑΝΝΟΥ Μ., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΠΡΩΤΟΠΑΠΑΣ Χ., σελ.
ΣΚΟΥΛΑΚΗΣ Ε., σελ.
ΧΑ’Ι’ΔΟΣ Χ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΡΜΣΤ΄
    Παρασκευή 8 Ιουνίου 2007
      Αθήνα, σήμερα στις 8 Ιουνίου 2007, ημέρα Παρασκευή και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ιωάννη Σκουλά, Βουλευτή Ηρακλείου, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία ο Πανελλήνιος Σύλλογος Πασχόντων από συγγενείς καρδιοπάθειες ζητεί να παραταθεί η σύμβαση του κ. Γ. Σαρρή με το Ωνάσειο Νοσοκομείο, ώστε να πραγματοποιηθούν οι προγραμματισμένες  εγχειρήσεις παιδιών με καρδιοπάθειες.
2) Η Βουλευτής Πέλλης κ. ΘΕΟΔΩΡΑ ΤΖΑΚΡΗ κατέθεσε αναφορά, με την οποία η Νομαρχιακή Αυτοδιοίκηση Πέλλης ζητεί την κατασκευή έργων για την αντιμετώπιση της λειψυδρίας στο Νομό Πέλλης.
3) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία ο Σύλλογος Γονέων και Κηδεμόνων του δωδεκαθέσιου Δημοτικού Σχολείου και Νηπιαγωγείου Μελισσοχωρίου Θεσσαλονίκης ζητεί την άμεση κατασκευή νέου σχολικού κτηριακού συγκροτήματος.
4) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία ο Δήμος Πέτρας Πιερίας ζητεί έκτακτη οικονομική ενίσχυση για την αποκατάσταση των ζημιών που προκάλεσε η κακοκαιρία στην περιοχή του.
5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η ΄Ενωση Αστυνομικών Υπαλλήλων Νομού Ηρακλείου ζητεί την επίλυση εργασιακών προβλημάτων των αστυνομικών της Α.Δ. Ηρακλείου.
6) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία ο Πολιτιστικός Σύλλογος Σίβας Μαλεβυζίου Ηρακλείου «Η ΣΙΒΑ» ζητεί οικονομική ενίσχυση για τη δημιουργία λαογραφικού μουσείου.
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η στελέχωση της ΩΡΛ κλινικής του Νοσοκομείου Αγίου Νικολάου Λασιθίου.
8) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία το Δ.Δ/σμα Φραντζή του Δήμου Λαμιέων ενημερώνει πως λόγω υψηλών θερμοκρασιών στις αρχές Μαϊου 2007, δεν υπάρχει καρποφορία στα ελαιόδενδρα της περιοχής του.
9) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Δήμος Μακρυνείας Αιτωλ/νίας ζητεί την επαναλειτουργία του καταστήματος Ο.Τ.Ε. στη Γαβαλού Μεσολογγίου.
10) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά, με την οποία ο Δήμος Μενιδίου Αιτωλ/νίας ζητεί να του εγκριθούν περισσότερες θέσεις μερικής απασχόλησης.
11) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά, με την οποία ο Σύλλογος Ελευθεριανιτών Ναυπακτίας «Η Αγία Παρασκευή» ζητεί να δρομολογηθεί λεωφορείο στο Δ.Δ/σμα Ελευθεριάνης Ναυπακτίας.
12) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία ο Δήμος Μόβρης Αχαΐας ζητεί να του χορηγηθούν οχήματα για την κάλυψη λειτουργικών αναγκών του.
13) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία η Συντονιστική Επιτροπή Κατοίκων και Φορέων Δήμου Ρίου Αχαΐας ζητεί την απομάκρυνση δικτύου υψηλής τάσης της Δ.Ε.Η., από κατοικημένη περιοχή του.
14) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία το Νοσοκομείο Γιαννιτσών και η ΄Ενωση Νοσοκομειακών Ιατρών Πέλλας ζητούν την αύξηση της επιχορήγησης του Νοσοκομείου Γιαννιτσών.
15) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Δημήτριος Κονανούδης ζητεί πληροφορίες για την αναγνώριση της στρατιωτικής θητείας ως συντάξιμης χωρίς εξαγορά.
16) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία οι κ.κ. Αλέξανδρος και Σταύρος Δόσης ζητούν την εξεύρεση χώρου για τη μετεγκατάσταση  του βουστασίου τους.
17) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Αικατερίνη Ευσταθιάδου ζητεί να της χορηγηθεί αναδρομικά το επίδομα βοηθείας ασθενούς παιδιού της.
18) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο Σύλλογος Νεφροπαθών Γιαννιτσών Πέλλης ζητεί να λειτουργήσει μονάδα αιμοκάθαρσης στο Νοσοκομείο Γιαννιτσών.
19) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο Αναγκαστικός Συνεταιρισμός Διαχείρισης Συνιδιόκτητου Δάσους Αγίας Φωτεινής Πέλλας ζητεί να του χορηγηθούν τίτλοι κυριότητας.
20) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία η Ιερά Μονή Μεταμορφώσεως του Σωτήρος στο Σόχο Λαγκαδά ζητεί την πολιτιστική και εθνική υποστήριξη των Ορθόδοξων Χριστιανών στη Γκαγκαουζία της Μολδαβίας.
21) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία η Εθνική Συνομοσπονδία Ατόμων με Αναπηρία ζητεί τη δημιουργία κέντρου δημιουργικής απασχόλησης ατόμων με αναπηρία στη Δυτική Αττική.
22) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο Δήμος Ζεφυρίου Αττικής ζητεί έκτακτη οικονομική ενίσχυση.
23) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία το Νομαρχιακό Συμβούλιο Δυτικής Αττικής ζητεί τη διακοπή έργων που επιβαρύνουν περιβαλλοντικά τη Δυτική Αττική.
24) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά, με την οποία το Επαγγελματικό Επιμελητήριο Πειραιώς διαμαρτύρεται για την υπολειτουργία των κέντρων επεξεργασίας λυμάτων της Ψυττάλειας.
25) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία το Πανελλήνιο Σωματείο Εργαζομένων στα «Ελληνικά Πετρέλαια» ζητεί την επαναπροκήρυξη του διαγωνισμού για τη σύσταση της επιτροπής προσλήψεων BEST – 50.
26) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο κ. Νικόλαος Αναγνόπουλος, Γενικός Δ/ντής της «ΛΑΜΑΝΣ Α.Ε.», ζητεί τη συγκρότηση τεχνικού συμβουλίου υδατοκαλλιεργειών.
27) Ο Βουλευτής Λαρίσης κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά, με την οποία ο Πανθεσσαλικός Σύλλογος Αναπήρων Πολιτών διαμαρτύρεται για τη μείωση του ποσοστού των εκπαιδευτικών με αναπηρία, που εργάζονται ως αναπληρωτές στις σχολικές μονάδες ειδικής αγωγής.
28) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά, με την οποία ο Δήμος Μόβρης Αχαΐας ζητεί να του χορηγηθούν οχήματα για την κάλυψη λειτουργικών αναγκών του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5189/7-3-07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 28088/ΙΗ/13-4-07 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Aπαντώντας στην ερώτηση με αριθμό 5189/7-3-2007, την οποία κατέθεσε ο Βουλευτής κ. Στ. Ματζαπετάκης, και αφορά καθηγητή Γενικού Λυκείου της Β. Ελλάδας, ο οποίος κατηγορείται ότι εμπλέκεται σε δίκτυο διακίνησης πορνογραφικού υλικού με ανηλίκους στο χώρο του διαδικτύου, σας γνωρίζουμε τα ακόλουθα:
     Όπως μας πληροφόρησε η Δ/νση Δ/θμιας Εκπ/σης Ν. Σερρών, με το αριθμ. 1692/13-3-2007 έγγραφό της δύο ημέρες μετά την γνωστοποίηση της προσαγωγής του εκπαιδευτικού στην Αστυνομική Διεύθυνση Σερρών και την ταυτοποίηση των στοιχείων του, ο Διευθυντής της Δ/νσης Δ.Ε. Σερρών, εφαρμόζοντας τις διατάξεις του άρθρου 104 παρ. 2 του ισχύοντα τότε Ν. 2683/99, απομάκρυνε πάραυτα τον εκπαιδευτικό από το σχολείο, αναστέλλοντας τα καθήκοντά του με το υπ' αριθ. Φ.13/1/5103/21-10-2005 έγγραφό του, το οποίο κοινοποίησε και στο ΠΥΣΔΕ, προκειμένου να γνωμοδοτήσει για τη θέση του σε δυνητική αργία.
     Το ΠΥΣΔΕ Σερρών με την υπ' αριθ. 56Α/04-11-2005 πράξη του αποφάσισε να τεθεί ο εγκαλούμενος εκπαιδευτικός σε δυνητική αργία με τις συνέπειες του άρθρου 105 του ως άνω Νόμου, δηλαδή της αποχής από τα καθήκοντά του και της καταβολής του ημίσεως των αποδοχών του. Η πράξη του ΠΥΣΔΕ Σερρών εκτελέστηκε με την υπ' αριθ. Φ277/64/ΕΠ 368/28-02-2006 Υπουργική Απόφαση (άρθρο 104 παρ.3 του Ν. 2683/99).
     Στις 15 Φεβρουαρίου 2006 με την υπ' αριθ. 9 πράξη του το ΠΥΣΔΕ Σερρών επέβαλε στον εκπαιδευτικό την ποινή της προσωρινής παύσης 4,5 μηνών με πλήρη στέρηση των αποδοχών του.
     Ο εν λόγω εκπαιδευτικός υπέβαλε ένσταση κατά της ως άνω απόφασης του ΠΥΣΔΕ στο Δευτεροβάθμιο Πειθαρχικό Συμβούλιο του ΥΠΕΣΔΔΑ.
     Επίσης, ένσταση ενώπιον του Δευτεροβάθμιου Πειθαρχικού Συμβουλίου υπέρ της Διοίκησης και κατά του υπαλλήλου υπέβαλαν η Υπουργός Εθνικής Παιδείας & Θρησκευμάτων και ο Επιθεωρητής Δημόσιας Διοίκησης.
     Η υποβολή των ενστάσεων είχε ως συνέπεια την αναστολή εκτέλεσης της πειθαρχικής ποινής, σύμφωνα με τις διατάξεις του άρθρου 142 παρ.5 του Ν.2683/99, μέχρι να αποφανθεί επ' αυτών το Δευτεροβάθμιο Πειθαρχικό Συμβούλιο του ΥΠΕΣΔΔΑ.
     Το ανωτέρω Συμβούλιο με την υπ' αριθ. 224/10-10-2006 απόφασή του ακύρωσε την υπ' αριθ. 9/15-02-2006 πράξη του ΠΥΣΔΕ Σερρών και ανέπεμψε την υπόθεση στη Διοίκηση, προκειμένου να ακολουθηθεί η νόμιμη πειθαρχική διαδικασία από το σημείο του ορισμού νέου εισηγητή - μέλους του ΠΥΣΔΕ Σερρών. Η απόφαση του Δευτεροβάθμιου Πειθαρχικού Συμβουλίου κοινοποιήθηκε στις 22-02-2007 - σχεδόν πέντε (5) μήνες αργότερα - στο ΠΥΣΔΕ Σερρών, το οποίο σύντομα θα επαναλάβει την πειθαρχική διαδικασία και θα αποφανθεί εκ νέου για την ποινή.
     Επίσης, το ΠΥΣΔΕ Σερρών, μετά την πάροδο έτους από τη θέση σε δυνητική αργία του εν λόγω εκπαιδευτικού, αποφάσισε με την υπ’ αριθ. 12/08-03-2007 πράξη του τη συνέχιση της δυνητικής αργίας λόγω εκκρεμοδικίας της πειθαρχικής απόφασης (άρθρο 104 του Ν. 3528/2007). Η πράξη του ΠΥΣΔΕ εκτελέστηκε με την αριθ. Φ277/81/ΕΠ 80/13-03-2007 Υπουργική Απόφαση, η οποία κοινοποιήθηκε στον εκπαιδευτικό και στην υπηρεσία του.
     Είναι προφανές ότι το ΥΠ.Ε.Π.Θ. δεν μπορούσε να απολύσει ή να απομακρύνει οριστικά τον εκπαιδευτικό, εφόσον, σύμφωνα με το άρθρο 120 του Υπαλληλικού Κώδικα, η αρμοδιότητα για την επιβολή της οριστικής παύσης ανήκει στο ΠΥΣΔΕ. Η Υπουργός, σύμφωνα με το άρθρο 4 του ΠΔ 47/2006, μπορεί να επιβάλει τις πειθαρχικές ποινές της επίπληξης και του προστίμου έως τις αποδοχές ενός μηνός.
     Ο εκπαιδευτικός ουδέποτε επανήλθε στην υπηρεσία του, εφόσον εξαρχής τελούσε και συνεχίζει να τελεί σε δυνητική αργία μέχρι τις 7-3-2008 και ουδέποτε εξέτισε την πειθαρχική ποινή των 4,5 μηνών, εφόσον μετά την υποβολή των ενστάσεων, αυτή ποτέ δεν εκτελέστηκε, λόγω αναστολής της ποινής μέχρι την έκδοση της απόφασης του Δευτεροβάθμιου Πειθαρχικού Συμβουλίου.
     Επίσης το ΥΠΕΠΘ δε χορήγησε άδεια μετ’ αποδοχών στον υπάλληλο, και εφόσον δεν χορηγήθηκε τέτοια άδεια, δεν «λήγει εντός ολίγων ημερών».
     Τέλος σας γνωρίζουμε ότι ουδέποτε υπήρξε παρέμβαση του Συνηγόρου του Πολίτη.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     2. Στην με αριθμό 5610/14-3-07 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 31023-ΙΗ/13-4-07 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5610/14.3.2007, την οποία κατέθεσε η Βουλευτής κ. Ελπίδα Τσουρή, σχετικά με τη στέγαση της Δημόσιας Κεντρικής Βιβλιοθήκης Χίου, σας γνωρίζουμε τα ακόλουθα:
     Η Δημόσια Κεντρική Βιβλιοθήκη Χίου στεγάζεται σε νεοκλασικό κτήριο που εκτείνεται σε τρία επίπεδα (υπόγειο, ισόγειο, όροφος) και σε παρακείμενο (εφαπτόμενο) κτήριο που χρησιμοποιείται για βοηθητικές λειτουργίες (εργαστήριο συντήρησης, βιβλιοστάσια, αποθήκες, κ.τ.λ.). Ιδιοκτησιακά, ολόκληρο το συγκρότημα ανήκει στο Δήμο Χίου με επ' αόριστο χρήση από τη Βιβλιοθήκη.
     Η Νομαρχιακή Αυτοδιοίκηση Χίου κατέθεσε το έτος 2002 «Αίτηση υποβολής πρότασης» στο Π.Ε.Π. Β. Αιγαίου 2000-2006 στο μέτρο 2.3. «Εκπαίδευση» του έργου με τίτλο «Βελτίωση κτηριακών υποδομών και εξοπλισμού Βιβλιοθήκης Κοραή Χίου» προϋπολογισμού 1.500.000,00 ευρώ. Η ανωτέρω πρόταση κρίθηκε αρχικά από την Ειδική Υπηρεσία Διαχείρισης Π.Ε.Π. Β. Αιγαίου, ότι δεν πληρούσε τα κριτήρια της συγκεκριμένης φάσης του μέτρου και προτάθηκε η περαιτέρω ωρίμανσή της.
     Το έτος 2004, η Ν.Α. Χίου ανέθεσε σε ανάδοχο το έργο «Μελέτη βελτίωσης κτηριακών υποδομών και εξοπλισμού Βιβλιοθήκης Κοραή Χίου» προϋπολογισμού δαπάνης 150.000,00 ευρώ. Το έργο αυτό της μελέτης βρίσκεται σε εξέλιξη και αναμένεται η ολοκλήρωσή του.
     Κατόπιν των ανωτέρω, σας γνωρίζουμε ότι η αρμόδια Υπηρεσία του ΥΠ.Ε.Π.Θ. έχει προβεί στις εξής ενέργειες: α) Με το Υ.Σ./7.3.2007 έχει ζητήσει τις απόψεις της Διεύθυνσης ΕΦ.Ε.Σ., αναφορικά με τη μελέτη του έργου «Μελέτη βελτίωσης κτιριακών υποδομών και εξοπλισμού Βιβλιοθήκης Κοραή Χίου». β) Με το αριθμ. 32583/IΖ/21.3.2007 έγγραφό της έχει διαβιβάσει προς τη Διεύθυνση ΕΦ.Ε.Σ. την προμελέτη (Αρχιτεκτονική, Στατική, Ηλεκτρομηχανολογική) του έργου «Μελέτη βελτίωσης κτηριακών υποδομών και εξοπλισμού Βιβλιοθήκης Κοραή Χίου», η οποία της εστάλη από τη Διεύθυνση Τεχνικών Υπηρεσιών της Νομαρχιακής Αυτοδιοίκησης Χίου με το αριθμ. 2506/16.3.2007 έγγραφο.
      Αναφορικά με την υπαγωγή του έργου «Επισκευή υφιστάμενου κτιρίου Δημόσιας Κεντρικής Βιβλιοθήκης Κοραή Χίου και εφαπτόμενου κτίσματος - Ανάδειξη των δύο κτιρίων ως ενιαίο συγκρότημα» στο Πρόγραμμα Δημοσίων Επενδύσεων 2007, σας γνωρίζουμε ότι το ΥΠ.Ε.Π.Θ., σε συνεργασία και με το συναρμόδιο Υπουργείο Οικονομίας και Οικονομικών έχει εντάξει το ανωτέρω έργο στο Πρόγραμμα Δημοσίων Επενδύσεων 2007 του ΥΠ.Ε.Π.Θ.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
      3. Στην με αριθμό 7858/10-5-07 ερώτηση της Βουλευτού κ. Αικατερίνης Περλεπέ-Σηφουνάκη δόθηκε με το υπ’ αριθμ. 1365/24-5-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Κ. Περλεπέ- Σηφουνάκη, για τα θέματα της αρμοδιότητάς μας, σας πληροφορούμε τα εξής:
      Η παραχώρηση θαλάσσιων χώρων για τη δημιουργία μονάδων υδατοκαλλιέργειας και η έκδοση των σχετικών διοικητικών πράξεων (Απόφαση μίσθωσης, ΄Αδεια ίδρυσης και λειτουργίας) είναι αποκεντρωμένη αρμοδιότητα στις κατά τόπους Περιφέρειες (Ν. 3208/2003 ΦΕΚ 303 Α΄).
      Κατά την εκτροφή οστρακοειδών δεν χορηγούνται τροφές, αφού τα οστρακοειδή τρέφονται με τη διήθηση του φυτοπλαγκτόν της υπερκείμενης υδάτινης στήλης.
      Ο Υπουργός
      Ε. ΜΠΑΣΙΑΚΟΣ»
      4. Στην με αριθμό 7533/3-5-07 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 1308/24-5-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ι. Μπούγας, για τα θέματα της αρμοδιότητάς μας, σας πληροφορούμε τα εξής:
      Με τις διατάξεις του Ν. 2503/1997 (ΦΕΚ 107/Α) «Διοίκηση, οργάνωση, στελέχωση της Περιφέρειας, ρύθμιση θεμάτων για την τοπική αυτοδιοίκηση και άλλες διατάξεις», οι Περιφερειακές Υπηρεσίες του Υπουργείου Αγροτικής Ανάπτυξης και Τροφίμων (Δ/νσεις Δασών, Δασαρχεία, Δασονομεία κλ.π.) υπήχθησαν στην αρμοδιότητα των Περιφερειών της χώρας.
      Με την αριθμ. 260/21-2-1995 (ΦΕΚ 168/Β΄) απόφαση του Περιφερειακού Διευθυντή Φωκίδας, έκταση 240.343 στρεμμάτων που βρίσκεται στην περιοχή Επαρχίας Παρνασσίδας, του Νομού Φωκίδας, αρμοδιότητας Δασαρχείου Άμφισσας που υπάγεται στην Περιφέρεια Στερεάς Ελλάδας, χαρακτηρίσθηκε και ιδρύθηκε ως Ελεγχόμενη Κυνηγετική Περιοχή.
      Σύμφωνα με την ίδια απόφαση, η διοίκηση, διαχείριση, ανάπτυξη, προστασία και λειτουργία της ανωτέρω Ελεγχόμενης Κυνηγετικής Περιοχής ανατίθεται στο Δασαρχείο Άμφισσας που υπάγεται στην Περιφέρεια Στερεάς Ελλάδας και θα ασκείται σύμφωνα με τις διατάξεις του Π.Δ. 453/77 «Περί των Ε.Κ.Π. και των όρων και προϋποθέσεων ασκήσεως θήρας εν αυταίς».
      Οι διαδικασίες πρόσληψης προσωπικού με σύμβαση εργασίας ιδιωτικού δικαίου για την κάλυψη αναγκών της Ε.Κ.Π. Παρνασσίδας διενεργούνται από τον Δασάρχη Άμφισσας.
      Κατόπιν των ανωτέρω η κάλυψη των θέσεων (είτε δια της μετατροπής των συμβάσεων βάσει του Π. Δ/γματος 164/2004, είτε δια της προκήρυξης θέσεων με μοριοδότηση του χρόνου υπηρεσίας) που δημιουργούνται για την Ε.Κ.Π. είναι αρμοδιότητα της Περιφέρειας και του Υπουργείου Εσωτερικών Δημόσιας Διοίκησης και Αποκέντρωσης.
      Ο Υπουργός
      Ε. ΜΠΑΣΙΑΚΟΣ»
      5. Στην με αριθμό 7508/3-5-07 ερώτηση των Βουλευτών κυρίων Ιωάννου Σκουλά και Στυλιανού Ματζαπετάκη δόθηκε με το υπ’ αριθμ. 1305/24-5-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Γ. Σκoυλάς, Σ. Ματζαπετάκης, σας πληρoφoρoύμε τα εξής:
      Σύμφωνα με την ισχύουσα νομοθεσία (Ν. Δ/γμα 420/70 άρθρο 25 και Ν. 2538/97) για την ίδρυση ιχθυόσκαλας ή ιχθυαγοράς με σκοπό τη χονδρική πώληση αλιευτικών προϊόντων, από νομικό πρόσωπο δημοσίου δικαίου ή οργανισμό ή ιδιώτη, σε οποιαδήποτε περιοχή της χώρας, απαιτείται εγκριτική απόφαση σκοπιμότητας του Υπουργού Γεωργίας (νυν Αγροτικής Ανάπτυξης και Τροφίμων) που δημοσιεύεται στην Εφημερίδα της Κυβέρνησης. Με την ίδια απόφαση καθορίζονται οι προϋποθέσεις που πρέπει να πληρούν οι εν λόγω ιχθυόσκαλες ή ιχθυαγορές καθώς και η έδρα αυτών.
      Στο πλαίσιο εκσυγχρονισμού της ισχύουσας αλιευτικής νομοθεσίας πρόκειται να αναθεωρηθεί - συμπληρωθεί και το υφιστάμενο θεσμικό πλαίσιο που διέπει τη λειτουργία των ιχθυοσκαλών - ιχθυαγορών χονδρικής πώλησης. Μεταξύ άλλων θα εξεταστεί η σκοπιμότητα και η δυνατότητα ίδρυσης ιχθυαγορών σε σχέση με τις υφιστάμενες ιχθυόσκαλες καθώς και η βελτίωση της διαδικασίας διακίνησης και εμπορίας αλιευμάτων σε συνάρτηση και με τις τυχόν ιδιαιτερότητες που υπάρχουν σε κάθε περιοχή.
      Συμπληρωματικά των ανωτέρω διαβιβάζεται το με αριθμ. πρωτ. 1794/21-5-07 έγγραφο του Ειδικού Γραμματέα του Γ΄ ΚΠΣ.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
	6. Στην με αριθμό 6172/27-3-07 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 7017/4/7013/20-4-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Α. Τζέκης και Γ. Χουρμουζιάδης, σε ό,τι μας αφορά, σας γνωρίζουμε ότι την 24-3-2007 ο διευθύνων σύμβουλος της Ε.Υ.Α.Θ. ΣΚΟΔΡΑΣ Γεώργιος υπέβαλε στο Αστυνομικό Τμήμα Λευκού Πύργου έγκληση κατά τεσσάρων ατόμων, μεταξύ των οποίων και ο αναφερόμενος στην ερώτηση, για παράβαση των άρθρων 363 «Συκοφαντική δυσφήμηση» και 364 «Δυσφήμηση ανώνυμης εταιρείας» του Ποινικού Κώδικα, πράξεις που έλαβαν χώρα τις πρωινές ώρες της ίδιας ημέρας, σε βάρος του και της εταιρείας.
      Κατόπιν τούτου, από την ανωτέρω Υπηρεσία μας εκδηλώθηκαν οι προβλεπόμενες από τις ισχύουσες διατάξεις ενέργειες και εκδόθηκαν αναζητήσεις για τη σύλληψη των ανωτέρω προσώπων, εντός των ορίων του αυτοφώρου. Στο πλαίσιο δε αυτό, περί ώρα 12.00΄ της 25-3-2007, συνελήφθη από αστυνομικούς του Αστυνομικού Τμήματος Νεάπολης το αναφερόμενο στην ερώτηση πρόσωπο, το οποίο οδηγήθηκε στο Αστυνομικό Τμήμα Λευκού Πύργου. Αμέσως, ο διοικητής αυτού ενημέρωσε τηλεφωνικά, για την υπόθεση, την αρμόδια Εισαγγελέα υπηρεσίας, η οποία παρήγγειλε την εκ νέου ενημέρωσή της μετά τη λήψη της απολογίας του κατηγορουμένου. Τελικά η εισαγγελική λειτουργός παρήγγειλε την κράτηση του εν λόγω προσώπου και την προσαγωγή του ενώπιόν της την επόμενη ημέρα, με τη σχηματισθείσα σε βάρος του δικογραφία, καθώς και την προσαγωγή των λοιπών δραστών, οι οποίοι αναζητούνταν. Ωστόσο, παρά τις προσπάθειες των αρμοδίων Υπηρεσιών μας δεν κατέστη δυνατή η σύλληψη των λοιπών δραστών των πράξεων αυτών, εντός των ορίων του αυτοφώρου και την επόμενη ημέρα, 26-3-2007, ο συλληφθείς οδηγήθηκε στον Εισαγγελέα Πλημμελειοδικών Θεσσαλονίκης, από τον οποίο αφέθηκε ελεύθερος.
      Πέραν αυτών σας πληροφορούμε ότι, αμέσως μετά την απολογία του, ο ανωτέρω συλληφθείς υπέβαλε έγκληση κατά του κ. Σκορδά Γεωργίου για παράβαση των άρθρων 362 «Δυσφήμηση», 229 «Ψευδή καταμήνυση» και 224 «Ψευδορκία» του Ποινικού Κώδικα Εκδόθηκαν αναζητήσεις για τη σύλληψη του εγκαλουμένου, εντός των ορίων του αυτοφώρου, χωρίς όμως θετικό αποτέλεσμα.
      Οι ενέργειες των αστυνομικών Υπηρεσιών, στις προαναφερόμενες περιπτώσεις, εκδηλώθηκαν στα πλαίσια των συνταγματικών και νομικών επιταγών και εφαρμόσθηκαν οι διατάξεις του Κώδικα Ποινικής Δικονομίας και των Κανονισμών του Σώματος, σύμφωνα με τις εντολές και οδηγίες της αρμόδιας εισαγγελικής λειτουργού, ενώ πρέπει να επισημάνουμε ότι η εφαρμογή της νομοθεσίας, όπως είναι γνωστό, δεν επαφίεται στη διακριτική ευχέρεια των αστυνομικών, αλλά αντιθέτως αποτελεί υποχρέωσή τους, που επιβάλλεται από τους νόμους, αλλά και από τους κανονισμούς της Υπηρεσίας. Συνεπώς, τα αναφερόμενα περί διώξεων του εργατικού και φοιτητικού κινήματος δεν ανταποκρίνονται στην πραγματικότητα.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      7. Στην με αριθμό 6200/27-3-07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/5438/9077/20-4-07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 6200/27-03-2007 ερώτησης της Βουλής των Ελλήνων, που κατέθεσε ο Βουλευτής κ. Στέλιος Ματζαπετάκης, με θέμα τα Γραφεία Τύπου και Δημοσίων Σχέσεων, σας γνωρίζουμε τα ακόλουθα:
      Η Διεύθυνση Ενημέρωσης του ΥΠΕΘΑ είναι αρμόδια για την οργάνωση και προβολή των δραστηριοτήτων του Υπουργείου και των Ενόπλων Δυνάμεων, την έκδοση εντύπων, την επιμέλεια και παραγωγή της εκπομπής «ΜΕ ΑΡΕΤΗ ΚΑΙ ΤΟΛΜΗ», η οποία προβάλλεται από την ΕΤ-1, καθώς και για την υποστήριξη και τον εμπλουτισμό της διαδικτυακής πύλης του Υπουργείου (INTERNET).
      Στο πλαίσιο των αρμοδιοτήτων της, η Διεύθυνση Ενημέρωσης, και το Γραφείο Τύπου ως τμήμα αυτής, στελεχώνεται με ένστολο προσωπικό αλλά και πολίτες με εξειδικευμένες γνώσεις και εμπειρία σε θέματα τύπου, οι οποίοι συνάπτουν σύμβαση εργασίας ιδιωτικού δικαίου ορισμένου χρόνου. Το σχετικό νομικό πλαίσιο καθορίζεται στο ΦΕΚ Β΄ 136/04 που ισχύει από 01-01-04 και το οποίο αποτελεί τροποποίηση της 2/48361/0022/17-9-02/ΚΥΑ (ΦΕΚ Β΄ 1247) όπως αυτή τροποποιήθηκε με την Αρ. Προ 2/64832/0022/6-12-02/ΚΥΑ (ΦΕΚ Β΄ 1541 ).
      Σας καταθέτουμε κατάσταση με τους έμμισθους συνεργάτες της Διεύθυνσης Ενημέρωσης (Σχετικό 1). 
      Όσον αφορά τα ΕΑΣ/ΑΒΕΕ, μέρος της οργανωτικής δομής τους αποτελεί η Υπηρεσία Επικοινωνίας και Δημοσίων Σχέσεων, στην οποία απασχολείται το ακόλουθο προσωπικό:
    Κανάκη Ευφροσύνη-Σοφία του Χρήστου, Διοικητική Υπάλληλος, Προϊσταμένη Υπηρεσίας Επικοινωνίας και Δημοσίων Σχέσεων, με σύμβαση εργασίας ιδιωτικού δικαίου αορίστου χρόνου.
    Παρράς Κωνσταντίνος του Ευαγγέλου, δημοσιογράφος, με σύμβαση μίσθωσης ανεξαρτήτων υπηρεσιών.
    Ο Υπουργός
    ΕΥΑΓΓΕΛΟΣ – ΒΑΣΙΛΕΙΟΣ Ι. ΜΕΙΜΑΡΑΚΗΣ»
    Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 5884/20-3-07 ερώτηση του Βουλευτή  κ. Χρίστου Βερελή δόθηκε με το υπ’ αριθμ. Δ6/Φ38/οικ.7918/13-4-07 έγγραφο από τον Υπουργό  Ανάπτυξης η ακόλουθη απάντηση:
      «Απαντώντας στην παραπάνω ερώτηση, θέτουμε υπόψη σας ότι ο ελάχιστος στόχος του προγράμματος διείσδυσης φωτοβολταϊκής ενέργειας καθορίστηκε ποσοτικά με το άρθρο 14 του ν. 3468/2006 (ΦΕΚ Α΄ 129) σε επίπεδο 500 Μεγαβάτ στο Διασυνδεδεμένο Σύστημα και 200 Μεγαβάτ στα Μη Διασυνδεδεμένα Νησιά. Ο στόχος αυτός είναι συμβατός με την αξιοποίηση των λοιπών μορφών ανανεώσιμης ενέργειας αλλά και το εύρος της δυνατότητας παροχής δημόσιας ενίσχυσης στις σχετικές επενδύσεις.
      Μετά την επίτευξη στα επόμενα χρόνια του στόχου αυτού, το Υπουργείο Ανάπτυξης θα προβεί σε ανασχεδιασμό του προγράμματος στη βάση του ευρύτερου πλαισίου διείσδυσης ανανεώσιμης ενέργειας στο ισοζύγιο της χώρας σε συνδυασμό με την εξέλιξη των μακροοικονομικών δεικτών της οικονομίας, καθώς και των στοιχείων αποδοτικότητας των επενδύσεων εξαιτίας οικονομιών κλίμακας και εισαγωγής ωριμότερων και οικονομικά αποδοτικότερων τεχνολογιών.
      Τέλος είναι αυτονόητο ότι από οποιαδήποτε μελλοντική ρύθμιση δεν θα θιγούν συμβάσεις αγοραπωλησίας ανανεώσιμης ενέργειας που έχουν συναφθεί υπό το προϋφιστάμενο καθεστώς.
      Ο Υπουργός
      ΔΗΜ. ΣΙΟΥΦΑΣ»
      9. Στην με αριθμό 5834/19-3-07 ερώτηση των Βουλευτών κυρίων Λιάνας Κανέλλη και Ορέστη Κολοζώφ δόθηκε με το υπ’ αριθμ. Α.Π.Φ. 21/49/ΑΣ805δις/13-4-07 έγγραφο από την Υπουργό Εξωτερικών η ακόλουθη απάντηση:
      «Στους κόλπους του ΝΑΤΟ δεν έχουν πραγματοποιηθεί διαβουλεύσεις για την διασύνδεση του νατοϊκού αντιπυραυλικού συστήματος με το αμερικανικό αντιπυραυλικό σύστημα στην Πολωνία και Τσεχία.
      Η ανάπτυξη αμερικανικού αντιπυραυλικού συστήματος στην Πολωνία και Τσεχία αποτελεί αντικείμενο διμερών και μόνο διαπραγματεύσεων μεταξύ της αμερικανικής κυβερνήσεως και των εν λόγω χωρών. Για την επέκταση του συστήματος αυτού σε τρίτες συμμαχικές χώρες, συμπεριλαμβανομένης της Ελλάδος, δεν έχουν πραγματοποιηθεί συζητήσεις, ούτε πολλώ μάλλον έχει βολιδοσκοπηθεί η ελληνική κυβέρνηση.
      Ο Υπουργός
      ΝΤΟΡΑ ΜΠΑΚΟΓΙΑΝΝΗ
      10. Στην με αριθμό 5857/20-3-07 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. ΑΠ/ΙΑ/83/13-4-07 έγγραφο από τον Υπουργό  Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ’ αριθμ. πρωτ. 355/2.4.2007 έγγραφο του Προέδρου-Διευθύνοντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     11. Στην με αριθμό 7892/11.5.07 ερώτηση του Βουλευτή κ. Νίκου Γεωργιάδη δόθηκε με το υπ’ αριθμ. Α.Π.Φ. 1410/53/ΑΣ1011/21.5.07 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της υπ' αριθμ. 7892 από 11/5/07 ερώτησης του Βουλευτού,
      επιθυμώ να αναφέρω τα εξής: 
      Το συγκεκριμένο θέμα κατασκευής υποθαλασσίου αγωγού μεταξύ Ελλάδος-Αλβανίας για την υδροδότηση της Κέρκυρας δεν έχει αποτελέσει αντικείμενο επίσημης διαπραγμάτευσης μεταξύ των δύο χωρών, αλλά απλώς είχε τεθεί από ελληνικής πλευράς στο περιθώριο της 9ης Συνόδου της Μικτής Διυπουργικής Επιτροπής με την Αλβανία, η οποία είχε λάβει χώρα στις 29 Μαρτίου 2005, στα Ιωάννινα. Ωστόσο, μέχρι στιγμής, ουδεμία απάντηση ή συνέχεια έχει δοθεί από αλβανικής πλευράς.
      Πρέπει όμως να σημειώσω ότι έκτοτε έχουν λάβει χώρα ορισμένα γεγονότα τα οποία συμπληρώνουν την όλη εικόνα, όπως φερ' ειπείν η ανακοίνωση του αρμόδιου Υπουργού ΠΕΧΩΔΕ να ενταχθεί το ζήτημα της υδροδότησης του νησιού με την μέθοδο των Φραγμάτων, έργο ύψους 160.000.000.ευρώ στην Δ' Προγραμματική Περίοδο. Επίσης, δεν θα μπορούσε να παραβλεφθεί και η ομόφωνη απόφαση του Νομαρχιακού Συμβουλίου Κερκύρας, καθώς και οι όμοιες τοποθετήσεις του παραρτήματος του Τεχνικού Επιμελητηρίου Ελλάδας (ΤΕΕ) Κέρκυρας και του Ενιαίου Συνδέσμου Υδάτινων Πόρων Κέρκυρας, που στηρίζουν την λύση των Φραγμάτων ως την μόνη ενδεδειγμένη για την υδροδότηση του νησιού.
      Συμπερασματικά, επιθυμώ να καταστήσω γνωστό στον ερωτώντα Βουλευτή ότι το Υπουργείο Εξωτερικών, προτού προβεί σε διαπραγμάτευση της οποιασδήποτε Συμφωνίας με τρίτο κράτος, προβαίνει σε προηγούμενη συνεννόηση με τα καθ' ύλην αρμόδια Υπουργεία και λαμβάνει απολύτως υπόψη του τις αποφάσεις και τις υποδείξεις τους και την πολιτική που αυτά έχουν αποφασίσει στον τομέα αρμοδιότητάς τους.
      Σε κάθε δε περίπτωση. όπως γνωρίζει ο ερωτών Βουλευτής, η Κυβέρνηση αποφασίζει και δρα με κριτήριο τον, σεβασμό της άποψης της τοπικής κοινωνίας και την υπηρέτηση των συμφερόντων της.
       Ο Υφυπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
     12. Στην με αριθμό 7545/4.5.07 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 250/24.5.07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 7545/04-05-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Α. Φωτιάδη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Η ανάπτυξη της ελληνικής κρουαζιέρας αποτελεί θέμα αιχμής για το Υπουργείο Εμπορικής Ναυτιλίας, το οποίο αντιμετωπίζει το ζήτημα σφαιρικά και συστηματικά από το 2004, με την ένταξή του στο πλαίσιο του Συμβουλίου Εθνικής Ναυτιλιακής Πολιτικής, στο οποίο συμμετέχουν όλοι οι ενδιαφερόμενοι φορείς και τα συναρμόδια Υπουργεία.
      2. Ειδικότερα για την αναγέννηση της Ελληνικής κρουαζιέρας, ελήφθησαν μέτρα ενίσχυσης αυτής που στοχεύουν στην παραμονή και προσέλκυση κρουαζιεροπλοίων στο Ελληνικό νηολόγιο. Τα μέτρα αυτά ως γνωστό συνίστανται:
      - στην τροποποίηση του όρου 9 της εγκριτικής πράξης νηολόγησης αυτής της κατηγορίας των πλοίων, για την διαμόρφωση και υλοποίηση του οποίου ήταν ιδιαίτερα σημαντική η συμβολή των κοινωνικών εταίρων και
      - στην ρύθμιση θεμάτων ασφαλιστικών εισφορών των απασχολούμενων στα κρουαζιερόπλοια ναυτικών (επιδότηση ασφαλιστικών εισφορών) με τις διατάξεις του άρθρου 24 του ν. 3409/2005 (Α΄ 223).
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     13. Στην με αριθμό 7669/7.5.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 483/25.5.07 έγγραφο από την Yπουργό Τουριστικής Ανάπτυξης η ακόλουθη απάντηση:
      «Σε απάντηση της παραπάνω ερώτησης, σας γνωστοποιούμε ότι στην πρόσφατη συνάντηση εργασίας των Υπουργών ΠΕΧΩΔΕ και Τουριστικής Ανάπτυξης που συμμετείχαν και εκπρόσωποι των τουριστικών φορέων ΣΕΤΕ, ΠΟΞ, ΗΑΠΑ, ΠΟΕΤ, ΞΕΕ, αποφασίστηκαν τα εξής:
      - Το Σχέδιο της ΚΥΑ με το οποίο καθορίζεται το Ειδικό Πλαίσιο Χωροταξικού Σχεδιασμού και Αειφόρου Ανάπτυξης για τον Τουρισμό, που δόθηκε στη δημοσιότητα θα αποτελέσει αντικείμενο διαβούλευσης.
      - Αν και στη σύνταξη του Σχεδίου της εν λόγω ΚΥΑ, λήφθηκαν υπόψη όλες οι προτάσεις του Υπουργείου Τουριστικής Ανάπτυξης, στα πλαίσια της διαβούλευσης αποφασίστηκε να δημιουργηθεί μία νέα ομάδα ώστε ο ΕΟΤ και οι τουριστικοί φορείς μέσω του Υπουργείου Τουριστικής Ανάπτυξης, να καταθέσουν και όποιες άλλες σχετικές προτάσεις στο ΥΠΕΧΩΔΕ. Επιπλέον ζητήθηκε από τον Υπουργό ΠΕΧΩΔΕ, να υπάρξει μία κοινή ομάδα με εκπροσώπους και του ΥΠΕΧΩΔΕ, για την κατάθεση προτάσεων και από πλευράς του ΥΠΤΑ.
      - Η διαβούλευση επί του Σχεδίου της ΚΥΑ, θα διαρκέσει τουλάχιστον για 45 ημέρες, και αν χρειασθεί, ο χρόνος αυτός μπορεί να παραταθεί.
      Σύμφωνα με τα προαναφερόμενα είναι προφανές το Υπουργείο Τουριστικής Ανάπτυξης λειτουργεί αποτελεσματικά ώστε όλοι οι ενδιαφερόμενοι φορείς να υποβάλλουν τις σχετικές προτάσεις τους και να συμβάλλουν εποικοδομητικά, ώστε επιτέλους να υπάρξει και στη χώρα μας ειδικό χωροταξικό σχέδιο για τον Τουρισμό.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      14. Στην με αριθμό 8002/15-5-07 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 21560/ΕΥΣΑΠ 1670/7-6-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και στο πλαίσιο των αρμοδιοτήτων του ΥΠ.ΟΙ.Ο., το οποίο έχει την ευθύνη της οργάνωσης και του συντονισμού της διαδικασίας σχεδιασμού και κατάρτισης του αναπτυξιακού προγραμματισμού για την περίοδο 2007-2013, σας γνωστοποιούμε συνοπτικά τα ακόλουθα:
      Σύμφωνα με τα παραπάνω, η ερώτηση δεν εμπίπτει στο πεδίο αρμοδιοτήτων του ΥΠΟΙΟ. Ο στρατηγικός σχεδιασμός της χώρας για τον τομέα των σιδηροδρομικών μεταφορών και ως εκ τούτου οι προτεραιότητες και οι στρατηγικοί στόχοι που τίθενται είναι αρμοδιότητας του Υπουργείου Μεταφορών και Επικοινωνιών υποβάλλεται υπό το πλαίσιο των διατιθέμενων πόρων στο σύνολο του προγραμματισμού 2007-2013 για δράσεις σιδηροδρομικών μεταφορών (εγκεκριμένο από Ε.Ε. ΕΣΠΑ 2007-2013).
      Το Επιχειρησιακό Πρόγραμμα «Ενίσχυση της Προσπελασιμότητας» εκπονήθηκε από τα συναρμόδια Υπουργεία για θέματα μεταφορών, ΥΠΕΧΩΔΕ και ΥΜΕ, κατόπιν συνεργασίας των ομάδων Σχεδιασμού Προγράμματος που συστάθηκαν με Υπουργικές Αποφάσεις στα Υπουργεία για το παραπάνω αντικείμενο (ΦΕΚ 35/ΥΟΔΔ/10.10.06, ΦΕΚ 1418/6/12.10.05).
      Ως εκ τούτου, πληρέστερη πληροφόρηση θα λάβετε από τα αρμόδια συνερωτώμενα Υπουργεία Περιβάλλοντος, Χωροταξίας & Δημοσίων Έργων και Μεταφορών & Επικοινωνιών.
      Ο Υφυπουργός
      ΧΡΗΣΤΟΣ ΦΩΛΙΑΣ»
      15. Στην με αριθμό 7798/9-5-07 ερώτηση του Προέδρου του Συνασπισμού Ριζοσπαστικής Αριστεράς και Βουλευτή κ. Αλέξανδρου Αλαβάνου δόθηκε με το υπ’ αριθμ. Δ13/Β/0525/10778/1-6-07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω σχετικής ερώτησης που κατέθεσε στη Βουλή των Ελλήνων ο Πρόεδρος του Συνασπισμού Ριζοσπαστικής Αριστεράς και Βουλευτής κ. Α. Αλαβάνος, σας διαβιβάζουμε το υπ' αριθ. 2106/23-5-2007 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στα θιγόμενα στην ανωτέρω ερώτηση θέματα.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, θα  ήθελα να σας ανακοινώσω το δελτίο επίκαιρων ερωτήσεων της  Δευτέρας 11 Ιουνίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 618/4-6-2007 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αθανασίας Μερεντίτη προς την Υπουργό Τουριστικής Ανάπτυξης, σχετικά με το πρόγραμμα επιμόρφωσης και κατάρτισης του προσωπικού των τουριστικών επιχειρήσεων κ.λπ..
      2. Η με αριθμό 636/5-6-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου  προς τον  Υπουργό Απασχόλησης και Κοινωνικής Προστασίας, σχετικά με τις απολύσεις προσωπικού στα Ναυπηγεία Σκαραμαγκά κ.λπ..
      3. Η με αριθμό 633/5-6-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Εμπορικής Ναυτιλίας και Περιβάλλοντος, Χωροταξίας και Δημοσίων Έργων, σχετικά με τα προβλήματα ατμοσφαιρικής ρύπανσης στη συνοικία του Παλαιού Λιμεναρχείου, αλλά και της ευρύτερης περιοχής του Βόλου κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 615/4-6-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων επιτάχυνσης των υιοθεσιών και την προσέλκυση νέων αναδόχων οικογενειών κ.λπ..
      2. Η με αριθμό 637/5-6-2007 επίκαιρη ερώτηση του Βουλευτή του Κομμουνιστικού Κόμματος Ελλάδας  κ. Γεωργίου Χουρμουζιάδη προς τους Υπουργούς Ανάπτυξης και Οικονομίας και Οικονομικών, σχετικά με την αντιμετώπιση των προβλημάτων των καταστηματαρχών  από την κατασκευή του ΜΕΤΡΟ στη Θεσσαλονίκη κ.λπ..
      3. Η με αριθμό 634/5-6-2007 επίκαιρη ερώτηση του Βουλευτή του  Συνασπισμού Ριζοσπαστικής Αριστεράς κ. Αθανασίου Λεβέντη  προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τις πρόσφατες πλημμύρες στη Βορειοδυτική Αττική, τη διευθέτηση του ρέματος της Εσχατιάς κ.λπ.. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα συζητηθεί η δεύτερη, η με αριθμό  638/5-6-2007 επίκαιρη ερώτηση, του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη  προς την Υπουργό Εθνικής Παιδείας και Θρησκευμάτων, σχετικά με την πρόσληψη του αναγκαίου προσωπικού καθαριότητας για τα δημόσια σχολεία κ.λπ..
      Η επίκαιρη ερώτηση του κ. Κοσιώνη έχει ως εξής:
      «Χρόνια τώρα το πρόβλημα της υγιεινής και ασφάλειας στα δημόσια σχολεία παραμένει άλυτο. Φέτος η Κυβέρνηση υποχρεώθηκε να παραχωρήσει συμβάσεις αορίστου χρόνου για μια μερίδα καθαριστριών των σχολείων και συμβάσεις μερικής απασχόλησης για κάποιους άλλους. Αυτό σημαίνει ότι κάποια σχολεία θα έχουν μόνιμη καθαρίστρια από τις 7 π.μ. ως τις 2.30 μ.μ. και κάποια άλλα, με σύμβαση έργου, μόνο μετά το σχόλασμα.
      Το Υπουργείο Εθνικής Παιδείας και Θρησκευμάτων αδιαφόρησε να εξασφαλίσει τη μισθοδοσία  όσων υποχρεώθηκε να προσλάβει και μεταθέτει την ευθύνη για την πληρωμή τους στις σχολικές επιτροπές.
      Έτσι, οι σχολικές επιτροπές, με εγκύκλιο του Υπουργείου Εθνικής Παιδείας και Θρησκευμάτων (αρ. 27886/η/8.3.2007), εξαναγκάστηκαν να πληρώσουν τους μισθούς των καθαριστριών, με χρήματα που δεν έχουν εκταμιευτεί από σχετικές πιστώσεις του Υπουργείου Εθνικής Παιδείας και Θρησκευμάτων, όπως προβλέπεται στην παράγραφο 5 της υπ’ αριθμόν 78031/Δ4 (ΦΕΚ 1199Β΄ 31.8.2006) κοινής υπουργικής απόφασης των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Εθνικής Παιδείας και Θρησκευμάτων. Κάποιες σχολικές επιτροπές έσπευσαν να δώσουν όλο το ταμείο, ενώ ακόμα δεν έχουν πάρει την τρίτη και τέταρτη δόση της επιχορήγησης του 2006 για τις λειτουργικές τους ανάγκες, με αποτέλεσμα να αδειάσουν τα ταμεία των σχολείων.
      Το Υπουργείο οφείλει να προχωρήσει στη συνολική λύση του προβλήματος, προσλαμβάνοντας με τον ίδιο τρόπο το προσωπικό καθαριότητας όλων των σχολείων της χώρας, ώστε να καλυφθούν ουσιαστικά όλες οι ανάγκες.
      Ερωτάται η κυρία Υπουργός:
      Θα γίνει η πρόσληψη του αναγκαίου μόνιμου προσωπικού καθαριότητας από το Υπουργείο Παιδείας για όλες τις σχολικές μονάδες, με πλήρες ωράριο, για την αντιμετώπιση των αναγκών υγιεινής των σχολείων στην πρωινή λειτουργία και ουσιαστικής καθαριότητας μετά τη λήξη του μαθήματος;
      Θα υπάρξει γενναία πρόσθετη χρηματοδότηση από το Υπουργείο Παιδείας για την κάλυψη της μισθοδοσίας των εργαζομένων στην καθαριότητα και άμεση επιστροφή των χρημάτων στα ταμεία των σχολείων;»
      Αυτή η επίκαιρη ερώτηση έχει και το ενδιαφέρον του Προεδρείου.
      Ο Υφυπουργός Εθνικής Παιδείας και Θρησκευμάτων κ. Καλός έχει το λόγο για τρία λεπτά.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Πολύ ενδιαφέρον και για εμάς, κύριε Πρόεδρε.
    Κύριε Πρόεδρε, κυρίες και κύριοι συνάδελφοι, συμφωνώ ότι το ενδιαφέρον αυτές τις ημέρες για την τακτοποίηση αυτής της συμπαθέστατης τάξης των εργαζομένων, που είναι οι καθαριστές και οι καθαρίστριες των σχολείων, είναι αυξημένο. Δεν συμφωνώ, όμως, με δύο χαρακτηριστικές φράσεις της ερωτήσεως του εκλεκτού μου συναδέλφου κ. Κοσιώνη.
    Πρώτα απ’ όλα, κύριε συνάδελφε, δεν υποχρεώθηκε η Κυβέρνηση να τακτοποιήσει. Ήθελε το Υπουργείο Παιδείας, ήθελε η Κυβέρνηση, ήθελαν τα οικονομικά Υπουργεία –το είχαν εξαγγείλει- να προχωρήσουν στην τακτοποίηση, η οποία ήταν, αν θέλετε, υπεσχημένο πολλών πλευρών και επί πολλά χρόνια.
    ΠΡΟΕΔΡΕΥΩΝ (Ιωάννης Τραγάκης): Με γενναίο μέτρο.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ναι, με γενναίο μέτρο και με γενναίες αποφάσεις.
    Επειδή, λοιπόν, δεν θέλω να μείνουν αυτές οι εντυπώσεις, αλλά είναι δίκαιο και σωστό να αναφερθούμε στις μέχρι τώρα ενέργειες που κάναμε –θεσμικές και διοικητικές- θα ήθελα να προχωρήσω στη δεύτερη δική μου αντίρρηση.
    Δεν αναγκάστηκαν οι σχολικές επιτροπές, κύριε Κοσιώνη, να πληρώσουν. Έτσι ήταν κανονισμένο, από της ισχύος –από της δημοσιεύσεώς του- του νέου νόμου και των διατάξεων, που διέπουν πλέον το καθεστώς εργασίας των καθαριστριών και των καθαριστών στα σχολεία.
    Ας πάρουμε, όμως, τα πράγματα από την αρχή. Θα σας καταθέσω και τα σχετικά έγγραφα.
    Πρώτα απ’ όλα, σε εφαρμογή του άρθρου 11 του π.δ. 164/2004 –τονίζω την ημερομηνία- καθώς και του άρθρου 1 του ν.3320/2005 –τα έτη μιλούν από μόνα τους για το ποιος είχε ενδιαφέρον και από πότε αυτά ξεκίνησαν- έχουν εκδοθεί οι σχετικές αποφάσεις του Υπουργού Εθνικής Παιδείας και Θρησκευμάτων, με τις οποίες επτά χιλιάδες διακόσιες έξι καθαρίστριες και καθαριστές του κλάδου ΥΕ για τα δημόσια σχολεία της πρωτοβάθμιας και δευτεροβάθμιας εκπαίδευσης σε όλη τη χώρα, κατετάγησαν σε αντίστοιχες οργανικές θέσεις.
    Σύμφωνα τώρα με τις εκθέσεις, που ήδη έχουν σταλεί σε όλες τις υπηρεσίες –κεντρικές και περιφερειακές- του Υπουργείου Παιδείας και όπως προκύπτει και από τις αντίστοιχες αναφορές και κατατάξεις όλου αυτού του δυναμικού και προσωπικού, δυνάμει των κειμένων διατάξεων, η διαδικασία έγκρισης της δαπάνης των 18.013.305 ευρώ ήδη ολοκληρώθηκε, ώστε να συναφθούν τέσσερις χιλιάδες επτακόσιες ογδόντα οκτώ συμβάσεις μίσθωσης έργου για τον καθαρισμό των δημοσίων σχολείων, των οποίων οι ανάγκες δεν μπορούν να καλυφθούν από το προσωπικό που ήδη μονιμοποιήθηκε και εντάσσεται σε οργανικές θέσεις. Αυτό είναι το δεύτερο κομμάτι της τακτοποίησης.
    Τώρα, ως προς το ζήτημα της κατάταξης των καθαριστριών, που ρωτάτε, σε οργανικές θέσεις πλήρους ή μειωμένης απασχόλησης, θέλω να σας πω το εξής:
    Το αρμόδιο υπηρεσιακό συμβούλιο του Υπουργείου Παιδείας –το γνωρίζετε και από άλλες ερωτήσεις που έχει κάνει το κόμμα σας, κύριε Κοσιώνη- εφαρμόζοντας τις σχετικές διατάξεις του ίδιου προεδρικού διατάγματος, του 164/2004, προχώρησε στην κατάταξή τους με κριτήριο τις ώρες της ημερήσιας απασχόλησης κατά την περίοδο 2001-2004, που αφορούσε επίσης και την πλήρωση του κριτηρίου, που απαιτούσε το ίδιο προεδρικό διάταγμα για την υπαγωγή –με κριτήριο το χρόνο- στις αντίστοιχες οργανικές θέσεις.
      Συγκεκριμένα, κατέταξε σε οργανικές θέσεις πλήρους απασχόλησης όσες καθαρίστριες και καθαριστές εργάζονταν όλο αυτό το χρονικό διάστημα, που ανέφερα, κατά μέσο όρο άνω των τεσσάρων ωρών, που αντιστοιχεί σε καθαρισμό οκτώ με εννέα αιθουσών τουλάχιστον. 
      Αντίστοιχα, κατέταξε σε οργανικές θέσεις μειωμένης απασχόλησης, όπως ακριβώς προέβλεπε το προεδρικό διάταγμα, όλους εκείνους τους εργαζόμενους στην καθαριότητα στα σχολεία, που εργάζονταν στο ίδιο χρονικό διάστημα της τετραετίας κατά μέσο όρο έως τέσσερις ώρες για καθαρισμό λιγότερων από οκτώ αιθουσών, γιατί γνωρίζετε ότι από τα σχολεία μας άλλα είναι πολυθέσια και άλλα μονοθέσια. Με κριτήριο, λοιπόν, τον όγκο εργασίας, έτσι όπως είχε προβλεφθεί από το προεδρικό διάταγμα, προχωρήσαμε στην κατάταξη των οργανικών θέσεων.
      Θα απαντήσω στον κύριο συνάδελφο, όσον αφορά τις σχολικές επιτροπές και την οικονομική τακτοποίηση με βάση την τελευταία θεσμοθέτηση, δηλαδή την τελευταία νομοθετική ρύθμιση, κύριε Πρόεδρε, που έγινε τέλος Μαΐου, τον πρόσφατο νόμο, που θα ισχύσει από της δημοσιεύσεως, στη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Το λόγο έχει ο Ε΄ Αντιπρόεδρος της Βουλής κ. Κοσιώνης.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Κύριε Υπουργέ, αυτό που αφήνετε για τη δευτερολογία σας, στο οποίο δεν θα έχω το δικαίωμα εκ του Κανονισμού να απαντήσω, είναι το τι θα γίνει με τις σχολικές επιτροπές που έχουν πληρώσει…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας απαντήσω.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Θα ήθελα να απαντήσω σ’ εκείνο που αναφέρθηκα από την αρχή, για το εάν μία Κυβέρνηση, η οποιαδήποτε κυβέρνηση, εξαναγκάστηκε. Δεν ξέρω τι θα γινόταν -και δεν είναι το μοναδικό παράδειγμα από το παρελθόν-, εάν δεν υπήρχαν και οι αντιδράσεις των εργαζομένων. 
      Άρα, λοιπόν, εμείς πρέπει να υποθέσουμε ότι μπορεί να είχατε την καλή βούληση εσείς, αλλά και οι εργαζόμενοι αντέδρασαν και είδαν ότι κατά ένα μέρος αυτά που ζητούσαν, υλοποιήθηκαν με τη μονιμοποίηση. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Λογικό είναι.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Εν τω μεταξύ, όμως, ένα μεγάλο μέρος -δεν ξέρω πόσο μεγάλο βέβαια- παραμένει με συμβάσεις μερικής απασχόλησης, παρά το ότι το αντικείμενο, με το οποίο ασχολούνται, μπορεί να το κατατάξει κανείς στις πάγιες και διαρκείς ανάγκες.
      Το χαρακτηριστικότερο, όμως, ήταν αυτό που είπα στην αρχή της ομιλίας μου. Όπως είπατε και είναι σωστό, παίρνουμε τις αποφάσεις, μονιμοποιούμε κάποιους, αλλά δεν παίρνουμε την απόφαση να γίνει η έκδοση των χρημάτων, η εκταμίευση, για να πληρωθούν αυτοί οι άνθρωποι. Είναι γνωστό ότι οι σχολικές επιτροπές έχουν πληρώσει από την τσέπη τους περισσότερα και δεν έχουν πάρει την τρίτη και την τέταρτη δόση. Παίρνουν μεν τις αποφάσεις, αλλά το ουσιαστικότερο από όλα είναι ότι η εκταμίευση, για να πληρωθούν αυτοί οι άνθρωποι και οι σχολικές επιτροπές, δεν έχει γίνει. 
      Αυτό που είναι κυρίαρχο, πέρα από το ότι εμείς ζητάμε να καλυφθούν με μόνιμο προσωπικό, είναι τι θα γίνει και πώς θα ρυθμίζεται από εδώ και πέρα το θέμα των οικονομικών για την κάλυψη των αναγκών με τον τρόπο, με τον οποίο αποφάσισε η Κυβέρνηση να μονιμοποιήσει ένα μεγάλο μέρος. Σ’ αυτό δεν έλαβα απάντηση. Δεν ξέρω εάν θα λάβω απάντηση από τη δευτερολογία σας, αλλά δεν θα μπορώ να απαντήσω.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Εθνικής Παιδείας και Θρησκευμάτων για δύο λεπτά.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν φταίω εγώ που έτσι προβλέπει ο Κανονισμός της Βουλής, κύριε συνάδελφε, αλλά πιστεύω ότι θα σας ικανοποιήσω με την απάντηση που θα δώσω. Θα ήθελα να αναφερθούμε στο τελευταίο θεσμικό πλαίσιο. Στο κάτω-κάτω, ο χρόνος μας πιέζει, παρά το ενδιαφέρον και του Προεδρείου και όλων μας εδώ γι’ αυτό το θέμα. 
      Ακούστε με, κύριε συνάδελφε. Σύμφωνα με την τελευταία νομοθετική ρύθμιση, την οποία γνωρίζετε, η δαπάνη για την αμοιβή όλου αυτού του προσωπικού και των εργαζομένων, που είναι πολύτιμοι για την εκπαίδευση -το δηλώνουμε όλοι και τους αγαπάμε και τους σεβόμαστε γι’ αυτό που κάνουν- από 1ης Απριλίου του 2007 καλύπτεται με πιστώσεις του τακτικού προϋπολογισμού του Υπουργείου Παιδείας, ενώ μέχρι τις 31 Μαρτίου του 2007 οι αποδοχές καταβάλλονταν, βάσει του προηγουμένου θεσμικού καθεστώτος, από τις σχολικές επιτροπές. Έτσι ήταν το καθεστώς. Δεν ανάγκασε κανείς τις σχολικές επιτροπές να πληρώσουν. Ήταν μέχρι της τακτοποιήσεως, δηλαδή μέχρι της ισχύος του νέου νόμου.
      Σημειώνεται, λοιπόν, ότι για το 2007, τα ποσά που θα καταβληθούν από τους Οργανισμούς Τοπικής Αυτοδιοίκησης, πρόκειται να αφαιρεθούν από την περικοπή των αποδιδομένων σ’ αυτούς πόρους, η οποία προβλέπεται με τις ίδιες διατάξεις του νόμου που σας προείπα.
Μ’ αυτόν τον τρόπο θα επιστραφούν, ώστε να πιστωθούν στο αρμόδιο Υπουργείο και στις σχολικές επιτροπές. 
      Δεν θέλω να μιλήσω τώρα, στη δευτερολογία μου, για το άρθρο 35, νομίζω ότι δεν ενδιαφέρει τόσο πολύ, αλλά για να σας ικανοποιήσω ακόμα πιο πολύ και να σας αποδείξω το ενδιαφέρον του Υπουργείου Παιδείας, θα καταθέσω στα Πρακτικά την εγκύκλιο του Γενικού Γραμματέα, που ξέρετε ότι χειρίζεται αυτά τα θέματα στο Υπουργείο Παιδείας, με την οποία ζητείται η συγκέντρωση των στοιχείων όλων των καθαριστριών, για όλα τα σχολεία, ώστε να έχουμε πλέον όχι μόνο τη λογιστική αποτίμηση όλου αυτού του κόστους, το οποίο πρέπει οπωσδήποτε –σας το δηλώνω και συμφωνώ μαζί σας- να επιστραφεί μέσω της επιστροφής από τους πόρους των ΟΤΑ στο Υπουργείο Παιδείας και στις σχολικές επιτροπές –αναφέρεται εδώ, να μην το διαβάζω- αλλά και δεύτερον, πρέπει να ξέρουμε τι άλλες ανάγκες υπάρχουν για να είμαστε ανοιχτοί στο διάλογο για οτιδήποτε από ‘δω και πέρα, γιατί τα σχολεία δεν μπορεί να είναι δύο ταχυτήτων, άλλα να έχουν καθαρίστριες και άλλα να μην έχουν.
      Σας ευχαριστώ πολύ, το καταθέτω στα Πρακτικά και παρακαλώ να ενημερωθεί ο συνάδελφος παίρνοντας ένα αντίγραφο.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά την προαναφερθείσα εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Θέλετε να μιλήσετε τώρα, κύριε Αλαβάνο;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, είναι η σειρά της ερώτησής μου, είναι μία ερώτηση προς τον Πρωθυπουργό …
      ΠΡΟΕΔΡΕΥΩΝ (Ιωάννης Τραγάκης): Επί του Κανονισμού, έχετε ζητήσει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ναι, επί του Κανονισμού, αλλά πριν μιλήσω, θα ήθελα απλώς μία διευκρίνιση από εσάς. Έχω θέσει μία ερώτηση στον Πρωθυπουργό, έχει σχέση με τις κινητοποιήσεις του Ελληνικού και, κυρίως έχει σχέση με την υγεία του Δημάρχου Ελληνικού, ο οποίος είναι στην εικοστή δεύτερη ημέρα απεργίας πείνας. Ήθελα να σας ρωτήσω γιατί δεν συμπεριλήφθηκε και αναλόγως θα ζητήσω το λόγο ή όχι επί του Κανονισμού.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, επί του Κανονισμού, έχετε μόνο το δικαίωμα να πάρετε το λόγο, διότι η επίκαιρη ερώτησή σας δεν έχει συμπεριληφθεί στο δελτίο επικαίρων ερωτήσεων της σημερινής ημέρας.
      Όπως γνωρίζετε καλύτερα από εμένα, η επίκαιρη ερώτησή σας απευθύνεται μεν προς τον κύριο Πρωθυπουργό, αφορά δε τον Υπουργό Χωροταξίας και Περιβάλλοντος. Γνωρίζετε ότι αυτήν την εβδομάδα ο κύριος Υπουργός δεν μπορούσε να απαντήσει ούτε στη δική σας ερώτηση, αλλά ούτε και σε άλλη ερώτηση, η οποία απευθύνετο μεν προς τον κύριο Πρωθυπουργό, αλλά αφορούσε κι αυτή αντικείμενο του Υπουργείου Χωροταξίας και Περιβάλλοντος. Όταν θα απαντηθούν οι ερωτήσεις, θα απαντηθεί και η δική σας.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, ζητώ το λόγο με βάση τον Κανονισμό. 
      Με βάση τη δική σας επιχειρηματολογία, θέλω να σας πω ότι η ερώτηση απευθύνεται κατ’ αρχήν στον Πρωθυπουργό. Το αν έχει φτάσει στα όρια της εξάντλησης ένας δήμαρχος, επειδή ζητάει την εφαρμογή του Συντάγματος, είναι ένα κεντρικό πολιτικό ζήτημα, αλλά γι’ αυτό που μου είπατε, ότι θα μπορούσε να έρθει ο Υπουργός Χωροταξίας, αλλά δεν μπορεί τώρα, θα σας έλεγα ότι ειδικά το θέμα του Ελληνικού είναι κατά κύριο λόγο θέμα του Υπουργείου Πολιτισμού και συγκεκριμένα του Υφυπουργείου Αθλητισμού, διότι εκεί είναι το κέντρο νεότητας «Άγιος Κοσμάς», το οποίο ανήκει στην εποπτεία και την πολιτική διαχείριση του Υπουργείου Πολιτισμού. Επομένως, θα έλεγα ότι αυτά, δυστυχώς, είναι προσχήματα και δικαιολογίες.
      Εγώ θέλω δύο σημεία να αναφέρω: Πρώτον, ότι γίνεται ρουτίνα η μη εμφάνιση και η αλαζονεία του Πρωθυπουργού απέναντι στο Κοινοβούλιο και αυτό είναι το πιο επικίνδυνο, να γίνει ρουτίνα και να πούμε «έτσι είναι» και ότι εμείς, ως αριστερά, ως Συνασπισμός Ριζοσπαστικής Αριστεράς …
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε Πρόεδρε .….
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας παρακαλώ να τελειώσω. 
      ΠΡΟΕΔΡΕΥΩΝ (Ιωάννης Τραγάκης): Θέσατε ένα θέμα και οφείλω να σας δώσω μία απάντηση.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ναι, τελειώνω στο δίλεπτο και δεν θα σας ξαναζητήσω το λόγο. 
      Θα το υπενθυμίζουμε, λοιπόν, αυτό και θα αντιδράσουμε στη ρουτίνα.
      Δεύτερον, δεν μπορεί τη στιγμή που δεκάδες Ευρωβουλευτές έχουν κινητοποιηθεί υπέρ του δημάρχου, τη στιγμή που υπάρχει συνάντηση με τον Πρόεδρο της Δημοκρατίας για το θέμα της υγείας του δημάρχου, ο Πρωθυπουργός και η Κυβέρνηση να σιωπά. Θα έλεγα ότι ηθικά, ας το πούμε, είναι ανεπίτρεπτο.
      ΠΡΟΕΔΡΕΥΩΝ (Ιωάννης Τραγάκης): Πάντως, σχετικά με το θέμα που θέσατε για τον αρμόδιο Υφυπουργό Αθλητισμού, θα εξεταστεί η περίπτωση αν πρέπει να απαντήσει και ο αρμόδιος Υπουργός, γιατί έχω την άποψη ότι στη συγκεκριμένη περίπτωση εμπλέκονται πράγματι δύο με τρία Υπουργεία. Εμπλέκεται και το Υπουργείο Οικονομικών. Επομένως, όπως αντιλαμβάνεστε, το θέμα είναι να απαντήσουν οι αρμόδιοι Υπουργοί στην ερώτησή σας, αν την επανακαταθέσετε.  Ευχαριστώ πολύ.
      Επίκαιρες ερωτήσεις δευτέρου κύκλου:
      Εισερχόμαστε στη συζήτηση της πρώτης επίκαιρης ερώτησης με αριθμό 629/5-6-2007 του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς την Υπουργό Εθνικής Παιδείας και Θρησκευμάτων, σχετικά με την αποκατάσταση των ζημιών στο σχολικό συγκρότημα του Αγίου Κήρυκα Ζακύνθου που προκλήθηκαν από τους σεισμούς κ.λπ.
      Η επίκαιρη ερώτηση του κυρίου συναδέλφου έχει ως εξής:
	«Έχουν περάσει δεκατρείς μήνες από τους σεισμούς του Απρίλη του 2006 που προκάλεσαν σημαντικές βλάβες στο σχολικό συγκρότημα του Αγίου Κήρυκα στο Δήμο Αρκαδίων Ζακύνθου.
	Οι πεντακόσιοι μαθητές της τεχνικής εκπαίδευσης της Ζακύνθου, οι γονείς τους και οι καθηγητές τους, απελπισμένοι και αγανακτισμένοι, περιμένουν ακόμα την οφειλόμενη βοήθεια από την πολιτεία.
	Το κτήριο Κ8 με δώδεκα σχολικές αίθουσες κρίθηκε ακατάλληλο για χρήση, αλλά επισκευάσιμο.
	Το κτίριο Κ9, χιλίων τετραγωνικών μέτρων, που στεγάζει το σχολικό εργαστηριακό κέντρο του νομού κρίθηκε κατεδαφιστέο.
	Παρά το γεγονός ότι σας έθεσα πολλές φορές το πρόβλημα και υποσχεθήκατε χρηματοδότηση και λύση, δεν έγινε ακόμα τίποτα. Ούτε χρηματοδότηση ούτε οι μελέτες έχουν γίνει ακόμα.
	Σε λίγους μήνες θα αρχίσει η νέα σχολική χρονιά και το σχολείο, ερειπωμένο, είναι αδύνατο να καλύψει τις ανάγκες των μαθητών.
	Θα χαθεί και η επόμενη χρονιά, όπως και η φετινή.
	Ερωτάται η κυρία Υπουργός: Πότε επιτέλους θα αναλάβετε τις ευθύνες σας και τις υποχρεώσεις σας απέναντι στους μαθητές της τεχνικής εκπαίδευσης της Ζακύνθου;»
	Ο Υφυπουργός Εθνικής Παιδείας και Θρησκευμάτων κ. Καλός έχει το λόγο.
	ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θεωρώ θετικό και λογικό το ενδιαφέρον του τοπικού Βουλευτή για την αποκατάσταση των ζημιών σ’ αυτό το πολύ σημαντικό για την εκπαίδευση κτήριο στη Ζάκυνθο, όμως και άλλες φορές -και μάλιστα σε πολύ μικρό χρονικό διάστημα πριν από σήμερα- έχω δώσει πειστικές απαντήσεις, για τις οποίες κανείς δεν μπορούσε να πει ότι δεν ήταν αληθινές. 
      Κύριε Βαρβαρίγο, στην προηγούμενη δική σας ερώτηση και δική μου απάντηση, αναφέρθηκε και η νομαρχία, γιατί σίγουρα σ’ αυτήν την, αν θέλετε, κοινοβουλευτική διαδικασία μπαίνει και ο παράγων της τοπικής δευτεροβάθμιας αυτοδιοίκησης, η οποία χειρίζεται ή πιστοποιεί ότι πήρε τα ποσά για τις μελέτες και κάνει τις μελέτες, βάσει των οποίων θα γίνει η αποκατάσταση των ζημιών. Μιλάμε για επαρχία και φυσικά εκεί δεν έχει Οργανισμό Σχολικών Κτηρίων, παρά μόνο το έργο της διαπίστωσης των ζημιών και την επιχορήγηση με πιστώσεις, για να μπορεί να ανταποκριθεί η Νομαρχιακή Αυτοδιοίκηση στο έργο της.
	Θα καταθέσω, λοιπόν, ένα έγγραφο στα Πρακτικά, γιατί ζήτησα να δω αν όντως έχετε δίκιο, αν έχει καθυστερήσει κάτι, γιατί έτσι όπως παρουσιάζετε τα πράγματα, δεν είναι κοντά στην αλήθεια. Είπατε ότι δεν έχουν γίνει μελέτες. Αυτό σημειώνω από την ερώτησή σας. Είπατε και ότι το έργο δεν προχωρά και ότι είναι ερειπωμένο το σχολείο κ.λπ.. Το σχολείο λειτούργησε πολύ καλά και οι αποδόσεις των μαθητών φέτος –και το τιμάμε γι’ αυτό- ήταν πολύ σημαντικές και διακρίθηκε σε πολλούς διαγωνισμούς για την τεχνική και επαγγελματική εκπαίδευση, που έκανε το Υπουργείο Παιδείας μεταξύ όλων των σχολείων όλης της χώρας.
	Θα πω κάτι και γι’ αυτό του αναλογεί και μεγαλύτερο ενδιαφέρον από κυβερνητικής πλευράς. Για να δούμε, λοιπόν. Έχω από το Νομάρχη και τον Αντινομάρχη κ. Παλλαδινό –και θα το καταθέσω στα Πρακτικά- ένα έγγραφο με ημερομηνία 7-6-2007 εν όψει της ερωτήσεώς σας, που δείχνει ότι όντως εκτελέστηκε το έργο της αναβάθμισης όλης της ηλεκτρολογικής εγκατάστασης των εργαστηρίων και των δύο κτηρίων προϋπολογισμού 150.000 ευρώ και τοποθετήθηκαν με τη συνδρομή του ΟΣΚ οι τρεις αίθουσες, που στο προηγούμενο ερώτημά μου λέγατε ότι δεν είχαν τοποθετηθεί, ότι δεν ήταν ικανοποιητικές και ότι έτσι δεν θα μπορούσε να λειτουργήσει το σχολείο. Λειτούργησε λοιπόν και ολοκληρώθηκαν τα μαθήματα. 
      Προκηρύχθηκε το έργο των ενισχύσεων –εννοείται δομικών ενισχύσεων- στο σχολικό συγκρότημα και για τα δύο κτήρια, Κ8 και Κ9, με προϋπολογισμό 150.000 ευρώ και ύστερα από τη συμπληρωματική αποστολή της πίστωσης των 60.000 ευρώ που σας είχα υποσχεθεί την προηγούμενη φορά -για να δούμε αν εκείνα που υποσχόμεθα γίνονται έργο- προγραμματίζεται σήμερα από το νομαρχιακό συμβούλιο με ημερομηνία 7-6-2007 η μελέτη αποκατάστασης της στατικής επάρκειας των κτηρίων Κ8 και Κ9 με προϋπολογισμό 120.000 ευρώ, όσον αφορά τη μελέτη.
	(Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Αμέσως μετά έρχεται το δεύτερο πιστοποιητικό από τον προϊστάμενο της Διεύθυνσης Σχεδιασμού της Νομαρχίας Ζακύνθου, που λέει ότι όντως έφτασε η πίστωση των 120.000 ευρώ. Το καταθέτω κι αυτό στα Πρακτικά.
	(Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Θα σας πω ότι εντός των ημερών δημοπρατείται και το έργο της οριστικής μελέτης αποκατάστασης, με όρο που έβαλε ο Οργανισμός Σχολικών Κτηρίων, κύριε συνάδελφε, να είναι εντός τριμήνου έτοιμο, για να προλάβουμε τις λογικές χρονικές καθυστερήσεις, ώστε να τελειώσει, να παραδοθεί και να εγκριθεί η μελέτη και μετά να βγει η πίστωση. 
      Για την εκτέλεση του έργου της συνολικής αποκατάστασης στο μεγάλο κτήριο –για να μας καταλαβαίνει και το πανελλήνιο που μας παρακολουθεί από την τηλεόραση- θα ήθελα να σας πω το εξής: Ήδη ο Οργανισμός Σχολικών Κτηρίων προχωρά στη δέσμευση της αντίστοιχης πίστωσης, που η προμελέτη έχει δείξει ότι θα χρειαστούμε, με όποιες υπερβάσεις υπέρ του καλού του έργου, ώστε να μην περιμένουμε την ολοκλήρωση της μελέτης. Ως είχαμε καθήκον από κυβερνητικής πλευράς και ηγεσίας του Υπουργείου Παιδείας, παρακαλέσαμε τη Νομαρχία Ζακύνθου –πιστεύω ότι κι εσείς εκεί μπορείτε να πιέσετε και να παρακαλέσετε- να ολοκληρωθεί γρήγορα εντός του χρονικού διαστήματος των τριών μηνών, με τη βοήθεια του Ο.Σ.Κ., η οριστική μελέτη αποκατάστασης.
Δεν γίνονται όλα πατώντας ένα κουμπί. Αυτό το γνωρίζετε και έτσι δεν μπορείτε να εγκαλείτε την Κυβέρνηση ότι δεν έδειξε το ενδιαφέρον της και δεν έδωσε τις πιστώσεις που είχε υποσχεθεί. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Βαρβαρίγος. 
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε. 
      Πράγματι, ο κύριος Υφυπουργός μας εκπλήσσει κάθε φορά, όταν δεκατέσσερις μήνες μετά τους σεισμούς του Απριλίου του 2004 τώρα μας είπατε ότι σήμερα συνεδριάζει το Νομαρχιακό Συμβούλιο να αποφασίσει για τη μελέτη. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν είναι δική μου ευθύνη το Νομαρχιακό Συμβούλιο. 
      ΔΗΜΗΤΡΙΟΣ ΒΑΡΒΑΡΙΓΟΣ: Μας είπατε ότι σήμερα συνεδριάζει το Νομαρχιακό Συμβούλιο για τη μελέτη αποκατάστασης. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν σας το είπα εγώ, σας το είπε…
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Υφυπουργέ, είναι τραγικό το γεγονός. Δεκατέσσερις μήνες η Ζάκυνθος κρίθηκε σεισμόπληκτη, εκατοντάδες σπίτια έπαθαν σοβαρές βλάβες, δεν υπάρχει καμία βοήθεια ακόμα από την Κυβέρνηση ούτε και στο σχολικό συγκρότημα που στεγάζει την τεχνική εκπαίδευση της Ζακύνθου. Άνοιξε το σχολείο ερειπωμένο και στις 30 του Νοέμβρη μετά από προηγούμενες παρεμβάσεις και αδιαφορία σας, έκανα επίκαιρη ερώτηση και την ίδια μέρα, στις 30 του Νοέμβρη, επτά μήνες μετά τους σεισμούς, μπήκαν τρεις προκάτ αίθουσες, τρία κουτιά, για να αποκαταστήσουν δώδεκα αχρηστευμένες αίθουσες και μου είπατε τότε ότι θα δώσετε χρήματα για τις μελέτες. Στις 7 του Φλεβάρη ο Αντινομάρχης λέει ότι περιμένει τα χρήματα. 
      Στις 19 του Μάρτη σε άλλη επίκαιρη ερώτηση λέτε ότι τα δώσατε και θα σας διαβάσω επί λέξει τι μου είπατε. «Σας είπα, λοιπόν, ότι τόσο οι επισκευές στο Κ8, δώδεκα αίθουσες επισκευάσιμες, τόσο και η ανάθεση κατασκευής του Κ9, χίλια τετραγωνικά μέτρα εργαστήριο, με την πληρωμή που έγινε μέσω μεταφοράς πιστώσεων από το Υπουργείο Παιδείας στον Οργανισμό Σχολικών Κτηρίων ολοκληρώνουν το κυβερνητικό ενδιαφέρον.» Στις 19 του Μάρτη εσείς πλέον έχετε υλοποιήσει την αποστολή σας. 
      Στις 4 του Μάη κάνουν κατάληψη τα παιδιά και ζητάνε αποκατάσταση του κτηρίου. Στις 5 του Μάη ο Αντινομάρχης  κ. Παλαδινός που είπατε λέει ότι «Το πρόβλημα που αντιμετωπίζουμε αυτήν τη στιγμή αφορά μελέτες κατεδάφισης -αποκατάστασης εργαστηρίων καθώς και επισκευής του κτηρίου Κ8 που έχει πρόβλημα στατικής επάρκειας. Για να συνταχθούν έχουμε ζητήσει συμπληρωματική χρηματοδότηση από το Υπουργείο Παιδείας ύψους 60.000 ευρώ και υπάρχει γενικότερα καθυστέρηση. Έχουμε ζητήσει συμπληρωματικά 60.000 ευρώ από το τέλος Ιανουαρίου και δυστυχώς δεν έχουμε ακόμα καταφέρει να τα λάβουμε». Αυτά στις 5 του Μάη. 
      Κύριε Υφυπουργέ, σήμερα στον τοπικό Τύπο της Ζακύνθου δημοσιεύεται ότι δώσατε τα 60.000 ευρώ. Κάθε που κάνω επίκαιρη ερώτηση! Στις 30 του Νοέμβρη έκανα επίκαιρη ερώτηση, την ίδια μέρα μπήκανε οι προκατασκευασμένες αίθουσες. Σήμερα κάνω επίκαιρη ερώτηση και δημοσιοποιείτε αυτά που έπρεπε να έχουν γίνει από την πρώτη στιγμή, ότι δώσατε τα 60.000 ευρώ για τη μελέτη. Ειλικρινά είναι τραγικό για την πολιτεία. Μια φυσική καταστροφή που έπρεπε να την αντιμετωπίσετε άμεσα, τη μετατρέψατε με την αδιαφορία, με την ανευθυνότητα της Κυβέρνησης σε ένα διαρκές έγκλημα εναντίον της τεχνικής εκπαίδευσης των μαθητών της Ζακύνθου. Παραβιάσατε και το ν. 3013 περί πολιτικής προστασίας και το Σύνταγμα, το άρθρο 16 παράγραφος 2 που λέει ότι η παιδεία αποτελεί βασική αποστολή του κράτους. Έτσι, μ’ αυτόν τον τρόπο εκπληρώσατε την αποστολή του κράτους, κύριε Υφυπουργέ; Είστε υπερήφανος γι’ αυτό το πράγμα; 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας απαντήσω.
      ΔΗΜΗΤΡΙΟΣ ΒΑΡΒΑΡΙΓΟΣ: Ειλικρινά είναι τραγικό για τούτη την πολιτεία σήμερα. Εγώ εκείνο που έχω να δηλώσω είναι ότι στους μαθητές τεχνικής εκπαίδευσης της Ζακύνθου θα αφήσετε στην ψυχή τους τη στάμπα της παράταξής σας για να σας θυμούνται. Τη στιγμή που δίνουν τη μάχη για να κερδίσουν τη ζωή τους, τους εγκαταλείψατε, αλλά εγώ σας λέω ότι δεν θα χρειαστεί ίσως να σας ενοχλήσουμε άλλο, γιατί το Σεπτέμβριο που θα ανοίξει το σχολείο θα είστε υπηρεσιακή Κυβέρνηση και θα παραδώσετε στη νέα κυβέρνηση που με τη  βούληση του ελληνικού λαού θα είναι του ΠΑ.ΣΟ.Κ. που θα αναλάβει την ευθύνη, την υποχρέωση να αποδώσει το δίκαιο στους μαθητές της Ζακύνθου που αποτελούν το μέλλον της χώρας. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Σας άφησα να τα πείτε όλα αυτά λόγω προεκλογικής περιόδου.
      Το λόγο έχει ο κύριος Υφυπουργός. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θεωρώ ότι το τραγικό δεν είναι να προσπαθείς να αποδείξεις απλώς με δημοσιεύματα του τοπικού Τύπου ή με ρητορικά σχήματα όπως αυτά που χρησιμοποιήσατε, κύριε συνάδελφε, δικαίωμά σας βέβαια να τα χρησιμοποιείτε, ότι τάχα ό,τι γίνεται, γίνεται μόνο μετά τη δική σας παρέμβαση. Το καταλαβαίνω, εκλογές έρχονται, όποτε και αν γίνουν αυτές…
      ΔΗΜΗΤΡΙΟΣ ΒΑΡΒΑΡΙΓΟΣ: Τα γεγονότα μιλάνε!
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό. Το τραγικό είναι να λαϊκίζετε πάνω στην ανάγκη ανακατασκευής ενός κτηρίου, που είναι ένα από τα πολλά κτήρια που χτύπησαν οι πολλοί σεισμοί σε όλη τη χώρα. Ξέρετε ότι προχθές είχαμε σεισμό και πάλι στην Αιτωλοακαρνανία και πάλι κάποια κτήρια χτυπήθηκαν, και πάλι ο Ο.Σ.Κ. βρίσκεται εκεί ακόμα επί τετραήμερο για να καταγράψει τις ζημιές με δύο μεγάλα κλιμάκιά του. 
      Ακούστε, λοιπόν. Δεν θέλω να θυμίσω τι κάνατε στα χρόνια σας, γιατί εγώ δεν θα λαϊκίσω με τον αντίστοιχο τρόπο, αλλά θα σας απαντήσω εκ μέρους της Κυβέρνησης ότι με τα έγγραφα που κατέθεσα, σας απέδειξα ότι τα ονόματα που επικαλείστε και τους οποίους θα συναντήσετε όταν θα γυρίσετε στη Ζάκυνθο, σας έχουν ακούσει από την αναμετάδοση μέσω τηλεοράσεως, και θα δείτε ότι θα σας πουν πως δεν έχετε δίκιο. Έρχεστε εκ των υστέρων κάθε φορά, κάθε είκοσι μέρες, για να αποκαλύψω στο Σώμα τι γίνεται, κάνετε από μια επίκαιρη ερώτηση, ακολουθώντας τα βήματα των δικών μας χρηματοδοτήσεων και προσπαθείτε να καρπωθείτε το έργο. 
      Εντάξει, δικαίωμά σας είναι αυτό, αλλά δικαίωμα μου είναι και να σας απαντήσω ότι δεν μπορείτε να σπιλώνεται το κυβερνητικό έργο, λέγοντας ότι το σύρετε εσείς, γιατί η ανάγκη του ενδιαφέροντος είναι μεγάλη, εξαιτίας του πραγματικού γεγονότος και εμείς έχουμε αποδείξει ότι κάθε φορά που γίνεται ένας σεισμός –προφανώς δεν ευχόμαστε να γίνει σεισμός για να φανεί το ενδιαφέρον μας- το κυβερνητικό ενδιαφέρον είναι άμεσο και οι ενέργειες που κάνουμε είναι μέσα στα λογικά πλαίσια του χρόνου, για να γίνουν σωστές συντηρήσεις και όχι πυροτεχνήματα. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Θα συζητηθεί η δεύτερη επίκαιρη ερώτηση με αριθμό 632/5-6-2007 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Ανάπτυξης, σχετικά με τη χρησιμοποίηση λαμπτήρων χαμηλής κατανάλωσης για την εξοικονόμηση ενέργειας κ.λπ..
      Η επίκαιρη ερώτηση του κ. Λεβέντη έχει ως εξής:
      «Το φαινόμενο του θερμοκηπίου, η υπερθέρμανση του πλανήτη και η αντιμετώπιση των κλιματικών αλλαγών είναι πλέον πρώτο θέμα στην ατζέντα όλων των Κυβερνήσεων και διεθνών οργανισμών της υφηλίου. Η εξοικονόμηση ενέργειας πρέπει να αποτελέσει έναν από τους κυριότερους παράγοντες που είναι ανάγκη να στοχεύσουμε ως πολιτεία και πολίτες.
      Οι λαμπτήρες πυρακτώσεως είναι το πιο χαρακτηριστικό παράδειγμα ενεργειακά σπάταλων προϊόντων. Από την ενέργεια που καταναλώνουν το 90% (!) γίνεται θερμότητα, ενώ μόνο το 10% μετατρέπεται σε φως. Αντίθετα, οι λαμπτήρες εξοικονόμησης ενέργειας, καταναλώνουν τέσσερις μεπέντε φορές λιγότερη ενέργεια και έχουν διάρκεια ζωής οκτώ με δώδεκα χρόνια. Η επιλογή τους σημαίνει μείωση των εκπομπών CO2 της χώρας μας αλλά και μειωμένους λογαριασμούς Δ.Ε.Η. επισημαίνει η GREENPEACE.
      Σύμφωνα με το Εθνικό Πρόγραμμα για τις κλιματικές αλλαγές (Αστεροσκοπείο, Μάρτιος 2002). Η αντικατάσταση συμβατικών λαμπτήρων από λάμπες εξοικονόμησης στον οικιακό και τριτογενή τομέα (δημόσιες και ιδιωτικές υπηρεσίες), μπορεί να οδηγήσει το 2010 σε μείωση των ετήσιων εκπομπών του διοξειδίου του άνθρακα κατά 1,4 εκατομμύρια τόνους.
      Κατόπιν αυτών, ερωτάται ο κύριος Υπουργός:
      Τι μέτρα προτίθεται να πάρει ώστε να γίνει χρήση των λαμπτήρων χαμηλής κατανάλωσης παρέχοντας γενναία κίνητρα και να θεσμοθετήσει αντικίνητρα για τη χρήση των λαμπτήρων πυρακτώσεως προς όφελος του περιβάλλοντος αλλά και της οικονομίας;»
      Ο Υφυπουργός Ανάπτυξης κ. Νεράντζης έχει το λόγο για τρία λεπτά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Στα πλαίσια των εύστοχων ερωτήσεων που υποβάλλει ο κ. Λεβέντης εντάσσεται και η παρούσα. 
      Κύριε συνάδελφε, γνωρίζετε ότι η πενταετία μέχρι το 2010 έχει χαρακτηριστεί από την ίδια την Κυβέρνηση, ως περίοδος εξοικονόμησης ενέργειας. Με βάση αυτή τη διακηρυγμένη αρχή, έχουν εκδηλωθεί σημαντικές νομοθετικές και υλικοτεχνικές πρωτοβουλίες, εκ μέρους μας. Αναφέρω δύο υπουργικές αποφάσεις. Η μια εξ αυτών είναι του 2006 και επιβάλλει την αντικατάσταση όλων των λαμπτήρων πυρακτώσεως και φθορισμού χαμηλής απόδοσης, με λαμπτήρες φθορισμού υψηλής απόδοσης. Σ’ αυτό, λοιπόν αφορά η κοινή υπουργική απόφαση του 2006. Υπάρχει και η κοινή υπουργική απόφαση του 2005, διά της οποίας ελήφθησαν μέτρα για τη μείωση της αέργου ισχύος των ηλεκτρικών καταναλώσεων των κτιρίων του δημόσιου τομέα.
      Περαιτέρω, έχουν ήδη δρομολογηθεί οι διαδικασίες για την προετοιμασία του νέου κανονισμού, που λέγεται Κανονισμός Ενεργειακής Απόδοσης Κτηρίων, ο οποίος θα περιλαμβάνει, όταν ολοκληρωθεί, μέτρα, τεχνικές και μεθόδους υπολογισμού για τη μείωση της ενεργειακής κατανάλωσης σε όλες τις ενεργειακές συσκευές και στα συστήματα των κτηρίων, μεταξύ των οποίων και στο φωτισμό.
      Τέλος, η χώρα μετέχει σε ένα ειδικό σχετικό πρόγραμμα, το οποίο αφορά την Ευρωπαϊκή Ένωση, με εθνικό εκπρόσωπο το Κέντρο Ανανεώσιμων Πηγών Ενέργειας, το λεγόμενο Κ.Α.Π.Ε.. Αυτά είναι τα βασικά μέτρα τα οποία η Κυβέρνηση έχει ήδη λάβει μέχρι τώρα. Ο προβληματισμός συνεχίζεται σχετικά με το σημαντικό αυτό μέτρο, το οποίο θίγετε στην ερώτησή σας.
      ΠΡΟΕΔΡΕΥΩΝ (Ιωάννης Τραγάκης): Ο κ. Λεβέντης έχει το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, το περιβάλλον είναι κάτι που καταστρέφεται κάθε μέρα. Το βλέπουμε, το ξέρουμε όλοι μας και θυμόμαστε μια φορά το χρόνο ότι πρέπει να το προστατεύουμε, στις 5 του Ιούνη, αν και εκείνη την ημέρα επίσης συνεχίζουμε να το καταστρέφουμε.
      Είναι άπειρα τα προβλήματα που θα μπορούσαν να μας απασχολήσουν όσον αφορά το περιβάλλον στη χώρα μας και ειδικότερα στην πρωτεύουσα και στην Αττική, όπου βλέπουμε αυτή την ξέφρενη ανάπτυξη χωρίς κανένα ρυθμό, χωρίς κανένα πρόγραμμα με την κατασπατάληση ενέργειας σε όλους τους τομείς, με την κακή κατασκευή των κτηρίων, με τα αυτοκίνητα που έχουν πάρει τον πρώτο λόγο και την προτεραιότητα σε όλες τις εκδηλώσεις της ζωής μας.
      Εμείς, λοιπόν, προτιμήσαμε σήμερα να φέρουμε αυτήν τη συγκεκριμένη ερώτηση για ένα συγκεκριμένο πρόβλημα και να πάρουμε και συγκεκριμένες απαντήσεις για συγκεκριμένες ενέργειες που θα κάνει η Κυβέρνηση.
      Είπατε –και χαίρομαι- ότι υπάρχουν κοινές υπουργικές αποφάσεις, ώστε να αντικατασταθούν οι λαμπτήρες. Ερώτημα, κύριε Υπουργέ: Πόσοι τέτοιοι λαμπτήρες αντικαταστάθηκαν; Τι έχει γίνει, ώστε να υλοποιηθούν αυτές οι υπουργικές αποφάσεις; Γιατί, για να έχουμε αποτέλεσμα θα πρέπει πρώτον, να ενημερωθούν οι πολίτες και δεύτερον, να ενημερωθούν και οι δημόσιες υπηρεσίες. Εδώ πια είναι δουλειά καθαρά της Κυβέρνησης και της πολιτείας και του δικού σας Υπουργείου στο οποίο προΐστασθε, κύριε Υπουργέ, ώστε να ληφθούν συγκεκριμένα μέτρα, να προχωρήσουμε σε αντικατάσταση.
      Ακούσατε τα νούμερα. Τα ξέρετε άλλωστε πάρα πολύ καλά. Κάθε λαμπτήρας πυρακτώσεως δίνει φως 10%. Το 90% σπαταλιέται. Σαν να πάμε να θερμάνουμε τώρα ένα κτήριο με το τζάκι, που το 10% θερμαίνει, ενώ το 90% φεύγει από την καμινάδα. Αυτό είναι παράλογο.
      Και εφόσον υπάρχει η δυνατότητα, κύριε Πρόεδρε, αυτό όλοι μας πρέπει να το συνειδητοποιήσουμε. Γιατί να μην το κάνουμε; Δώστε και κίνητρα -να είναι φθηνοί αυτοί οι λαμπτήρες- αλλά και ενημερώστε τους πολίτες. 
      Εδώ δεν έχει γίνει τίποτα, κύριε Υπουργέ, και εμείς θα θέλαμε συγκεκριμένα μέτρα, ώστε με αφορμή αυτήν την ερώτηση και τη συζήτηση, φεύγοντας από εδώ να ξέρουμε ότι η Κυβέρνηση προσανατολίζεται σε συγκεκριμένες ενέργειες. Αυτό ακριβώς θα θέλαμε να ακούσουμε και όχι απλώς ότι υπεγράφη μία υπουργική απόφαση, γιατί αυτό ξέρετε πάρα πολύ καλά ότι δεν αρκεί. 
      Τα νούμερα είναι συντριπτικά. Ένας λαμπτήρας παράγει εκατόν πενήντα λίτρα ετησίως διοξειδίου του άνθρακα, που πρέπει να παραχθούν από καύσεις, για να μπορέσει να τροφοδοτηθεί αυτός ο λαμπτήρας κάθε χρόνο. Μπορούμε να έχουμε ενάμισι εκατομμύριο τόνους διοξειδίου του άνθρακα λιγότερους κάθε χρόνο, αν μέχρι το 2010 προχωρήσουμε στην αντικατάσταση των λαμπτήρων στις δημόσιες υπηρεσίες και τον ιδιωτικό τομέα. Να έρθουμε και στα πλαίσια που μας επιβάλλει η Συνθήκη του Κιότο, στην οποία εμείς δεν είμαστε καθόλου συνεπείς. Έχουμε ξεπεράσει τα όρια που μας επιτρέπονται και μάλιστα πάμε να αγοράσουμε τώρα το δικαίωμα ρύπανσης από άλλες τριτοκοσμικές χώρες. 
      Αυτά είναι ανεπίτρεπτα πράγματα. Ας ξεκινήσουμε από τα στοιχειώδη, τα ουσιώδη, τα εντελώς ανώδυνα και ανέξοδα. Θα έχουμε και οικονομικό όφελος και ο καταναλωτής, αλλά και η χώρα στο σύνολό της.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Η Βουλή πρώτη θα λάβει υπ’ όψιν της τις παρατηρήσεις σας, αγαπητέ συνάδελφε.
      ΑΘΑΝΑΣΙΟΣ ΛΕΒΕΝΤΗΣ: Ας ξεκινήσει.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για δύο λεπτά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Επί της ουσίας αυτών που λέτε, επί των επισημάνσεών σας δεν υπάρχει βεβαίως αντίρρηση. Έχω όμως αντιρρήσεις με το μη συγκεκριμένο των μέτρων. Έτσι το θεωρείτε εσείς. 
      Κατ’ αρχάς, δεν είναι ελληνική πατέντα τα μέτρα. Εμείς αξιοποιούμε τη διεθνή εμπειρία. Παντού, και στην Ευρωπαϊκή Ένωση και αλλού  ελήφθησαν παρόμοια μέτρα. Οι υπουργικές αυτές αποφάσεις δεν περιλαμβάνουν απόσταγμα ελληνικής σοφίας μόνον, αλλά αποτελούν αποκρυστάλλωμα των εμπειριών που ισχύουν και στο εξωτερικό. Επομένως μη μας κατηγορείτε ότι τα μέτρα είναι γενικά και αφηρημένα. 
      ΑΘΑΝΑΣΙΟΣ ΛΕΒΕΝΤΗΣ: Εφαρμόζονται στις δημόσιες υπηρεσίες, κύριε Υπουργέ;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εκτός απ’ αυτές τις δύο κοινές υπουργικές αποφάσεις, κύριε Λεβέντη, με πολύ πρόσφατη επιβλήθηκε η συντήρηση τουλάχιστον μια φορά το χρόνο των κλιματιστικών εγκαταστάσεων των κτηρίων του δημοσίου και των νομικών προσώπων δημοσίου δικαίου. Ξέρετε πώς λειτουργούσαν τα κλιματιστικά τόσα χρόνια, ξέρετε ότι παρόμοια διάταξη δεν υπήρχε, ξέρετε ότι υπήρχε υπερκατανάλωση και προς αυτήν την κατεύθυνση ήδη βαδίζουμε.
      Όσον αφορά τώρα για τα κίνητρα, έχω να σας επισημάνω ότι επί του παρόντος, κίνητρα για την εξοικονόμηση ενέργειας στον οικιακό τομέα παρέχονται μόνο εμμέσως, δηλαδή, διά της κλιμακώσεως της τιμής προμήθειας της ηλεκτρικής ενέργειας των τιμολογίων της Δ.Ε.Η.. Μελετάται από τη Ρ.Α.Ε. και ίσως κρίνεται σκόπιμο να επιβληθούν και να παρασχεθούν και άλλα οικονομικά κίνητρα, ούτως ώστε να είναι ελκυστική αυτή η μείωση. Όντως, αυτός  είναι ένας προβληματισμός που υπάρχει στη Ρ.Α.Ε. και βρισκόμαστε σε καλό δρόμο. Τα μέτρα όμως είναι συγκεκριμένα, είναι μέτρα που ελήφθησαν και διεθνώς, παρακολουθούμε δε την καρποφορία και την ολοκλήρωσή τους.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Επανερχόμαστε στις επίκαιρες ερωτήσεις πρώτου κύκλου:
      Η με αριθμό 631/5-6-2007 τρίτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς, κ. Φώτη Κουβέλη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τις απολύσεις προσωπικού στα Ναυπηγεία Σκαραμαγκά κ.λπ. , διαγράφεται λόγω κωλύματος του ερωτωμένου Υπουργού.
      Θα συζητηθεί τώρα η πρώτη με αριθμό 628/5-6-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Υγείας και Κοινωνικής Αλληλεγγύης, σχετικά με τη λειτουργία της μονάδας τεχνητού νεφρού στο Βενιζέλειο Νοσοκομείο Ηρακλείου.
      Η επίκαιρη ερώτηση του κ. Σκουλά έχει ως εξής:
      «Στη μονάδα τεχνητού νεφρού του Βενιζέλειου Νοσοκομείου Ηρακλείου, για τις ανάγκες ενενήντα νεφροπαθών, υπάρχουν μόνο δύο ειδικευόμενοι ιατροί, για την απογευματινή βάρδια, οι οποίοι είναι υποχρεωμένοι να εργάζονται δεκαπέντε ώρες την ημέρα για έξι μέρες την εβδομάδα. Το απάνθρωπο αυτό ωράριο δεν μπορεί να συνεχιστεί αφού υπάρχουν κίνδυνοι τόσο για την υγεία των ιατρών, όσο και για την ασφάλεια των νεφροπαθών.
      Στο με αριθμό 48410/21/5/07 απαντητικό σας έγγραφο σε σχετική ερώτησή μου, αναφέρετε την ύπαρξη τριών ειδικευμένων ιατρών (δ/ντή, επιμελητή Α΄, επιμελητή Β΄) που ενισχύονται από την παρουσία δύο επιπλέον ειδικευόμενων και ενός αγροτικού ιατρού. Τα στοιχεία δείχνουν δύο ειδικευμένους ιατρούς και για συζητήσεις οι οποίες ξεκίνησαν την Πέμπτη 31-5-2007 για την επιστροφή ενός αγροτικού ιατρού, καθώς και δύο ειδικευομένων νεφρολόγων.
      Όσον αφορά το θέμα του αγγειοχειρουργού, το οποίο εξετάζεται από την αρμόδια υπηρεσία του Υπουργείου Υγείας και Κοινωνικής Αλληλεγγύης, ο χρόνος περνάει και καμία εξέλιξη δεν έχει παρουσιαστεί.
      Κατόπιν τούτων 
      Ερωτάται ο αρμόδιος Υπουργός:
      1. Τι είναι τελικά αληθές για την υφιστάμενη κατάσταση του ιατρικού προσωπικού;
      2. Πότε προβλέπεται να εγκριθεί και να αρχίσει να εργάζεται ο αγγειοχειρουργός στο «Βενιζέλειο», που να προσφέρει και τις υπηρεσίες του και στους ασθενείς της μονάδας τεχνητού νεφρού;»
      Ο κύριος Υφυπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, στη μονάδα τεχνητού νεφρού στο Βενιζέλειο υπηρετούν τρεις ειδικευμένοι γιατροί. Είναι ο διευθυντής κ. Παπαχριστοφόρου, ο επιμελητής Α΄ κ. Παπαδογιαννάκης Απόστολος και επιμελητής Β΄ κ. Κωστάκης Κωνσταντίνος. Είναι και δύο ειδικευόμενοι και ένας γιατρός ο οποίος κάνει την υπηρεσία υπαίθρου. Ο επιμελητής Α΄ Παπαδογιαννάκης βρίσκεται σε εκπαιδευτική άδεια που του έδωσε η επιστημονική επιτροπή κατόπιν θετικής εισηγήσεως του διευθυντού του και απουσιάζει για να έχει μια μετεκπαίδευση στο γνωστικό αντικείμενο των μεταμοσχευμένων ασθενών για να μπορεί κάλιστα να αντιμετωπίζει τα περιστατικά που θα νοσηλευθούν στο «Βενιζέλειο». 
      Άρα μετά την άδεια η οποία δόθηκε στο συγκεκριμένο επιμελητή Α΄ το φορτίο όλης της ιατρικής εργασίας πέφτει στους δύο ειδικευμένους συναδέλφους του και στους ειδικευόμενους. Μ’ αυτό θέλω να πω ότι η σύνθεση είναι τρεις γιατροί αλλά ο ένας βρίσκεται σε εκπαιδευτική άδεια και πολύ καλά κάνει και εκπαιδεύεται ώστε με πληρότητα να προσφέρει τις υπηρεσίες του. 
      Για τη δυνατότητα ή μη της αναπτύξεως μιας αμιγούς νεφρολογικής κλινικής στο νοσοκομείο σας λέω ότι αυτή τη στιγμή δεν υπάρχει. Όμως, θα υπάρξει με την ανέγερση του νέου κτηρίου πεντέμισι χιλιάδων τετραγωνικών μέτρων που ήδη βρίσκεται στη φάση της μελέτης. Κατ’ αυτόν τον τρόπο θα αναπτυχθούν στο νοσοκομείο όχι μόνο η νεφρολογική κλινική αλλά και άλλες κλινικές, αυτόνομα τμήματα τα οποία πράγματι το «Βενιζέλειο» τα έχει ανάγκη.
      Στο ερώτημα για τον αγγειοχειρουργό πρέπει να σας πω ότι αυτήν τη στιγμή από τον οργανισμό δεν προβλέπεται αγγειοχειρουργός. Όμως μας δίδεται η δυνατότητα έως ότου ολοκληρωθεί η φάση της εγκρίσεως του νέου οργανισμού από το Γενικό Λογιστήριο του Κράτους που βρίσκεται στην επεξεργασία των προτάσεων που έχουν δοθεί από το νοσοκομείο, να υπάρξει αγγειοχειρουργός, επικουρικός γιατρός για να καλύψει τις ανάγκες. Προς αυτήν την κατεύθυνση, κύριε συνάδελφε, θα θέλαμε και τη δική σας, αν υπάρχει, πρόταση, αν έχετε να μας υποδείξετε κάποιον αγγειοχειρουργό που θα ήθελε να έρθει στο «Βενιζέλειο». Και αυτό διότι υπάρχουν κάποιες ειδικότητες οι οποίες αρέσκονται να μένουν σε μεγάλα αστικά κέντρα και όχι να πηγαίνουν σε περιφερειακά νοσοκομεία. Βέβαια, η Κρήτη με το Πανεπιστημιακό Νοσοκομείο και με την Ιατρική Σχολή αλλά και με τα άλλα νοσοκομεία δεν αποτελεί περιφέρεια αλλά είναι ένα πανεπιστημιακό κέντρο. Όμως, τώρα μας δίνεται η δυνατότητα με τη νέα διάταξη του νόμου υποχρεωτικά να πηγαίνουν στην επαρχία. Πιστεύω, λοιπόν, ότι πολύ σύντομα ένας αγγειοχειρουργός εντασσόμενος μέσα στις χειρουργικές κλινικές θα καλύπτει τις ανάγκες των ασθενών που θα χρειαστούν ή να βάλουν ένα μόσχευμα ή να δημιουργηθεί μια φίστουλα για να μην τρέχουν όπως λέτε ενδεχομένως στον ιδιωτικό τομέα που είναι ότι το χειρότερο αφού αυτές οι ανάγκες θα μπορούν καλυφθούν από το Πανεπιστημιακό Νοσοκομείο. 
      Αυτοδυνάμως όμως θα έχουμε τη δυνατότητα, μέσω ενός συναδέλφου αγγειοχειρουργού, να καλύψουμε αυτές τις ανάγκες. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Κύριε Σκουλά, έχετε το λόγο για δύο λεπτά.
      ΙΩΑΝΝΗΣ ΣΚΟΥΛΑΣ: Κύριε Υφυπουργέ, προσωπικά πιστεύω ότι έχετε τις καλύτερες προθέσεις στα θέματα της υγείας, όμως οι καλές προθέσεις δυστυχώς δεν επαρκούν. Εδώ βλέπουμε τα αποτελέσματα της κυβερνητικής πολιτικής στον τομέα της υγείας. 
      Τα προβλήματα της μονάδας τεχνητού νεφρού του «Βενιζέλειου Νοσοκομείου» είναι εκρηκτικά. Συνεχώς μεγεθύνονται και αυτό βεβαίως έχει άμεση σχέση με τα γενικότερα προβλήματα της έλλειψης προσωπικού στο «Βενιζέλειο Νοσοκομείο». Ειδικά η μονάδα τεχνητού νεφρού του νοσοκομείου αυτού είναι μια από τις μεγαλύτερες στην Ελλάδα, από τη στιγμή που είναι γνωστό ότι έχει ενενήντα επτά ασθενείς. 
      Οι ειδικευμένοι γιατροί όντως είναι τρεις, διευθυντής, επιμελητής Α΄ και Β΄. Ο επιμελητής Α΄ είναι σε εκπαιδευτική άδεια από τις 15 Μαΐου και ως γνωστόν ο επιμελητής Β΄ μπορεί να εφημερεύει για συγκεκριμένο αριθμό εφημεριών. Αυτό πρακτικά σημαίνει ότι η μονάδα στην απογευματινή βάρδια μένει να καλύπτεται μόνο από τους ειδικευόμενους γιατρούς, με ό,τι αυτό σημαίνει για την ασφάλεια των ασθενών, αλλά και για την ίδια την εκπαίδευση των γιατρών. Στην κυριολεξία εφημερεύουν συνεχώς αυτοί οι ειδικευόμενοι γιατροί. 
      Η λύση θα ήταν να προσληφθούν άμεσα τουλάχιστον δύο επικουρικοί γιατροί παθολόγοι ή νεφρολόγοι. Θα πρέπει να δείτε πώς θα λύσετε αυτό το θέμα. Από την άλλη μεριά ο αγροτικός γιατρός επέστρεψε μόλις στις 6-6-2007, δηλαδή, προχθές. 
      Το μεγαλύτερο όμως πρόβλημα της μονάδας είναι η ελλιπής στελέχωση σε νοσηλευτικό προσωπικό. Για τους ενενήντα επτά αυτούς ασθενείς που χωρίζονται σε τρεις βάρδιες υπάρχουν είκοσι δύο νοσηλεύτριες και μία προϊσταμένη, δηλαδή, επτά νοσηλεύτριες ή νοσηλευτές στη βάρδια, ενώ είναι γνωστό σε εσάς ότι έχουν αποχωρήσει επτά νοσηλευτές την τελευταία τριετία και δυστυχώς δεν έχουν αντικατασταθεί από το νοσοκομείο. Μεγάλο πρόβλημα, λοιπόν, υπάρχει στις άδειες και τα ρεπό του νοσηλευτικού προσωπικού, το οποίο εργάζεται πλέον στα όρια της αντοχής. 
       Ο αγγειοχειρουργός που είχε οργανική θέση στην Α΄ Χειρουργική παραιτήθηκε, με ό,τι αυτό σημαίνει για ένα περιφερειακό νοσοκομείο, όπως είναι το «Βενιζέλειο». Οι ασθενείς αναγκάζονται να απευθύνονται στον ιδιωτικό τομέα, με 1.000 ευρώ για τη φίστουλα, όπως πολύ καλά  ξέρετε. Παρακαλώ, σκύψτε στα προβλήματα, διότι το πρόβλημα είναι εκρηκτικό και δεν νομίζω ότι οι ασθενείς και το προσωπικό μπορούν να περιμένουν άλλο. 
      Όσον αφορά τα μεγάλα προβλήματα του «Βενιζέλειου Νοσοκομείου» είναι γνωστά και σε σας. Συγκεκριμένα έχει ελλιπή στελέχωση σε νοσηλευτικό προσωπικό, χειρουργείο κυριολεκτικά στο κόκκινο, ένα χειρουργικό τραπέζι κλειστό εδώ και καιρό, ενώ οι εργασίες για την πρόσβαση στο νέο Τ.Ε.Π. έχουν διακοπεί από την Αρχαιολογική Υπηρεσία. 
      Τον τελευταίο καιρό στο Νομό Ηρακλείου παρατηρούμε ιδιαίτερα μια σταδιακή απαξίωση του Εθνικού Συστήματος Υγείας και σας τονίζω ότι οι πολίτες, το προσωπικό και οι ασθενείς δεν είναι πλέον διατεθειμένοι να δεχθούν τίποτα παραπέρα. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο για δύο λεπτά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εγώ θα παραμείνω στο Νομό Ηρακλείου, που είναι και η ιδιαιτέρα πατρίδα σας και θα πω και για τα δύο νοσοκομεία. 
      Είναι γεγονός ότι τα δύο Νοσοκομεία, το Πανεπιστημιακό και το «Βενιζέλειο», ενώ θα έπρεπε να έχουν μια ισόρροπη ανάπτυξη δυστυχώς –δυστυχώς, λέω εγώ- το πανεπιστήμιο και με τις δυνατότητες που έχει, αλλά και με τις ανάγκες που επιβάλλονται από την προπτυχιακή εκπαίδευση, είχε προταχθεί θα έλεγα όχι μόνο σε υποδομές, αλλά και σε ανάπτυξη πολλών γνωστικών αντικειμένων. 
      Αυτό που ενδιαφέρει εμάς τώρα είναι να μπορέσει και το «Βενιζέλειο Νοσοκομείο» διότι καλύπτει –και το ξέρετε πολύ καλύτερα εσείς από εμένα- τις μεγαλύτερες ανάγκες του Νομού Ηρακλείου με μία άλλη φιλοσοφία, με μία άλλη σκέψη των γιατρών ως προς την αντιμετώπιση των περιστατικών, ενώ οι αγαπητοί συνάδελφοι του Πανεπιστημιακού Νοσοκομείου έχουν το προπτυχιακό, το εκπαιδευτικό και ερευνητικό σκέλος και κάπου εκεί αλλοιώνεται λίγο το πνεύμα, θα έλεγα, που διακατέχει τους συναδέλφους του «Βενιζέλειου Νοσοκομείου».
      Το σχέδιο το οποίο υπάρχει στην ανάπτυξη της νέας πτέρυγας των πεντέμισι χιλιάδων τετραγωνικών στο «Βενιζέλειο» θα δώσει πραγματικά μια καινούργια ώθηση στο νοσοκομείο. Τα νέα χειρουργεία που γίνονται, που είχαν επί τόσα χρόνια εγκαταλειφθεί, είναι μια μεγάλη προσπάθεια για τις υποδομές του νοσοκομείου.
      Στο συγκεκριμένο θέμα της μονάδας τεχνητού νεφρού, ναι, θα προσπαθήσω άμεσα να βρεθούν δύο επικουρικοί γιατροί για να καλύψουν τις ανάγκες λόγω της εκπαιδευτικής άδειας του επιμελητού Α΄, ώστε κατ’ αυτόν τον τρόπο να υπάρχει μία εύρυθμη λειτουργία. 
      Όπως επίσης και στο επίπεδο του νοσηλευτικού προσωπικού ήδη από τους κυλιόμενους πίνακες που έχουμε -που έχουν εγκριθεί οι προκηρύξεις οι παλιές- ένας ικανοποιητικός αριθμός και με τα δεκαοχτάμηνα «STAGE» τα οποία υπάρχουν τώρα, θα καλύψει τις ανάγκες. 
      Και μας ενδιαφέρει η μονάδα τεχνητού νεφρού στο νοσοκομείο διότι δεν είναι μόνο η εξυπηρέτηση των γηγενών Κρητών, αλλά είναι και των τόσων τουριστών που μπορούν να απολαμβάνουν διακοπές στις ωραίες παραλίες του Νομού Ηρακλείου και να έχουν τη δυνατότητα να κάνουν την αιμοκάθαρση. 
      Βέβαια στο Ηράκλειο ξέρετε πολύ καλά ότι έχετε μια από τις μοναδικές ιδιωτικές μεγάλες μονάδες τεχνητού νεφρού. Είναι ένα άλλο σκέλος αυτό. Εμάς μας ενδιαφέρει ο δημόσιος τομέας να μπορεί και αυτός να αναπτυχθεί ισοδυνάμως και ισορρόπως με τον ιδιωτικό τομέα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
       Ο Βουλευτής Βοιωτίας της Νέας Δημοκρατίας  κ. Μιχάλης Γιαννάκης ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Επίσης έχω την τιμή να ανακοινώσω στο Σώμα ότι από το Γενικό Γραμματέα της Κοινοβουλευτικής Ομάδας της Νέας Δημοκρατίας κ. Σταύρου λάβαμε επιστολή με την οποία ως Κοινοβουλευτικός Εκπρόσωπος για την παρούσα επερώτηση ορίζεται ο συνάδελφος κ. Μιλτιάδης Βαρβιτσιώτης. 
      Επίσης από τον Κοινοβουλευτικό Εκπρόσωπο του Κ.Κ.Ε. κ. Κολοζώφ λάβαμε επιστολή με την οποία ορίζεται ως Κοινοβουλευτικός Εκπρόσωπος για τη σημερινή επερώτηση ο συνάδελφος Πρόεδρος κ. Κοσιώνης. 
      Τέλος, από τον Πρόεδρο του Συνασπισμού της Ριζοσπαστικής Αριστεράς κ. Αλέξανδρο Αλαβάνο λάβαμε επιστολή με την οποία ορίζεται ως Κοινοβουλευτικός Εκπρόσωπος για τη σημερινή επερώτηση ο συνάδελφος κ. Αθανάσιος Λεβέντης. 
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 62/29/26-4-2007 επίκαιρη επερώτηση των Βουλευτών του Πανελληνίου Σοσιαλιστικού Κινήματος κ.κ. Έκτορα Νασιώκα, Χρήστου Πρωτόπαπα, Λεωνίδα Γρηγοράκου, Εμμανουήλ Σκουλάκη, Παναγιώτη Αντωνακόπουλου, Μιλτιάδη Βέρρα, Αγάθης-Ρόζας Βρεττού, Κωνσταντίνου Γείτονα, Μαρίας Δαμανάκη, Ροδούλας Ζήση, Μιχάλη Καρχιμάκη, Σωκράτη Κοσμίδη, Ιωάννη Κουτσούκου, Δημητρίου Λιντζέρη, Στυλιανού Ματζαπετάκη, Αριστείδη Μουσιώνη, Αικατερίνης Περλεπέ-Σηφουνάκη, Αναστασίας-Συλβάνας Ράπτη, Κωνσταντίνου Ρόβλια, Νικόλαου Σαλαγιάννη, Ιωάννη Σκουλά, Εμμανουήλ Στρατάκη, Στέφανου Τζουμάκα, Θεοχάρη Τσιόκα, Αθανάσιου Τσούρα, Ελπίδας Τσουρή, Μάνου Φραγκιαδουλάκη, Χρήστου Χάιδου, Παρασκευής (Εύης) Χριστοφιλοπούλου, Αναστάσιου Χωρέμη και Μιλτιάδη Παπαϊωάννου προς τον Υπουργό Υγείας και Κοινωνικής Αλληλεγγύης, σχετικά με θέματα υγείας.
      Το λόγο έχει ο πρώτος επερωτών, ο συνάδελφος κ. Έκτωρ Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, το ΠΑ.ΣΟ.Κ. φέρνει σήμερα με επερώτηση στη Βουλή ένα πολύ σημαντικό θέμα για την υγεία στον τόπο μας, δηλαδή το θέμα της εκπαίδευσης όλου του προσωπικού του υγειονομικού μας συστήματος και το θέμα της χορήγησης ειδικότητας στους νέους γιατρούς και ελέγχει πολύ αυστηρά την Κυβέρνηση για την πολιτική της στην υγεία αυτά τα τριάμισι χρόνια και ιδιαίτερα για τον ρουσφετολογικό τρόπο εισαγωγής νέων γιατρών στην ειδίκευση, δηλαδή μόνο των «ημετέρων» ή προτάσσοντας με ποικίλους τρόπους τους «ημετέρους». 
      Και καταλήγουμε στην επερώτηση, κύριε Υπουργέ, λέγοντας ότι υποβαθμίζεται –και γι’ αυτό ελέγχεστε αυστηρά- το δημόσιο σύστημα υγείας. Και αυτή η υποβάθμιση του Ε.Σ.Υ. για μας, δεν χωρά καμμία αμφιβολία ότι είναι συνειδητή πολιτική σας, ότι είναι μέρος του κρυφού σας προγράμματος. Γι’ αυτό δεν κάνετε προσλήψεις. Σήμερα είναι από 3% έως 6% λιγότεροι, σε απόλυτους αριθμούς, οι εργαζόμενοι στο Εθνικό Σύστημα Υγείας, με μεγαλύτερο έλλειμμα στους νοσηλευτές. 
      Εκατόν σαράντα τέσσερα κρεβάτια Μ.Ε.Θ. μένουν άδεια κι άνθρωποι ταλαιπωρούνται στους διαδρόμους και, δυστυχώς, πεθαίνουν. Υποβαθμίζονται όλες οι υπηρεσίες, όπως τελευταία βλέπουμε και το Ε.Κ.Α.Β., όπου παραλάβατε εβδομήντα αυτοκίνητα να λειτουργούν στην Αθήνα σε εικοσιτετράωρη βάση και σήμερα είναι λιγότερα από εξήντα. Παραλάβατε δύο μονάδες μεταφοράς νεογνών και μια επικουρική στο Ε.Κ.Α.Β. και στην ουσία λειτουργεί μόνο μία τώρα. Και λέτε λόγια, λόγια, λόγια και από έργα τίποτα! Δημόσιες σχέσεις και μονόλογος στην τηλεόραση, κύριε Υπουργέ! 
      Και έφθασε ο πρόεδρος της Ε.Ι.Ν.Α.Π. και της Ο.Ε.Ν.Γ.Ε. να πει πριν από λίγες μέρες σε πρωτοσέλιδη συνέντευξή του σε μεγάλη εφημερίδα της Αθήνας ότι πρέπει να παραιτηθεί η πολιτική ηγεσία ή να κάνει έργο. Και δεν το λέει αυτό η Αντιπολίτευση, γιατί ο πρόεδρος της Ε.Ι.Ν.Α.Π. και της Ο.Ε.Ν.Γ.Ε. ανήκει στο δικό σας κόμμα, κύριε Υπουργέ. Η Αντιπολίτευση κάνει συνειδητές, εποικοδομητικές προτάσεις και στο τέλος, τριάμισι χρόνια μετά, σας λέει: «Σταματήστε αυτό το έργο, το οποίο είναι καταστρεπτικό, γιατί τα διαλυτικά φαινόμενα, τα αναμενόμενα διαλυτικά φαινόμενα τώρα τα ζούμε καθημερινά και πληρώνουμε και με απώλειες ανθρώπινων ζωών». 
      Το νεογνό στο «Τζάνειο» ή τα νεογνά στο «Τζάνειο» είναι αποτέλεσμα δυσλειτουργίας των υπηρεσιών σας και δική σας ευθύνη, κύριε Υπουργέ. Ο ασθενής που κάηκε στο «Δρομοκαΐτειο» είναι τέτοιο αποτέλεσμα, το τι γίνεται στον «Ευαγγελισμό» που σταματάνε τα χειρουργεία στις 12.00΄, στο «Μεταξά» που είχαμε το ατύχημα. Ουκ έστιν αριθμός περιστατικών. 
      Εγώ θα σας πω –ανακοινώθηκε από προχθές και ισχύει- το εξής: Διακόπτεται η υπηρεσία της αιμοδοσίας στο «Τζάνειο» νοσοκομείο τα Σαββατοκύριακα από εδώ και πέρα και η απογευματινή βάρδια γίνεται απλή, το μισό. Και αυτό είναι δικό σας αποτέλεσμα. 
      Γι’ αυτά, τα πραγματικά προβλήματα, δεν μιλάτε καθόλου. Δεν βλέπω εδώ τον Υπουργό. Θα έλεγα ότι μιλάνε για όλα τα άλλα, αλλά για τα πραγματικά προβλήματα κανένας Υπουργός, πουθενά! Το νεογνό πέθανε, Υπουργός δεν φάνηκε πουθενά στα κανάλια, καμμία δήλωση!
      Βγήκε ο δύσμοιρος ο κ. Καλογερόπουλος, ο Γενικός Γραμματέας και τι είπε ενώπιον του ελληνικού λαού; Έπρεπε να τον ανακαλέσετε αμέσως και να τον στείλετε σπίτι του, κύριε Υπουργέ! «Δεν γνωρίζω εάν είναι δύο ή πόσες είναι οι μονάδες μεταφοράς νεογνών» είπε ο γενικός γραμματέας του Υπουργείου Υγείας, ο οποίος φυσικά δεν βγήκε μόνος του, βγήκε εκπροσωπώντας την ηγεσία. Η ηγεσία, λοιπόν, παρεδέχθη ενώπιον του ελληνικού λαού ότι δεν γνωρίζει –όχι δεν λύνει, αλλά δεν γνωρίζει!
      Κύριε Υπουργέ, κοιτάξτε, λέτε ότι δεν έχετε χρήματα. Και πραγματικά η δική σας Κυβέρνηση δεν δίνει χρήματα στο σύστημα υγείας. Αλλά χρήματα για αγροφύλακες έχετε, χρήματα για διπλασιασμό των δημοσίων σχέσεων, των κονδυλίων έχετε, για πολυέξοδα ταξίδια έχετε, για δώρα 50.000 ευρώ έχετε, για διπλασιασμό σχεδόν των λειτουργικών εξόδων του Ε.Σ.Υ., διοικητές, υποδιοικητές, αντιπρόεδροι, μισθοί των διοικήσεων των μονάδων πρόνοιας, ακόμα και για να νοικιάζεται έξτρα πάρκινγκ για τις ιδιαίτερες των Υπουργών έχετε. Αλλά για να λύσετε τα προβλήματα και να ενισχύσετε το Ε.Σ.Υ., δεν έχετε. 
      Όμως, κύριε Υπουργέ, υπάρχουν και πράγματα, που γίνονται και χωρίς χρήματα. Η αξιοκρατία, κύριε Υπουργέ, η διαφάνεια, η αντικειμενικότητα, ο σεβασμός στους εργαζόμενους –εν προκειμένω- στους γιατρούς, στους λειτουργούς υγείας, στους νοσηλευτές, δεν θέλουν χρήματα, ακόμα και για την εκπαίδευση. Δεν χρειάζονται κατ’ ανάγκη πολλά χρήματα, για να κάνουμε εκπαίδευση.
      Είχατε υποσχεθεί και εσείς και ο κ. Κακλαμάνης, όταν ψηφίζατε λίγους μήνες από τότε που μπήκατε στην Κυβέρνηση το πρόγραμμα και το νομοσχέδιο για την ένωση νοσηλευτών, ότι θα κάνετε ετήσιο πρόγραμμα εκπαίδευσης των νοσηλευτών και έτσι αυτοί θα μπορέσουν να ενταχθούν και στην Ε.Ν.Ε., αλλά και να ενταχθούν και στο Σώμα των νοσηλευτών και μιλάω για τους νοσηλευτές, που είχαν τελειώσει λύκειο και δεν ήταν της τριτοβάθμιας ή της πανεπιστημιακής εκπαίδευσης. 
       Δεν κάνατε τίποτα! Και φυσικά εκκρεμεί μια απορία σ’ όλους εμάς και στους Βουλευτές της Συμπολίτευσης. Αλήθεια, γιατί η Κυβέρνηση δεν προωθεί αυτό το κομμάτι; Εντάξει, δεν προωθεί το άλλο, γιατί θέλουν χρήματα, γιατί δεν υπάρχουν χρήματα. Μα και γι’ αυτά που δεν χρειάζονται χρήματα, αυτά που βελτιώνουν το σύστημα και ουσιαστικά δεν χρειάζονται χρήματα, γιατί δεν προχωρούν; 
      Κύριε Υπουργέ, εμείς σήμερα με όλη τη σοβαρότητα καταγγέλλουμε την Κυβέρνηση της Νέας Δημοκρατίας και την πολιτική ηγεσία του Υπουργείου, όχι μόνο γιατί δεν προωθεί το σύστημα εκπαίδευσης των ιατρών, των νοσηλευτών και των άλλων εργαζομένων στο σύστημα υγείας, αλλά γιατί γίνονται συγκεκριμένες ενέργειες και παρεμβάσεις και θα έλεγα ότι πρόκειται περί οργανωμένης λαθροχειρίας στην έναρξη ειδικότητας των νέων ιατρών. 
      Ξέρετε το μεγάλο πρόβλημα, ξέρετε τις μεγάλες λίστες και κάνετε τέτοιες ενέργειες συνειδητά, ώστε να ευνοηθούν οι ημέτεροι «γαλάζιοι» γιατροί. Αλλάζετε τους κανόνες υποβολής αίτησης και κάθε φορά υπάρχει εσωτερική πληροφόρηση στους ημετέρους, πριν γίνει η δημοσιοποίηση! Γίνεται κατανομή νέων θέσεων ειδικευομένων και υπάρχει πάλι εσωτερική πληροφόρηση, πριν από τη δημοσιοποίηση όλων των γιατρών!
      Και ρωτάμε: Γιατί εσωτερική, εσωνεοδημοκρατική πληροφόρηση; Δηλαδή, δεν έχουμε λαθροχειρία μόνο στα ταμεία των εργαζομένων, δεν έχουμε μόνο στο αποθεματικό των ταμείων –για μίζες πιθανώς ημετέρων- έχουμε λαθροχειρία και στην έναρξη ειδικότητας των γιατρών, ούτως ώστε να ευνοηθούν οι ημέτεροι και όλοι οι άλλοι γιατροί, που δεν ενημερώνονται να αναγκαστούν να περιμένουν να αυξηθεί –από τρία έως δέκα χρόνια, υπάρχουν εκτιμήσεις!- η λίστα τους. 
      Και αυτή η λαθροχειρία, κύριε Υπουργέ, αν ήταν μία φορά, θα μπορούσε να είναι και λάθος. Είναι όμως κατά συρροή. Και συγκεκριμένα, τη Μεγάλη Δευτέρα αυτού του χρόνου, βγάλατε υπουργική απόφαση. Κοινοποιήθηκε και η υπουργική απόφαση. Και την ίδια μέρα σ’ όλες τις νομαρχίες, οι μυημένοι, οι ενημερωμένοι γιατροί, αυτοί που είχαν εσωτερική πληροφόρηση απευθείας από το Υπουργείο, πήγαν και έκαναν αιτήσεις, δεκάδες, εκατοντάδες αιτήσεις –θα καταθέσουμε αίτηση κατάθεσης εγγράφων, να μας πουν ποιοι ακριβώς έκαναν αιτήσεις και πού αυτές τις μέρες, τις πρώτες μέρες- ενώ την Πέμπτη πριν από τη Μεγάλη Δευτέρα, τρεις ημέρες πριν, οι γιατροί είχαν συνάντηση με τον Υφυπουργό, τον ρώτησαν και ο Υφυπουργός δήλωσε ότι δεν ξέρει τίποτα. 
      Μα είναι δυνατόν; Είναι δυνατόν να μιλάμε για ευνομούμενη πολιτεία και να συμβαίνουν αυτά τα πράγματα; Και τώρα, γυρνώντας πίσω, τι βρίσκουμε; Βρίσκουμε ότι στις 12 Απριλίου 2006 υπογράφηκε μία άλλη υπουργική απόφαση, που τροποποιούσε τους κανόνες κατάθεσης αίτησης ειδικεύσεως των γιατρών. Και εκείνη λειτούργησε –ας μην έγινε αντιληπτή στην ίδια έκταση βεβαίως- με τον ίδιο ακριβώς τρόπο της εσωτερικής πληροφόρησης. 
      Τον Οκτώβριο, την Κυριακή 8 Οκτωβρίου, το Υπουργείο άνοιξε τις πύλες της Δ.Ο.Α.Τ.Α.Π. –το ΔΙ.Κ.Α.Τ.Σ.Α. δηλαδή, γιατί ο κόσμος ακούει το Δ.Ο.Α.Τ.Α.Π. που δεν το ξέρει- για να ορκιστούν γιατροί, επιλεγμένοι γιατροί, γιατί στις 9 και στις 10 ορκίζονταν οι φοιτητές που τέλειωναν το Πανεπιστήμιο της Θεσσαλονίκης και της Αθήνας. Και εκείνη τη Δευτέρα λοιπόν, πριν ορκιστούν οι άλλοι φοιτητές, αφού ορκίστηκαν Κυριακή, αφού άνοιξαν Κυριακή τις πύλες του Δ.Ο.Α.Τ.Α.Π., ήρθαν και κατέθεσαν αιτήσεις και πήραν τη σειρά πριν από τους άλλους φοιτητές και δεν έδωσαν στους φοιτητές, τουλάχιστον, την ίδια δυνατότητα. 
      Και ερχόμαστε και στο τελευταίο, κύριε Υπουργέ. Ζούμε τις τετρακόσιες σαράντα έξι θέσεις ειδίκευσης, την κατανομή των οποίων κάνατε εσείς και με την οποία ενημερώσατε ως Υπουργείο –ενημερώθηκαν, δεν λέω ότι το κάνατε εσείς προσωπικά, δεν είμαι αυτόπτης μάρτυρας, δεν το έχω δει, αλλά ξέρω ότι ανακοινώθηκε μόνο στην ιστοσελίδα της Δ.Α.Π. και πουθενά αλλού- για τετρακόσιες σαράντα έξι θέσεις. 
      Ξέρετε τι σημαίνει αυτό; Όλοι οι γιατροί που περίμεναν αυτές τις ειδικότητες και ήξεραν ότι θα αυξηθούν οι συγκεκριμένες θέσεις στα συγκεκριμένα νοσοκομεία, πήγαν την άλλη μέρα και έκαναν αιτήσεις. Και οι άλλοι που δεν ήξεραν; Οι άλλοι μένουν και περιμένουν. Ψήφισαν τη Νέα Δημοκρατία πιστεύοντας ότι ψηφίζουν μία Κυβέρνηση που έρχεται να συνεχίσει, να αυξήσει την αξιοκρατία και τη διαφάνεια και έπεσαν σε μία Κυβέρνηση, η οποία δεν κάνει τίποτα άλλο, παρά προσπαθεί η ίδια να βρει και εκείνους τους τρόπους, ούτως ώστε την αξιοκρατία, την αντικειμενικότητα και τη διαφάνεια να τα ξεπεράσει, εξυπηρετώντας –η παρακάτω φράση εντός εισαγωγικών- «δικά μας παιδιά».
      Και προχωράμε –γι’ αυτό μιλήσαμε και είπαμε «κατά συρροή»- και σ’ άλλα στοιχεία,. Είναι μόνο αυτό; Υπάρχει, λοιπόν, πουθενά διαφάνεια; Όχι. Κάθε διαφάνεια και κάθε κοινωνικός έλεγχος καταστρατηγήθηκε σ’ αυτόν τον τομέα. Το ΚΕ.Σ.Υ. στην ουσία υποβαθμίστηκε. Θα σας πω ότι και στην τροπολογία που ψηφίστηκε προτείνει απλώς και τίποτα άλλο. Η επιτροπή εκπαίδευσης του ΚΕ.Σ.Υ. που έβαζε τους κανόνες, καταργείται. Άρα, οι κανόνες και οι νόμοι μπαίνουν μόνο από τον Υπουργό. Μου θυμίζει το «ο νόμος είμαι εγώ». 
      Και πριν από λίγες ημέρες –πολύ λίγες ημέρες- ψηφίστηκε στη Βουλή μία διάταξη, που προηγούμενό της δεν υπάρχει. Είναι το άρθρο 21 του τελευταίου νόμου περί προμηθειών, παράγραφος 5α, που λέει ότι με απόφαση του Υπουργού Υγείας και Κοινωνικής Αλληλεγγύης, μετά από πρόταση του ΚΕ.Σ.Υ., μπορεί να κάνει ό,τι θέλει, να συνιστώνται θέσεις, να μετονομάζονται θέσεις, να διαχωρίζονται, να ενοποιούνται οι ιατρικές ειδικότητες, να μεγαλώνουν, να μικραίνουν, να ορίζονται εκπαιδευτικά κέντρα, να αλλάζουν εκπαιδευτικά κέντρα, κατά το δοκούν. 
      Είναι ένα συγκεντρωτικό σύστημα, ένα απόλυτα ελεγχόμενο από τον Υπουργό σύστημα. Είναι αδιαφανές, αναξιοκρατικό, οργανωμένο, κομματικό, ρουσφετολογικό. Και όταν σας κατηγορούμε για σπείρα συμφερόντων, αντιδράτε. Όμως, είναι χαρακτηριστικό ότι εν κρυπτώ και συνωμοτικά, γίνεται όλη αυτή η λειτουργία.
      Νέοι άνθρωποι -οι νέοι γιατροί- όλων των παρατάξεων, μας παρακολουθούν σήμερα και λένε: «Αλήθεια, αυτή η Κυβέρνηση είναι αντάξια της χώρας μας και των προσδοκιών μας το 2007;» 
      Εγώ θα έλεγα: Τι λένε οι γιατροί και οι φοιτητές της Δ.Α.Π., οι οποίοι ευνοούνται ρουσφετολογικά κατά τη δική σας λειτουργία; Αυτό πίστευαν; Αυτά ήταν τα ιδανικά τους; Άρα, πιστεύω ότι αυτοί πρώτοι αντιδρούν και πρέπει να αντιδράσουν. Θα είναι πολύ υγιές να αντιδράσουν σ’ αυτήν την πολιτική της Κυβέρνησης και να σας καταψηφίσουν αυτοί πρώτα και μετά όλοι οι άλλοι. 
      Κύριε Υπουργέ, όταν ήρθατε στο Υπουργείο, βρήκατε μια δουλειά που είχε κάνει το ΚΕ.Σ.Υ. -όλη η επιστημονική κοινότητα, όλες οι επιστημονικές εταιρείες, θα έλεγα- για οκτώ χρόνια. Από το ΚΕ.Σ.Υ. πέρασε ομόφωνα. Έκλεισε με τον Πρόεδρο του ΚΕ.Σ.Υ., τον κ. Λαμπίρη. 
      Ο κ. Στεφανής έφερε στη Βουλή ένα σημαντικό νομοθέτημα, το οποίο έτυχε θετικών κρίσεων σε πάρα πολλά σημεία απ’ όλα τα κόμματα της Αντιπολίτευσης. Θεσμοθετούσε καινοτόμες πολιτικές πάνω στην εκπαίδευση. Θεσμοθετούσε τη διαά βίου εκπαίδευση. Έδινε το βιβλιάριο του ειδικευόμενου. Όριζε κανόνες. Άλλαζε και τον τρόπο ειδίκευσης. Δημιουργούσε αξιοκρατικές και αντικειμενικές επιστημονικές προϋποθέσεις. 
      Τριάμισι χρόνια μετά, αυτό το έχετε στα αζήτητα, παρ’ όλο που και ο πρώτος Υπουργός είπε κάποια στιγμή ότι θα το φέρει και ο δεύτερος, ο κ. Αβραμόπουλος, στην αρχή διέρρεε ότι αυτό θα το ψηφίσει το συντομότερο δυνατόν. Δεν κάνατε τίποτα στην εκπαίδευση. Το μόνο που κάνατε είναι ρουσφετολογική παρέμβαση. 
      Όμως, και τις χίλιες διακόσιες νέες θέσεις ειδικευομένων που πήρατε -και αυτές ρουσφετολογικά- προσπαθείτε να τις καλύψετε, παρ’ όλο που τις πήρατε, γιατί είστε αναγκασμένοι, λόγω της υποχρέωσης της χώρας να εφαρμόσει το νέο ωράριο εργασίας των γιατρών. 
      Το ΠΑ.ΣΟ.Κ., κύριε Υπουργέ, δίνει ιδιαίτερη σημασία στην εκπαίδευση. Θεωρεί ότι είναι το πρώτο και το άπαν. Έτσι στο πρόγραμμά του, που στηρίζεται στις αρχές και στη δουλειά του ΚΕ.Σ.Υ., δημιουργεί υποχρεωτικό πρόγραμμα συνεχούς εκπαίδευσης όλων των επιστημών υγείας του δημόσιου και του ιδιωτικού τομέα. Αυτό  το πρόγραμμα το στηρίζετε στο Υπουργείο Υγείας, στη συνεργασία των επιστημονικών εταιρειών και στον ιδιωτικό και στο δημόσιο τομέα, καθώς επίσης και στην αξιολόγηση όλων με βάση την εκπαίδευση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε. 
      Δεύτερον, διοργανώνει προαιρετικό πρόγραμμα -πέρα από το συνολικό πρόγραμμα της διά βίου εκπαίδευσης και των νοσηλευτών και των άλλων εργαζομένων- ενός έτους για τους νοσηλευτές που τελείωσαν εξατάξιο γυμνάσιο ή λύκειο, για να μπορούν να μπουν ως νοσηλευτές, να αναλάβουν την υπηρεσία τους και να προχωρήσουν. 
      Τρίτον, αναδιοργανώνει τη διαδικασία χορήγησης ειδικότητας στους νέους γιατρούς, με την εισαγωγή ενιαίου εκπαιδευτικού προγράμματος ανά ειδικότητα, ενιαίου διορισμού  -ένα για όλες τις ειδικότητες- με σύστημα κυκλικής εκπαίδευσης, με σταδιακή εφαρμογή της κατατακτήριας εξέτασης κατά την έναρξη της ειδικότητας και πολλά άλλα που θα τα πούμε στη δευτερολογία. 
      Ο Πρωθυπουργός συνηθίζει να λέει την εξής φράση: «Κοιτάζουμε τους πολίτες στα μάτια». 
      Αν κοιτάξετε τους πολίτες στα μάτια, εγώ θα πρότεινα, παραφράζοντας αυτό, κύριε Υπουργέ, να κοιτάξετε τους γιατρούς στα μάτια, να τους ζητήσετε συγγνώμη και να αναθεωρήσετε όλα αυτά που κάνετε εις βάρος τους. 
      Εγώ θα πρότεινα, βεβαίως, και στον Πρωθυπουργό που πηγαίνει στη Λάρισα την Κυριακή, να κοιτάξει τους πολίτες της Λάρισας στα μάτια και να απαντήσει στους αγρότες γιατί μειώθηκε πραγματικά το εισόδημά τους, γιατί έκλεισε το εργοστάσιο ζάχαρης. Να κοιτάξει, επίσης, τους πολίτες και τους υγειονομικούς και να τους πει γιατί, αλήθεια, ακυρώθηκε η επέκταση της πτέρυγας του Γενικού Νοσοκομείου της Λάρισας και γιατί στην ουσία στάλθηκε στις καλένδες το νέο κτήριο του Ι.Κ.Α. της Λάρισας. 
      Κύριε Υπουργέ, η εκπαίδευση είναι η βάση του συστήματος. Δυστυχώς εσείς ξηλώνετε τη βάση!
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Πρωτόπαπας. 
      Θέλετε όλο το χρόνο, κύριε Πρωτόπαπα; 
      ΧΡΗΣΤΟΣ ΠΡΩΤΟΠΑΠΑΣ: Μάλιστα, κύριε Πρόεδρε. 
      Η σημερινή μας επερώτηση αποσκοπεί ακριβώς στο να θίξει ένα ζήτημα, που αυτές τις μέρες απασχολεί ιδιαίτερα ένα κομμάτι της νέας γενιάς της πατρίδας μας και ιδιαίτερα τους υποψηφίους αποφοίτους των ιατρικών σχολών. 
      Δεν σας κρύβω ότι έχουμε πάρα πολλά τηλεφωνήματα από νεαρούς, από γονείς αγανακτισμένους με την κατάσταση που επικρατεί, ανθρώπους που έχουν την αίσθηση της ομηρίας και της υπέρβασης κάθε ορίου από τις μεθοδεύσεις της σημερινής Κυβέρνησης στο θέμα των ειδικοτήτων. 
Ούτως ή άλλως υπάρχει μια κατάσταση πεπαλαιωμένη στο θέμα των ειδικοτήτων, που θέλει, πράγματι, αλλαγές, που θέλει, πράγματι, παρεμβάσεις. Όπως πεπαλαιωμένη είναι και η κατάσταση, που επικρατεί στο θέμα της εκπαίδευσης του ιατρικού προσωπικού στα νοσοκομεία. 
      Το Φεβρουάριο του 2004 δώσαμε την ευκαιρία να αλλάξει το καθεστώς αυτό. Φέραμε –και πέρασε από τη Βουλή, από την Επιτροπή Κοινωνικών Υποθέσεων- ένα νομοσχέδιο που έλυνε σοβαρά ζητήματα στο θέμα της εκπαίδευσης και είχε και μια συγκεκριμένη πρόταση, μία παρέμβαση στο θέμα της αλλαγής του τρόπου απόκτησης της ειδικότητας. Μπορεί αυτή η παρέμβαση να αποτελέσει μια βάση για την περαιτέρω κουβέντα μας; Σαφώς ναι. Αξιοποιήθηκε; Σαφώς όχι. Χάθηκαν τρία χρόνια. Και δυστυχώς δεν είναι το μόνο θέμα στο Ε.Σ.Υ., για το οποίο χάθηκαν τρία χρόνια. Είναι όμως ένα πάρα πολύ σοβαρό θέμα, στο οποίο πήγαμε προς τα πίσω. Δεν έγινε τίποτα στην εκπαίδευση, δεν έγινε τίποτα για τον εκσυγχρονισμό του τρόπου απόκτησης της ειδικότητας. Και το χειρότερο; Η πελατειακή σχέση, αυτός ο καρκίνος της ελληνικής πολιτικής και κοινωνικής ζωής, έκανε την εμφάνισή του και στο θέμα αυτό. Η πελατειακή σχέση και η ομηρία.
      Είναι γνωστά τα προβλήματα που δημιουργήθηκαν, από τη μεθόδευση που αποδίδεται –δικαίως ή αδίκως, θα μας το πείτε εσείς, κύριε Υπουργέ- στον Υφυπουργό, τον κ. Γιαννόπουλο, πριν από κάποιο χρονικό διάστημα, για τον αιφνιδιασμό που υπήρξε στο θέμα των ειδικοτήτων. Κάποιες κατηγορίες προς ειδίκευση νεοαποφοίτων των ιατρικών σχολών αιφνιδιάστηκαν. Κάποιοι γνώριζαν ότι θα γίνει κάποια αλλαγή με τις ειδικότητες, που ήταν η μία, συνέχεια της άλλης, κάποιοι δεν το γνώριζαν και αιφνιδιάστηκαν. Και προκλήθηκαν τρεις φορές δημοσιεύματα σε μεγάλες εφημερίδες. Κι έγινε φασαρία. Και υπήρξαν ανακοινώσεις συνδικαλιστικών παρατάξεων στο χώρο της ιατρικής σχολής. Κι έγιναν δηλώσεις. Κι έγιναν ερωτήσεις. Υπήρξε αντίδραση από το Υπουργείο; Καμμία. Ούτε επιβεβαίωση ούτε διάψευση της μεθόδευσης. Αντ’ αυτού, υπήρξε δήλωση του Υφυπουργού ότι «θα κάνουμε κάποιες θετικές, μελλοντικές αλλαγές στο θέμα των ειδικοτήτων, για τις οποίες θα συζητήσουμε». Προσέξτε: Αφού έγινε η παγαποντιά, μετά θα συζητήσουμε, για το παραπέρα.
      Ωραία ως εδώ. Καταδικαστέο. Εν πάση περιπτώσει, δεν έπιανε όλη την έκταση του προβλήματος. Έχουμε όμως και δεύτερο κρούσμα. Το δεύτερο κρούσμα είναι ο πίνακας για τη νέα προκήρυξη ειδικοτήτων, ο οποίος ουδέποτε διαψεύστηκε και ο οποίος δημοσιεύθηκε στην ιστοσελίδα της Δ.Α.Π. Το Υπουργείο δεν διέψευσε ότι ισχύει ή ότι ήταν στις προθέσεις του αυτός ο πίνακας, βεβαίως διότι δεν είναι επίσημος ακόμα. Προειδοποίηση ήταν. Απλώς, λέει, έγινε διαρροή. Από ποιον; Τι απέδωσε η Ε.Δ.Ε.; Ποιος τιμωρήθηκε γι’ αυτήν την πράξη; Ποιος τιμωρήθηκε γι’ αυτήν την έκφραση αναξιοπιστίας του κράτους, απέναντι στους νέους πολίτες και στη νέα γενιά; Τι έκανε η Κυβέρνηση αντ’ αυτού; Φέρνει τροπολογία στη Βουλή, στη διάρκεια της συζήτησης του νομοσχεδίου για τις προμήθειες, με την οποία ο Υπουργός, εξουσιοδοτείται εν λευκώ να κάνει ό,τι θέλει στο θέμα των ειδικοτήτων, όπως το θέλει, μετά από εισήγηση του ΚΕ.Σ.Υ..
      Δεν σας εμπιστευόμαστε, κύριε Υπουργέ, γι’ αυτό και δεν σας δώσαμε την εξουσιοδότηση. Κανονικά θα έπρεπε σ’ αυτά τα ζητήματα, που είναι μείζονα ζητήματα για τη νέα γενιά, να έχουμε καθαρές εξηγήσεις, για το πώς τα σχεδιάζουμε. Αυτές τις αλλαγές θέλουμε να κάνουμε, τις φέρνουμε στη Βουλή, τις βάζουμε στην επιτροπή, φωνάζουμε τους φοιτητές, φωνάζουμε όλους τους ενδιαφερόμενους, συζητάμε ανοιχτά μαζί τους, για να έχουμε ένα σύστημα διαφανές και σύγχρονο, στον τρόπο απόκτησης της ειδικότητας, που να δίνει ασφάλεια και σιγουριά στη νέα γενιά.
      Λέει, ο κύριος Υπουργός, σε διάφορες εξαγγελίες του: «Μην ανησυχείτε. Θα προσλάβουμε και χίλιους διακόσιους ειδικευόμενους παραπάνω, θα διευρύνουμε τις θέσεις». Θέλω να πω στον κύριο Υπουργό, ποιος θα τους ειδικεύσει; Έστω ότι διευρύνετε τις θέσεις με κάποιον τρόπο κι έστω ότι πρέπει κι έστω ότι συμφωνούμε κι έστω ότι το κουβεντιάζουμε κι έστω ότι δεν το κάνετε αυθαιρέτως. Τίθεται όμως ένα τρίτο ερώτημα εδώ: 
      Ποιος θα τους ειδικεύσει, κύριε Υπουργέ; Οι γιατροί στα νοσοκομεία, που δεν υπάρχουν; Αυτοί που κάνουν εκατό κι εκατόν είκοσι ώρες εφημερία και δεν προλαβαίνουν ούτε να προσφέρουν ποιοτικές υπηρεσίες στον πολίτη, διότι δουλεύουν κάτω από εξοντωτικές και απάνθρωπες συνθήκες; 
Οι γιατροί οι τακτικοί που δεν προσλάβατε ή οι γιατροί που μεθοδεύετε με τη γνωστή και άθλια ιστορία των επικουρικών, που δεν μπορεί να συνεχιστεί και όσον μας αφορά δεν μας δεσμεύει; Δεν μας δεσμεύει αυτή η ιστορία και τα δεδομένα που δημιουργείτε, για να προσλάβετε αύριο τους «δικούς» σας, τους «κολλητούς» σας», αυτούς που έχετε διορίσει. Ποιος θα τους ειδικεύσει; Ποιος θα αναλάβει αυτό το μεγάλο ζήτημα για το αύριο της υγείας στην Ελλάδα; Οι ανύπαρκτοι γιατροί στα νοσοκομεία; Αυτοί οι ελάχιστοι που δεν προλαβαίνουν; Αυτοί που δεν έχετε προσλάβει και που ετοιμάζετε να καλύψετε κάποιες θέσεις εικονικά, μέσα από τη γνωστή ιστορία της μοριοδότησης, που μεθοδεύετε να γίνει για τους επικουρικούς, που ήδη έχετε πάρει ρουσφετολογικά από τα γραφεία σας; 
      Αυτή είναι η πολιτική της Νέας Δημοκρατίας; Δεν ξέρω, περιμένω απαντήσεις. Αν έχουμε άδικο, να μας το πείτε και να το αποδείξετε. Να καλέσετε την επιτροπή, να φέρετε τις προτάσεις σας, να καλέσετε τις παρατάξεις σας, τις φοιτητικές, να καλέσετε τους συλλόγους φοιτητών, να καλέσετε όσους ενδιαφέρονται, να «πουλήσετε» και να μη ζητάτε εν λευκώ εξουσιοδοτήσεις. Και να μας πείτε και ποιοι είναι οι ένοχοι για τις διαρροές και πόσο τιμωρήθηκαν αυτοί οι υπάλληλοι, αν είναι υπάλληλοι και δεν είναι πολιτικά πρόσωπα, που έκαναν τη διαρροή. Γιατί μετά θα ισχυριστούμε ότι είναι πολιτικά πρόσωπα και ότι φέρετε προσωπικά την ευθύνη αυτής της ιστορίας, κύριε Υπουργέ. 
      Και κλείνω με μία τελευταία παρατήρηση. Δημοσιεύτηκε η έκθεση του Επιθεωρητή Δημόσιας Διοίκησης. Έχω εδώ μία εφημερίδα, από τις πολλές που το δημοσίευσαν -όλες το δημοσίευσαν- την εφημερίδα «ΕΛΕΥΘΕΡΟΤΥΠΙΑ», η οποία διερωτάται «είναι κράτος αυτό;». Αυτό είναι το αποτέλεσμα, ο απολογισμός της επανίδρυσης του κράτους. Είναι κράτος αυτό; 
      Δεσμευτήκατε να επανιδρύσετε το κράτος και να καλύψετε αδυναμίες που υπήρχαν και επί της δικής μας εποχής. Τι κάνατε; Όχι μόνο δεν τις καλύψατε, αλλά υποχρεώνετε τον απλό πολίτη να ρωτάει «είναι κράτος αυτό;». Η διαφθορά και η σπατάλη κυριαρχούν παντού. 
      Για να δούμε τι γίνεται και στο χώρο της υγείας. Εγώ δεν θα επικαλεστώ τα στοιχεία του Επιθεωρητή, αλλά θα σας θυμίσω δύο νούμερα, δύο πράγματα. Το πρώτο είναι το εξής: τετρακόσια τριάντα έξι εκατομμύρια ευρώ σε δύο χρόνια απευθείας αναθέσεις από δεκαοκτώ δημόσια νοσοκομεία. 
      Και όσον αφορά το Νοσοκομείο «Αλεξάνδρα», πληροφορούμαι ότι κάποιος «έξυπνος» έγραψε επάνω να μη δοθούν στοιχεία. Θα το βρω το χαρτί. Και πείτε στον κύριο διοικητή ότι αυτή η ιστορία θα έλθει στη Βουλή και δεν θα μείνει έτσι. Αν βέβαια το έχει κάνει. 
      ΕΜΜΑΝΟΥΗΛ ΣΚΟΥΛΑΚΗΣ: Και γιατί όχι στη δικαιοσύνη; Πρέπει να πληροφορηθεί και η δικαιοσύνη. 
      ΧΡΗΣΤΟΣ ΠΡΩΤΟΠΑΠΑΣ: Και στη δικαιοσύνη, κύριε συνάδελφε! 
      Πείτε το. Πείτε το από τώρα. Αν το έχει κάνει. Κρατώ μια μικρή επιφύλαξη, αλλά θα το βρω. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό ακόμα, κύριε Πρόεδρε. 
      Δεύτερον. Αυτή η ιστορία είναι χίλιες πεντακόσιες φορές περισσότερο, λέει, απ’ ό,τι κοστίζουν τα μηχανήματα. Τετρακόσια τριάντα έξι εκατομμύρια ευρώ απευθείας αναθέσεις σε δύο χρόνια; Τι έγινε; Ποιος το ερεύνησε; Ποιος τιμώρησε αυτούς τους ανθρώπους που τα κάνουν; Τι έχετε να μας πείτε; Ποια έπρεπε και ποια δεν έπρεπε; Ποιοι «έφαγαν» απ’ αυτήν την ιστορία; Ποιοι «λαδώθηκαν»; Τι μίζες υπήρξαν; Τι έγινε μ’ αυτές τις υποθέσεις; Περιμένουμε απαντήσεις. 
      Τρίτον, η ιστορία Ι.Φ.Ε.Τ. και Ε.Ο.Φ.. Σας κάναμε ερώτηση μαζί με δύο συναδέλφους πριν από μερικές μέρες. 
      ΠΡΟΕΔΡΕΥΩΝ (Ιωάννης Τραγάκης): Και ολοκληρώσατε, κύριε συνάδελφε. 
      ΧΡΗΣΤΟΣ ΠΡΩΤΟΠΑΠΑΣ: Φάρμακα αξίας 2.800.000 ευρώ είναι κλεισμένα στο «Ελευθέριος Βενιζέλος» και δεν μπορούν να εκτελωνιστούν, διότι θεωρούνται από πολλούς επικίνδυνα για τη δημόσια υγεία. Τι γίνεται μ’ αυτή την ιστορία και ποιος θα την πληρώσει;
      Τέταρτον και κλείνω με το Μεταξά. Το αίσχος το είδαμε. Την τριτοκοσμική κατάσταση την είδαμε. Πείτε μου, σας παρακαλώ, το εξής. Μπορώ να ισχυριστώ ή δεν μπορώ ότι όταν ανετέθη από το διοικητή σε ιδιωτική εταιρεία, η συντήρηση του νοσοκομείου και ταυτόχρονα έδιωξε και τον ηλεκτρολόγο-μηχανολόγο που θα επόπτευε τον ιδιώτη, έγινε για να προτιμηθεί ο συγκεκριμένος ιδιώτης με προνομιακούς όρους και να έχει οφέλη η διοίκηση απ’ αυτήν την ιστορία; Έχω δικαίωμα να το ισχυριστώ, ναι ή όχι; Και φθάσαμε σ’ αυτό το αίσχος! 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε. 
      ΧΡΗΣΤΟΣ ΠΡΩΤΟΠΑΠΑΣ: Κλείνω, κύριε Πρόεδρε, λέγοντας…
      ΠΡΟΕΔΡΕΥΩΝ (Ιωάννης Τραγάκης): Όχι, «κλείνω». Έχετε κλείσει πολλές φορές και την κάνατε και ειδικευμένη την επερώτηση, τελικά. 
      ΧΡΗΣΤΟΣ ΠΡΩΤΟΠΑΠΑΣ: Κλείνω, κύριε Πρόεδρε, λέγοντας ότι θεωρώ, πως όχι απλά και μόνο συνειδητά εγκαταλείπετε και απαξιώνετε το Ε.Σ.Υ., αλλά μεθοδεύετε συγκεκριμένα, τη στήριξη συγκεκριμένων συμφερόντων του ιδιωτικού τομέα, μέσα απ’ αυτήν την πορεία απαξίωσης και εγκατάλειψης που κάνατε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Σηφουνάκη έχει το λόγο και θα είμαι αυστηρός με το χρόνο.
      Ορίστε, κυρία Σηφουνάκη, έχετε το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κύριε Υπουργέ, προεκλογικά η Νέα Δημοκρατία και για το χώρο της υγείας, είχε υποσχεθεί πάρα πολλά πράγματα. Είχε υποσχεθεί «λαγούς με πετραχήλια». Είχε υποσχεθεί προσλήψεις νοσηλευτικού προσωπικού, είχε υποσχεθεί προσλήψεις ιατρικού προσωπικού, υλικοτεχνική υποδομή, διαφάνεια παντού και ενιαίο σύστημα προμηθειών.
	Βλέπουμε, λοιπόν, τριάμισι χρόνια μετά από την ανάληψη της εξουσίας από τη Νέα Δημοκρατία ότι όλα αυτά είναι ένα κενό γράμμα. Ο απολογισμός, δυστυχώς, στο χώρο της υγείας είναι θλιβερός και αυτό δεν είναι άποψη δική μου, είναι όλης της ελληνικής κοινωνίας, είναι όλων των εργαζομένων στο χώρο της υγείας πλέον.
      Όταν πριν από μερικές μέρες, ψηφίσατε εδώ το νόμο για τις προμήθειες στα νοσοκομεία και σας προκάλεσα να πάμε μία βόλτα σ’ όλα τα νοσοκομεία της χώρας και στα κέντρα υγείας για να δείτε τι συμβαίνει, δυσανασχετήσατε. Εγώ σας ξαναπροκαλώ. Στον «Ερυθρό Σταυρό» επί ένα μήνα, είναι χαλασμένος ο αξονικός τομογράφος και ο «Ερυθρός Σταυρός» είναι νοσοκομείο πρώτης γραμμής. Είναι τριτοβάθμια περίθαλψη. Επί ένα μήνα, λοιπόν, οι άρρωστοι, έχουν γίνει «μπαλάκι» να τρέχουν με τα ασθενοφόρα δεξιά και αριστερά, για να κάνουν μία αξονική. 
      Δεν μιλάμε γι’ αυτά που συνέβησαν, που είναι γνωστά πλέον στο πανελλήνιο. Λίγες μέρες αφότου σας είχα προκαλέσει για τη βόλτα μας στα νοσοκομεία, είδαμε αυτά που συνέβησαν στο «Μεταξά», αυτά που συμβαίνουν στον «Ευαγγελισμό», αυτά που συμβαίνουν στο «Παίδων» χωρίς τις μονάδες νεογνών. Δικαιώθηκα δηλαδή δύο-τρεις μέρες μετά, σ’ όλα αυτά που σας έλεγα και στην πρόσκληση που σας είχα κάνει, να πάμε όλοι μαζί. 
	Έρχεστε, λοιπόν, και αποδεικνύετε σήμερα ότι το μόνο που σας ενδιαφέρει, είναι η εξυπηρέτηση μικροκομματικών συμφερόντων. Από τις 21 του μήνα, είχε βγει υπουργική απόφαση για τις ειδικότητες, για την αλλαγή του τρόπου ειδίκευσης. Ξέρατε, ο Υπουργός την είχε υπογράψει. Αντί, λοιπόν, να ενημερώσει τους πάντες -γιατί όλοι ξέρουμε ότι σ’ ένα δεκαήμερο το πολύ, δημοσιεύεται η υπουργική απόφαση στην Εφημερίδα της Κυβέρνησης- όχι μόνο δεν ενημέρωσε, ώστε να ξέρουν οι γιατροί τι συμβαίνει, αλλά στις 28 του μήνα εν μια νυκτί, όλοι οι «ημέτεροι» με εσωτερική πληροφόρηση έμαθαν τι γίνεται, για να πάνε να κάνουν αιτήσεις. Αυτό είναι απαράδεκτο, θίγει όλο το ιατρικό σώμα. Όσο και αν εξυπηρετείτε κάποιους και αισθάνεστε ικανοποιημένοι με την εξυπηρέτηση κάποιων «ημετέρων», θίγει όλον τον ιατρικό κόσμο. Απευθύνομαι σε σας, γιατί είστε και γιατρός και θα έπρεπε να έχετε μεγαλύτερες ευαισθησίες σε τέτοια θέματα, όταν συμβαίνουν. Το ένα είναι αυτό.
	Το άλλο, βέβαια, που είναι τραγικό, είναι η εκπαίδευση. Βέβαια για να έχουμε εκπαίδευση, θα πρέπει να έχουμε ένα αναβαθμισμένο Εθνικό Σύστημα Υγείας. Πώς μπορεί να γίνει εκπαίδευση σε γιατρούς, νοσηλευτές και λοιπό προσωπικό, όταν οι καημένοι οι ειδικευόμενοι, κάνουν δέκα εφημερίες το μήνα, μία μέσα, δύο έξω, λες και είναι στο στρατό και είναι κατάκοποι για να εφημερεύσουν ξανά μετά από δύο μέρες; 
	Το άλλο τραγικό που συμβαίνει -και λέω ότι συμβαίνει στο Νοσοκομείο της Χαλκίδας και πιθανώς συμβαίνει και στα υπόλοιπα νοσοκομεία της χώρας- είναι ότι τα κονδύλια είναι μειωμένα για τις εφημερίες. Περνώντας προχθές από το νοσοκομείο, διαπίστωσα ότι θα κάνουν δέκα εφημερίες οι ειδικευόμενοι. Είναι υποχρεωμένοι να τις κάνουν, για να καλύψουν κάθε μέρα την εφημερία -γιατί είναι γενική εφημερία καθημερινά, καθ’ότι είναι επαρχιακό νοσοκομείο- αλλά θα πληρώνονται τις εφτά, γιατί τους είπε ο διοικητής ότι δεν φτάνει το κονδύλι και πρέπει να κάνουν περικοπή, τουλάχιστον το 15% από το πλαφόν που παίρνουν και βέβαια το παίρνουν το πλαφόν, γιατί τις κάνουν τις εφημερίες, δηλαδή δεν θα πληρώνονται καν τη δεδουλευμένη εργασία. Αυτά είναι απαράδεκτα πράγματα. 
	Το μόνο που κάνατε όλα αυτά τα χρόνια, είναι να διορίσετε διοικητές, που δεν έχουν ούτε τα τυπικά προσόντα. Ο διοικητής στη Χαλκίδα, παραδείγματος χάρη, έχει τελειώσει τη Ριζάρειο Θεολογική Σχολή και όχι μόνο δεν μπορεί να αντεπεξέλθει στα προβλήματα που αντιμετωπίζει αλλά δεν υλοποιεί καν δικαστικές αποφάσεις, δηλαδή διευθυντής νοσοκομείου του διοικητικού, έχει δικαιωθεί στα δικαστήρια να τον τοποθετήσει στη θέση του, ξέρω ότι το Υπουργείο του είπε να τον τοποθετήσει και αρνείται επί δύο μήνες να το κάνει. Αυτά είναι απαράδεκτα πράγματα. Το μόνο που ενδιαφέρει κάθε διοικητή διορισμένο από την Κυβέρνηση, είναι να εξυπηρετηθεί. 
      Βέβαια είδαμε και το εξής τραγικό. Ο κ. Κακλαμάνης διόρισε διοικητές, ήλθε ο κ. Αβραμόπουλος, τους άλλαξε χωρίς να τους αξιολογήσει και έβαλε άλλους. Μακάρι να ήταν καλύτεροι. Εγώ εύχομαι, κάθε φορά να διορίζονται άνθρωποι, που θα μπορέσουν να προσφέρουν έργο και να κάνουν κάτι. Δεν έχω μάθει να κάνω στείρα αντιπολίτευση, όμως εδώ βλέπουμε ότι όχι μόνο δεν γίνεται τίποτα, αλλά απαξιώνεται το σύμπαν. Ο χώρος της υγείας δεν είναι για να κάνουμε μικρορουσφετάκια και μικροεξυπηρετήσεις. 
	Τα υπόλοιπα θα τα πω στη δευτερολογία μου, κύριε Πρόεδρε.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Σαλμάς ζητά άδεια ολιγοήμερης απουσίας στο εξωτερικό.
	Η Βουλή εγκρίνει;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
	Το λόγο έχει ο συνάδελφος κ. Χάιδος.
      ΧΡΗΣΤΟΣ  ΧΑΪΔΟΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, η κατάσταση στις δημόσιες υπηρεσίες υγείας διαρκώς επιδεινώνεται. Η κυβερνητική πολιτική, που είναι ένα εκρηκτικό μείγμα νεοφιλελεύθερης αντίληψης, διαχειριστικής ανεπάρκειας και παλαιοδεξιάς λειτουργίας, οδηγεί το Ε.Σ.Υ. σε μαρασμό και τα νοσοκομεία της χώρας σε αδιέξοδο. 
      Η υποχρηματοδότηση, οι τραγικές ελλείψεις προσωπικού, οι καθυστερήσεις στις προσλήψεις, η αποσπασματική και πρόχειρη αντιμετώπιση των προβλημάτων, η συγκεντρωτική και αυταρχική λογική των διοικούντων, οι ελλείψεις ιατροτεχνολογικού εξοπλισμού και αναλώσιμων υλικών έχουν δραματικές συνέπειες στη λειτουργία των νοσοκομείων και καθημερινά οι αδυναμίες και τα προβλήματα έχουν συνέπειες σοβαρές στους ασθενείς, ενώ γίνονται πρωτοσέλιδα έγκριτων εφημερίδων και καταλαμβάνουν μεγάλο μέρος της επικαιρότητας.
      Θα καταθέσω στα Πρακτικά της Βουλής προχθεσινό δημοσίευμα της εφημερίδας «ΤΑ ΝΕΑ», τα οποία στο κύριο άρθρο τους εκπέμπουν SOS για το προσωπικό και τις υποδομές και ο υπέρτιτλος είναι: «Διώχνουν ασθενείς από τα χειρουργεία».
      Θα καταθέσω, επίσης, στα Πρακτικά της Βουλής κύριο άρθρο τρικαλινής εφημερίδας με τίτλο: «Καβγάς με φόντο τις ελλείψεις». Οι οδηγοί των ασθενοφόρων εντέλλονται για διακομιδές χωρίς συνοδό νοσηλευτή, μέλος πληρώματος, ή γιατρό. Κι ερωτώ: Όλα αυτά δεν απογοητεύουν τους πολίτες, δεν προκαλούν ανησυχία στους ασθενείς, δεν απαξιώνουν το Ε.Σ.Υ.; 
      Θα καταθέσω, επίσης, για τα Πρακτικά της Βουλής την προκήρυξη 11Κ/2006, η οποία ρητώς ανέφερε σε παράγραφό της ότι οι υποψήφιοι διορίζονται ένα μήνα μετά τη λήξη της προθεσμίας υποβολής των δικαιολογητικών και το αργότερο εντός τεσσάρων μηνών από την έκδοση των πινάκων του Α.Σ.Ε.Π.. Παρ’ότι παρήλθε μεγάλο χρονικό διάστημα, οι επιτυχόντες δεν έχουν προσληφθεί ακόμη και σε ερωτήσεις τους προς τις υπηρεσίες παίρνουν ως απάντηση: «Θα αργήσετε πολύ ακόμη». Πώς θα ανταποκριθούν τα νοσοκομεία με τόσες ελλείψεις, όταν και οι επιτυχόντες καθυστερούν για τόσο μεγάλα χρονικά διαστήματα να προσληφθούν; Από αυτή την αντιμετώπιση που ανέφερα, δεν ξέφυγαν και οι χιλιάδες νέοι γιατροί που περιμένουν καρτερικά τη σειρά τους για ειδικότητα. Από αυτή την αρνητική εξέλιξη δεν ξέφυγε το θέμα της εκπαίδευσης των γιατρών. Αυτό, βέβαια, αποτελεί τη βάση και το σημαντικότερο παράγοντα για την καλή λειτουργία των υπηρεσιών υγείας. Και ενώ θα περίμενε κανείς να αντιμετωπιστεί με υπευθυνότητα και σοβαρότητα και να αποτελεί πρώτη προτεραιότητα της κυβερνητικής πολιτικής, αυτό αντιμετωπίζεται πρόχειρα και αποσπασματικά και εντάχθηκε στη ρουσφετολογική τακτική της εξυπηρέτησης των «ημετέρων».
      Πρόσφατα φέρατε τροπολογία, όπου για τις ειδικότητες –έτσι το αντιμετωπίζετε το θέμα, με τροπολογίες- και την εκπαίδευση των γιατρών αποφασίζει ο Υπουργός. Και αποφασίζει ο Υπουργός να συνυπολογίζεται ο χρόνος απόσπασης των αγροτικών γιατρών, πέραν των τριών μηνών στα νοσοκομεία, σαν χρόνος ειδικότητας. Με τα «μέσα», δηλαδή, αναγνώριση ειδικότητας. Γιατί; Ποιος θα αποσπαστεί στο νοσοκομείο; Αυτός που έχει «μέσα». Αποφασίζει επίσης το Υπουργείο την επιλεκτική ενημέρωση και την επιλεκτική αντιμετώπιση προνομιακά των δικών σας, σε βάρος των άλλων συναδέλφων.
      Για να αποδείξω του λόγου το αληθές, θα καταθέσω στα Πρακτικά της Βουλής την υπουργική απόφαση που ανέφεραν οι προηγούμενοι συνάδελφοι, η οποία δημοσιεύτηκε εν κρυπτώ και αιφνιδιαστικά, ενώ ταυτόχρονα Υπουργός της Κυβέρνησης διαβεβαίωνε τους γιατρούς ότι δεν θα δημοσιευτεί αυτή η απόφαση, αν  δεν ενημερωθούν. Και βέβαια είναι μνημείο  προχειρότητας, γιατί αναφέρει ότι οι γιατροί που διορίζονται ενιαία, πέραν της ειδικότητας της παθολογίας και της χειρουργικής, μπορούν να κάνουν δύο αιτήσεις.  Δεν το γνώριζαν οι υπάλληλοι και πήγαν κάποιοι γιατροί να κάνουν αιτήσεις για τη γενική ιατρική και τους είπαν: «Δεν ξέρουμε, δεν γνωρίζουμε» και δεν δέχονταν τις αιτήσεις. Γιατί δεν περιλαμβάνεται η γενική ιατρική; Και βέβαια ήλθε το site της Δ.Α.Π., που ήταν μνημείο αδιαφάνειας και αντιδεοντολογικής συμπεριφοράς. Τι απαντάτε σε αυτό; Δεν αισθάνεστε την ανάγκη να απολογηθείτε ούτε ως Υπουργός, ούτε ως στέλεχος της Νέας  Δημοκρατίας;
      Εγώ και άλλοι φορείς δεν γνωρίζουμε ποιες είναι οι θέσεις, οι οποίες θα αναγνωριστούν στα νοσοκομεία της πόλης μας. Και όταν μας ρωτάνε, «τι γίνεται;», τους απαντούμε. «Δεν έχουμε ενημέρωση». Εγώ έκανα ερώτηση και δεν πήρα ακόμα απάντηση. Γράφτηκε στο site ότι δίνονται έξι θέσεις γενικών γιατρών για ειδίκευση στη Γενική Ιατρική στα Τρίκαλα. Ισχύει ή δεν ισχύει; Θα το γνωρίζουν μόνο τα μέλη της Νέας Δημοκρατίας; Οι αρμόδιοι φορείς δεν θα το γνωρίζουν; Γιατί δεν απαντάτε στην ερώτησή μου;
      Κύριε Υπουργέ, τα πολλά κρούσματα τέτοιας δυσλειτουργίας δείχνουν ότι νοσείτε από την αρρώστια της πελατειακής σχέσης, η οποία ως επιδημία προσέβαλε όλα τα στελέχη. Δεν πιστεύετε στην αξιοκρατία, δεν πιστεύετε στο ΕΣΥ, δεν πιστεύετε στη διαφάνεια.
      Εμείς πιστεύουμε και στο ΕΣΥ και στη διαφάνεια. Και όταν –σύντομα- θα γίνουμε πάλι κυβέρνηση, θα εφαρμόσουμε αυτά που πρέπει για το ΕΣΥ, για την εκπαίδευση των γιατρών, για τις ειδικότητες.
      Ευχαριστώ. 
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Σκουλάκης έχει το λόγο.
      Θα σας δώσω και τα οκτώ λεπτά, αφού ανεβαίνετε στο Βήμα.
      ΕΜΜΑΝΟΥΗΛ ΣΚΟΥΛΑΚΗΣ: Ναι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ωραία, καθιερώσαμε έθιμο τώρα, λόγω των εκλογών…
      ΧΡΗΣΤΟΣ ΠΡΩΤΟΠΑΠΑΣ: Να τις κάνουμε, κύριε Πρόεδρε, να τελειώνουμε. Να τις κερδίσουμε, για να ξεκουραστείτε κι εσείς!
      ΕΜΜΑΝΟΥΗΛ ΣΚΟΥΛΑΚΗΣ: Ευχαριστώ, κύριε Πρόεδρε.
      Κύριε Πρόεδρε, κύριε Υφυπουργέ, αγαπητοί συνάδελφοι, σήμερα 8, του Ιούνη μπαίνουμε στον 40ο μήνα διακυβέρνησης της χώρας από τη Νέα Δημοκρατία. Σαράντα μήνες διακυβέρνησης. Γενική διαπίστωση: 
      Κύριε Υπουργέ, έχετε απογοητεύσει τον ελληνικό λαό, είτε το θέλετε είτε δεν το θέλετε. Ό,τι κι αν κάνετε επικοινωνιακά, αυτή είναι πλέον η κοινή συνείδηση των Ελλήνων πολιτών. Και στο χώρο της Υγείας έχετε αποτύχει παταγωδώς. Μπορεί να πήγατε πάρα πολύ καλά στη «μάχη της κατσαρίδας» ως υπεύθυνος Υγείας του κόμματος της αντιπολίτευσης, αλλά τα πήγατε πάρα πολύ άσχημα ως Υφυπουργός Υγείας της Κυβέρνησης.
      Συστηματικά, μεθοδευμένα απαξιώνετε καθημερινά το Εθνικό Σύστημα Υγείας με την υποχρηματοδότησή του, με την υποστελέχωσή του, με το να υπηρετούν σήμερα στο Σύστημα τρεισήμισι με τέσσερις χιλιάδες λιγότεροι νοσηλευτές, με το να υπηρετούν στο Σύστημα κυρίως επικουρικοί γιατροί στη θέση των μονίμων -γιατί σας βόλευε να κάνετε κομματικούς διορισμούς- με το να εγγράφετε στον Προϋπολογισμό του έτους 2007 10.000.000 ευρώ για προσλήψεις, ενώ εμείς, το κακό ΠΑ.ΣΟ.Κ., είχαμε εγγράψει στον προϋπολογισμό του έτους 2004 100.000.000 ευρώ, με το να είναι ακόμα αναξιοποίητες οι εκατόν σαράντα κλίνες Μονάδων Εντατικής Θεραπείας, που σας παραδώσαμε.
      Ειλικρινά, κύριε Υφυπουργέ, έχετε αντιληφθεί ότι έχετε τεράστιες ευθύνες -και προσωπικές- απέναντι στην υγεία του ελληνικού λαού; Και ξέρετε γιατί; Ωραιοποιείτε την κατάσταση και απεμπολείτε –ακούστε τι θα σας πω- τα δικαιώματα των Ελλήνων ασθενών στο όνομα της απογραφής και του κομματισμού σας.
      Όταν βγαίνει ο πρώην Υπουργός και λέει –αυτή ήταν η μόνη του κουβέντα- «θα ήθελα πιο απείθαρχο τον κ. Αλογοσκούφη. Του ζητώ λεφτά, αλλά δεν μου δίνει έναντι της Ευρωπαϊκής Ένωσης» -έτσι είχε πει ο κ. Κακλαμάνης για τον κ. Αλογοσκούφη- και όταν προχθές στη Βουλή, από αυτό το Βήμα, ο Υπουργός, ο κ. Αβραμόπουλος, μας είπε: «Κύριοι συνάδελφοι του ΠΑ.ΣΟ.Κ., η υγεία δεν χρειάζεται άλλα λεφτά, θα τα  νοικοκυρέψουμε εμείς, θα εξοικονομήσουμε 500.000.000 ευρώ, για να σώσουμε το Σύστημα», τι είναι αυτά τα πράγματα; Δεν απεμπολείτε με αυτόν τον τρόπο τα δικαιώματα των Ελλήνων ασθενών; Δεν έχετε τεράστιες ευθύνες για το χάλι των νοσοκομείων, για το ότι η Παιδιατρική Κλινική πέρασε την περιπέτεια στο Ρέθυμνο, για το ότι η Μονάδα Νεογνών των Χανίων, κύριε Υπουργέ, μετά από έξι εξαγγελίες, ακόμα δεν λειτουργεί;
Γι’ αυτά που συνέβησαν στο νοσοκομείο «Μεταξά», για το παιδάκι που πέθανε λόγω έλλειψης ασθενοφόρου δεν έχετε ευθύνες; Για όνομα του Θεού!
      Όλα αυτά που σας είπα, δεν τα λέμε από αντιπολιτευτική διάθεση. Είναι στοιχεία επίσημα, είναι η σκληρή πραγματικότητα που βιώνουμε όλοι μας καθημερινά, αλλά προπάντων οι Έλληνες ασθενείς, οι οποίοι ταλαιπωρούνται. 
      Πηγαίνετε μία μέρα στα νοσοκομεία, κύριε Υπουργέ, να δείτε. Αφήστε τους τηλεοπτικούς μονολόγους, κυρίως ο κ. Αβραμόπουλος αλλά κι εσείς και αφήστε αυτό που κάνετε κάθε πρωί, δηλαδή, να βγαίνετε στα πρωϊνάδικα και να βρίσκετε κρεβάτι εντατικής θεραπείας. Βρείτε το και μην βγαίνετε να το πείτε. Αυτό είναι κατάντημα της δημόσιας ζωής. Αντί να προβληματιστείτε, να δείτε πως θα ανοίξετε τα εκατόν εξήντα κρεβάτια, κάνετε αυτό που κάνετε κάθε τόσο. 
      Κύριε Υφυπουργέ, αυτή είναι η γενική εκτίμηση για την υγεία και τη σκληρή πραγματικότητα, αλλά και για το χώρο της εκπαίδευσης, που έχει πληρώσει ακριβά την πολιτική σας. 
      Ξεχάσατε, κύριοι συνάδελφοι, πόσο μεθοδευμένα προσπάθησαν να κερδίσουν πολιτικό χρόνο. Δεν το είπε κανείς σας. Θυμάστε τι έγινε εδώ μέσα, στη Βουλή, με εκείνη την περιβόητη ρύθμιση που θα έδινε ειδικότητες το νοσοκομείο «Ερρίκος Ντυνάν» και ξεσηκώθηκε ο ιατρικός κόσμος και αναστατώθηκαν οι φοιτητές. Είχαμε κάνει σκληρή κριτική εδώ μέσα. 
      Ευτυχώς, δεν τολμήσατε να την εφαρμόσετε, όπως πιστεύω ότι δεν θα τολμήσετε να εφαρμόσετε την τροπολογία που φέρατε προχθές και η οποία λέει: Κύριε Υπουργέ, θέλω να μου το ξεκαθαρίσετε, διότι εγώ είμαι ολίγον τι αγράμματος και δεν καταλαβαίνω τι λέτε: «Με απόφαση του Υπουργού Υγείας και Κοινωνικής Αλληλεγγύης, ύστερα από πρόταση του Κεντρικού Συμβουλίου Υγείας συνιστώνται, μετονομάζονται, διαχωρίζονται ή ενοποιούνται οι ιατρικές ειδικότητες. Καθορίζεται η άσκηση για κάθε μία από αυτές κατά χρόνο και περιεχόμενο άσκησης και ορίζονται οι προϋποθέσεις τοποθέτησης των ιατρών προς απόκτηση ειδικότητας».
      Εδώ τα λέει όλα, κύριε Υπουργέ, ή τίποτα. Εγώ πιστεύω ότι εδώ παίρνετε εξουσιοδότηση για τον εαυτόν σας να τα κάνετε όλα, να τοποθετείτε όποιο γιατρό θέλετε σε όποιο τμήμα θέλετε, να προσθέτετε, να αφαιρείτε. Έτσι λέτε εδώ μέσα. Ελπίζω και με αυτήν την τροπολογία  -δεν βλέπω να έχει ούτως ή άλλως δυνατότητα εφαρμογής, λόγω του ότι έχουμε μπει σε μία παρατεταμένη προεκλογική περίοδο- να μην τολμήσει κανένα Κεντρικό Συμβούλιο Υγείας να νομιμοποιήσει όλες αυτές τις κομματικές παρεμβάσεις που πρόκειται να κάνετε και που έχετε σκεφθεί μέσα από αυτή τη διάταξη.
      Κύριε Υφυπουργέ, εμείς δουλέψαμε πάρα πολύ το θέμα. Είναι μεγάλο το θέμα, είναι ευαίσθητο το θέμα, από τα σημαντικότερα θέματα του τομέα της υγείας. Αφορά την ποιοτική αναβάθμιση της εκπαίδευσης των γιατρών της χώρας μας και γι’ αυτό η επιτροπή εκπαίδευσης του Κ.Ε.Σ.Υ. δούλεψε πάρα πολύ και για αρκετό χρονικό διάστημα και κατάφερε με ομόφωνη απόφαση της ολομέλειας του Κεντρικού Συμβουλίου Υγείας να καταθέσει μία πρόταση νόμου. Υιοθετήθηκε από την Κυβέρνηση, πέρασε από την Επιτροπή Κοινωνικών Υποθέσεων, όμως δεν ολοκληρώθηκε λόγω της προκήρυξης των εκλογών και δεν έγινε νόμος του κράτους. 
      Εσείς δεν ασχολείστε με το θέμα. Συνειδητά το παραμερίσατε και αυτό, το κουκουλώσατε. Θέλατε να κερδίσετε χρόνο. Φέρατε την τροπολογία για το νοσοκομείο «Ερρίκος Ντυνάν». Φέρατε προχθές τούτη την τροπολογία. Φωνάξατε την επιτροπή, φωνάξατε τους ανθρώπους που είχαν δουλέψει το θέμα, σας έκαναν την πρόταση, όμως από το Φλεβάρη του έτους 2006 που σας παρέδωσαν τις όποιες τροποποιήσεις και βελτιώσεις –έτσι τουλάχιστον πληροφορούμαστε- τι κάνατε; Γιατί δεν τολμάτε να μας πείτε «Αυτή είναι η πρότασή μας»; Γιατί αυτή τη στιγμή είναι «παγωμένη» η επιτροπή εκπαίδευσης; Δεν είναι η δουλειά της μόνο να ασχολείται με τις ειδικότητες. Έχει τόσα πολλά σοβαρά θέματα να ασχοληθεί και όμως, δεν ασχολείται, κύριε Υπουργέ. 
      Γιατί εσείς, κύριε Υπουργέ, δεν ενεργοποιείτε αυτήν την επιτροπή να ασχοληθεί με τα θέματα εκπαίδευσης των γιατρών, να κάνει αξιολόγηση των μονάδων και τμημάτων που χορηγούν ειδικότητες; Γιατί γνωρίζετε πολύ καλά ότι υπάρχουν τεράστια προβλήματα λόγω της κατάντιας του Ε.Σ.Υ., λόγω του ότι οι περισσότεροι γιατροί δεν είναι μόνιμοι, είναι επικουρικοί και στο λεκανοπέδιο Αττικής και στη Θεσσαλονίκη, μετά την τροποποίηση της τροπολογίας που κάναμε και που εμείς ψηφίσαμε για τα νησιά και τις δυσπρόσιτες περιοχές, ενώ εσείς για ρουσφετολογικούς λόγους διορίσατε όλα αυτά τα χρόνια μόνο επικουρικούς χωρίς να κάνετε οικονομία. Στράφι πήγανε. Δεν είναι νοικοκύρεμα αυτό, δεν είναι εξορθολογισμός των δαπανών.
      ΄Οσο για τις ειδικότητες, δύο φορές εξαπατήσατε τους γιατρούς. 
      ΠΡΟΕΔΡΕΥΩΝ (Ιωάννης Τραγάκης): Τώρα μπήκατε στο κύριο θέμα της επερώτησης;
      ΕΜΜΟΥΗΛ ΣΚΟΥΛΑΚΗΣ: Και με την αιφνίδια τροποποίηση της υπουργικής απόφασης και με τη διαρροή του νέου πίνακα των ειδικευομένων γιατρών, το μόνο που πετυχαίνετε, κύριε Υπουργέ, είναι να απογοητεύετε τους νέους μας. Από πού να πιαστούν; Από εμάς περιμένουν. Πάντως, για μια άλλη φορά τους απογοητεύσατε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε και κύριοι συνάδελφοι, είναι γεγονός ότι οι συνάδελφοι του ΠΑ.ΣΟ.Κ. και ιδιαίτερα οι γιατροί, οι διατελέσαντες και οι υφυπουργοί Υγείας, όσο θα μιλάνε άνευ επιχειρηματολογίας και θα λένε τα ίδια και τα ίδια, τόσο θα εκτίθενται στον ελληνικό λαό και σ’ αυτούς που θέλουν να τους έχουν υπερμάχους. 
      Ιδιαιτέρα για το θέμα που ανεφέρθη, οι περισσότεροι αναλώθηκαν στα γενικότερα προβλήματα του χώρου της υγείας και πολύ λιγότερο στην επικεφαλίδα της επίκαιρης ερώτησης και η οποία είναι: «Ρουσφετολογική προώθηση ημετέρων στις λίστες ειδίκευσης». 
      Χαίρομαι γιατί θα μου δοθεί η ευκαιρία να αναλύσω όλο το θέμα για να το κατανοήσουν και να μην αναφέρονται αποσπασματικά και με κάποιες κορώνες για να δημιουργήσουν εντυπώσεις στα νέα παιδιά που τελειώνουν ή τέλειωσαν την ιατρική. 
      Θα ήμουν ιδιαίτερα χαρούμενος, επειδή με προκάλεσε η κ. Περλεπέ και θα ήταν για εμένα χαρά και ιδιαίτερη τιμή να πάμε μια βόλτα μαζί πρωί, μεσημέρι, βράδυ, όπου θέλετε, σε όποιο νοσοκομειακό σχηματισμό να δούμε το σήμερα και να σχολιάσουμε και το χθες. ΄Οποτε θέλετε αποφασίστε κι εγώ είμαι εδώ.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Να αρχίσουμε πρώτα από το νοσοκομείο της Χαλκίδας.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είμαι εδώ, να πάμε από τη Γαύδο μέχρι την Αλεξανδρούπολη και τους Οθωνιούς. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, καμμία διακοπή.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): ΄Ακουσα τον κ. Νασιώκα μετά προσοχής, όσον αφορά το θέμα των υπουργικών αποφάσεων. Ιστορικά θα πρέπει να τοποθετηθούμε λέγοντας ότι η απόφαση του Υπουργού κ. Στεφανή με Υφυπουργό τον κ. Νασιώκα τον Αύγουστο του 2003, που καταργούσε την υποχρέωση της υπηρεσίας υπαίθρου και έδινε τη δυνατότητα να κάνουμε έναρξη ειδικότητας με δήλωση μέσα στο μήνα, ήταν μια πολύ καλή υπουργική απόφαση, η οποία και τότε –το ξέρετε καλά- είχε κάποιες παρενέργειες που δεν γνώριζε κανείς και πιστεύω ούτε εσείς γνωρίζατε τι παρενέργειες θα είχε. Ούτε κι εγώ εκείνη την περίοδο μπόρεσα να καταλάβω ακριβώς ποια ήταν τα παρελκόμενα από την απόφαση αυτή. Τότε είδαμε ότι πολλοί συνάδελφοι διέκοψαν το αγροτικό ιατρείο -και το θυμάστε πολύ καλά από το γεγονός ότι πάρα πολλά ιατρεία εκείνα την περίοδο έμειναν χωρίς γιατρούς -διέκοψαν την υπηρεσία υπαίθρου. 
      Τότε, λοιπόν, την περίοδο αυτή δημιουργήθηκαν κάποια προβλήματα σε πολλούς συναδέλφους. Ομαλοποιήθηκε το σύστημα και πραγματικά ήταν μια καλή απόφαση, όπως είπα, που δεν δέσμευε πλέον τους γιατρούς να κάνουν την υπηρεσία υπαίθρου, αλλά μπορούσαν να αρχίσουν την ειδικότητα. 
      Κάποιοι, βέβαια, δεν μπόρεσαν να ικανοποιήσουν απόλυτα τις επιθυμίες και προοπτικές τους. Γι’ αυτό, μάλιστα, τότε ο υπουργός κ. Στεφανής εξέδωσε εγκύκλιο -σας πάω εκεί ακριβώς, για να δείτε ποιο ήταν το πνεύμα του άρθρου 21 της παραγράφου 5α, όσον αφορά τον τελευταίο νόμο που πιστεύετε εσείς ότι δίνεται λουδοβίκειος εξουσιοδοτική διάταξη στον Υπουργό- για να μπορέσει να ομαλοποιηθεί το σύστημα. Τότε, κύριοι συνάδελφοι, κύριε Νασιώκα, θα ενθυμείστε ότι η απόφαση, την οποία βγάλατε, δεν σας έδινε τη δυνατότητα με εγκύκλιο να περιγράψετε τι έπρεπε να γίνει στην περίπτωση κατά την οποία την ίδια ειδικότητα ζητούσαν περισσότεροι του ενός συνάδελφοι στο ίδιο νοσοκομείο, παρά περιγράψατε στην εγκύκλιο ότι θα γίνει δημόσια κλήρωση. Επειδή όμως αυτό το θέμα της ερμηνευτικής εγκυκλίου έβγαινε εκτός των ορίων της υπουργικής απόφασης που είχατε μεν απόφαση –έτσι είναι οι νομολογίες, δεν μπορεί η εγκύκλιος να περιγράφει άλλα αντί άλλων- αλλά πολλές νομαρχίες δεν δέχθηκαν ακριβώς να γίνουν δημόσιες κληρώσεις. Αυτό το σχολιάσαμε με το Νομάρχη, τον κ. Σγουρό, για τα τελευταία θέματα που είχαν αναφυεί με Δ.Ο.Α.Τ.Α.Π. κ.λπ. και ο οποίος είπε: «δώστε μου εξουσιοδοτική διάταξη, για να μπορέσουμε να πάμε σε δημόσια κλήρωση». 
      Ακριβώς, λοιπόν, το άρθρο 21 παράγραφος 5α, που κι εγώ συμφωνώ ότι μπορεί να δίνει μεγάλες αρμοδιότητες στον Υπουργό όσον αφορά τις ειδικότητες, θέλω να πω ότι δεν τις δίνει με οποιαδήποτε κακόβουλη ή υστερόβουλη προοπτική, για να δημιουργήσει προβλήματα στους νέους γιατρούς μας. Απλούστατα δημιουργεί προϋποθέσεις μιας γρήγορης διαδικασίας, όπως θα περιγραφεί το θέμα της δημόσιας κλήρωσης, για να τελειώσουν πια αυτά τα θέματα που βλέπουμε να προκύπτουν ιδιαίτερα στην Νομαρχία Αττικής και Θεσσαλονίκης. Δηλαδή να έχουν πιάσει τα πεζοδρόμια γονείς, ξαδέλφια και θείοι, όταν ξέρουν ότι πρόκειται να γίνει μια καινούργια υπουργική απόφαση ή όταν πρόκειται να έρθουν οι ισοτιμήσαντες τα πτυχία τους από τις εξετάσεις ΔΟΑΤΑΠ και να γίνεται δημόσια κλήρωση. 
      Επίσης, δεσμεύομαι ακριβώς επάνω στην περιγραφή του άρθρου 21 παράγραφος 5α, κύριοι συνάδελφοι, και απευθύνομαι από το Βήμα της Βουλής στους νέους γιατρούς που μας ακούν, ότι η μόνη τροποποίηση που θα γίνει, για να μειωθεί ο χρόνος αναμονής, είναι κατόπιν εισηγήσεως του Κεντρικού Συμβουλίου Υγείας η μείωση του χρόνου κάποιων ειδικοτήτων και μόνο ακριβώς πάνω σε αυτήν την παράμετρο. Δεν πρόκειται να γίνουν ούτε συγχωνεύσεις.
      ΕΚΤΩΡΑΣ ΝΑΣΙΩΚΑΣ: Ο νόμος τι λέει;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και για να δείτε την καλοπιστία μας, για να δώσουμε τη δυνατότητα της άμεσης λύσεως του προβλήματος, ώστε να μπορέσουν πάρα πολλοί νέοι συνάδελφοι οι οποίοι κάνουν ειδικότητα και θα ήθελαν να κάνουν χρήση αυτής της νομοθετικής ρύθμισης της μειώσεως του χρόνου ειδικότητος, θα έχουμε περισσότερες θέσεις, για να μπορέσει να μειωθεί η ουρά. 
      Σας είπα ότι ο νόμος αυτός είναι μια συνέχεια του νόμου περί ειδικοτήτων επί κυβερνήσεως Παπάγου, ο ν. 3599/1955, ο οποίος έδινε εξουσιοδοτικές δυνατότητες με βασιλικά τότε διατάγματα και ο οποίος τροποποιήθηκε επί Δοξιάδη για δύο μήνες και μόνο με προεδρικά διατάγματα μπορούσαν να γίνουν οι οποιεσδήποτε επεμβάσεις στο νομοσχέδιο, στο νόμο περί ειδικοτήτων.
      Κύριοι συνάδελφοι, ιδιαίτερα ο κ. Νασιώκας και ο κ. Σκουλάκης αναφέρθηκαν πολύ στο νομοσχέδιο όσον αφορά στην εκπαίδευση, λέγοντας, «είχατε το έτος 2003 ένα νομοσχέδιο πληρέστατο, μετά από εισήγηση του Κεντρικού Συμβουλίου Υγείας, μετά από επίπονη ακριβώς διαδικασία ετών.». 
      (Στο σημείο αυτό την Προεδρική Έδρα καταλαμβάνει ο Ε’ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ) 
    Σας ρωτάω λοιπόν: Γιατί, αφού είχαμε συμφωνήσει στη Διαρκή Κοινοβουλευτική Επιτροπή, με Υπουργό τον κ. Στεφανή και είχε δεχθεί πάρα πολλές παρεμβάσεις και εισηγήσεις δικές μου, δεν ψηφίσαμε το νομοσχέδιο αυτό, να το έχουμε τώρα νόμο του κράτους και πήγαμε την τελευταία στιγμή και ψηφίσαμε ένα νομοσχέδιο της πρωτοβάθμιας φροντίδας υγείας, που ξέρατε εκ των πραγμάτων ότι έρχονται εκλογές και δεν μπορούσατε να το εφαρμόσετε; 
    Το νομοσχέδιο αυτό περί της εκπαιδεύσεως, το οποίο είχε πολλά θετικά σημεία -εμείς το έχουμε δηλώσει, εγώ προσωπικά έχω πει ένα «ναι» στη φιλοσοφία του- θέλει και κάποιες γενικότερες εξηγήσεις. Την εξήγηση, κύριοι συνάδελφοι, ξέρετε πού πρέπει να τη δώσουμε; Πρέπει να μιλήσουμε με τους νέους συναδέλφους, τους γιατρούς, διότι δεν μας εμπιστεύονται και γι’ αυτό δεν το αποδέχονται, γι’ αυτό κάνουν καταλήψεις των ιατρικών σχολών, διότι δεν έχουμε δείξει σημεία αντικειμενικοποιήσεως του συστήματος, να ξέρουν τα παιδιά ότι έχουν την ίδια τύχη και τα παιδιά τα δικά μας, των γιατρών και όλων των ασχολουμένων με το χώρο της υγείας, αλλά και το κάθε παιδί του τελευταίου υπαλλήλου, ή αγρότη της πατρίδας μας. Γι’ αυτό δεν μας εμπιστεύονται, γι’ αυτό καταλαμβάνουν τις ιατρικές σχολές και θα σας έλεγα –γιατί εγώ ζω στο πανεπιστήμιο, είμαι τριάντα επτά χρόνια σ' αυτό- ότι πιθανόν να κάνουν και καλά. Εάν όμως τους δώσουμε εμείς δείγματα ότι αντικειμενικοποιούμε το σύστημα, τότε θα πιστέψουν ενδεχομένως ότι ίσως θα έρθει η ώρα κάποτε να πάμε και σε εξετάσεις, σε ένα ποσοστό 40%, 60%, με επετηρίδα και ένα άλλο ποσοστό να πάει με εξετάσεις, μέσα όμως από ένα σύστημα αντικειμενικό που θα το πιστέψουν, θα το υιοθετήσουν, θα το ασπαστούν και κατ’ αυτό τον τρόπο θα το αποδεχθούν. 
    Γι’ αυτό, λοιπόν, κύριοι συνάδελφοι, εγώ θα ήμουν ο τελευταίος που θα μπορούσε να ξεγελάσει τους νέους συναδέλφους, τα νέα παιδιά και να δημιουργήσει τέτοιες προϋποθέσεις, ώστε κάποιοι να θεωρούνται ή να θεωρηθούν ημέτεροι και κάποιοι άλλοι να αδικηθούν. 
    Θα σας πω, ιστορικά, ορισμένα πράγματα για διατάξεις νόμου που καταργήθηκαν, όπως οι υπεράριθμοι για λόγους υγείας. Όταν πήγα στο Υπουργείο είχα βρει περί τις εκατόν ενενήντα αιτήσεις υπεραρίθμων για διάφορα νοσήματα, αυτά τα οποία ήταν μέσα στο νομοθετικό πλαίσιο και κάποια τα οποία δεν ήταν, αλλά με απόφαση της ολομέλειας του Νομικού Συμβουλίου του Κράτους, την οποία υιοθέτησε ο τότε Υπουργός κ. Στεφανής, έδινε τη δυνατότητα και μόνο από την κλινική συμπτωματολογία που εθεωρείτο ομοία με αυτή τη συμπτωματολογία που περιοριστικά ο νόμος όριζε, να δοθεί η δυνατότητα να υπάρξουν τόσοι υπεράριθμοι. Και δεν υπήρξαν μόνο υπεράριθμοι για τη σκλήρυνση κατά πλάκας, που ναι μεν απεικονιστικά έχουμε τη δυνατότητα να διαγνώσουμε περισσότερους, αλλά ήταν και αυτοί οι οποίοι είχαν παρόμοια συμπτωματολογία για να τους δοθεί η δυνατότητα. Και ήταν και περιστατικά τα οποία τα αποκάλυψα και τα λέω τώρα για να μας ακούσουν όλοι, γιατί κατήργησα αυτές τις διατάξεις. Πρόκειται να καταργηθεί η διάταξη των υπεραρίθμων για λόγους υγείας και θα διατηρηθεί μόνο για λόγους υγείας στο πλαίσιο που δίνει ο νόμος για τις πανελλήνιες εξετάσεις, για να μην υπάρξουν αυτοί οι συνάδελφοι οι οποίοι έκαναν χρήση, κατάχρηση, αυτών των παλαιών διατάξεων. 
    Όπως ξέρετε, κύριοι συνάδελφοι, εσείς οι γιατροί, πήγαιναν οι ειδικευόμενοι να κάνουν παθολογοανατομία και εμφανιζόντουσαν ως αλλεργικοί στη φορμόλη και κατ’ αυτό τον τρόπο τους δινόταν η δυνατότητα να αλλάξουν και να πάρουν άλλη ειδικότητα και να τοποθετηθούν ως υπεράριθμοι σε ειδικότητα που είχε μεγαλύτερη αναμονή. 
      Απλώς σας τα λέω αυτά, για να σας δείξω ακριβώς τις προσπάθειες τις οποίες καταβάλλουμε στο Υπουργείο για να μειώσουμε το χρόνο της αναμονής. Ένα, όμως, θα γνωρίζετε και θα το γνωρίζουν όλοι: Έκπτωση στην εκπαίδευση δεν πρόκειται να γίνει. Θα εκπαιδεύονται τόσοι γιατροί, όσους μπορεί να αντέξει το εκπαιδευτικό σύστημα που έχει η χώρα μας. Εμείς άκριτα, επειδή πιέζεται από μεγάλο αριθμό γιατρών, δεν πρόκειται να κάνουμε καμμία έκπτωση στο εκπαιδευτικό μας πρόγραμμα. Επειδή, όμως, ο  νόμος περί ειδικοτήτων ισχύει από το 1975, όπου όριζε ένας ασθενής ανά τέσσερις κλίνες και επειδή μέσα στα τριάντα τέσσερα χρόνια έχουν αλλάξει πάρα πολλά θέματα στην ιατρική, γι’ αυτό μας δίνεται η δυνατότητα τώρα, να αυξήσουμε τον αριθμό των θέσεων των ειδικευομένων. 
      Γι’ αυτό, λοιπόν, για πρώτη φορά στη χώρα μας δίνονται χίλιες διακόσιες θέσεις. Έχουν κατανεμηθεί οι διακόσιες εβδομήντα έξι θέσεις οι οποίες έχουν δοθεί, έχουν πάρει οικονομική πίστωση και έχουν πάει στις Νομαρχίες. Όπως επίσης θα μιλήσω και για τις επίμαχες τετρακόσιες εβδομήντα έξι θέσεις που έγινε ολόκληρο σχόλιο, ότι οι ημέτεροι ήταν αυτοί που βοηθήθηκαν…
      Φεύγετε, κύριε Σκουλάκη. Θα σας τα πω και θα τα διαβάσετε τα Πρακτικά. Κάνατε αιχμηρές αναφορές. Καλό θα είναι να ακούτε για να μαθαίνετε, έστω και σ’ αυτή την ηλικία που έχετε, ορισμένα πράγματα. 
      ΕΜΜΑΝΟΥΗΛ ΣΚΟΥΛΑΚΗΣ: Ξέρω τι θα πείτε. Θα τα κάνετε όλα ωραία. Για τη μονάδα νεογνών Χανίων, μπορείτε να μας πείτε; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα πάρετε την απάντηση. 
      ΕΜΜΑΝΟΥΗΛ ΣΚΟΥΛΑΚΗΣ: Σαράντα μήνες την εξαγγέλλετε. Μονάδα όμως νεογνών δεν λειτουργεί. 
      ΠΡΟΕΔΡΕΥΩΝ (Παναγιώτης Κοσιώνης): Εντάξει, κύριε Σκουλάκη. Για μονάδα νεογνών μίλησε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα σας απαντήσω εγώ, κύριε Σκουλάκη. Αλλά επειδή φεύγετε, θα πρέπει να απαντήσετε κι εσείς γιατί η κάμερα γ η οποία υπήρχε στο νοσοκομείο σας από το 2000-2001 είναι κλειστή και γιατί και τον ψηφιακό αγγειογράφο τον βρήκαμε στα υπόγεια κλεισμένο και αυτόν. Θα αλληλοαπαντηθούν αυτά.
      ΕΜΜΑΝΟΥΗΛ ΣΚΟΥΛΑΚΗΣ: Σας περιμένω να έρθετε να μας απαντήσετε. Να αναλάβουμε όλοι τις ευθύνες μας.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όσον αφορά το θέμα της ερωτήσεώς σας για τη ρουσφετολογική διάταξη, κύριοι συνάδελφοι, με την απόφαση 38059/21-3-2007, αυτό το έγγραφο σχέδιο της απόφασης, κοινοποιήθηκε στις αρμόδιες διευθύνσεις υγείας όλων των Νομαρχιακών Αυτοδιοικήσεων στις 21-3-2007. Κοινοποιείται το σχέδιο ότι επίκειται μια αλλαγή ακριβώς στο θέμα των δηλώσεων περί των ειδικοτήτων στο σκέλος ακριβώς των δύο ή τριών σταδίων. 
      Η απόφαση αυτή δημοσιεύεται στο ΦΕΚ στις 28 Μαρτίου και στις 2 Απριλίου, Μεγάλη Δευτέρα, γίνεται απόφαση πλέον, νομιμοποιείται και μπορεί να καταθέσει ο καθένας. 
      Ποιος, λοιπόν, συνήργησε, ώστε η κάθε υπουργική απόφαση να είναι ένα προϊόν κάποιας ιδιαίτερης ειδοποιήσεως κάποιων; Οι Νομαρχιακές Αυτοδιοικήσεις γνώριζαν. Εκεί απευθύνονται οι γιατροί, εκεί ενημερώθηκαν, ακριβώς αν υπάρχει ή δεν υπάρχει οποιαδήποτε καινούργια τροποποιητική υπουργική απόφαση. 
      Και επειδή έχετε  χρηματίσει οι περισσότεροι εδώ που σας βλέπω στην Αίθουσα,  Υπουργοί και Υφυπουργοί, έχετε ως Υφυπουργοί και Υπουργοί που ήσασταν, προαναγγείλει σε κάθε ενδιαφερόμενο, που στις αρμόδιες υπηρεσίες στέλνατε και εσείς το ίδιο, στις νομαρχίες, τις επικείμενες τροποποιήσεις, για να αντιληφθούν όλοι το τι μέλλει γενέσθαι.
      Αυτό, λοιπόν, το έγγραφο είναι στα site όλων των Νομαρχιακών Αυτοδιοικήσεων. Όποιοι ήθελαν ενημερώθηκαν, όποιοι δεν ήθελαν δεν ενημερώθηκαν. 
      Και για να είμαι ειλικρινής απέναντί σας, επειδή άκουσα τον κ. Πρωτόπαπα να λέει ότι θα καταθέσει αίτηση, για να δώσουμε τα στοιχεία, θέλω να πω το εξής: Εμείς θα καταθέσουμε όλα τα στοιχεία των συναδέλφων που πήγαν και δήλωσαν ακριβώς τις ημερομηνίες αυτές. Εσείς, βέβαια, θα έχετε την υποχρέωση να μας πείτε πού ανήκουν αυτοί, οι αγαπητοί συνάδελφοι, διότι εμείς δεν μπορούμε να βρούμε πού ανήκουν. 
      Και πάω στην άλλη απόφαση. Τι έλεγε τότε η απόφαση αυτή, για να το σχολιάσουμε; Η απόφαση αυτή ρύθμιζε ένα κενό που δημιουργείτο μεταξύ του πρώτου σταδίου ειδικότητος και του δευτέρου σταδίου ειδικότητος ή επίσης στο μειωμένο χρόνο της ειδικότητος που έδινε κάποιο νοσοκομείο, με την πλήρη ειδικότητα που έδινε ένα άλλο νοσοκομείο. Όσον αφορά την παρεμβολή του χρόνου από της αναμονής ενός γιατρού από ένα νοσοκομείο μειωμένου χρόνου ειδικότητος σε πλήρη χρόνο ειδικότητος, που ήταν γύρω στον ένα χρόνο, δίνουμε τη δυνατότητα της συγχώνευσης και κατ’ αυτόν τον τρόπο μειώνουμε δραστικά το χρόνο της αναμονής. Παράλληλα, σχολιάσαμε ότι οι γιατροί που επιθυμούν να έχουν διάφορες ειδικότητες σε τρία στάδια ή σε δύο στάδια, με το που ανοίγει θέση να μπορούν να υποβάλλουν αίτηση και για το άλλο σκέλος της ειδικότητας.
      Κατέφυγαν πολλοί νέοι συνάδελφοι στο Συνήγορο του Πολίτη. Ο Συνήγορος του Πολίτη μάς έστειλε έγγραφο να του απαντήσουμε. Απαντούμε στο Συνήγορο του Πολίτη και περιπτωσιολογικά, ονοματολογικά, ακριβώς για συναδέλφους, οι οποίοι καταθέτουν στοιχεία και δεν τα τεκμηριώνουν. Και αυτήν την απάντηση που θα στείλουμε εντός των ημερών στο Συνήγορο του Πολίτη, κύριοι συνάδελφοι, θα σας τη βάλω στις θυρίδες σας, για να δείτε ακριβώς και τα ονόματα. Έχω εδώ τα ονόματα. Κάποιος συνάδελφος εκ Θεσσαλονίκης, ονόματι Κονδύλης, διαμαρτύρεται ότι πήγαν άλλοι σαράντα μπροστά από αυτόν. Και εδώ έχουμε ακριβώς τα ονόματα και βλέπουμε ποιοι είναι μπροστά και πόρρω απέχει από την αλήθεια αυτό, το οποίο αναφέρει ο αγαπητός συνάδελφος. 
      Με αυτήν την υπουργική απόφαση δημιουργήθηκε ένα πλαίσιο που μειώνεται ο νεκρός χρόνος που έμενε από αυτές τις ειδικότητες που είχαν σε δύο στάδια ή σε νοσοκομεία που έδιναν περιορισμένο χρόνο ειδικότητας. Κατ’ αυτόν τον τρόπο, μειώνεται η αναμονή, κάτι που θέλουν διακαώς οι συνάδελφοι γιατροί.
      Επίσης, θα υπάρξει και μία τροποποίηση που θα συζητηθεί και με το Σύλλογο Φοιτητών της Ιατρικής. Είναι πολύ τεχνικό θέμα, αν με την πρώτη δήλωση θα μπορεί να έχει ευχέρεια και για τα τρία κομμάτια της ειδικότητος ή για τα δύο κομμάτια της ειδικότητος, για να μπορεί έτσι να εξαλειφθεί ο λανθάνων χρόνος μεταξύ των δύο αυτών τμημάτων και να μπορέσουμε με αυτόν τον χειρισμό να έχουμε μείωση του χρόνου.
      Επίσης, θα συζητηθούν, κύριοι συνάδελφοι, τα προαπαιτούμενα κάθε ειδικότητας. Μπορεί κάποιοι να μην μας καταλαβαίνουν στην Αίθουσα αυτή, αλλά και κάποιοι από αυτούς που μας παρακολουθούν. Πιστεύω, όμως, ότι η αγωνία και των ίδιων και των γονιών είναι σημαντική, ώστε να πούμε ότι θα καταργηθεί το προαπαιτούμενο στη μαιευτική-γυναικολογία, δηλαδή, να κάνεις πρώτα χειρουργική και μετά να κάνεις γυναικολογία ή πρώτα να κάνεις μαιευτική και μετά γυναικολογία. Επίσης, θα καταργηθεί και ο προαπαιτούμενος χρόνος όσον αφορά την ψυχιατρική, θα πρέπει να κάνεις πρώτα νευρολογία και παθολογία, να μην αρχίζεις ψυχιατρική και να είναι ένα γνωστικό αντικείμενο που θα το χρωστάς στην καθολική σου εκπαίδευση. Σε όλα τα κράτη-μέλη της Ευρωπαϊκής Ένωσης δεν υπάρχουν προαπαιτούμενοι χρόνοι. Γι’ αυτό, λοιπόν, λέμε να εναρμονιστούμε. Στη συζήτηση που είχα με τους νέους συναδέλφους στο Υπουργείο, τους πρότεινα και μια επιτροπή δικιά τους να μας δώσει τις προτάσεις τους πάνω σε όλες αυτές τις παρατηρήσεις που θα είχαν, για να μορφοποιηθεί ένα σχέδιο συγκεκριμένα στις ειδικότητες, που δεν θα δημιουργούσε ευκαιρίες σε κάποιους και κάποιους άλλους θα τους ταλαιπωρούσε.
      Με αυτό, λοιπόν, το πνεύμα της πλήρους αντικειμενικοποιήσεως των στοιχείων, που ολοκληρώνεται ήδη ένα ηλεκτρονικοποιημένο σύστημα, όπως είναι στη νομαρχία Αθηνών που έχει το 60% των ειδικευομένων και ειδικοτήτων, με μια πλήρη ηλεκτρονικοποίηση του συστήματος, θα ξέρει ανά πάσα στιγμή ο κάθε νέος γιατρός αν υπάρχει θέση κενή και πότε ανοίγει στα Γρεβενά, αν υπάρχει θέση κενή και πότε ανοίγει στη Νομαρχία Ρόδου, αν υπάρχει οποιαδήποτε θέση κενή να κάνει ενδοκρινολογία στην Αλεξανδρούπολη και δεν θα χρειάζεται να πηγαίνει από νομαρχία σε νομαρχία ή να τηλεφωνεί για να έχει άμεση πληροφόρηση. Με ένα σύστημα το οποίο θα είναι πλήρως ηλεκτρονικοποιημένο και θα είναι στο διαδίκτυο, στην ιστοσελίδα του Υπουργείου, θα μπορεί κάλλιστα να ενημερώνεται. Θα ενημερώνεται και όσον αφορά στο χρόνο, θα ενημερώνεται όσον αφορά και στα ονόματα που θα προηγούνται και κατ’ αυτό τον τρόπο δεν θα μπορεί να υπάρξει η οποιαδήποτε θρυλούμενη εκ μέρους σας επέμβαση ή παρέμβαση. 
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Όσον αφορά τα αγροτικά ιατρεία, μειώσαμε το χρόνο της υπηρεσίας υπαίθρου και τη μειώσαμε με γνώση, διότι πεντακόσια ιατρεία προκηρύξαμε προχθές, είχαμε δύο χιλιάδες αιτήσεις και έχουν την αγωνία πότε θα κάνουν και αυτοί την υπηρεσία. Ήταν δεκαπεντάμηνη, την κάναμε εννεάμηνη, δώσαμε τη δυνατότητα «να γράψουν» ειδικότητα έξι μήνες και αυτό με εκτίμηση σωστή, διότι τρεις μήνες τους κάνουν στο νοσοκομείο αλλά και το υπόλοιπο χρονικό διάστημα εξαντλούνται -θα έλεγα- σε μια ιατρική υπηρεσία, την οποία προσφέρουν εφημερεύοντες στα νοσοκομεία και στους άλλους περιφερειακούς μας σχηματισμούς στα κέντρα υγείας. Γι’ αυτό, λοιπόν, δίνουμε τη δυνατότητα με όλους αυτούς τους χειρισμούς να μπορέσουμε να ικανοποιήσουμε ένα πάγιο αίτημα του μεγάλου αριθμού των συναδέλφων που διαθέτουμε τώρα, την άμεση -ει δυνατόν- έναρξη ειδικότητας. 
      Βέβαια, οι νέες συνθήκες που έχουν επικρατήσει στο χώρο της υγείας δεν είναι οι ίδιες συνθήκες με αυτές που είχαμε εμείς ως γιατροί. Εμείς είχαμε τότε άλλες ευκαιρίες. Δεν μπορούμε να δώσουμε τις ίδιες ευκαιρίες και τώρα, διότι ο αριθμός είναι μεγάλος. Είπα και το λέω ξανά, για να γίνω κατανοητός, ότι αυτήν τη στιγμή πρέπει να δώσουμε ένα σύστημα εκπαίδευσης που να έχει επάρκεια, ένα σύστημα εκπαίδευσης στο νέο γιατρό που να τον καθιστά ικανό να ανταπεξέλθει σε όλες τις δυσκολίες της ιατρικής του καριέρας, αλλά δεν θέλουμε συναδέλφους γιατρούς για να κάνουν την «λάντζα», θα το πω έτσι, όπως εμείς τη ζήσαμε την δική μας περίοδο. Ο νέος γιατρός δεν είναι για να πηγαίνει να μαζεύει τα εργαστηριακά από το βιοχημικό και το μικροβιολογικό εργαστήριο και να κλείνει ραντεβού για να κάνει μια αξονική ή μαγνητική τομογραφία κάποιος άρρωστος. Είναι ένας υπεύθυνος συνάδελφος που πρέπει να έχει μια πολύ καλή εκπαίδευση, να ελέγχεται η εκπαίδευσή του και κατ’ αυτό τον τρόπο και εμείς, ως πανεπιστημιακοί δάσκαλοι -μιλάω με την ιδιότητα αυτή, αυτήν τη στιγμή- να έχουμε τη χαρά ότι πράγματι φτιάξαμε γιατρούς καλύτερους από εμάς. Αλλά αν κρατήσουμε ένα τέτοιο φαύλο καθεστώς που επικρατεί στο χώρο της εκπαίδευσης των γιατρών, δεν θα δημιουργήσει νέες προϋποθέσεις. 
      Εμείς, όπως και εσείς το ίδιο πιστεύω, αν και ο καθένας τα βλέπει διαφορετικά, δεν έχουμε τίποτε άλλο παρά να δώσουμε προοπτικές και νέες συνθήκες στους νέους γιατρούς. Πρέπει να μας πιστέψουν όμως οι νέοι γιατροί και για να μας πιστέψουν οι νέοι γιατροί πρέπει -και αυτό μας απασχολεί και προς αυτήν την κατεύθυνση κατατείνουμε στο Υπουργείο- να αντικειμενικοποιήσουμε τα πάντα, να σταματήσουν οι υπεράριθμοι –και πιστεύω ότι το θέλετε και σεις αυτό- να σταματήσει πια αυτό το καθεστώς του να τρέχει ο γιατρός να βρει μια θέση δεξιά και αριστερά, όπως επίσης και με τα περιφερειακά ιατρεία, τα αγροτικά ιατρεία -δεν είναι εύηχη η έκφραση αυτή, αλλά τέλος πάντων είναι μια λέξη η οποία συνηθίζεται να λέγεται, κάνει υπηρεσία υπαίθρου ο γιατρός- όπως επίσης και με τους επικουρικούς γιατρούς, να το καταλάβουμε και ας αφήσετε αυτόν το συνεχή μονόλογο περί επικουρικών γιατρών. Δίνει τόση μεγάλη ανάσα στο σύστημά μας, διότι ταχύρρυθμα λύνει και επουλώνει πληγές και ανάγκες που δημιουργούνται στο χώρο της υγείας.
    Ο χώρος της υγείας έχει μια δυναμική εξέλιξη, δεν είναι κάτι το στατικό. Σήμερα έχεις πέντε γιατρούς σε μια κλινική και αυτομάτως βγαίνουν τρεις «εκτός λειτουργίας», είτε λόγω συνταξιοδότησης είτε λόγω μεγάλης αποχής από την εργασία τους για λόγους ασθενείας, είτε για οτιδήποτε άλλο. 
    Θέλω να ευχηθώ στον Αλέκο Παπαδόπουλο να ‘ναι καλά, γιατί είχε μια περιπέτεια με την υγεία του. Πάει όντως πολύ καλά. Να, λοιπόν, που ήταν σωστός ο θεσμός του επικουρικού γιατρού. Εκείνη την εποχή ήταν για τις δυσπρόσιτες περιοχές και για τα Κυκλαδονήσια κυρίως. Εμείς το επεκτείναμε. Το επέκτεινε αυτό ο κ. Κακλαμάνης και για τις περιοχές αυτές που οι νοσοκομειακές μονάδες είχαν μια πρόσκαιρη ανάγκη. 
    Και ναι, να μοριοδοτηθούν οι συνάδελφοι. Στη νέα διάταξη νόμου τι περιλάβαμε; Μοριοδότηση μόνο επικουρικών γιατρών στην επαρχία για να μπορέσουμε κατ’ αυτόν τον τρόπο να έχουμε πλήρωση όλων των θέσεων που είναι αυτή τη στιγμή εν χηρεία, θα έλεγα, διότι δεν έχει ολοκληρωθεί η κρίση από τα Σ.Κ.Ε.Ι.Ο.Π.Ν.Ι..
    Σας ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
    Κυρίες και κύριοι συνάδελφοι, οι Υπουργοί Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών κατέθεσαν σχέδιο νόμου «Κύρωση του Κώδικα Κατάστασης Δημοτικών και Κοινοτικών Υπαλλήλων». 
    Παραπέμπεται στην αρμόδια Διαρκή Επιτροπή.
    Ο Κοινοβουλευτικός Εκπρόσωπος του ΠΑ.ΣΟ.Κ. ο κ. Μιλτιάδης Παπαϊωάννου έχει το λόγο.
    ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, συζητάμε σήμερα στην Εθνική μας Αντιπροσωπεία ένα κορυφαίο ζήτημα σε σχέση με το χώρο της υγείας, το ύψιστο αγαθό του κάθε ανθρώπου. 
    Ο κύριος Υπουργός δεν μας έκανε την τιμή να είναι σήμερα εδώ. Με βασάνιζε ένα εύλογο ερώτημα: Θεωρεί ότι δεν είναι μείζον το θέμα της εκπαίδευσης, της δια βίου μάθησης, των γιατρών και το θέμα της απόκτησης των ειδικοτήτων, των διαδικασιών και του τρόπου ή εκτίμησε ότι το θέμα δεν έχει ευρύτερο δημόσιο ενδιαφέρον; 
    Σε κάθε περίπτωση, κύριε Υφυπουργέ, δεν μας δώσατε απαντήσεις στα ερωτήματα που σας θέσαμε και κυρίως δεν μας δώσατε απάντηση, γιατί αυτό το μέγιστο θέμα δεν θελήσατε από την πρώτη ημέρα, θα έλεγα εγώ, ανάληψης της διακυβέρνησης της χώρας από σας, να το αντιμετωπίσουμε στη βάση ενός σχεδίου νόμου που κατατέθηκε στη Βουλή των Ελλήνων και που είχε ομόφωνη αποδοχή, πριν απ’ όλα από το Κεντρικό Συμβούλιο Υγείας. Μετά από μια μακρόχρονη, πράγματι πολυετή, επεξεργασία κράτησε κάπου έξι, επτά χρόνια που φέρει την υπογραφή ίσως του πλέον κορυφαίου Έλληνα γιατρού, Κώστα του Στεφανή -αναμφίβολα είχε συμμετοχή και ο κ. Νασιώκας αλλά και όλοι όσοι ήσασταν τότε στην αρμόδια Κοινοβουλευτική Επιτροπή- με ευχαρίστηση άκουσα ότι και μερικές δικές σας προτάσεις έκανε δεκτές τότε ο κ. Στεφανής. Πέρασαν από τότε σαράντα μήνες. Γιατί δεν φέρατε, κύριε Υπουργέ, έτοιμο το σχέδιο νόμου; 
    Σας άκουσα να μας κάνετε κριτική γιατί δεν συζητήσαμε πριν αυτό το νομοσχέδιο, ώστε να είναι σήμερα νόμος του κράτους και συζητήσαμε το σχέδιο νόμου για την πρωτοβάθμια φροντίδα, το οποίο όμως φροντίσατε εσείς να μην εφαρμόσετε μέχρι σήμερα. Αυτό είναι το πρώτο κρίσιμο ερώτημα και θα ήθελα μια απάντηση δική σας. Σας θυμίζω ότι και ο κ. Κριετσάς, ο Πρόεδρος της Ιατρικής Σχολής τότε, ο κ. Λαμπίρης, η κ. Φραγκάκη και όλοι είχαν συμφωνήσει. Και λέω ότι είναι ένα θέμα αυτό της εκπαίδευσης της δια βίου μάθησης, της απόκτησης ειδικοτήτων, που δεν είναι ιδεολογικό ή πολιτικών προτεραιοτήτων. Πρέπει να έχουμε διαφορετικές προσεγγίσεις, θεμιτές στη λειτουργία της δημοκρατίας. Και σ’ αυτό δεν μας δώσατε απάντηση.
    Ξέρετε γιατί δεν το φέρατε; Γιατί δυστυχώς, δεν υπάρχει απάντηση. Θέλατε και αυτό το μέγιστο ζήτημα που είχε στοιχεία αξιοκρατίας και διαφάνειας, σε κάθε περίπτωση, να το υποτάξετε στον κομματισμό, στην κυρίαρχη άποψή σας. Γι’ αυτό και στα θέματα που έθεσαν οι προηγούμενοι συνάδελφοι, της παραπληροφόρησης, της εσωτερικής πληροφόρησης καλύτερα, δεν δώσατε απάντηση.
      Προσπαθήσατε να αποδείξετε ότι η Μεγάλη Δευτέρα και οι προθεσμίες ήταν όλα όπως στο παρελθόν. Ο κ. Νασιώκας σας ανέφερε εν συντομία, αφού δεν είχε πολύ χρόνο, τον προηγούμενο Αύγουστο και Σεπτέμβριο που είχαμε αντίστοιχη διαδικασία ότι εμείς ως κυβέρνηση είχαμε ανακοινώσει ότι από 1ης Σεπτεμβρίου θα αρχίσουν να υποβάλλονται αιτήσεις και δεν παραπληροφορούσαμε τον σύλλογο των φοιτητών της Ιατρικής. Και ξέρετε ότι αυτά έχουν πολύ μεγάλη σημασία. 
      Έρχομαι στο δεύτερο νέο κόλπο σας όσον αφορά τις τετρακόσιες σαράντα έξι θέσεις ιατρικών ειδικοτήτων που πρωτοπαρουσιάστηκαν στην ιστοσελίδα της Δ.Α.Π., χωρίς επίσημη ενημέρωση. Αυτό έγινε ημέρα Παρασκευή. Την προηγούμενη ημέρα, Πέμπτη, είχε πάει ο σύλλογος των φοιτητών της Ιατρικής στο Υπουργείο και τους είπαν ότι δεν είναι έτοιμοι ακόμη και ότι θα τους τα δώσουν μερικές ημέρες μετά, γιατί τότε η πολιτική ηγεσία ασχολούταν με το νομοσχέδιο που αφορούσε τις προμήθειες. Και ενώ στο σύλλογο της ιατρικής ήταν όλες οι παρατάξεις, την επόμενη ημέρα, Παρασκευή, είχε αναρτηθεί όλη η διαδικασία στο site  της Δ.Α.Π..
      Σας ρωτήσαμε και την προηγούμενη φορά για να μας δώσετε μία λογική εξήγηση. Δεν μου απαντήσατε. Μάλιστα, με διακόψατε και μου είπατε ότι θα απαντήσετε. Ούτε ο κ. Αβραμόπουλος μας έδωσε κάποια απάντηση. Ξέρετε ποιοι έδωσαν την απάντηση; Η ίδια η Δ.Α.Π. μετά από τη συζήτηση στη Βουλή. Ξέρετε τι είπε στον «FLASH» ο πρόεδρος της Δ.Α.Π.; Είπε ότι είναι σαφές πως εκείνοι που θα ενημερώνονταν πρώτοι δεν θα ήταν τα μέλη της Π.Α.Σ.Π.. Αυτό ζητήσαμε εμείς; Να ενημερωθούν πρώτα τα μέλη της Π.Α.Σ.Π.; Και συνέχισε λέγοντας ότι τα στελέχη της Δ.Α.Π. είναι πιο ενεργά και γι’ αυτό πρόλαβαν πρώτοι. Ορίστε, οι ανακοινώσεις.
      Η αλαζονεία στη δική σας αυθαιρεσία σε όλο της το μέγεθος. Σε κάθε περίπτωση δεν είχατε υποχρέωση, κύριε Υπουργέ, να κάνετε Ε.Δ.Ε. για το πώς διέρρευσαν οι αποφάσεις, γιατί δεν ήταν διαφορετικές οι αποφάσεις που ανακοινώσατε ή θα ανακοινώνατε μετά. Θεωρείτε ότι αυτό το θέμα δεν είναι θέμα μέγιστης ηθικής τάξης όσον αφορά στη λειτουργία της δημοκρατίας μας και των θεσμών μας; Πώς σέβεστε τους νέους; Σας έχω ακούσει πολλές φορές να αναφέρεστε σε αυτά τα ζητήματα. Δεν θέλω να πάω σε παραπέρα λεπτομέρειες. 
      Κατά συνέπεια, ως πολιτική ηγεσία, ως Κυβέρνηση γενικά, είστε βαθύτατα εκτεθειμένοι σ’ ένα ζήτημα μέγιστης ηθικής τάξης. Και επειδή κυρίως γι’ αυτό ελέγχεστε σήμερα, θα θέλαμε και σ’ αυτό, κύριε Υπουργέ, συγκεκριμένη απάντηση, γιατί αναλωθήκατε πολλή ώρα σε ζητήματα, όπως το αν η τάδε ειδικότητα θα έχει τόσο χρόνο ή περισσότερο ή πότε θα υποβληθούν οι αιτήσεις. Εμείς που δεν είμαστε γιατροί, δεν γνωρίζουμε τα θέματα, ενώ όσοι είστε γιατροί, τα γνωρίζετε. Δεν νομίζω ότι μπορεί να το αντιμετωπίζει κάθε γιατρός από τη δική του οπτική γωνία. Πιστεύω ότι σε αυτά τα ζητήματα υπάρχουν τα αρμόδια θεσμικά όργανα της πολιτείας, όπως είναι το Κ.Ε.Σ.Υ., που όταν καταλήγει σε ομόφωνες αποφάσεις, πρέπει να λαμβάνει υπόψη του και παραμέτρους εκτός της χώρας. Το λέω αυτό σε σχέση με την ευρωπαϊκή εμπειρία, γιατί είναι γνωστό ότι πάρα πολλοί γιατροί στη χώρα μας αποκτούν ειδικότητα στο εξωτερικό. Αυτοί έχουν την οικονομική δυνατότητα να το κάνουν, αλλά κάποια άλλα παιδιά δεν την έχουν. Και μετά αυτοί έρχονται εδώ και προτάσσονται. Ξέρω συγκεκριμένα παραδείγματα από πανεπιστήμια της Αγγλίας και της Γερμανίας.
      Όλα αυτά πρέπει να τα δούμε και να υπάρχει μία ίση αντιμετώπιση. Βέβαια, για να πάρει κανείς μέτρα, χρειάζεται αρετή και τόλμη, όπως χρειάζεται και για τη δημοκρατία. Σας θυμίζω ότι ο προηγούμενος Υπουργός, κ. Αρσένης, για να σπάσει την επετηρίδα σε σχέση με τους εκπαιδευτικούς εισέπραξε τίμημα και εκείνος και το ΠΑ.ΣΟ.Κ.. Και εδώ υπήρχε πρόταση με μεταβατικές ρυθμίσεις που έλεγε σε σχέση με αυτούς που σήμερα έχουν βγει γιατροί, να πάμε σε εξετάσεις και σε αξιοκρατικά συστήματα διαφάνειας κ.λπ.. Το σχέδιο νόμου που είχαμε καταθέσει έδινε απάντηση, αλλά δεν το φέρνετε. Το ερώτημα είναι: γιατί; Γι’ αυτό σας καταγγέλλουμε σήμερα για κομματισμό, για αυθαιρεσία, για αδιαφάνεια.
      Μιλήσατε, κύριε Υπουργέ, περίπου για μισή ώρα. Δεν απαντήσατε σε άλλα μεγάλα ζητήματα που σας έθεσαν οι συνάδελφοί μου. Πρέπει να ξέρετε πως για την Κυβέρνησή σας, από εδώ και πέρα, είναι η ώρα του απολογισμού, να δείτε τι κάνατε. Έχουμε μπει σε μια προεκλογική περίοδο και ο απολογισμός είναι αρνητικός, είναι θλιβερός στο χώρο της υγείας. 
      Το έχουμε πει πολλές φορές πως το Εθνικό Σύστημα οδηγείται σε απαξίωση. Δεν θα μείνω στο τι είχατε υποσχεθεί και τι έχετε κάνει. Θα μπορούσα να διαβάζω τουλάχιστον επί δέκα λεπτά. Όμως, τον τελευταίο καιρό βιώσαμε, οι Έλληνες πολίτες βίωσαν μεγάλα περιστατικά απαξίωσης του Ε.Σ.Υ.. 
      Η Βουλή είναι -και πρέπει να είναι- ένας ζωντανός οργανισμός που αφουγκράζεται την κοινωνία και κάθε κυβέρνηση πρέπει να απαντάει. Δεν είδα όμως να δώσετε καμμία απάντηση, για παράδειγμα σχετικά με το μεγάλο θέμα που έχει να κάνει με τον «Ευαγγελισμό», ο οποίος λειτουργεί στο κόκκινο. Ξέρετε τι γίνεται σε σχέση με τα χειρουργεία. Υπάρχουν καταγγελίες.
      Δεν μας απαντήσατε τι γίνεται με το «Μεταξά». Απέκτησε ηλεκτρικό ρεύμα το «Μεταξά»; Λειτουργεί; Επίσης, δεν μας απαντήσατε για το θάνατο των νεογνών και γενικότερα δεν μας απαντήσατε σ’ αυτά τα ζητήματα που σήμερα απασχολούν την επικαιρότητα. Τα θεωρείτε μικρά; Είναι μεμονωμένα περιστατικά ή είναι η συνέχεια μίας συνειδητής πολιτικής, που οδηγεί στην απαξίωση και θα έλεγα στο «ξεχαρβάλωμα» του Ε.Σ.Υ.; Γιατί; Η λειτουργία της Βουλής δεν είναι μία τυπική διαδικασία, κύριε Υπουργέ. 
      Σε κάθε περίπτωση έχουμε απεργία αυτήν την ώρα στα νοσοκομεία της Αθήνας και του Πειραιά. Διαμαρτύρονται οι εργαζόμενοι απ’ όλους τους χώρους. Δεν είναι απεργίες που κάνει το ΠΑ.ΣΟ.Κ., το Κομμουνιστικό Κόμμα ή ο Συνασπισμός. Προηγουμένως αναφέρθηκαν συνάδελφοι στο ότι υπάρχουν διαμαρτυρίες από Προέδρους Συνδικαλιστικών Οργανώσεων που πρόσκεινται σε σας. Σ’ αυτά τα καμπανάκια που σας κτυπάνε δεν θεωρείτε χρήσιμο να δώσετε κάποιες απαντήσεις; 
      Την προηγούμενη φορά είδα πόσο απαξιωτικά μας απαντήσατε λέγοντας «εντάξει, υπάρχει διαφθορά στη χώρα». Ο ίδιος ο Γιώργος Παπανδρέου σας έδωσε δυνατότητες να πάμε σε μία συνεργασία και να απαντήσουμε σ’ αυτά τα ζητήματα, αλλά βλέπω ότι σήμερα βγαίνει η έκθεση του Επιθεωρητού Δημόσιας Διοίκησης, η οποία αναφέρεται στην τελευταία διαφθορά, που αυξάνει αλματωδώς και ανάμεσα στους χώρους προέχοντα θέση, δυστυχώς, έχει ο χώρος της δημόσιας υγείας, κυρίως με τις απευθείας αναθέσεις σας και όλα τα σκάνδαλα–μικρά ή μεγάλα- που γίνονται σ’ αυτόν το χώρο. Και σ’ αυτά θα θέλαμε απαντήσεις, τις οποίες θέλει κυρίως ο ελληνικός λαός, γιατί σ’ αυτόν θα απευθυνθούμε σίγουρα και σε σύντομο χρονικό διάστημα όλοι μας.
      Κύριε Πρόεδρε, πριν κλείσω ήθελα να πω το εξής: Έχουμε πει πολλές φορές ότι για το Εθνικό Σύστημα Υγείας πρέπει να ανοίξει ένας νέος ιστορικός κύκλος μεγάλων δομικών αλλαγών και προσαρμογών στα νέα δεδομένα. Αυτό είναι μία κατάκτηση και αυτό εγγυάται η αυριανή κυβέρνηση του ΠΑ.ΣΟ.Κ.. Δεν θα σταθώ αναλυτικά στο πρόγραμμα, καλό είναι όμως να το διαβάσετε. 
      Θέλω τώρα να αναφερθώ στο πρώτο θέμα που έχει σχέση με την ενίσχυση προσωπικού κυρίως νοσηλευτικού και παραϊατρικού, αλλά και ιατρικού ιδιαίτερα μετά τη νέα κατάσταση που διαμορφώθηκε με τις εφημερίες. Για μας το θέμα της υποχρεωτικής συνεχούς εκπαίδευσης των γιατρών –και τονίζω ότι το «υποχρεωτικής» είναι κρίσιμο ζήτημα στο πρόγραμμά μας, κύριοι συνάδελφοι- όπως επίσης τα ζητήματα που έχουν να κάνουν και με την ανάπτυξη νέων ιατρικών ειδικοτήτων, αλλά κυρίως με τη διαφάνεια, την αξιοκρατία και τον τρόπο και όλα αυτά, έχουν προέχουσα θέση. 
      Θα ήταν για σας μια επιτυχία, κύριε Υπουργέ, αν στο λίγο χρονικό διάστημα που σας έχει μείνει, φέρνατε το σχέδιο νόμου που είχε καταθέσει ο κ. Στεφανής, όπως σας είπα μετά από μια επεξεργασία, ώστε τουλάχιστον να έχετε να πείτε ότι κάνατε κάτι θετικό, κάτι αξιοκρατικό, ότι είχατε έστω μια μικρή προσφορά στο μεγάλο θέμα της υγείας του ελληνικού λαού. Δυστυχώς, όμως και σ’ αυτό το θέμα αναδεικνύεστε καθημερινά και αποδεικνύετε ότι είστε κατώτεροι των περιστάσεων.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Παπαϊωάννου. 
      Το λόγο έχει ο Ε’ Αντιπρόεδρος της Βουλής κ. Παναγιώτης Κοσιώνης. 
      ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Ευχαριστώ, κύριε Πρόεδρε.
      Κύριοι συνάδελφοι, θα ήθελα να κάνω μια επισήμανση στην αρχή. Όταν δημιουργήθηκε το θέμα του πώς διέρρευσε η υπουργική απόφαση και ποιοι ωφελήθηκαν κ.λπ. -όλοι μάθαμε ότι υπήρχαν γιατροί που περίμεναν πέντε ή επτά χρόνια και βρέθηκαν πάλι πίσω από άλλους που είχαν τελειώσει την Ιατρική λίγο πιο μπροστά- η πρώτη συζήτηση έγινε εδώ μέσα με επίκαιρη ερώτηση -από το Κομμουνιστικό Κόμμα, που την είχα χειριστεί εγώ- στις 23-4-2007. Απλώς το λέω για να θυμόμαστε ορισμένα πράγματα. 
      Τώρα επί της ουσίας της υπόθεσης. Θέμα εκπαίδευσης των γιατρών: Κατά την γνώμη μου, έχει δύο μέρη, τα οποία είναι στενά συνδεδεμένα μεταξύ τους. Το ένα είναι το πού θα κάνουν την ειδικότητα, δηλαδή έχει άμεση σχέση με τον τρόπο λειτουργίας του δημόσιου συστήματος υγείας, που με τα τελευταία τραγικά γεγονότα που εμφανίστηκαν αυτό το χρονικό διάστημα φαίνεται ότι, όχι μόνο δεν πάει μπροστά, αλλά υποβαθμίζεται συνεχώς. Βέβαια, αυτό το τεράστιο θέμα της υγείας, όπως ακούσατε χθες, προχθές, θα λυθεί με τον εθελοντισμό και όχι με την αναβάθμισή του! 
      Τώρα, σε σχέση με το πού θα πάνε να ειδικευθούν οι γιατροί, να εκπαιδευτούν ακόμη περισσότερο. Αυτό έχει σχέση –γι’ αυτό είπα ότι είναι στενά συνδεδεμένο- με τον τρόπο με τον οποίο λειτουργούν τα νοσοκομεία και κυρίως τα περιφερειακά νοσοκομεία, όπου θα έπρεπε να υπάρχουν, να αναπτυχθούν τμήματα -γιατί υπάρχει το κατάλληλο ιατρικό προσωπικό- που να δίνουν περισσότερες ειδικότητες. Και αυτό έχει σχέση με ορισμένα πράγματα, τα οποία τα λέμε δεκαετίες ολόκληρες, απ’ ό,τι θυμάμαι. 
      Παραδείγματος χάριν, έχουμε αλλαγή της νοσηρότητας. Και ο λεγόμενος «Υγειονομικός Χάρτης», που έπρεπε να είχε γίνει, δεν έχει γίνει ποτέ. Υπάρχουν ειδικότητες, οι οποίες θα μπορούσαν να έχουν γίνει -γιατί υπάρχουν κοινωνικά και άλλα χαρακτηριστικά- όπως, παραδείγματος χάρη, η Γηριατρική. Δεν μπορεί να εφαρμοστεί σαν ειδικότητα; Όταν πολλοί τονίζουν την γήρανση του πληθυσμού μ’ έναν επικίνδυνο τρόπο σημαίνει ότι μπορεί να υπάρξει η ειδικότητα της Γηριατρικής, αρκεί να δημιουργηθούν σ’ όλα αυτά τα περιφερειακά νοσοκομεία αλλά και στα άλλα και άλλες ειδικότητες, λόγω της αλλαγής της νοσηρότητας. Άρα, λοιπόν, το ιατρικό προσωπικό, το οποίο υπάρχει, έπρεπε να έχει τοποθετηθεί σ’ αυτά τα νοσοκομεία, για να μπορεί να δίνει σε περισσότερους γιατρούς την ειδικότητα.
      Το δεύτερο μέρος είναι αυτό με την λίστα των γιατρών. Δεν ακούστηκαν πάρα πολλά πράγματα. Ακούστηκε, βέβαια, για μια πρόταση νόμου που υπήρχε στις αρχές του 2004, η οποία δεν έγινε νόμος. Δεν ήρθε για συζήτηση στη Βουλή λόγω της διάλυσης της Βουλής. 
      ΑΠΟΣΤΟΛΟΣ ΚΑΚΛΑΜΑΝΗΣ: Νομοσχέδιο ήταν, όχι πρόταση νόμου.
      ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Νομοσχέδιο, ναι. 
      Αγαπητοί συνάδελφοι, δεν ήταν μόνο το ότι διαλύθηκε η Βουλή. Υπήρξαν αντιδράσεις εκείνη την περίοδο και από την πανεπιστημιακή κοινότητα και από τους φοιτητές της Ιατρικής, με κινητοποιήσεις. Γιατί προέβλεπε ορισμένα πράγματα τα οποία, κατά τη γνώμη τη δική μας, δεν οδηγούσαν σε μια αναβάθμιση. Χαρακτηριστικό παράδειγμα είναι αυτό που έλεγε μέσα, το ότι προέβλεπε την εισαγωγή εξετάσεων και μάλιστα δύο φορές το χρόνο, πανελλαδικά, με ερωτήσεις multiple choice, δηλαδή πολλαπλών επιλογών. Φανταστείτε δηλαδή τι θα έλεγε αυτό το πράγμα. Αυτοί που θα περίμεναν στην λίστα θα έδιναν εξετάσεις σε διάφορα θέματα, για να πάρουν σειρά, για να πάνε να εκπαιδευτούν και να γίνουν γιατροί μιας ειδικότητας. Δηλαδή με άλλα κριτήρια και όχι ανάλογα με το χρόνο αναμονής από τότε που είχαν πάρει το δίπλωμά τους; 
      Έλεγε και ορισμένα άλλα πράγματα, όπως έλεγε, παραδείγματος χάριν, για την αξιολόγηση εκπαιδευτικών μονάδων, χωρίς να αναφέρεται σαφώς εκείνη την περίοδο αν συμπεριλάμβανε και τα νομικά πρόσωπα ιδιωτικού δικαίου. Δεν είχε ξεκαθαριστεί. Δεν έλεγε και «όχι» όμως. Και το ότι το ΚΕΣΥ απάντησε τότε ομόφωνα, δεν σημαίνει σώνει και καλά ότι πρέπει να ήταν και το απόλυτα σωστό. 
      Έλεγε κι ορισμένα άλλα πράγματα. Εκείνο που μου κάνει εντύπωση –δεν το έλεγξα, κύριε Νασιώκα- είναι αυτό που αναφέρατε εδώ μέσα, ότι και στην Επιτροπή Κοινωνικών Υποθέσεων έγινε ομόφωνα αποδεκτό. Εγώ αμφιβάλλω πάρα πολύ. Γιατί πολλές φορές λέμε «όλοι μαζί» κ.λπ. και οι αντιρρήσεις κάποιων δεν καταγράφονται καθόλου.
      Τι θα μπορούσε τώρα να γίνει γι’ αυτό το θέμα της σειράς της ειδικότητας; Νομίζω ότι μπορεί να κατοχυρωθεί νομικά με τέτοιο τρόπο, ώστε να μην υπάρχουν παραβάσεις. 
      Παραδείγματος χάριν, τοποθετούνται στη λίστα αναμονής για το δεύτερο στάδιο, ανάλογα με την ημερομηνία που άρχισαν το πρώτο στάδιο. Και εάν βγει μια υπουργική απόφαση που να λέει να κάνουν αίτηση για όλα τα στάδια, τότε θα μπορούσε να ληφθεί σαν προτεραιότητα η ημερομηνία λήψης του πτυχίου της Ιατρικής. Είναι δύσκολα πράγματα αυτά; Απλά πράγματα είναι και εφαρμόσιμα. Βέβαια, παρεμβαίνουν άλλοι λόγοι, για τους οποίους δεν γίνεται αυτό το πράγμα, το οποίο μπερδεύει καμιά φορά και την αλληλουχία των σταδίων.
      Θα ήθελα τώρα να πω κάτι που έχει σχέση με την υποβάθμιση των νοσοκομείων, τις ειδικότητες που έπρεπε να υπάρχουν και τους γιατρούς, κάτι που είχαμε συζητήσει με τον Υφυπουργό και την προηγούμενη φορά. Βέβαια, δεν είχα πάρει μια συγκεκριμένη απάντηση. Πρόκειται για ένα γενικότερο πρόβλημα, αυτό που λέγεται αρκετά χρόνια τώρα -να μην πω για να μην παρεξηγηθούν κάποιοι συνάδελφοι- ότι δηλαδή υπάρχουν δυσκολίες τέτοιου χαρακτήρα, διότι έχουμε υπερπαραγωγή ιατρικού δυναμικού.
      Και ξέρετε, αγαπητοί συνάδελφοι, αυτό έχει δύο σκέλη: Το ένα σκέλος είναι η κοινωνική πλευρά. Παραδείγματος χάριν, ο αγρότης, που παλιά μπορούσε με το εισόδημα του, με τα δέκα και δεκαπέντε στρέμματα, να κρατάει δύο-τρία παιδιά στην καλλιέργεια ή σε συναφή επαγγέλματα, τώρα δεν έχει τη δυνατότητα να το κάνει. Έχει ξεκληριστεί η αγροτιά. Δεν έχει το δικαίωμα αυτός να σπουδάσει τα παιδιά του, δεν έχει το δικαίωμα να τα στείλει στην Ιατρική; Η μια πλευρά είναι αυτή: η υπερπληθώρα των γιατρών.
      Το δεύτερο σκέλος είναι –και το έχω πει αρκετές φορές εδώ μέσα- είναι ότι εάν είχαμε ένα δημόσιο σύστημα υγείας, χωρίς παρέμβαση του ιδιωτικού τομέα, αποκεντρωμένο, με κέντρα υγείας, με αγροτικά ιατρεία, το παραγόμενο ιατρικό δυναμικό θα ερχόταν τσίμα-τσίμα για να καλύψει τις ανάγκες. Άρα λοιπόν, είναι διαρθρωτικού χαρακτήρα αυτό το θέμα του πώς ειδικεύονται οι γιατροί και πού θα ειδικεύονται και εξαρτάται από την γενικότερη πολιτική που υπάρχει στο θέμα της υγείας και σε αυτό που λέμε εμείς παροχή δωρεάν περίθαλψης στον ελληνικό λαό.
      Το θέμα λοιπόν, για το οποίο δεν αναφέρθηκαν πολλά πράγματα σήμερα, του πώς δηλαδή μπορεί να λυθεί αυτό το ζήτημα της λίστας, με τις συνθήκες που υπάρχουν στα νοσοκομεία, τα οποία θα μπορούσαν να αναβαθμιστούν, είναι πάρα πολύ απλό για να λυθεί. Και δεν ακούστηκε κάτι συγκεκριμένο. Αφήνονται δηλαδή περιθώρια να παίζεται κάθε φορά αυτό το θέμα. Και άμα καμιά φορά είναι και προεκλογική περίοδος, με τρόπο προσπαθούν να ψαρέψουν ψήφους κάποιοι από εκείνους τους ανθρώπους που περιμένουν στη λίστα. Και δεν περιμένουν μόνον αυτοί. Περιμένουν και οι οικογένειες τους.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κοσιώνη.
      Κυρίες και κύριοι συνάδελφοι, ο Βουλευτής κ. Κυριάκος Μητσοτάκης ζητά ολιγοήμερη άδεια απουσίας στο εξωτερικό για τη Δευτέρα, 11 Ιουνίου 2007 και Τρίτη, 12 Ιουνίου 2007. 
      Το Σώμα εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα ενέκρινε τη ζητηθείσα άδεια. 
      Το λόγο έχει ο Πρόεδρος κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, η δημόσια υγεία είναι το μεγάλο θύμα της πολιτικής φιλοσοφίας της Κυβέρνησης, η οποία έχει ασπαστεί το κυνικό δόγμα «το μέσον είναι το μήνυμα». Έτσι, λοιπόν, ο κ. Καραμανλής, ακολουθώντας την τακτική που είχε εφαρμόσει και ως αρχηγός της αντιπολίτευσης, όταν θήρευε εντυπώσεις, ψάχνοντας στα υπόγεια των νοσοκομείων για ποντίκια ή για φθορές στις εγκαταστάσεις τους, τοποθέτησε δύο επίλεκτα -ιδιαίτερα για το έργο που θα έπαιζαν- στελέχη στο Υπουργείο Υγείας.
Επέλεξε δύο πολιτικούς οι οποίοι θεωρούν ότι η πολιτική δεν είναι το έργο που παράγει κανείς, αλλά οι εντυπώσεις που προκαλεί η επικοινωνία, οι δημόσιες σχέσεις. Δεν θα ήμουν τόσο αυστηρός και καταγγελτικός –αν θέλετε- για οποιονδήποτε άλλο τομέα, γιατί μπορεί κανείς να κάνει ανάλογες διαπιστώσεις σε όλη την έκταση του «κυβερνητικού έργου»  –εντός εισαγωγικών- αλλά στην υπόθεση της υγείας είναι εγκληματικό να παίζει κανείς θέατρο. 
      Οπουδήποτε είναι εγκληματικό έχοντας την εντολή να «επανιδρύσεις το κράτος» -όπως υποσχέθηκες- να παίζεις τελικά θέατρο εντυπώσεων, αν και στο πραγματικό θέατρο, ιδίως αν πρόκειται για μία ελαφρά κομεντί, μπορεί κανείς και να διασκεδάζει. Όμως εδώ στην υπόθεση της υγείας, πρόκειται για τραγωδία!
       Είναι βέβαιο και το γνωρίζει όσο και αν δεν το παραδέχεται, ο παριστάμενος Υφυπουργός Υγείας πρώτα-πρώτα γιατί είναι γιατρός και γιατί τον θυμάμαι χρόνια εδώ μέσα σε αυτή την Αίθουσα να γνωρίζει τα ζητήματα του τομέα του, ότι ο τομέας της υγείας είναι σήμερα σε πολύ-πολύ χειρότερη κατάσταση γιατί ασφαλώς δεν ήταν ιδεώδης ασφαλώς η κατάσταση στον τομέα της υγείας το 2004. Παντού, αλλά ιδιαίτερα στην υγεία και στην παιδεία θα είναι αφελής κανείς αν πιστέψει ότι τελειώνουν τα προβλήματα, αλλά εδώ σε μια προσπάθεια σημαντική που είχε γίνει, παρευρίσκεται εδώ ο Υφυπουργός ο κ. Νασιώκας στη διάρκεια της Υπουργίας του Κώστα Στεφανή. Ο κ. Γιαννόπουλος, ο Υφυπουργός Υγείας και όλοι μας γνωρίζουμε γιατί ήταν και μονίμως στο στόχαστρο και των εντύπων, αλλά κυρίως των τηλεοπτικών μέσων.
      Ίσως αυτό να έχει υπόψη της και η παρούσα ηγεσία του Υπουργείου, γι’ αυτό και  δεν βλέπουμε κάτι άλλο, πέρα από κινήσεις εντυπώσεων. Και επ’ αυτού θα ήθελα να ρωτήσω τι γίνεται μ’ εκείνη τη διεθνή σύμβαση που έχουμε υπογράψει για τα μέτρα κατά του καπνού. Πότε θα τη φέρετε για κύρωση στη Βουλή; 
      Κύριε Πρόεδρε, άκουσα τον κύριο Υφυπουργό να αναφέρεται στο νομοσχέδιο –και τώρα ο κ. Κοσιώνης - για την εκπαίδευση των γιατρών, για τις ειδικότητές τους, που δεν ψηφίστηκε τελικά τότε. Η μόνη ένσταση που ακούω –ίσως να υπάρχουν και άλλες ήσσονος σημασίας, το άκουσα από την πλευρά του Κομμουνιστικού Κόμματος- είναι οι εξετάσεις. 
      Εγώ θα ρωτήσω το εξής. Εάν ο δάσκαλος που θα διδάξει στο σχολείο με την κατάργηση της επετηρίδας υπόκειται σε μία διαδικασία εξετάσεων –κακό βέβαια- αλλά από την άλλη πλευρά θέλουμε και ελευθερία πρόσβασης στο αγαθό της παιδείας και των σπουδών- γιατί αλλιώς έπειτα από δέκα χρόνια ή δεκαπέντε χρόνια θα προσέρχεται με βάση την επετηρίδα να διδάξει στα σχολεία, τι θα πρέπει να πει κανείς για το γιατρό που όπως ακούω τώρα δεν είμαι γιατρός εγώ αλλά θα ήθελα να ακούσω από τους γιατρούς και πρωτίστως από τον Υφυπουργό αυτά τα μέτρα συντμήσεως αν κατάλαβα καλά του χρόνου για την έναρξη της ειδικότητας. 
      Αυτά είναι σωστά. Όσο ταχύτερα, τόσο καλύτερα. Όμως, αν κατάλαβα καλά, κατά νου έχετε και τον περιορισμό του χρόνου σε ορισμένες ασκούμενες ειδικότητες. Αυτό προκύπτει ως αποτέλεσμα της προόδου της επιστήμης ή της αδυναμίας του συστήματος; Διότι είπατε στην αρχή ότι από το 1975 είχαμε την αναλογία μιας θέσης προς τέσσερις κλίνες. Άκουσα για χίλιες διακόσιες θέσεις, για τετρακόσιες εβδομήντα έξι εκ των οποίων είπατε ότι έχετε προφανώς την  πίστωση για να προχωρήσετε. 
      Διερωτώμαι –και θα πρέπει αυτό να το εξηγήσετε στον ελληνικό λαό- σε πόσο χρόνο και κάτω από ποιες συνθήκες πραγματικής εκπαίδευσης θα έχει ο γιατρός την ειδικότητα που θα επιτρέψει σε μένα που πήγα και υποβλήθηκα σε εγχείρηση στο δημόσιο νοσοκομείο, να αισθάνομαι το ίδιο ασφαλής αν θα πάει ο γιός μου ή ο νεοαποκτηθείς εγγονός μου, κύριε Υπουργέ. Τρέμω στην ιδέα αυτών των τριών μεγάλων ιδιωτικών ομίλων που λειτουργούν ήδη με τη δική σας πολιτική ανοχής. Διότι όταν εδώ έρχεστε ως ασπίδα του Υπουργείου Εθνικής Οικονομίας, όταν δεν κάνετε στην πράξη αυτό που δημαγωγικά έλεγαν και ο προκάτοχος και ο σημερινός –αν δεν κάνω λάθος- Υπουργός ότι θα μπείτε μπροστά για να πάρετε πιστώσεις για την υγεία, τότε φοβούμαι ότι αυτό που έχει ήδη πια επεκταθεί σε μεγάλο βαθμό, δηλαδή τα μεγάλα ιδιωτικά συμφέροντα, θα καταλάβουν ολόκληρο το χώρο της υγείας. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Εκεί οδηγεί αυτή η ιδεολογική αγκύλωση που έχετε ως κόμμα και φυσικά ως Κυβέρνηση. Η αγκύλωση της «ελευθερίας», δηλαδή της ασυδοσίας της αγοράς, που πρώτο θύμα της είναι φυσικά η δημόσια εκπαίδευση και η δημόσια υγεία. 
      Σας ανέφερε ο Κοινοβουλευτικός μας Εκπρόσωπος κ. Παπαϊωάννου πράγματα τα οποία στον 21ο αιώνα δεν θα έπρεπε να συμβαίνουν. Παρακολουθούσα επί δυο ημέρες, αν το «Μεταξά», το δεύτερο αντικαρκινικό νοσοκομείο στο Λεκανοπέδιο, θα λειτουργήσει, ποια τμήματα έχουν ήδη πάρει ρεύμα. Μα, κι αυτό το γεγονός και αυτά που άκουγα σήμερα στο ραδιόφωνο για τον «Ευαγγελισμό», δηλαδή πόσες κενές θέσεις νοσηλευτικού, ιατρικού, παραϊατρικού, βοηθητικού προσωπικού υπάρχουν, δεν μπορεί κανείς να τα φορτώσει μόνο σε εσάς, κύριε Υφυπουργέ, που είστε εδώ. Ο κύριος Υπουργός, απουσιάζει, αφού όπως είπε ο κ. Παπαϊωάννου, δεν θεωρεί άξιον αναλόγου δημοσιότητος το θέμα που συζητούμε σήμερα εδώ στη Βουλή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Προφανώς η μεγίστη ευθύνη ανήκει στον Πρωθυπουργό της χώρας, στο «λουλούδι του Βορρά», τον «αστέρα του Βορρά» –δεν ξέρω πώς τα είπαν εκεί, ποιος είναι το αστέρι και ποιος το λουλούδι, ο κ. Καραμανλής ή ο κύριος…
      ΕΚΤΟΡΑΣ ΝΑΣΙΩΚΑΣ: Ο κ. Ψωμιάδης.
      ΑΠΟΣΤΟΛΟΣ ΚΑΚΛΑΜΑΝΗΣ: …ή ο Νομάρχης Θεσσαλονίκης…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Πρόεδρε, σας παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: …ο κ. Καραμανλής –λέω- ή ο κ. Ψωμιάδης, τους είδαμε μαζί. Ας μας πει ο θυρωρός της ιστορίας ποιον θα δεχτεί ως αστέρα, ποιον ως λουλούδι! 
      Αυτά έχουν να κάνουν και με το δημόσιο λόγο, κύριε Πρόεδρε. Είδαμε εδώ τον κ. Ψωμιάδη να υποδέχεται τον Πρωθυπουργό στη Θεσσαλονίκη και να ανταλλάσσουν περίπου ασπασμούς, γελοιοποιώντας τον πολιτικό λόγο και τη δημόσια εικόνα αξιωμάτων, τα οποία φέρουν και οι δυο. 
      Και με την ευκαιρία -και κλείνω, κύριε Πρόεδρε, επειδή νομίζω ότι ήσασταν μέσα στην Αίθουσα, θητεύατε, δεν ξέρω αν ήσασταν εκείνη την ημέρα- και επειδή άκουσα τον κ. Νομάρχη να επαίρεται ότι έβαλε τη σημαία –μια από τις μεγάλες πράξεις του- στη Βουλή των Ελλήνων... 
      ΠΡΟΕΔΡΕΥΩΝ (Σωτήρης Χατζηγάκης): Τώρα, αυτό έχει σχέση με την επερώτηση, κύριε Πρόεδρε; 
      ΑΠΟΣΤΟΛΟΣ ΚΑΚΛΑΜΑΝΗΣ: ...σας θυμίζω ότι ανέβηκε στο Βήμα και τοποθέτησε την ελληνική σημαία στα οπίσθιά του και φυσικά, είπα στους κλητήρες να πάρουν το εθνικό μας σύμβολο από τα οπίσθια του κυρίου Νομάρχη. 
      ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα, κύριε Πρόεδρε. Δεν πρέπει να ακούγονται από σας αυτά τα πράγματα. 
      ΑΠΟΣΤΟΛΟΣ ΚΑΚΛΑΜΑΝΗΣ: Όμως, η μεγάλη ευθύνη, κύριε Πρόεδρε, είναι σ’ αυτόν που ανέλαβε με την εντολή του λαού να κυβερνήσει τον τόπο, να επανιδρύσει το κράτος, να φέρει ήθος, σεμνότητα και ταπεινότητα. Αυτά ζούμε τώρα ως αποτέλεσμα της πολιτικής σας ή μάλλον της πολιτικής του Πρωθυπουργού σας και του κόμματός σας. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον Πρόεδρο, κ. Απόστολο Κακλαμάνη.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, οπωσδήποτε δεν είμαστε εδώ σε θέατρο για να μιλήσουμε για θέατρο εντυπώσεων, αλλά σίγουρα το τηλεοπτικό σόου είναι κάτι που εφευρέθηκε και υπηρετήθηκε πιστά απ’ όλες τις προηγούμενες κυβερνήσεις. 
      Και ίσως ο κύριος Πρόεδρος ξεχνά το κακής ποιότητας τηλεοπτικό σόου που παρείχε ο τέως πρωθυπουργός, όταν πήγε να εγκαινιάσει τη γραμμή για να απαντήσει στους ανθρώπους που ήθελαν να κλείσουν ένα ραντεβού στο Ι.Κ.Α., σ’ εκείνη τη στημένη φαρσοκωμωδία, μια γραμμή η οποία την επομένη εγκαταλείφθηκε. Ή αντίστοιχα, όταν πάλι ο τέως Πρωθυπουργός είχε πάει να εγκαινιάσει την Τηλεϊατρική σε μικρό και απομακρυσμένο νησί του Αιγαίου, όπου πήγαν τη γεννήτρια για να λειτουργήσει το σύστημα κατά τα εγκαίνια της Τηλεϊατρικής και την επόμενη μέρα απέσυραν τη γεννήτρια. Αυτό ήταν το τηλεοπτικό σώου το οποίο υπηρετούσαν. 
      Ας μην μιλάει, λοιπόν, σήμερα το ΠΑ.ΣΟ.Κ. ούτε για θέατρο εντυπώσεων ούτε για καλλιέργεια εντυπώσεων ούτε για πρωθυπουργούς ούτε για Υπουργούς που υπηρετούν μόνο το πεδίο των εντυπώσεων. Γιατί αυτό το οποίο υπηρετεί αυτή η Κυβέρνηση είναι το πεδίο των πράξεων.
      Και αυτά, τα όσα προσχηματικά σήμερα θέλετε να πείτε για το χώρο της υγείας, ας ερχόσασταν να τα πείτε πριν από μια εβδομάδα που συζητούσαμε εδώ νομοσχέδιο του Υπουργείου Υγείας και Κοινωνικής Αλληλεγγύης το οποίο έλυνε το θέμα των προμηθειών στα νοσοκομεία. Έλυνε οριστικά ένα θέμα το οποίο είχατε αφήσει να είναι εκκρεμές επί σειρά ετών μέσα από την καλλιέργεια ενός τεράστιου γραφειοκρατικού, δαπανηρού και σκανδαλοφόρου συστήματος. Αυτή είναι η αλήθεια. 
      Γιατί σήμερα θέλετε να καλλιεργήσετε εντυπώσεις, αναφέροντας ακόμα και το Νομάρχη Θεσσαλονίκης σ’ αυτή την Αίθουσα που δεν έχει καμμία σχέση με τα θέματα της υγείας; Γιατί δεν έχετε να απαντήσετε και να πείτε τίποτα πάνω στις απαντήσεις τις οποίες σας έδωσε πριν από λίγο η Κυβέρνηση. Γιατί κάνετε μια εντελώς προσχηματική επερώτηση, υπηρετώντας μόνο την καλλιέργεια εντυπώσεων στο χώρο του Τύπου που ανέδειξαν κατά λάθος -χωρίς να είναι σωστά ενημερωμένοι οι συντάκτες- ένα θέμα και ήρθε σήμερα η Κυβέρνηση και απάντησε με τον πλέον καταλυτικό τρόπο. 
      Και όχι μόνο απάντησε η Κυβέρνηση με τον πλέον καταλυτικό τρόπο, αλλά και οι γιατροί, οι άνθρωποι, οι οποίοι έχουν ζήσει μέσα στα νοσοκομεία και πήραν το λόγο πριν από λίγο, δεν μπορούσαν να πουν ή να απαντήσουν και να στηρίξουν ότι υπάρχει αναξιοκρατία, αδιαφάνεια, και συνεχιζόμενες ρουσφετολογικές προσλήψεις επίκουρων ιατρών σε όλη την Ελλάδα, κάτι το οποίο αναφέρεται στην επερώτησή σας. Γιατί αυτό είναι το θέμα για το οποίο συζητάμε. 
      Το θέμα, λοιπόν, είναι γίνονται ή δεν γίνονται αυτές οι ρουσφετολογικές προσλήψεις; Έχει αλλοιωθεί ο τρόπος με τον οποίο παίρνουν την ειδικότητα οι γιατροί ή φέρατε ένα νόμο τον οποίο είχατε φανταστεί, είχατε σχεδιάσει και τον καταθέσατε προσχηματικά παραμονές των εκλογών, λες και δεν ξέρατε ότι θα γίνουν οι εκλογές τη συγκεκριμένη ημερομηνία; Δεν το ήξερε η κυβέρνηση; Μόνος του ο κ. Σημίτης δεν είχε εξαγγείλει πότε θα γίνουν οι εκλογές, από τον Ιανουάριο; Πώς καταθέτει, λοιπόν, ένα νομοσχέδιο το Φεβρουάριο και λέει ότι αυτό λύνει το πρόβλημα; Το έκανε μόνο και μόνο για την καλλιέργεια προεκλογικών εντυπώσεων και όχι για την επίλυση ενός σοβαρού θέματος που έχει να κάνει βεβαίως με την απόκτηση των ειδικοτήτων στους γιατρούς. 
      Είμαστε μια χώρα με πάρα πολλούς γιατρούς, κατά κεφαλήν. Είμαστε μια χώρα στην οποία έχουμε ένα λαμπρό ιατρικό προσωπικό. Όμως, είμαστε μια χώρα που έχει αποκτήσει και μια δεύτερη γενιά γιατρών που είναι όλοι αυτοί οι οποίοι προέρχονται από χώρες εκτός των ορίων της Ευρωπαϊκής Ένωσης, από πανεπιστήμια τα οποία, ενδεχομένως, δεν είχαν και τον πιο διαφανή τρόπο απόκτησης διπλωμάτων, λόγω μιας συνεχιζόμενης πολιτικής που άσκησε το ΠΑ.ΣΟ.Κ. στο χώρο της εκπαίδευσης. 
      To ΠΑ.ΣΟ.Κ., μην αναγνωρίζοντας μη κρατικά, μη κερδοσκοπικά πανεπιστήμια στη χώρα, μην αναγνωρίζοντας την ίδρυση και τη λειτουργία τους, έστειλε χιλιάδες παιδιά σε όλα τα φανταστικά πανεπιστήμια των Βαλκανίων και άλλων χωρών της πρώην Ανατολικής Ευρώπης! Έτσι απέκτησαν πτυχία ιατρικής και σήμερα επιστρέφουν όλοι αυτοί στη χώρα μας, για να αποκτήσουν ειδικότητα και τελικά, να αποκτήσουν πραγματικές και ουσιαστικές γνώσεις. 
      Κυρίες και κύριοι συνάδελφοι, αν θέλουμε να συζητάμε για το χώρο της υγείας, θα πρέπει να συζητάμε με νούμερα. Δεν μπορεί κάθε τρεις και λίγο να έρχεστε -μέσα σε διάστημα ενός μηνός πέντε φορές- σ’ αυτήν την Αίθουσα, να σας έχουν δοθεί νούμερα και εσείς να μην τα καταλαβαίνετε! Δεν μπορεί να μην καταλαβαίνετε ότι κάθε χρόνο υπάρχει γενναία αύξηση στον προϋπολογισμό για το χώρο της υγείας. Από 3% έως 5% αύξηση του προϋπολογισμού του Υπουργείου Υγείας και Κοινωνικής Προστασίας κάθε χρόνο επί κυβερνήσεων Νέας Δημοκρατίας! 
      Δεν μπορεί να μην καταλαβαίνετε ότι στις 30.6.2004 είχαμε παραλάβει το προσωπικό που υπηρετεί στο Ε.Σ.Υ. στις ογδόντα μία χιλιάδες και πέρυσι τέτοια, ακριβώς, ημερομηνία, δηλαδή 30.6.2006, το  υπηρετούν προσωπικό ήταν ογδόντα έξι  χιλιάδες. Στην απογραφή που θα γίνει πάλι στις 30 Ιουνίου, δηλαδή σε λίγες μέρες, θα δούμε ποιο είναι το προσωπικό, που και πάλι έχει αυξηθεί! 
      Δεν είπαμε ότι λύθηκαν όλα τα προβλήματα, αλλά σίγουρα αυτό που αντιμετωπίζει σήμερα ο Έλληνας πολίτης είναι ένα σύστημα που προσπαθεί να λειτουργήσει ορθολογικά. 
      Λύθηκε το πρόβλημα των εφημεριών στα νοσοκομεία. 
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Δεν έχει λυθεί!
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Έγινε διευθέτηση για το πώς δεν θα φορτώνονται με υπέρογκο αριθμό από ράντζα όλοι οι διάδρομοι όλων των νοσοκομείων, μια κατάσταση που επί σειρά ετών ήταν πραγματική και ζώσα. 
      Δεν είπαμε ότι καταργήθηκαν όλα τα ράντζα! Λέμε, όμως, ότι διευθετούνται μ’ ένα σωστό, εύρυθμο και λειτουργικό τρόπο οι εισαγωγές στα νοσοκομεία. 
      Λύνεται το πρόβλημα της επέκτασης των Μονάδων Εντατικής Θεραπείας. 
      Λύνονται τα λειτουργικά προβλήματα του Ε.Σ.Υ., ενός Ε.Σ.Υ. που είναι τεράστιο, γραφειοκρατικό, πολυέξοδο. 
      Λύνονται μικροπροβλήματα που ανακύπτουν εδώ και εκεί, κάθε μέρα από μια πολιτική ηγεσία που δεν υπηρετεί σε καμμιά περίπτωση, κύριε Πρόεδρε, το θέατρο του παραλόγου στο οποίο θέλουν να μας σύρουν οι συνάδελφοι του ΠΑ.ΣΟ.Κ. Γιατί αυτό που θέλουν να κάνουν με την επερώτησή τους είναι άλλη μια μέρα να ξαναφέρουν μια πολιτική ηγεσία, που σχεδόν κάθε μέρα απαντά σε επίκαιρες ερωτήσεις και σε επερωτήσεις, κάθε εβδομάδα απαντά σε όλα τα θέματα και θέλουν να δημιουργήσουν εντυπώσεις ότι δήθεν κάποιοι κρύβονται. 
      Δεν κρύβεται κανένας από την Κυβέρνηση! Η Κυβέρνηση βρίσκεται εδώ και απαντά. Απέναντι στο κείμενο της επερώτησής τους έδωσε ισχυρές απαντήσεις και δεν υπάρχει κανένας χώρος, για να πουν οι συνάδελφοι Βουλευτές του ΠΑ.ΣΟ.Κ. ότι επικρατεί αναξιοκρατία και αδιαφάνεια στο χώρο της ειδίκευσης των ιατρών. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε Βαρβιτσιώτη. 
      Το λόγο έχει ο Κοινοβουλευτικός Εκπρόσωπος του Συνασπισμού κ. Αθανάσιος Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, θα ήθελα αλλιώς να ξεκινήσω, αλλά δεν μπορώ να αφήσω αναπάντητα αυτά που είπε ο Κοινοβουλευτικός Εκπρόσωπος της Νέας Δημοκρατίας, ότι έχουμε –λέει- σταθερά γενναία αύξηση του προϋπολογισμού για την υγεία. 
      Πόθεν προκύπτει αυτό; Η αύξηση είναι 4%-5%. Αν υπολογίσουμε πως συνολικά η αύξηση του προϋπολογισμού είναι 7% και η υγεία παίρνει τα 5%, αν υπολογίσουμε ότι ο τιμάριθμος τρέχει, όσο και να θέλουμε να τον υποβαθμίσουμε, αν δε υπολογίσουμε ότι οι ανάγκες στο χώρο της υγείας αυξάνουν κατακόρυφα με πολύ γρηγορότερο ρυθμό, γιατί είναι η τεχνολογία, είναι τα μέσα, είναι τα φάρμακα, είναι όλα αυτά, από εκεί και πέρα βλέπουμε ότι είμαστε σε ένα συνεχές μείον όσον αφορά το χώρο της υγείας και,  βέβαια, λέμε ότι λύσαμε το πρόβλημα των εφημεριών. 
      Δεν ξέρω πώς λύθηκε αυτό το πρόβλημα των εφημεριών. Εδώ δεν πληρώνονται οι εφημερίες! Οι γιατροί είναι συνεχώς σε απεργία ανά την επικράτεια. 
      Ωστόσο, λύθηκε το πρόβλημα των ράντζων. Βέβαια, το πρόβλημα των ράντζων λύθηκε με μια διαταγή. Μπορεί να άνοιξαν και κάποια κρεβάτια στα στρατιωτικά νοσοκομεία ή να έγινε και μια λογική ρύθμιση, την οποία χειροκροτούμε, πλην όμως τα ράντζα, κατ’ αρχήν, δεν έφυγαν από τα νοσοκομεία. Δεύτερον, τα ράντζα έφυγαν από τους διαδρόμους και πήγαν στους θαλάμους. Αυξήθηκαν τα κρεβάτια που είναι μέσα στους θαλάμους. 
      Κάτι άλλο: Σχετικά με το ότι περιορίστηκαν τα ράντζα, ξέρετε, αυτήν τη στιγμή το να βρει κάποιος κρεβάτι σε ένα νοσοκομείο είναι πολύ πιο δύσκολο και αυτοί που την πληρώνουν πολύ περισσότερο είναι οι οικονομικά αδύναμοι που δεν έχουν τη δυνατότητα ούτε να πάνε στον ιδιωτικό τομέα ούτε, αν θέλετε, να χρησιμοποιήσουν την παραοικονομία που ως ένα βαθμό και αυτή ανθεί αλλά και «εξυπηρετεί». 
      Εμείς ασφαλώς διαφωνούμε και είμαστε κάθετα αντίθετοι σε οποιαδήποτε μορφή παραοικονομίας, όπως είμαστε αντίθετοι και στη γιγάντωση του ιδιωτικού τομέα ο οποίος τώρα δεν απορροφά το 47% των δαπανών για την υγεία αλλά παίρνει το 57,2%. Η έγκριτη εφημερίδα  «το Βήμα» το δημοσίευσε πριν από δύο εβδομάδες.
      Από κει και πέρα η ιατρική είναι εξαιρετικά δημοφιλής στη χώρα μας, το ξέρουμε, είναι ελκυστική, είναι γοητευτική, προσφέρει, θεραπεύει την αρρώστια, εξασφαλίζει την ανθρώπινη υγεία. Ένα μεγάλο ποσοστό των νέων θέλει να στραφεί προς την ιατρική και οι γονείς ακόμα περισσότερο το θέλουν για τα παιδιά τους, ιδιαίτερα οι μητέρες. Επειδή εδώ είναι ο ανταγωνισμός εντονότατος και απαιτούνται υψηλότατου επιπέδου βαθμοί για να μπουν στις ιατρικές σχολές της χώρας, οι νέοι που έχουν αυτό το όνειρο καταφεύγουν και στο εξωτερικό, όχι μόνο στις βαλκανικές και ανατολικές χώρες, αλλά και στις πιο απίθανες τριτοκοσμικές χώρες. Από τη Γουαδελούπη, τη Γρανάδα ή δεν ξέρω κι εγώ από πού προέρχονται τα πτυχία ιατρικής. Αυτά τα πτυχία πρέπει να αναγνωριστούν και από κει και πέρα για να μπορέσουν να σταθούν και να έχουν στον ήλιο μοίρα οι ιατροί στη χώρα μας πρέπει όχι μόνο να πάρουν το πτυχίο με καλό βαθμό, όχι μόνο να κάνουν τα μεταπτυχιακά τους, και τα διδακτορικά τους, αλλά να πάνε και σε συνέδρια, να παρακολουθήσουν και άλλα επιπλέον για να εκπαιδευτούν και βέβαια να κάνουν την ειδικότητα η οποία πάντα είχε πρόβλημα στη χώρα μας. 
      Ακόμα και επί των ημερών του ΠΑ.ΣΟ.Κ., κύριοι συνάδελφοι, υπήρχε πρόβλημα με την ειδικότητα και πήγε να ρυθμιστεί. Ήλθε τελευταίες μέρες προ των εκλογών μ’ έναν τρόπο με τον οποίο μπορεί να μη συμφωνούσε κάποιος, αλλά γινόταν μία προσπάθεια. Δεν έγινε πάντως νόμος του κράτους και βέβαια υπάρχουν σοβαρές ευθύνες και από την πλευρά σας για την κακοδαιμονία του υγειονομικού συστήματος, για το συνολικό χειρισμό, για τους επικουρικούς γιατρούς που τους έφερε το ΠΑ.ΣΟ.Κ. τότε, πιστεύοντας ότι έτσι θα λύσει προβλήματα σε ακριτικές περιοχές. Μπορεί να «μπαλώθηκαν» κάποιες καταστάσεις, αλλά δημιουργήθηκαν πολύ μεγαλύτερα προβλήματα. Ανοίξατε ένα «παράθυρο» που η Νέα Δημοκρατία το έκανε μία μεγάλη «πόρτα» και την έκανε τώρα «μπουκαπόρτα» και «μπάζει» από παντού. 
      Έχει δίκιο βέβαια το ΠΑ.ΣΟ.Κ., κύριε Υπουργέ, ότι συντελέστηκε μία πρωτοφανής λαθροχειρία με τη δημοσίευση Φ.Ε.Κ. μέσα στη Μεγάλη Εβδομάδα με το οποίο αλλάζουν τα κριτήρια έναρξης ειδικότητας. Οι διευθύνσεις υγιεινής των νομαρχιών καθ’ ύλην αρμόδιες για την υποβολή αιτήσεων ειδικότητας αγνοούσαν την ύπαρξη Φ.Ε.Κ. το οποίο όμως οι «γαλάζιοι» νεαροί είχαν προμηθευτεί από γνωστούς διαύλους και κράδαιναν ανά χείρας. Τελικά μετά από επικοινωνία με τις υπηρεσίες του Υπουργείου οι διευθύνσεις υγιεινής των Νομαρχιών αποδέχονταν τις αιτήσεις των μυημένων στα μυστήρια της αναξιοκρατίας, ενώ οι αμύητοι βρίσκονταν έως και τέσσερα χρόνια πίσω. 
      Δυστυχώς οι δεσμεύσεις σας, κύριε Υπουργέ, ότι εφεξής θα ενημερώνονται οι ενδιαφερόμενοι δύο μήνες νωρίτερα ήταν ουσιαστικά «στάχτη στα μάτια». Επαναλήφθηκε προ εβδομάδος η ίδια ιστορία και αφορά τις νέες θέσεις ειδικευομένων που πρόκειται να προκηρύξει το Υπουργείο. Βγήκαν στην ιστοστελίδα της Δ.Α.Π. Ιατρικής πριν αυτές ανακοινωθούν από το Υπουργείο και μη μας λένε τώρα ότι είναι πιο έξυπνοι, πιο σβέλτοι, πιο ανοιχτομάτηδες αυτοί οι φοιτητές της Δ.Α.Π.. Οι έχοντες εσωτερική πληροφόρηση έκαναν τις κατάλληλες κινήσεις. Υπέβαλαν εκεί όπου υπήρχε μικρότερη αναμονή ώστε με βεβαιότητα να είναι από τους τυχερούς της κλήρωσης που θα γίνει.
      Σημειωτέον ότι για τις νέες θέσεις ειδικευομένων -οι οποίες υποτίθεται ότι συγκροτούνται προκειμένου να εφαρμοστεί το εβδομαδιαίο σαρανταοκτάωρο εργασίας- δεν έχει γίνει καμμία απολύτως διαβούλευση με τη Ο.Ε.Ν.Γ.Ε. ούτε εντάσσονται σε κάποιο σχεδιασμό όπως ο υγειονομικός χάρτης της χώρας. Δίνονται και πάλι με κριτήρια εξυπηρέτησης «ημετέρων». 
      Το πλέον δόκιμο θα ήταν να αποσυρθούν οι δύο παραπάνω μεθοδεύσεις, για μεν τη σύσταση νέων θέσεων ειδικότητας να υπάρξει άμεση διαβούλευση με την Ο.Ε.Ν.Γ.Ε., για τα υπόλοιπα να υπάρξει νομοσχέδιο περί ιατρικής εκπαίδευσης το οποίο θα τεθεί σε μακρά διαβούλευση με τους συλλόγους φοιτητών, τους ιατρικούς φορείς και κάθε ενδιαφερόμενο, προφανώς και με τα κόμματα, ώστε να αποκτήσει τη μέγιστη δυνατή συναίνεση.
      Βέβαια το θέμα της εκπαίδευσης, επανεκπαίδευσης και συνεχούς κατάρτισης των επαγγελματιών υγείας, περιλαμβανομένων όχι μόνο των γιατρών αλλά και των νοσηλευτών και όλων των άλλων κλάδων υγείας, όλο αυτό το θέμα της εκπαίδευσης, όπως και της στελέχωσης των υπηρεσιών υγείας, είναι μία μακρά και πονεμένη για τη χώρα μας ιστορία γιατί δεν υπήρξε ποτέ ένας μόνιμος σχεδιασμός και προγραμματισμός γι’ αυτά τα ζητήματα.
      Οι λίστες αναμονής για ειδικότητα δεν είναι σημερινό φαινόμενο, έχουν αρχίσει τουλάχιστον δέκα χρόνια πριν, όπως προείπαμε, από τις μέρες του ΠΑ.ΣΟ.Κ.. Από τότε και μετά η λίστα συνέχισε να διογκώνεται  για διάφορους λόγους. Από τις μαζικές αναγνωρίσεις πτυχίων από το εξωτερικό, κυρίως με την είσοδο στην Ευρωπαϊκή  Ένωση των νέων κρατών-μελών. Από την  παράνομη άμεση αναγνώριση πτυχίων από Τσεχία και Ουγγαρία, χωρίς να τηρούνται οι  προϋποθέσεις που βάζει η Ευρωπαϊκή  Ένωση, τριετή εργασιακή εμπειρία, ή  Δ.Ο.Α.Τ.Α.Π., από τη γραφειοκρατία στις νομαρχίες και στα νοσοκομεία, από το ότι η θέση ενός ειδικευόμενου μένει κενή αφότου τελειώσει την ειδικότητά του για χρονικό διάστημα τουλάχιστον δύο έως έξι μηνών μέχρι να έλθει ο επόμενος και από την  αλλαγή στον τρόπο εξέτασης στο Δ.Ο.Α.Τ.Α.Π., πρώην ΔΙ.Κ.Α.Τ.Σ.Α., που έγινε τώρα με το σύστημα πολλαπλής επιλογής και πέρασε έτσι αρκετός κόσμος. Σαφέστατα ρόλο σε όλα αυτά έπαιξε και η αύξηση των θέσεων στις ελληνικές ιατρικές σχολές, καθώς και η στροφή πολλών παιδιών σε σχολές του εξωτερικού.
      Για την αποσυμφόρηση της λίστας αναμονής φαντάζει προεκλογικό το ενδιαφέρον της Αξιωματικής Αντιπολίτευσης, αφού όντας κυβέρνηση διόγκωσε πρώτα το πρόβλημα. Να θυμίσουμε ότι η απόφαση του ΚΕ.ΣΥ.Π. του 2003, που είναι και λύση που προτείνεται στη συγκεκριμένη επερώτηση, είναι η επιβολή εξετάσεων για έναρξη ειδικότητας, μια πρόταση που συνάντησε και συναντά την κάθετη αντίθεση και των φοιτητικών συλλόγων ιατρικής και των ενώσεων γιατρών. Αυτή η αντίθεση εκφράστηκε και στις συνεδριάσεις του ΚΕ.ΣΥ.Π. από εκπροσώπους φορέων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Σε κάθε περίπτωση, ενώ το σχέδιο για τις ιατρικές ειδικότητες συζητιέται για μεγάλο χρονικό διάστημα, η προηγούμενη κυβέρνηση κατέθεσε τότε, τις τελευταίες μέρες πριν από τις εκλογές, το σχετικό νομοσχέδιο και ήλθε η σημερινή Κυβέρνηση και επεξέτεινε το θεσμό αυτό .Όμως, αν υπήρχε πλήρης στελέχωση των νοσοκομειακών μονάδων, αν είχε εφαρμογή το π.δ. του 1982 που προβλέπει τέσσερις κλίνες ανά ειδικευόμενο, αν είχε δημιουργηθεί δίκτυο πρωτοβάθμιας φροντίδας υγείας, από καλύτερες θέσεις θα υπερασπιζόμασταν σήμερα το ΕΣΥ και τα θέματα αυτά που συζητάμε.
      Εμείς λέμε. Για να μπορέσουν να λειτουργήσουν τα πράγματα σωστά, θα πρέπει να υπάρξει εφαρμογή του προεδρικού διατάγματος για ένα ειδικευόμενο ανά τέσσερις κλίνες,  να υπάρξει μείωση των ωρών εργασίας σύμφωνα με την εθνική και κοινοτική νομοθεσία. Γιατί αν δεν δουλεύουν εκατό ώρες τη βδομάδα οι ειδικευόμενοι, κύριε Υπουργέ, και δουλεύουν τις πενήντα οκτώ που ορίζουν οι κοινοτικές οδηγίες και το προεδρικό διάταγμα κι αν ρυθμιστεί ο υπερβολικά μεγάλος χρόνος για κάποιες ειδικότητες, θα υπάρξει χώρος και χρόνος και για τους άλλους ειδικευόμενους, θα μπορεί μέχρι και να διπλασιαστούν οι θέσεις των ειδικευομένων. 
      Εμείς πιστεύουμε ότι οι λύσεις που προτείνονται και από την Κυβέρνηση και από το ΠΑ.ΣΟ.Κ. δεν είναι απόλυτα τεκμηριωμένες και εφικτές και πρέπει να ξεκινήσει από τη βάση της συζήτησης, της διαβούλευσης με όλους τους ενδιαφερόμενους φορείς -και εννοώ και τα κόμματα- ώστε να υπάρξει η μέγιστη δυνατή συναίνεση, για να μην αντιμετωπίζουμε αυτά τα προβλήματα και για αξιοποιήσουμε όλους αυτούς τους νέους γιατρούς, τους οποίους έχει ανάγκη η χώρα και οι οποίοι με τόσα προσόντα που έχουν σε μεγάλο ποσοστό παραμένουν αναξιοποίητοι και -θα μπορούσαμε να πούμε- στο περιθώριο.
      Ευχαριστώ.
      ΠΡΟΕΔΡΕΥΩΝ ( Σωτήρης Χατζηγάκης):  Ευχαριστούμε τον κ. Λεβέντη.
      Ο κ. Έκτορας Νασιώκας έχει το λόγο.
      ΕΚΤΟΡΑΣ  ΝΑΣΙΩΚΑΣ:  Κύριε Πρόεδρε, κυρίες και κύριοι συνάδελφοι, κύριε Υπουργέ, η οργανωμένη λαθροχειρία με την εσωτερική πληροφόρηση των γιατρών που πρόσκεινται στη δική σας παράταξη, έγινε κατά συρροή. Δεν το λέμε εμείς μόνο, το λένε όλοι οι γιατροί. Ρωτήστε όλους τους νέους γιατρούς να σας το πουν, ρωτήστε τους φοιτητές να σας το επιβεβαιώσουν. Το είπε, προηγουμένως, ο εκπρόσωπος του Συνασπισμού και το απέδειξε μιλώντας στη Βουλή. Ακόμη  και ο εκπρόσωπος του Κ.Κ.Ε., ο οποίος μάλιστα κράτησε για τον εαυτό του, για το κόμμα του ότι πρώτοι εκείνοι έκαναν επίκαιρη ερώτηση, τρεις, τέσσερις μέρες μετά  τη μεγάλη διαρροή, μετά το μεγάλο σκάνδαλο.
      Πάρα πολλοί Βουλευτές της Αντιπολίτευσης –όλων των κομμάτων- έκαναν ερώτηση. Εμείς κάναμε επίκαιρη επερώτηση, γιατί μελετήσαμε το όλο θέμα. Διότι η διαρροή, κύριε Υπουργέ, δεν έγινε μία φορά. Έγινε κατά συρροή. 
      Σας απέδειξα τέσσερις τέτοιες περιπτώσεις. Θα σας τις θυμίσω πάλι. Και πρέπει να απαντήσετε, χωρίς να λέτε κάθε φορά –από άλλη διυπουργική απόφαση- ότι υπήρχαν παραλειτουργίες ή παράπλευρες απώλειες. Θα μιλήσουμε για τότε. 
      Να απαντήσετε, λοιπόν, γιατί ο Υφυπουργός τρεις μέρες νωρίτερα είπε ότι δεν αλλάζει και τη Μεγάλη Δευτέρα πήγαν γιατροί της παράταξής σας πρωί-πρωί –το είπε και ο κ. Λεβέντης πριν λίγο- στις νομαρχίες και έλεγαν: «πάρτε τώρα το Υπουργείο και δεχθείτε την αίτηση». Και έπαιρναν το Υπουργείο οι Υπηρεσίες και δέχονταν την αίτηση. 
      Τι σήμαινε αυτό; Πάρα πολλοί άλλοι γιατροί, κατά περίπτωση, έμειναν σε λίστα αναμονής τρία έως δέκα χρόνια. Απέναντι αυτών των γιατρών δεν απαντάτε, δεν λέτε τίποτα.
      Το ίδιο έγινε –αλλά δεν πήρε την ίδια έκταση- ένα χρόνο πριν, στην πρώτη αλλαγή –γιατί δεν αφορούσε όλους τους γιατρούς- τον Απρίλιο, δηλαδή, του 2006. Το ίδιο έγινε όταν ανοίξατε το πρώην ΔΙ.Κ.Α.Τ.Σ.Α., το Δ.Ο.Α.Τ.Α.Π., Κυριακή 8 Οκτωβρίου, για να δώσετε τα πτυχία και να πάνε τη Δευτέρα στις 9 του μηνός, επειδή 9, 10 και 11 ορκίζονταν οι φοιτητές των ιατρικών σχολών. Και έπρεπε αυτοί, επειδή ήταν μιλημένοι, να κάνουν αίτηση, για να πάρουν σειρά.
      Και βεβαίως, πριν λίγες ημέρες, στις 28 Μαΐου, είχαμε τη διαρροή στην ιστοσελίδα της Δ.Α.Π. των τετρακοσίων σαράντα έξι θέσεων. Και λέτε, «μα, αυτές δεν ίσχυσαν ακόμη». Τι σημαίνει αυτό, κύριε Υπουργέ; Τίποτα.
      Σας είπε ο κ. Χάιδος ότι ανακοινώθηκαν έξι θέσεις Γενικής Ιατρικής για τα Τρίκαλα, δεν ξέρω ποιας ειδικότητος. Αυτοί, λοιπόν, που είχαν την πληροφόρηση και που αν πήγαιναν σε οποιοδήποτε άλλο νοσοκομείο, θα περίμεναν χρόνια, πήγαν στα Τρίκαλα. Και μόλις ανοίξουν οι έξι θέσεις -όποτε κι αν ανοίξουν, σε ένα μήνα, σε δύο, σε τρεις, σε πέντε- θα βρουν αμέσως θέση και θα τακτοποιηθούν. Και όλοι οι άλλοι, που δεν είχαν εσωτερική πληροφόρηση, όλοι οι άλλοι που δεν είχαν την τύχη να έχουν τη «γαλάζια κάρτα», τι θα κάνουν; Θα περιμένουν; 
      Δεν απαντάτε, λοιπόν, σε αυτό. Και δεν απαντάτε, κύριε Υφυπουργέ, γιατί έχετε τεράστια ηθική ευθύνη ως Κυβέρνηση, ως Υπουργείο. Τεράστια ευθύνη! Και πέρα, όμως, από την ηθική ευθύνη, υπάρχει ευθύνη διαχείρισης της πολιτικής, αξιοκρατίας, ισονομίας, διαφάνειας. Δεν γίνεται. Δεν είναι μικρό το θέμα. Κάθε θέμα ηθικής τάξης είναι πολύ μεγάλο. Κι εδώ αφορά τους νέους επιστήμονες. 
      Ίσως αυτό να συνδέεται με την αλαζονεία που είχε ο Γραμματέας της Δ.Α.Π., ο οποίος είπε ότι είναι και πιο έξυπνοι και δεν θα έδιναν την πληροφόρηση στην Π.Α.Σ.Π.. Σας το είπε ο Κοινοβουλευτικός μας Εκπρόσωπος, ο κ. Παπαϊωάννου. Ίσως αυτή η αλαζονεία να έχει σχέση με τα γεγονότα –κατά ευρεία ερμηνεία βεβαίως- που έγιναν στο Πανεπιστήμιο Θεσσαλίας, όπου άνθρωποι της Δ.Α.Π., παρατρεχάμενοι της Δ.Α.Π., χτύπησαν, τραυμάτισαν ανθρώπους της Πανσπουδαστικής και οι οποίοι είχαν την αλαζονεία της εξουσίας και της κυριαρχίας της εξουσίας. Και την έχουν, διότι αφού μπορούν και παίρνουν όποια θέση θέλουν, μπορούν και κάνουν και ό,τι θέλουν. Ακόμα και αυτό. 
      Να έρθω τώρα στα συγκεκριμένα, πριν περάσω και σε όσα ακόμα δεν απαντήσατε. Είπατε, ότι ο νόμος με τις προμήθειες -άρθρο 21, παράγραφος 5α’- δεν λέει αυτό που λέει, αλλά αυτό που λέτε εσείς. Δεν λέει, δηλαδή, ότι μπορεί να κάνει ό,τι θέλει –γιατί αυτό λέει- αλλά αυτό που λέτε εσείς. Μα, αν είναι αυτό που λέτε εσείς, κύριε Υπουργέ, γιατί δεν ψηφίσατε αυτό που λέτε εσείς; Εμείς μπορεί να συμφωνούσαμε, μπορεί να διαφωνούσαμε. Είναι, όμως, δυνατόν να λέτε ότι ο Υπουργός μπορεί να ορίζει κέντρα, να μεγαλώνει, να μικραίνει την ειδικότητα, να αλλάζει ονομασία στην ειδικότητα, να αλλάζει ειδικότητες, να αλλάζει ό,τι θέλει και να μην εννοεί αυτό; 
      Ακόμα και για την πρόταση του ΚΕ.Σ.Υ. δεν λέτε τίποτα. Αν θέλατε εξουσιοδότηση και σας την έδιναν -η Αντιπολίτευση δεν θα σας την έδινε ποτέ- έπρεπε τουλάχιστον να πείτε, «με σύμφωνη γνώμη του ΚΕ.Σ.Υ.», που και αυτό διορισμένο από εσάς είναι. Ούτε καν αυτό; 
      Αυτό, λοιπόν, είναι μία πολύ μεγάλη πληγή. Ελπίζουμε ότι δεν θα το εφαρμόσετε άμεσα. Είμαι βέβαιος ότι θα κάνετε λαθροχειρία -η Κυβέρνηση θα κάνει λαθροχειρία- υπό την πίεση των κομματικών φίλων. Κι εδώ ελπίζω να μην το γενικεύσει.
      ‘Ερχομαι τώρα στο μεγάλο θέμα που είναι η εκπαίδευση. Το σχέδιο νόμου που, πράγματι, είχε μια μακροχρόνια αλλά και σε βάθος μελέτη απ’ όλους τους φορείς, όλες οι επιστημονικές εταιρείες συμμετείχαν, τα πανεπιστήμια –βεβαίως πέρασε ομόφωνα από το ΚΕ.Σ.Υ.- κάλυπτε ένα μεγάλο κενό που το έχει ο χώρος της υγείας. Είναι η δια βίου εκπαίδευση, η σωστή εκπαίδευση, η αξιολογημένη εκπαίδευση. Και φυσικά χρειάζονται χιλιάδες πράγματα να γίνουν εκεί, όπως είναι ουσιαστικά η αναβάθμιση του ίδιου του συστήματος που δίνει την εκπαίδευση, το περιεχόμενο της εκπαίδευσης. 
      Το θέμα της εισαγωγής στην ειδίκευση ήταν ένα μικρό κομμάτι που μπορεί κάποιος να συμφωνούσε ή να διαφωνούσε, αλλά ήταν ένα κομμάτι που και εκείνο είχε μελετηθεί και εν πολλοίς είχε ευρύτερη συναίνεση. Το έφερε ο Κώστας ο Στεφανής και δεν πέρασε στην Ολομέλεια, αλλά αυτό δεν σημαίνει ότι δεν αποτελεί μια πολύ μεγάλη βάση και μια παρακαταθήκη αφού πέρασε από την επιτροπή και μάλιστα με ιδιαίτερη συναίνεση των παρατάξεων που εκτιμήθηκε ως θετική. 
      Αυτό, λοιπόν, το νομοσχέδιο μπορεί να αποτελέσει τη βάση. Σας ρώτησε ο Κοινοβουλευτικός Εκπρόσωπος, κύριε Υπουργέ, αλλά δεν απαντήσατε γιατί δεν κάνατε τίποτα εσείς για την εκπαίδευση. Δεν δέχεσθε αυτό, δεν δέχεσθε ένα άλλο. Δεν έχετε πρόγραμμα. Βέβαια φέρατε νομοσχέδιο και απαντάτε λοιπόν εδώ και λέτε «θέλουμε να δώσουμε ένα σύστημα εκπαίδευσης διαφορετικό». Αυτό είπε ο Υφυπουργός σήμερα. Δεν έχετε καμμία πρόταση, δεν πρόκειται να φέρετε ούτε στο τέλος της τετραετίας. Και αφού δεν έχετε πρόταση πώς θα αλλάξει αυτό το σύστημα; Με τις ρουσφετολογικές παρεμβάσεις που σίγουρα είναι λαθροχειρίες; Με το να υποβαθμίζουμε την αξιοπρέπεια των γιατρών; Με ποιο τρόπο; Δεν υπάρχει κανένας μαγικός τρόπος. Ο τρόπος είναι να φέρουμε ένα νομοσχέδιο, να το συζητήσουμε, να συμφωνήσουμε όλοι και να το προχωρήσουμε. 
      Κλείνοντας, κύριε Υπουργέ, θέλω να σας πω ότι δεν απαντήσατε –και έχετε τεράστια ευθύνη- σε κανένα άλλο θέμα από αυτά που σας θέσαμε στην υποβάθμιση του συστήματος υγείας. Εμείς ξέρουμε ότι το κάνετε συνειδητά. Υποβαθμίζετε συνειδητά ως Κυβέρνηση, όχι ως φυσικό πρόσωπο εσείς, το σύστημα υγείας, χωρίς να το χρηματοδοτείτε, για να ανοίγετε συνέχεια και άλλες πόρτες στον ιδιωτικό τομέα. 
      Χαρακτηριστικό παράδειγμα είναι οι επικουρικοί γιατροί. Είπε και ο εκπρόσωπος του Συνασπισμού ότι ανοίξαμε εμείς το θέμα των επικουρικών για τα νησιά και τις απομακρυσμένες περιοχές αφού για δύο προκηρύξεις δεν θα υπήρχε μόνιμη πρόσληψη. Μόνο τότε. Και ήρθε η Νέα Δημοκρατία και το έφερε στην Αθήνα. Καταστρατήγησε όλα τα άλλα δεν κάνει κρίσεις. 
      Είπε ο Υπουργός σήμερα ότι καθυστερούν τα Σ.Κ.Ε.Ι.Ο.Π.Ν.Ι.. Μα, κύριε Υπουργέ, σας το είπα και προχθές. Βρήκατε ένα νόμο που αν σε τρεις μήνες δεν γινόταν η εισήγηση, την τέταρτη ο πρόεδρος του Σ.Κ.Ε.Ι.Ο.Π.Ν.Ι. έφερνε την εισήγηση και γινόταν η κρίση. Και αυτό ήταν νόμος Στεφανή και τον καταργήσατε την άλλη μέρα για να μην κάνετε κρίσεις, για να παίρνετε επικουρικούς ιατρούς, για να διαμορφώνετε πελατειακό σύστημα. Αυτό το σύστημα δεν μπορεί να πάει μπροστά και έχετε τεράστιες ευθύνες.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Νασιώκα.
      Η κ. Αικατερίνη Περλεπέ-Σηφουνάκη, έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κύριε Υπουργέ, γνωρίζετε πάρα πολύ καλά ότι η ποιοτική αναβάθμιση της εκπαίδευσης είναι πάρα πολύ σημαντικό θέμα και είναι και μια πρόκληση όχι μόνο για τους γιατρούς αλλά και για όλη την ελληνική κοινωνία. Γνωρίζετε πολύ καλά πόσο γρήγορη είναι η εξέλιξη της Ιατρικής Επιστήμης, της Τεχνολογίας, οπότε επιβάλλεται να υπάρχει μια σωστή και δια βίου εκπαίδευση και των γιατρών αλλά και όλων αυτών που είναι στο χώρο της υγείας. 
      Είχατε λοιπόν ένα νομοσχέδιο έτοιμο, είχατε συμφωνήσει και εσείς ως  παράταξη. Ο κ. Κακλαμάνης είχε πει ότι θα το φέρει ξανά στη Βουλή προς συζήτηση, γιατί θεωρούσε ότι είναι προς θετική κατεύθυνση και για ψήφιση στη Βουλή. Τριάμισι χρόνια δεν έγινε τίποτα στη Βουλή. Δεν είναι ότι δεν φέρατε αυτό που είχατε ήδη έτοιμο, αλλά δεν φέρατε και κάτι άλλο δικό σας που να λύνει αυτό το πρόβλημα. Το ένα κομμάτι είναι αυτό που είναι σημαντικό και σας είπα και πριν ότι υπάρχει και ένας άλλος παράγων δυσκολίας στην εκπαίδευση, η εντατικοποίηση της δουλειάς των γιατρών σε όλα τα νοσοκομεία και μάλιστα στα επαρχιακά.
Πώς μπορεί να εκπαιδευτεί ένας γιατρός, όταν κάνει δέκα εφημερίες το μήνα και είναι «πτώμα» τις υπόλοιπες μέρες; Ούτε από μόνος του δεν μπορεί να καθίσει να διαβάσει. Είναι ένα μείζον πρόβλημα που θα έπρεπε να σας είχε απασχολήσει και να είχατε φροντίσει να το αντιμετωπίσετε, έστω και εν μέρει.
      Όσον αφορά τώρα την αλλαγή του τρόπου υποβολής αιτήσεων για την ειδίκευση, εγώ θα πω ότι είναι προς τη θετική κατεύθυνση. Θα έλεγα ότι θα έπρεπε να γίνεται μία φορά αίτηση για την κύρια ειδικότητα των γιατρών και όχι για τα επιμέρους τμήματα και να πηγαίνουν ως υπεράριθμοι στα επιμέρους τμήματα. Έτσι, θα λυνόταν ένα μεγάλο πρόβλημα. Θέλει να γίνει κάποιος ψυχίατρος; Να καταθέσει αίτηση μόνο για την ψυχιατρική, να περιμένει μία φορά, να ξεκινήσει την ειδικότητά του και όταν θα είναι να κάνει τα δύο κομμάτια των έξι μηνών, να πηγαίνει σε κλινικές που θα μπορούσαν να τον απορροφήσουν για να κάνει τα επιπλέον. Είναι προς τη θετική κατεύθυνση.
      Εδώ θέλω να πω ότι  ο κύριος Υπουργός  -τι να απολογηθείτε εσείς για τον κύριο Υπουργό τώρα;- συχνά-πυκνά βγαίνει στα κανάλια και λέει τα πάντα, τα οποία δεν είναι εφικτά, δεν έχουν γίνει, ούτε πρόκειται να γίνουν και σε ένα τόσο πολύ σημαντικό θέμα που αφορούσε χιλιάδες γιατρούς και οικογένειες γιατρών δεν αναφέρθηκε ποτέ. Θα μπορούσε να πει ότι έβγαλε μια υπουργική απόφαση στις 21 του μηνός, σε λίγες μέρες θα δημοσιευθεί στο ΦΕΚ και οι γιατροί όλοι να είναι ενήμεροι για να μπορέσουν να εκμεταλλευθούν αυτό το καινούργιο σύστημα που κατά κάποιο τρόπο τους ευνοεί και τους μειώνει το χρόνο αναμονής στην ειδικότητα. Εδώ φαίνεται ότι όλο αυτό έγινε εκ του πονηρού για να ευνοηθούν κάποιοι και να μη μπορέσουν όλοι οι γιατροί που έχουν το πρόβλημα και είναι σε αναμονή ειδικότητας να εκμεταλλευθούν αυτήν την καινούργια υπουργική απόφαση.
      Μου είπατε πριν να πάμε μαζί στα νοσοκομεία. Κατ’ αρχάς, θα πρέπει να αποκλείσουμε αυτά τα νοσοκομεία των Αθηνών, γιατί έχουν δει το φως της δημοσιότητας πάρα πολλά πράγματα αυτές τις μέρες, που όντως είναι λυπηρά για το Εθνικό μας Σύστημα Υγείας. Εγώ σας ξαναπροκαλώ για το Νοσοκομείο Χαλκίδας, γιατί δεν μου απαντήσατε τίποτα. Αυτή τη στιγμή οι γιατροί κάνουν δέκα εφημερίες και ο Διοικητής έχει βγάλει μία απόφαση ότι δεν θα πληρώνονται για τις δέκα, αλλά θα πληρώνονται για τις επτά. Είναι απαράδεκτο το 2007 να συμβαίνει αυτό. 
      Από την άλλη πλευρά ο συγκεκριμένος Διοικητής, ο οποίος δεν έχει και τα προσόντα, αγνοεί δικαστικές αποφάσεις. Δηλαδή, τι πρέπει να κάνουμε; Να ξαναπάμε στον εισαγγελέα; Να ξαναπάει αυτός που έχει δικαιωθεί; Αγνοεί δικαστικές αποφάσεις, προφανώς αγνοεί εντολές Υπουργείου και δρα με το δικό του μικροκομματικό συμφέρον ή με αυτά που του συστήνουν ή με αυτά που του λένε κάποιοι που τον συμβουλεύουν μέσα στο Νοσοκομείο, γιατί ο ίδιος έχει άγνοια από διοίκηση, δεν μπορεί να διοικήσει ένα νοσοκομείο.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      Ολοκληρώνω, κύριε Πρόεδρε.
      Θέλω να πω ότι θα έπρεπε τρεισήμισι χρόνια τώρα να έχετε ένα ολοκληρωμένο σχέδιο, μια ολοκληρωμένη πρόταση για το δημόσιο σύστημα υγείας, εκτός και αν το σχέδιο αυτό υπάρχει και είναι η εκχώρηση όλων των υπηρεσιών υγείας στον ιδιωτικό τομέα. Δεν μπορώ να σκεφθώ κάτι άλλο.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Περλεπέ.
      Το λόγο έχει ο κ. Χάιδος.
      ΧΡΗΣΤΟΣ ΧΑΪΔΟΣ: Ευχαριστώ, Κύριε Πρόεδρε.
      Κύριε Υπουργέ, αναφερθήκατε και τονίσατε την αναγκαιότητα της πίστης των νέων γιατρών στις προθέσεις μας για τη διαφάνεια, την αξιοκρατία και την αντικειμενικότητα στις ιατρικές ειδικότητες. Όμως, σήμερα δεν πείσατε ούτε τους ενδιαφερόμενους γιατρούς ούτε και εμάς ότι είναι άδολες οι προθέσεις σας για τη διαδικασία και το χρόνο δημοσίευσης της απόφασης για τον τρόπο κατάθεσης αίτησης για λήψη ειδικότητας. 
      Θυμίζω ότι Μεγάλη Δευτέρα, αρχή των Παθών, αυτοί οι οποίοι υπέστησαν τα πάθη της πενταετίας και της εξαετίας αναμονής, δεν το γνώριζαν. Δεν ήξεραν τι τους περίμενε, δεν ήξεραν τι τους επιφυλάσσατε. Δεν γνώριζαν ούτε οι υπάλληλοι, δεν γνώριζε ούτε ο συνάδελφός σας Υφυπουργός. Μας είπατε ότι δεν είχατε υποχρέωση να ενημερώσετε. Ο κ. Κωνσταντόπουλος, όμως, διαβεβαίωνε τους ενδιαφερόμενους φορείς ότι θα ενημερωθούν έγκαιρα. Όμως, έγκαιρα ενημερώνεται μόνο το site της Δ.Α.Π.-Ν.Δ.Φ.Κ. Ιατρικής. 
      Και δεν είναι μια απλή διαρροή αυτό. Είναι σύμπτωμα της επιδημίας της πελατειακής λειτουργίας από την οποία πάσχει όλη η Νέα Δημοκρατία. Αυτό αποτελεί κραυγαλέο παράδειγμα απροκάλυπτης κατάλυσης των υπηρεσιακών κανόνων και κατάφορης παραβίασης κάθε αρχής πολιτικής ηθικής. Είναι το δικό σας Υπουργείο που ενημέρωσε επιλεκτικά τη Δ.Α.Π.. Είναι η δική σας νεολαία η οποία προσεβλήθη από το δικό σας ιό της ρουσφετολογίας και της αδιαφάνειας και αναζητά πλάγια μέσα τακτοποίησης εις βάρος άλλων συναδέλφων.
      Δεν απαντήσατε, μιλήσατε γενικά. Δεν απαντήσατε και για τα προβλήματα του Νοσοκομείου του Νομού Τρικάλων που συγκεκριμένα σας τα έθεσα. Αναφέρθηκε, επίσης, και ο κ. Νασιώκας. Εμείς πότε θα μάθουμε; Μήπως πρέπει να καταφύγουμε στη Δ.Α.Π.; 
      Κύριε Υπουργέ, ολοκληρώνοντας, επιτρέψτε μου να θίξω και το ζήτημα των εξειδικεύσεων. Είναι ένας νέος αναπτυσσόμενος τομέας στη μεταπτυχιακή ιατρική εκπαίδευση. Απαιτούνται για αυτόν ένα σύγχρονο πλαίσιο, νέοι κανόνες, διαφάνεια και αξιοκρατία. Όμως, όπως και στις ειδικότητες, έτσι και εδώ δεν κάνετε τίποτα. Γι’ αυτό δεν πείθετε πλέον ούτε τους γιατρούς ούτε τους υπόλοιπους εργαζόμενους στα νοσοκομεία, αλλά ούτε και τους πολίτες. Γιατί όλοι πείστηκαν ότι δεν πιστεύετε στην αξιοκρατία, στο Ε.Σ.Υ., ότι δεν πιστεύετε στην διαφάνεια.
      Εμείς, όταν σύντομα πάλι γίνουμε κυβέρνηση, θα εφαρμόσουμε αυτά τα οποία σχεδιάσαμε και εσείς επί τρία χρόνια δεν μπαίνετε καν στον κόπο να τα συζητήσετε, έτσι ώστε να ανακόψουμε αυτήν την κατηφορική πορεία του Ε.Σ.Υ., της εκπαίδευσης και γενικότερα του θέματος των ιατρικών ειδικοτήτων.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Χάϊδο.
      Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είπα και στην πρωτολογία μου, κύριοι συνάδελφοι, ότι το θέμα αυτής της επίκαιρης επερωτήσεως εξαντλήθηκε με την αναφορά σε πάρα πολλά άλλα θέματα του χώρου της υγείας και πιστεύω ότι θα μου δοθεί η ευκαιρία να απαντήσω και σ’ αυτά τα θέματα, τα οποία θίξατε.
      Πιστεύω ότι πρέπει να έγινα αντιληπτός, αλλά φαίνεται ότι δεν θέλετε να το ακούσετε ή δεν το καταλαβαίνετε. Το σχέδιο της υπουργικής απόφασης, που ήταν προτεινόμενο να βγει κάποια στιγμή, είχε πάει στις αρμόδιες υπηρεσίες των Νομαρχιακών Αυτοδιοικήσεων δεκατρείς ημέρες νωρίτερα. Αυτό μπορεί ή δεν μπορεί να γίνει αντιληπτό; Πώς θα γινόταν; Θα έβγαινε ο Υπουργός με καμμία ντουντούκα, για να ανακοινώσει στις Ιατρικές Σχολές ότι ξέρετε, επίκειται αλλαγή της υπουργικής απόφασης και πρέπει να είστε έτοιμοι; 
      ΕΚΤΟΡΑΣ ΝΑΣΙΩΚΑΣ: Όχι, αν το λέγατε όμως πέντε μήνες νωρίτερα, θα το μάθαιναν όλοι.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Νασιώκα, αφήστε τις λαϊκίστικες κορώνες που κλείσατε και την πρωτολογία σας, αναφερόμενος στην επίσκεψη του Πρωθυπουργού αύριο στη Λάρισα, για να σας ακούσουν οι Λαρισαίοι!
      ΕΚΤΟΡΑΣ ΝΑΣΙΩΚΑΣ: Για τα θέματα υγείας στη Λάρισα…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αφήστε τα αυτά και σοβαρευτείτε πάνω σε αυτά τα οποία λέμε, αν θέλετε να τα ακούσετε.
      Είχαν την ενημέρωση ότι θα αλλάξει ο τρόπος που μπορούν να κάνουν επιλογή όσον αφορά τα σκέλη της ειδικότητος.
      Πάμε στο θέμα των τετρακοσίων ογδόντα έξι θέσεων που λέτε ότι και εκεί υπήρξε λαθροχειρία. Αυτές οι τετρακόσιες ογδόντα έξι θέσεις είναι ακόμη υπό έγκριση από το Κεντρικό Συμβούλιο Υγείας. Εάν κάποιοι μεσολάβησαν, για να μάθουν ή εάν υπήρξε διαρροή της πληροφορίας –το λέω στον κ. Παπαϊωάννου ο οποίος έκανε το σχόλιο αυτό- εγώ την επομένη ημέρα μέσω δικού μου εγγράφου προς το ΣΕΥΠ έδωσα την εντολή να κοιτάξει ακριβώς τι και πώς έγινε σε αυτό το θέμα της αναγγελίας των τετρακοσίων ογδόντα έξι θέσεων. Πάνε στο Κεντρικό Συμβούλιο Υγείας –γιατί έτσι είναι η διαδικασία- εγκρίνει το Κεντρικό Συμβούλιο Υγείας, πηγαίνουν στο Γενικό Λογιστήριο του Κράτους, πιστοποιείται η χρηματοδότηση, μετά έρχονται ξανά στο Υπουργείο και από το Υπουργείο δίνονται στις Νομαρχιακές Αυτοδιοικήσεις. Ακόμη είναι στο Κεντρικό Συμβούλιο Υγείας που βλέπει τα στοιχεία, εάν οι ανάγκες που έχουν τα νοσοκομεία είναι συμβατές με τη διαθεσιμότητα την οποία έχει ο αριθμός των ειδικευομένων από την αρμοδία γενική διεύθυνση. Το πόρισμα από το Σ.Ε.Υ.Π., όταν ολοκληρωθεί η διαδικασία, θα σας δοθεί.
      Θα πω και το άλλο. Το είπα και την άλλη φορά στο νομοσχέδιο. Τα εσωτερικά έγγραφα δεν είναι μυστικά του κράτους. Βεβαίως, τα εσωτερικά έγγραφα κοινοποιούνται και γνωστοποιούνται σε όλους. Εάν κάποιοι ήσαν επιτήδειοι, αυτό θα διερευνηθεί και μη νομίζετε ότι θα συγκαλυφθεί κάποιος ο οποίος χρησιμοποίησε πλάγιο μέσο, για να ενημερωθεί.
      Θα πω και κάτι άλλο, για να τελειώσουμε το θέμα των τετρακοσίων ογδόντα έξι θέσεων που λέτε εσείς. Εμείς, εγώ προσωπικά, με καμία παράταξη δεν είχαμε ιδιαίτερη επικοινωνία και συνάντηση και μπορούν να το πιστοποιήσουν αυτό όλοι οι συνάδελφοι του Σ.Φ.Ι.Α.. Μόνο με το Σύλλογο Φοιτητών Ιατρικής Αθηνών, με όλες τις παρατάξεις που τον απαρτίζουν, με αυτόν έχουμε βρεθεί πολλές φορές στο Υπουργείο και τους έχουμε ανακοινώσει διάφορα θέματα.
      Για το άλλο θέμα που έγινε σχολιασμός με το συνάδελφο κ. Κωνσταντόπουλο, βεβαίως ο κ. Κωνσταντόπουλος δεν ήταν αρμόδιος να ξέρει υπουργικές αποφάσεις που ήταν σε εξέλιξη, όπως και εγώ δεν είμαι γνώστης των υπουργικών αποφάσεων ή των εγκυκλίων που είναι σε εξέλιξη, στο χώρο ευθύνης, στο γνωστικό αντικείμενο από τις εξουσιοδοτήσεις που έχει ο συνάδελφος κ. Κωνσταντόπουλος. 
      Για τον υπόλοιπο αριθμό των θέσεων των χιλίων διακοσίων, δηλαδή, κάπου τετρακόσιες τόσες θέσεις, ρωτάτε πώς θα κατανεμηθούν. Θα σας πω πώς θα κατανεμηθούν. Τι λέει ο νόμος; Ένας γιατρός σε τέσσερα κρεβάτια. Αλλάξανε τα πράγματα -το είπα στην πρωτολογία μου, τα έχω πει πάρα πολλές φορές- και έχουμε τη δυνατότητα μια κλινική, επί παραδείγματι μια καρδιολογική κλινική τριάντα κλινών, με ένα προς τέσσερα, θα έπρεπε να έχει επτάμισι γιατρούς. Τώρα, όμως, πρέπει να έχει δεκαπέντε ή δεκαοκτώ γιατρούς, ανάλογα τι γνωστικά αντικείμενα έχει αναπτύξει η κλινική. Διότι όλες οι καρδιολογικές κλινικές έχουν αναπτύξει βηματοδοτικό, υπερήχους, μονάδες εμφραγμάτων, αγγειογραφικό τμήμα. Γι’ αυτό δίνεται η δυνατότητα αυτή. 
      Ποιος θα το πει, όμως, αυτό; Θα μας το πει το Κεντρικό Συμβούλιο Υγείας. Γι’ αυτό, λοιπόν, ζήτησα –με δική μου απόφαση- προς όλες τις Δ.Υ.Π.Ε. και προς όλα τα νοσοκομεία όλες οι διευθύνσεις, να στείλουν τα πεπραγμένα της τελευταίας πενταετίας προς το Υπουργείο, στο Κεντρικό Συμβούλιο Υγείας, για να διαπιστωθεί αν όντως είναι σε θέση να εκπαιδεύσουν περισσότερους από τον αριθμό τον οποίο έχουν και να δοθούν περισσότερες θέσεις. 
      Άρα, λοιπόν, το Κεντρικό Συμβούλιο Υγείας παίζει ένα καθοριστικό ρόλο είτε θέλετε να το  πιστέψετε είτε όχι είτε θέλετε να αποδεχθείτε το Κεντρικό Συμβούλιο Υγείας είτε θέλετε να το έχετε εσείς ως ένα γραφειοκρατικό μοχλό. Εμείς, το Κεντρικό Συμβούλιο Υγείας το έχουμε σαν ένα συνομιλητή μας, είναι ακριβώς το γνωμοδοτικό όργανο πάνω σε κορυφαία θέματα του χώρου της υγείας και η ολομέλεια και η εκτελεστική γραμματεία, την οποία έχει. Αυτό ακριβώς συμβαίνει και θα συμβεί με τις υπόλοιπες θέσεις, οι οποίες θα κατανεμηθούν σύμφωνα –όπως σας εξήγησα- με τις δυνατότητες που έχουν οι κλινικές να εκπαιδεύσουν. Δεν μπορεί μια κλινική να εκπαιδεύσει –η κλινική του Νοσοκομείου Τρικάλων, κύριε Χάιδο, επειδή σας βλέπω τώρα- και να δώσει πλήρη ειδικότητα παιδιατρικής. Δεν μπορεί να δώσει και δεν θα της δώσουμε τη δυνατότητα αυτή, διότι εμείς θέλουμε να έχουμε γιατρούς, οι οποίοι να είναι καλά εκπαιδευμένοι και να μπορούν να έχουν επάρκεια στη γνώση, διότι τη γνώση τους θα τη μετατρέψουν σε ιατρικό έργο, που το ιατρικό έργο έχει αντίκτυπο στην πολιτεία. Γι’ αυτό, λοιπόν, ακριβώς λέμε με τεκμηριωμένες αποφάσεις σε όλα τα γνωστικά αντικείμενα και σε όλα τα νοσοκομεία. 
      Ένα άλλο, επίσης, πρέπει να συζητήσουμε. Ο ιδρυτικός νόμος, αγαπητοί συνάδελφοι, του Ε.Σ.Υ., τι έλεγε; Ίδιες υπηρεσίες υγείας, αναβαθμισμένες ποιοτικά, στην περιφέρεια και στο κέντρο. Όταν αναγκαζόμαστε σε περιφερειακές συνδέσεις νοσοκομειακών σχηματισμών, στο επίπεδο των διευθύνσεων, να βάζουμε συναδέλφους οι οποίοι έχουν χαμηλότερο βιογραφικό σημείωμα, εκεί προσφέρονται οι ίδιες ακριβώς υπηρεσίες και το ίδιο ποιοτικό έργο; Εδώ είναι μια μεγάλη πρόκληση και πρέπει να συζητήσουμε, όταν θα συμφωνήσουμε, αν θα συμφωνήσουμε, αλλά τέλος πάντων πρέπει κάποια στιγμή να συμφωνήσουμε ότι για να γίνεις διευθυντής σε ένα νοσοκομείο των Αθηνών, επί παραδείγματι, θα πρέπει να περάσεις ως διευθυντής από ένα επαρχιακό, νομαρχιακό νοσοκομείο. Ο παλιός θεσμός, ο οποίος υπήρχε –της δεκαετίας του ’70- έλεγε ότι για να γίνεις υφηγητής θα έπρεπε να κάνεις δύο χρόνια στην επαρχία. Ήταν ένας θεσμός που είχε αποδώσει και αυτό θα πρέπει να μας απασχολήσει ιδιαίτερα, διότι ξέρετε πολύ καλά ότι πολλά νοσοκομεία έχουν συναδέλφους με χαμηλό βιογραφικό σημείωμα. Πρέπει να δώσουμε τη δυνατότητα και σε αυτούς τους συναδέλφους να μπορέσουν να φτάσουν σε ένα άλλο μεγαλύτερο επίπεδο, γι’ αυτό με την κυκλική, ενδεχομένως, μετακίνηση - τοποθέτηση διαφόρων συναδέλφων σε βασικές ειδικότητες, να μπορέσουμε να δημιουργήσουμε ένα τέτοιο δίκτυο συναδέλφων που θα μπορούν να έχουν μια τέτοια επάρκεια. 
      Στο προσεχές νομοσχέδιο, για να σας το προαναγγείλω, δημιουργούμε τη σχέση της ακαδημαϊκής υιοθεσίας. Ποια είναι αυτή; Είναι ότι τα νομαρχιακά μας νοσοκομεία τα φέρνουμε κοντά με τις πανεπιστημιακές ιατρικές σχολές, για να μπορέσει να υπάρξει αντίστοιχο μοντέλο, όπως ήταν στη Γερμανία. Και δημιουργήθηκε έτσι μία αμφίδρομη σχέση που έδωσε τη δυνατότητα, επαρχιακά, νομαρχιακά, περιφερειακά νοσοκομεία με τη σχέση αυτή και την ανταλλαγή ακριβώς των στελεχών, να έχουν υψηλές υπηρεσίες υγείας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου δώσετε λίγη άνεση χρόνου, διότι πολλοί έχουν παραιτηθεί και έχουν φύγει και χωρίς να κάνω κατάχρηση του χρόνου …
      ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ μίλησα πέντε λεπτά λιγότερο. Εσείς μιλάτε μία ώρα. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να μη μιλήσω καθόλου, κύριε Παπαϊωάνου, για να μη σας απαντήσω. 
      ΠΡΟΕΔΡΕΥΩΝ (Σωτήρης Χατζηγάκης): Συντομεύετε, κύριε Υπουργέ. Ήδη έχει εξαντληθεί το θέμα. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Άκουσα μετά προσοχής τον πρώην Πρόεδρο της Βουλής κ. Κακλαμάνη, τον οποίο σεβόμαστε για την κοινοβουλευτική σοφία που διαθέτει, αλλά όμως δεν συμφωνούμε και με πάρα πολλές θέσεις τις οποίες ανέπτυξε. Και αν θέλει βέβαια ο ιδιωτικός τομέας της υγείας να κλείσει, μπορεί αυτό να το προτείνει. Ο ιδιωτικός τομέας της υγείας είναι συμβατός με πάρα πολλά δεδομένα. Είναι συμβατός με την ελεύθερη οικονομία, είναι με τη φιλοσοφία μας και βεβαίως έχουμε σχολιάσει πλειστάκις για το δημόσιο χαρακτήρα του συστήματός μας.
      Όσον αφορά το θέμα, μίλησε ακριβώς για την ασυδοσία της αγοράς. Ασυδοσία της αγοράς δεν υπάρχει. Ο ιδιωτικός τομέας πάει παράλληλα με το δημόσιο τομέα της υγείας. Κάποιοι ξεχώρισαν. Αλλά έχουμε ως Ελλάδα, τους καλύτερους ποιοτικούς δείκτες σε πάρα πολλά επίπεδα. Και προωθημένα ακόμα μοντέλα εθνικών συστημάτων υγείας, τόσο των ευρωπαϊκών χωρών –δεν κρίνουμε για την Αμερική- εμείς είμαστε στη δέκατη τρίτη θέση, ενώ η Αμερική, σε εκατόν σαράντα χώρες, είναι στην εικοστή έκτη θέση. Αυτά δείχνουν πάρα πολλά σημεία, το ότι το σύστημά μας, παρά τις οποιεσδήποτε βολές που δέχεται, αντέχει, ασχέτως βέβαια αν κάποιοι νομίζουν ότι το Εθνικό Σύστημα Υγείας διώκεται από το χώρο της Νέας Δημοκρατίας.
      Αναφερθήκατε σε πολλά θέματα, όπως κυρίως για το τελευταίο που άκουσα και από τον κ. Νασιώκα για το Δ.Ο.Α.Τ.Α.Π.. Τι σχέση έχουμε εμείς με το Δ.Ο.Α.Τ.Α.Π., πρώην Δ.Ι.Κ.Α.Τ.Σ.Α.; Ανήκει στο Υπουργείο Υγείας; Ανήκει στο Υπουργείο Παιδείας και το ξέρετε πολύ καλά. Και υπήρξε διακομματική συμφωνία να αλλάξει ο τρόπος των εξετάσεων. Και άλλαξε ο τρόπος των εξετάσεων. 
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Αφήστε να τελειώσουμε, κύριε Νασιώκα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έγινε ορκωμοσία των συναδέλφων των ιατρικών σχολών των ημεδαπών, έγινε ακριβώς για να είναι όλοι μαζί και να μη προταχθούν οι άλλοι οι οποίοι πήραν την ισοτιμία από τα ξένα πανεπιστήμια, για να μη μειωθεί η οποιαδήποτε ευκαιρία των ελληνικών πτυχίων. Γι’ αυτό άνοιξαν και πήγαν από τη Δευτέρα και γι’ αυτό κατοχυρώνουμε τώρα με νομοθετική ρύθμιση αυτό που με εγκύκλιο, εσείς που σας το ανέλυσα προηγουμένως, που δεν είναι δέσμευση για το νομάρχη, τον οποιοδήποτε νομάρχη να εκτελέσει τη δημόσια κλήρωση. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, τελειώνετε, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τελειώνω, κύριε Πρόεδρε.
      Αυτό, λοιπόν, το οποίο έχουμε να προτείνουμε αυτήν τη στιγμή είναι η μείωση του χρόνου σε κάποιες ειδικότητες, όπως είναι επί παραδείγματι –και το έχω πει πολλές φορές- στη νευροχειρουργική, στην αγγειοχειρουργική, στη χειρουργική, στη γαστρεντερολογία, στην καρδιολογία, στη ρευματολογία. Δεν πρόκειται να μειωθεί ο χρόνος σε όλες τις ειδικότητες που είναι τέσσερα χρόνια. Και η μείωση δεν αποτελεί έκπτωση όσον αφορά το γνωστικό αντικείμενο της επάρκειας, της γνώσης. Ίσα-ίσα αποτελεί συγκεκριμένο στοιχείο επάρκειας της γνώσης. Αλλά η γνώση θα προέρχεται όχι από αγγαρεία σε διάφορες δουλειές, που ο νέος γιατρός μας πηγαίνει τώρα, αλλά ακριβώς με πιστοποιημένη εκπαιδευτική δραστηριότητα μέσα στο σύστημα. Γι’ αυτό, λοιπόν, μας δίνεται η δυνατότητα να μειώσουμε τη λίστα, όπως επίσης και με παρεμβάσεις που θα γίνουν και πολλές από τις επικείμενες παρεμβάσεις που θα γίνουν, που έχουμε συνεννοηθεί με το Σύλλογο Φοιτητών Ιατρικής Αθηνών, θα γίνουν με κοινή συνεργασία, για να σταματήσει η οποιαδήποτε καχυποψία εκ μέρους σας. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
      Το λόγο έχει ο κ. Παπαϊωάννου.
      ΜΙΛΤΙΑΔΗΣ ΠΑΠΑΙΩΑΝΝΟΥ: Κύριε Πρόεδρε, στις 24 Μαΐου ημέρα Πέμπτη ο κύριος Υπουργός –εγώ δεν ήξερα ποιον επισκέφθηκε ο Σύλλογος Φοιτητών Ιατρικής Αθήνας- πήγε να συζητήσει μαζί τους το συγκεκριμένο θέμα που σήμερα συζητάμε εδώ. Ξέρετε τι τους είπαν; Ότι υπάρχει απασχόληση –υπήρχε το νομοσχέδιο για τις προμήθειες- και ότι ανέλαβε δέσμευση το Υπουργείο ότι θα τους ενημερώσει όλους είκοσι μέρες πριν. Την επόμενη μέρα, την Παρασκευή, αυτό για το οποίο θα γινόταν ενημέρωση μετά από είκοσι μέρες,  είχε αναρτηθεί στο site της Δ.Α.Π.. Σε μια άλλη χώρα, κύριε Πρόεδρε, το συγκεκριμένο περιστατικό αποτελεί σκάνδαλο, έγκλημα κατ’ εξακολούθηση -γιατί είχαν προηγηθεί και ανάλογες τακτικές στο παρελθόν, τις οποίες ανέφερε ο κ. Νασιώκας και οι άλλοι συνάδελφοί μου- αν μη τι άλλο, αποτελεί βάναυση προσβολή της ανθρώπινης αξιοπρέπειας των νέων ανθρώπων των οποίων δεν σεβάστηκαν το μόχθο και τον κόπο. Ηθικής τάξης ζήτημα μέγιστο. 
      Δυστυχώς, ο κύριος Υπουργός δεν οπλίστηκε με τη δύναμη να ζητήσει μια συγγνώμη από αυτούς τους ανθρώπους και να μη μας πηγαίνει σε όλες αυτές τις περιπέτειες που μας πήγε σήμερα, σε όλο τον περίγυρο και ιδιαίτερα, όταν του είπαν συνάδελφοι που είχαν υπηρετήσει στο Υπουργείο ότι θα μπορούσε να έχει ανακοινώσει ότι αυτό θα μπορούσε να ισχύσει μετά από ένα μήνα, μετά από δύο μήνες, για να υπάρχει για όλους τους Έλληνες πολίτες, για όλα τα νέα παιδιά αντικειμενική, ίση πληροφόρηση και ίσες ευκαιρίες. Αυτό είναι το ζήτημα. Και λυπάμαι που το χαρακτήρισε λαϊκισμό. Θα μπορούσα να πω και εγώ ότι όλο αυτό συνιστά μια πολιτική αθλιότητα. Και το κλείνω εδώ. 
      Άκουσα τον κύριο Υπουργό να μιλά για μειώσεις χρόνου ειδικότητας και για διάφορα πράγματα για κάποιες κατηγορίες. Είναι ειδικός. Είναι ένας καλός γιατρός. Την ώρα που τα έλεγε όλα αυτά ήρθε στη μνήμη μου η παλιά θέση του Ελευθερίου Βενιζέλου που δεν ήθελε να βάλει ειδικούς στα αρμόδια Υπουργεία, δηλαδή, να μην βάζει γιατρούς στο Υπουργείο Υγείας στη συγκεκριμένη περίπτωση. 
      Κύριε Υπουργέ, εγώ τι  σας είπα στην αρχή για όλα αυτά; Να αποφασίσει το Κ.Ε.Σ.Υ., που ομόφωνα είχε διαμορφώσει ένα σχέδιο νόμου που το φέραμε στη Βουλή. Δεν μπορεί ο εκάστοτε Υπουργός που πηγαίνει εκεί να αποφασίζει σύμφωνα με τις δικές του προσεγγίσεις πόσα χρόνια χρειάζεται να αποκτήσει κάποιος ειδικότητα ή ποια είναι η διαδικασία χωρίς να αντλεί παραδείγματα από τη διεθνή αλλά και από την ευρωπαϊκή εμπειρία. 
      Άκουσα από συναδέλφους από την πλευρά της παραδοσιακής Αριστεράς να λένε «όχι εξετάσεις». Μα, αν σε όλο τον άλλο κόσμο, κύριοι συνάδελφοι, υπάρχουν εξετάσεις, εμείς θα είμαστε η μόνη εξαίρεση στον κόσμο;
      ΑΘΑΝΑΣΙΟΣ ΛΕΒΕΝΤΗΣ:  Ας κάνουμε πρώτα όλα όσα είναι στον υπόλοιπο κόσμο….
      ΜΙΛΤΙΑΔΗΣ ΠΑΠΑΙΩΑΝΝΟΥ:  Σας παρακαλώ. Αυτήν τη στιγμή υπάρχουν επιστημονικά σωματεία στη χώρα.  Υπάρχει διεθνής εμπειρία. Θα πάμε με βάση αυτά μπροστά; Θα προσαρμοστούμε στα νέα δεδομένα και στις νέες ανάγκες; Και αν χρειαστεί, να σπάσουμε αυγά και να πληρώσουμε το κόστος, γιατί διαφορετικά δεν θα μπορέσουμε να φτιάξουμε ομελέτα. Και αναφέρθηκα στη μεγάλη τομή που έγινε με το σπάσιμο της επετηρίδας στους εκπαιδευτικούς. Ευχάριστο ήταν για μας τους παλαιότερους; Όχι, κύριοι συνάδελφοι. Επιτέλους, όμως, δεν πρέπει αυτή η χώρα να προσαρμοστεί στα νέα δεδομένα και στις νέες ανάγκες, να αντλήσει καλές πρακτικές; Πώς θα πάει μπροστά; 
      Είναι δυνατόν ο εκάστοτε Υπουργός να αναγορεύεται ως εκείνος που τα ξέρει όλα; Εγώ εκτιμώ τις ιατρικές ικανότητες και αποδόσεις του κ. Γιαννόπουλου. Του αμφισβητώ, όμως το δικαίωμα να έρθει σήμερα να μας πει  πόσο χρόνο πρέπει να είναι η κάθε ειδικότητα. Εγώ θέλω το Κ.Ε.Σ.Υ., θέλω τους επιστημονικούς συλλόγους, θέλω την Ιατρική Σχολή Αθηνών. Να πουν όλες οι Ιατρικές Σχολές της χώρας και έτσι να πορευθώ. Αυτό έκανε ο κ. Στεφανής με το νόμο που έφερε εδώ για τον οποίο δεν απαντήσατε γιατί δεν τον έχετε κάνει νόμο του κράτους ακόμα. 
      Άκουσα, κύριε Πρόεδρε, και τον Κοινοβουλευτικό Εκπρόσωπο της Νέας Δημοκρατίας. Έξυσε πληγές. Τι τις ήθελε; Λύθηκε λέει το πρόβλημα των εφημεριών. Κύριε Υπουργέ, λύθηκε το πρόβλημα των εφημεριών; Κερδίσατε χρόνο. Εφημερίες δεν πληρώνονται.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το θέμα της αποπληρωμής των δεδουλευμένων…
      ΜΙΛΤΙΑΔΗΣ ΠΑΠΑΙΩΑΝΝΟΥ: Δεν κατάλαβα. Είπε ότι λύθηκε. 
      Στη συνέχεια λέει ότι λύθηκε το πρόβλημα με τα ράντζα. Σας είπαν προηγούμενα οι κύριοι συνάδελφοι και ο κ. Λεβέντης πώς λύθηκε το πρόβλημα με τα ράντζα. Λύθηκε το πρόβλημα  των Μονάδων Εντατικής Θεραπείας. Τι να διαβάσω, τι να πρωτοπώ; Από την Πάτρα, ποιος θα σώσει το «Σωτηρία»; Από τον «Ευαγγελισμό»; Από τις διενέξεις που υπάρχουν με το «Ερρίκος Ντυνάν»; Πόσα κρεβάτια είναι κλειστά;
    Ποιο λύθηκε; Λύθηκε –λέει- το πρόβλημα του προσωπικού, επειδή πήρατε κάποιους με το διαγωνισμό που είχε ξεκινήσει το ΠΑ.ΣΟ.Κ. Ξέρετε πώς θα λυθεί το πρόβλημα του προσωπικού; Μόνο με την πρόταση που έχουμε κάνει εμείς. Η πρόταση που έχουμε κάνει και για την οποία δεσμευόμαστε απέναντι στον ελληνικό λαό λέει για τρεις χιλιάδες προσλήψεις κάθε χρόνο, πέραν αυτών που αποχωρούν, επί πέντε χρόνια, για να μπορέσουμε να πούμε ότι έχουμε ιατρικό και παραϊατρικό προσωπικό, για να μπορέσουμε να πούμε ότι έχουμε δημόσιο σύστημα υγείας που μπορεί να είναι ανταγωνιστικό με το ιδιωτικό σύστημα, που ούτως ή άλλως υπάρχει. 
    Αλλά μη μου πείτε, κύριε Υπουργέ, ότι σας τιμά το γεγονός ότι σήμερα οι ιδιωτικές δαπάνες έχουν φθάσει στο 57%. Έχουμε 30% αύξηση τα τρία τελευταία χρόνια. Για εμάς θα υπάρξει συνύπαρξη, δεν γίνεται διαφορετικά, αλλά πού θα δοθεί το βάρος, η προτεραιότητα; Στο δημόσιο σύστημα. Και γι’ αυτό μιλάμε και για αύξηση 1% του Α.Ε.Π., με περιστολή ασφαλώς της σπατάλης και των δαπανών. Αλλά, επειδή δεν έχετε τι να πείτε σε όλα αυτά, φέρατε το προχθεσινό νομοσχέδιο, που δεν δίνει ουσιαστικά καμία απάντηση. 
    Μήπως λύθηκε το πρόβλημα των χρεών; Θυμηθείτε τι λέγατε προεκλογικά. Δυόμισι δισεκατομμύρια νέα χρέη μετά το 2004 και βέβαια δεν εμφανίζονται πουθενά, ούτε στο δημόσιο χρέος ούτε στο έλλειμμα ούτε πουθενά. Αυτά για τον κ. Αλογοσκούφη. Ήταν η δημιουργική λογιστική η δική μας. Τώρα βέβαια είναι η καταστροφική η δική σας. 
    Μήπως λύθηκε, για να θυμηθούμε και λίγο το παρελθόν, και το πρόβλημα της κατσαρίδας, κύριε Πρόεδρε, και δεν το ξέρουμε; Μήπως τα νοσοκομεία πήραν περισσότερα εντομοκτόνα και έχουν δώσει οριστική απάντηση και σ' αυτό το πρόβλημα; Έλεος! 
    Τα πράγματα είναι  πολύ σοβαρά. Δυστυχώς, κύριε Υπουργέ, με ευθύνη του Πρωθυπουργού της χώρας, γιατί αυτός κάνει κατανομή πιστώσεων μαζί με τον Υπουργό Εθνικής Οικονομίας, η δημόσια υγεία ήταν στις χαμηλές του προτεραιότητες. Τα πράγματα πήγαν πίσω, ούτε ένα βήμα μπροστά, γι’ αυτό και εμείς ισχυριζόμαστε ότι χρειάζεται ένας νέος μεγάλος κύκλος ριζικών αλλαγών που πλέον των άλλων προβλέπει γενναία χρηματοδότηση για το δημόσιο σύστημα και νοικοκύρεμα και αρχές και αξιακό πλαίσιο με το οποίο θα γίνεται η εκπαίδευση, η κατάρτιση, του πώς θα δίνονται οι ειδικότητες για να μας εμπιστευθεί ο ελληνικός λαός και ιδιαίτερα η νέα γενιά της πατρίδας -γιατί αυτό είναι το κρίσιμο ζήτημα- που εσείς με τις συγκεκριμένες πράξεις και παραλείψεις σας για άλλη μια αφορά την προσβάλατε βάναυσα, κύριε Υπουργέ. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαϊωάννου. 
    Το λόγο έχει ο κύριος Υπουργός για δύο λεπτά για να κλείσουμε. 
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν θα ήθελα να κάνω χαρακτηρισμό αντίστοιχο με αυτόν που έκανε ο κ. Παπαϊωάννου ότι αποτελεί πολιτική αθλιότητα το να δημιουργήσουμε...
    ΜΙΛΤΙΑΔΗΣ ΠΑΠΑΪΩΑΝΝΟΥ: Να κάνω άρση της παρεξήγησης, κύριε Γιαννόπουλε, γιατί δεν έχω μάθει να προσβάλλω κανέναν. Εσείς είπατε τη λέξη «λαϊκισμό» και είπα ότι «θα μπορούσα να αντιπαραθέσω».
    ΠΡΟΕΔΡΕΥΩΝ (Σωτήρης Χατζηγάκης): Ελάτε, είναι μέσα στα πλαίσια του κοινοβουλευτικού διαλόγου.
    ΜΙΛΤΙΑΔΗΣ ΠΑΠΑΪΩΑΝΝΟΥ: Δεν το έκανα, το είπα όμως, γιατί χρησιμοποιήσατε έναν αδόκιμο και άδικο ισχυρισμό για τον κ. Έκτορα Νασιώκα, του οποίου το ήθος και την ευπρέπεια εσείς τουλάχιστον δεν πρέπει να αμφισβητείτε. 
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εγώ τον κ. Νασιώκα τον εκτιμώ και τον αγαπώ και ξέρει πολύ καλά τα αισθήματα τα δικά μου απέναντί του, όπως πιστεύω ότι και τα δικά του απέναντί μου είναι τα ίδια και δεν νομίζω ότι έφθασα σε καμία υπερβολή. Βέβαια, ο κ. Νασιώκας, υπερασπιζόμενος των αποφάσεών του, καλά κάνει και είναι και αυτός αιχμηρός, αλλά εγώ ήμουν ο πρώτος που σχολίασα ότι η απόφαση του 2003 ήταν μια απόφαση προς τη σωστή κατεύθυνση. 
    Βεβαίως το εκλεκτορικό σώμα, κύριε Νασιώκα, που έλεγε που έλεγε για τα Σ.Κ.Ε.Ι.Ο.Π.Ν.Ι. ο κ. Στεφανής, σε τρεις μήνες αν δεν δώσουν, αυτό ήταν ένα αντίγραφο των ιατρικών σχολών. Ξέρετε πώς λειτουργεί η κάθε ιατρική σχολή, είναι ένα ιερατείο. Εάν ο εισηγητής δεν δώσει εισήγηση, είτε και με αρνητική εισήγηση είτε και χωρίς εισήγηση, πας και εκλέγεσαι στο εκλεκτορικό σώμα. Φανταστείτε όμως τι θα γινόταν από πλευράς διοικητικών πρωτοδικείων και εφετείων σε ενστάσεις, εάν ο νόμος δεν κατοχύρωνε να πας με Σ.Κ.Ε.Ι.Ο.Π.Ν.Ι. χωρίς εισήγηση. 
    Θα ήθελα να τελειώσω αναφερόμενος στο σχόλιο που έγινε εκ μέρους του κ. Παπαϊωάννου, ότι για να κάνουμε ομελέτα πρέπει να σπάσουμε αυγά. Ναι, πρέπει να σπάσουμε αυτά, εμείς όμως δεν έχουμε διάθεση και όρεξη να φάμε ομελέτα, γιατί πιθανόν να έχουμε και λίγο ηυξημένη χοληστερίνη, οπότε θα δούμε ακριβώς πώς θα αντιμετωπίσουμε το θέμα. 
      Το θέμα των εξετάσεων για έναρξη ειδικότητας είναι ένα άλλο θέμα. Σας είπα ότι πρέπει να πείσουμε τα νέα παιδιά ότι είμαστε αντικειμενικοί, ότι στα θέματα τα οποία θα μπουν και των πολλαπλών επιλογών, δεν θα γίνει διαρροή όπως γινόταν παλιά στο Δ.Ι.Κ.Α.Τ.Σ.Α. και φθάσαμε σε ένα καινούργιο μοντέλο το Δ.Ο.Α.Τ.Α.Π. που πραγματικά έχει καλούς και αναμφισβήτητους όρους. Αυτά πρέπει να τα πούμε στα παιδιά με μια διακομματική επιτροπή για να καταλάβουν και να πουν ναι, δεχόμαστε.
      Όσον αφορά το χρόνο ειδίκευσης δεν θα τον μειώσει αυθαίρετα ο Υπουργός. Ο κάθε Υπουργός δεν μπορεί να γνωρίζει τα γνωστικά αντικείμενα. Το Κεντρικό Συμβούλιο Υγείας θα μιλήσει πάνω σε αυτούς τους χρόνους.
      ΕΚΤΟΡΑΣ ΝΑΣΙΩΚΑΣ: (Δεν ακούστηκε)
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και στο παλαιό Κεντρικό Συμβούλιο ο Πρόεδρος κ. Λαμπίρης είχε πει για τον χρόνο των ειδικοτήτων σε μια άλλη εποχή ….
      ΕΚΤΟΡΑΣ ΝΑΣΙΩΚΑΣ: (Δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ κύριε Νασιώκα.
      Αφήστε να τελειώσουμε.
      Κλείστε κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα τελειώσω με το θέμα της επίκαιρης επερώτησης και του τίτλου που δόθηκε «ρουσφετολογική». Σας λέω κύριοι συνάδελφοι, εξομολογούμενος ότι δεν υπήρξε καμία πρόθεση εκ μέρους όλων μας στο Υπουργείο και ιδιαίτερα του ομιλούντος αφού φέρει την δική μου υπογραφή, να εξαπατήσουμε κάποιους, να αδικήσουμε κάποιους νέους συναδέλφους και να εξυπηρετήσουμε κάποιους άλλους. Οπωσδήποτε η κάποια διαρροή των τετρακοσίων ογδόντα έξι θέσεων δεν βλάπτει το σύστημα. Ενδεχομένως, όμως, δημιουργεί αυτές τις υπόνοιες που εσείς εδώ διατυπώσατε. Πάντως θα ελεγχθούν. 
      ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της υπ’ αριθμόν 62/29/26-4-2007 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης σχετικά με θέματα υγείας.
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Τετάρτης 30 Μαΐου 2007 και ερωτάται το Σώμα εάν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδρίασης της Τετάρτης 30 Μαΐου 2007 επικυρώθηκαν.
      Κυρίες και κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.24’ λύεται η συνεδρίαση για την προσεχή  Δευτέρα 11 Ιουνίου 2007 και ώρα 18.00’ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεων σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ 				ΟΙ ΓΡΑΜΜΑΤΕΙΣ 


