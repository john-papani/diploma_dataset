ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ Ζ’

Πέμπτη 4 Οκτωβρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας του Βουλευτή κ. Κ. Αγοραστού, σελ.
2. Ανακοινώνεται ότι τη συνεδρίαση παρακολουθούν μαθητές από το 7ο Δημοτικό Σχολείο Χαλανδρίου, σελ.
3. Ανακοινώνονται επιστολές Βουλευτών σύμφωνα με το άρθρο 57 του Συντάγματος σχετικά με το επαγγελματικό ασυμβίβαστο, σελ.
4. Ανακοινώνεται ότι:
α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης ως αρμόδια για τη συζήτηση και ψήφιση ή την επεξεργασία και εξέταση των σχεδίων και προτάσεων νόμων του Υπουργείου Εσωτερικών και 
β) Η Διαρκής Επιτροπή Παραγωγής και Εμπορίου ως αρμόδια για τη συζήτηση και ψήφιση ή την επεξεργασία και εξέταση των σχεδίων και προτάσεων νόμων του Υπουργείου Εμπορικής Ναυτιλίας, Αιγαίου και Νησιωτικής Πολιτικής μετά τη δια του Προεδρικού Διατάγματος 205/19.9.2007 (ΦΕΚ 231Α) συγχώνευση Υπουργείων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 5 Οκτωβρίου 2007, σελ.
4. Συζήτηση επικαίρων ερωτήσεων:
α) Προς την Υπουργό Εξωτερικών, σχετικά με τη διευθέτηση του ζητήματος της κατακράτησης των περιουσιών των ομογενών μας της Γεωργίας, σελ.
β) Προς τον Υπουργό Εσωτερικών, σχετικά με τη λήψη μέτρων για τη λαθρομετανάστευση, σελ.
γ) Προς τον Υπουργό Αγροτικής Ανάπτυξης και Τροφίμων σχετικά με τη διερεύνηση υποθέσεων αποχαρακτηρισμού δασικών εκτάσεων που χειρίστηκε ο Δασάρχης Μαρκοπούλου κ.λπ., σελ.
δ) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την κήρυξη ως διατηρητέου του συγκροτήματος των προσφυγικών πολυκατοικιών της Λεωφόρου Αλεξάνδρας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίων νόμων:
α) Οι Υπουργοί Περιβάλλοντος, Χωροταξίας και Δημοσίων ‘Εργων, Οικονομίας και Οικονομικών, Εσωτερικών και Δικαιοσύνης κατέθεσαν σχέδιο νόμου: «Κύρωση Σύμβασης Παραχώρησης του ‘Εργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητοδρόμου Ελευσίνα-Κόρινθος-Πάτρα-Πύργος-Τσάκωνα και ρύθμιση συναφών θεμάτων», σελ.
β) Ο Υπουργός Οικονομίας και Οικονομικών, Εσωτερικών, Ανάπτυξης, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Αγροτικής Ανάπτυξης και Τροφίμων, Δικαιοσύνης, Πολιτισμού και Μεταφορών και Επικοινωνιών, κατέθεσαν σχέδιο νόμου: «Διαχείριση, ‘Ελεγχος και Εφαρμογή Αναπτυξιακών Παρεμβάσεων για την προγραμματική περίοδο 2007-2013», σελ.

ΟΜΙΛΗΤΕΣ
Επί των επικαίρων ερωτήσεων:
ΚΑΚΛΑΜΑΝΗΣ Α., σελ.
ΚΑΛΟΓΙΑΝΝΗΣ Σ., σελ.
ΚΙΛΤΙΔΗΣ Κ., σελ.
ΜΠΑΚΟΓΙΑΝΝΗ Θ., σελ.
ΝΑΚΟΣ Α., σελ.
ΠΑΓΚΑΛΟΣ Θ., σελ.
ΠΛΕΥΡΗΣ Α., σελ.
ΦΙΛΙΝΗ Α., σελ.


      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ Ζ΄ 
      Πέμπτη 4 Οκτωβρίου 2007
      
      Αθήνα, σήμερα στις 4 Οκτωβρίου 2007, ημέρα Πέμπτη και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το Γραμματέα της Βουλής κ. Χρήστο Σταϊκούρα, Βουλευτή Φθιώτιδας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Ζαχαρίας Καψαλάκης ζητεί την ενίσχυση του θεσμού της επιμόρφωσης των εκπαιδευτικών.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ζαχαρίας Καψαλάκης ζητεί την ενίσχυση του θεσμού της επιμόρφωσης των εκπαιδευτικών.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Κοτσιφάκης Αντώνιος ζητεί τη συνταξιοδότησή του από τον Ο.Γ.Α..
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Υπηρεσία Διαχείρισης Π.Ε.Π. της Περιφέρειας Κρήτης ζητεί την ολοκλήρωση του έργου κατασκευής του λιμανιού της Σητείας.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πρόεδρος της Κοινότητας Βραχασίου Λασιθίου ζητεί την κατασκευή έργων ύδρευσης στην περιοχή του.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο κτηριακό πρόβλημα του Τ.Ε.Ι. Ιεράπετρας.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο αναφέρονται οι προτάσεις της Νομαρχιακής Αυτοδιοίκησης Λασιθίου για τη διαχείριση και λειτουργία του οδικού δικτύου του Νομού.
      8) Η Βουλευτής Κέρκυρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία η Ένωση Αγροτικών Συνεταιρισμών Κέρκυρας ζητεί την παράταση της προθεσμίας για την υποβολή ενστάσεων που αφορούν στα ατομικά δικαιώματα των παραγωγών.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Κριτσωτών Αττικής «Ο ΚΑΣΤΕΛΛΟΣ» ζητεί την αναπαλαίωση του ιστορικού κέντρου της Κριτσάς κ.λπ..
      10) Ο Βουλευτής Β΄ Αθηνών κ. ΜΙΧΑΛΗΣ ΧΡΥΣΟΧΟΪΔΗΣ κατέθεσε δημοσίευμα εφημερίδας το οποίο αναφέρεται στη διοίκηση του Ελληνικού Ανοιχτού Πανεπιστημίου.
      11) Ο Βουλευτής Β΄ Αθήνας κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί την κατάρτιση εθνικού προγράμματος για την κοινωνική ένταξη των ατόμων με αναπηρία, καθώς και τη διασφάλιση του δημόσιου χαρακτήρα αυτού.
      12) Ο Βουλευτής Β΄ Αθήνας κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία Επιτροπή κατοίκων Νέας Ιωνίας Αττικής διαμαρτύρεται για καταπατήσεις δημόσιων κτημάτων στις περιοχές Φιλοθέης και Καλογρέζας και ζητεί να επανεισαχθεί η όλη υπόθεση προς εξέταση προκειμένου να προστατευθούν τα συμφέρονται του δημοσίου από τις  καταπατήσεις.
      13) Ο Βουλευτής Άρτας κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά με την οποία ο κ. Κων/νος Μέλιος ζητεί να καταβληθεί επίδομα αναπηρίας και στους συνταξιούχους γήρατος αναπήρους του Τ.Ε.Β.Ε..
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Φουκαράκη Γεωργία ζητεί την ακύρωση των αποτελεσμάτων του διαγωνισμού για την πλήρωση θέσεων νοσηλευτικού προσωπικού στο Γενικό Νοσοκομείο Αγίου Νικολάου Νομού Λασιθίου.
      15) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Αγροτικός Οινοποιητικός Συνεταιρισμός Τυρνάβου ζητεί την αποζημίωση των αμπελουργών της περιοχής Τυρνάβου για τη μείωση της παραγωγής τους, εξαιτίας των δυσμενών καιρικών συνθηκών.
      16) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Μυκόνου ζητεί να καλυφθούν άμεσα οι κενές οργανικές θέσεις στο 2ο Δημοτικό Σχολείο Μυκόνου.
      17) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Δρυμαλίας Νάξου Νομού Κυκλάδων ζητεί την καταβολή σε όλους τους σμυριδεργάτες του ειδικού εποχικού επιδόματος Ο.Α.Ε.Δ..
      18) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Κορθίου Άνδρου Νομού Κυκλάδων διαμαρτύρεται για την κατάργηση του Αστυνομικού Σταθμού Κορθίου.
      19) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πρόεδρος της Κοινότητας Δονούσας Νομού Κυκλάδων ζητεί τη δρομολόγηση πλοίων για την ακτοπλοϊκή εξυπηρέτηση των κατοίκων της Δονούσας.
      20) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Πρόεδρος του Δημοτικού Διαμερίσματος Σελινούντος Δήμου Αιγίου Νομού Αχαΐας ζητεί τη δημιουργία πλατείας.
      21) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία η Διοικούσα Επιτροπή του Αρδευτικού Έργου Αροανείου ζητεί την αποκατάσταση της λειτουργίας του αρδευτικού έργου Αροανείου στο Νομό Αχαΐας.
      22) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία οι κύριοι Βασίλειος Χριστακόπουλος, Ανδρέας Ανδριακόπουλος και Ανδρέας Σουλούκος κάτοικοι του Δήμου Ωλενίας ζητούν να ενταχθούν στο πρόγραμμα για την οριστική εγκατάλειψη των αμπελώνων.
      23) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Πρότυπος Οικοδομικός Συνεταιρισμός Τραπεζικών Υπαλλήλων Ελλάδος ΣΥΝ.Π.Ε. ζητεί την αποκατάσταση των ζημιών στην πυρόπληκτη περιοχή του οικισμού «ΑΚΤΗ ΝΗΡΕΩΣ», στο Δήμο Ταμυνέων Νομού Εύβοιας.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Εμπορικός Σύλλογος Σητείας ζητεί να καλυφθούν οι ελλείψεις του Γενικού Νοσοκομείου Σητείας σε προσωπικό και μηχανήματα.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Οροπεδίου Λασιθίου ζητεί την τοποθέτηση οδοντιάτρου και ιατρού μικροβιολόγου στο Κέντρο Υγείας του Δήμου του κ.λπ..
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου Κρήτης ζητεί την κατασκευή σύγχρονου διδακτηρίου για τη στέγαση της Ανώτερης Σχολής Τουριστικών Επαγγελμάτων Αγίου Νικολάου Κρήτης.
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία απόστρατοι ιπτάμενοι αξιωματικοί της Πολεμικής Αεροπορίας διαμαρτύρονται για την προμήθεια, χωρίς μειοδοτικό διαγωνισμό, βηματοδοτών από το «251 Γενικό Νοσοκομείο Αεροπορίας».
      28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Σταύρος Γιαπιτζάκης, συνταξιούχος της Εμπορικής Τράπεζας, ζητεί την καταβολή του εφάπαξ από το ταμείο του.
      29) Οι Βουλευτές Αχαΐας και Κέρκυρας κύριοι ΝΙΚΟΣ ΚΑΡΑΘΑΝΑΣΟΠΟΥΛΟΣ και ΧΑΡΑΛΑΜΠΟΣ ΧΑΡΑΛΑΜΠΟΥΣ αντίστοιχα, κατέθεσαν αναφορά με την οποία το Σωματείο Εργαζομένων Διοίκησης 6ης Υγειονομικής Περιφέρειας Πελοποννήσου, Ηπείρου, Ιονίων Νήσων και Δυτικής Ελλάδας καταγγέλλει την απαξίωση και υπονόμευση του θεσμού της αποκεντρωμένης υγειονομικής περίθαλψης και κοινωνικής φροντίδας των πολιτών της Χώρας.
      30) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Εκτελεστική Γραμματεία της Πανελλήνιας Ομοσπονδίας Ενώσεων Προσωπικού  Λιμενικού Σώματος διαμαρτύρεται για την έλλειψη προσωπικού από το Λιμενικό Σώμα.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι οι  Υπουργοί Περιβάλλοντος, Χωροταξίας και Δημοσίων Έργων Οικονομίας και Οικονομικών, Εσωτερικών και Δικαιοσύνης κατέθεσαν σχέδιο νόμου: «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητοδρόμου Ελευσίνα-Κόρινθος-Πάτρα-Πύργος-Τσακώνα και ρύθμιση συναφών θεμάτων». 
      Ο Υπουργός Οικονομίας και Οικονομικών κατέθεσε σχέδιο νόμου: «Αντιμετώπιση της φοροδιαφυγής και άλλες διατάξεις». 
      Παραπέμπονται στην αρμόδια Διαρκή Επιτροπή.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι υπεβλήθησαν στον Πρόεδρο της Βουλής επιστολές συναδέλφων σύμφωνα με το άρθρο 57 του Συντάγματος. Όλες οι δηλώσεις που υπεβλήθησαν θα καταχωριστούν στα Πρακτικά της σημερινής συνεδρίασης. 
      (Στο σημείο αυτό ο Πρόεδρος της Βουλής κ. Δημήτριος Σιούφας καταθέτει για τα Πρακτικά τις προαναφερθείσες επιστολές, οι οποίες έχουν ως εξής:
      (Να φωτογραφηθούν οι σελίδες 5-26)
      ΠΡΟΕΔΡΟΣ (Δημήτριος Σιούφας): Επίσης, έχω την τιμή να ανακοινώσω προς το Σώμα ότι, σύμφωνα με την υπ’ αριθμόν 8869/6129/28.9.2007 απόφαση του Προέδρου της Βουλής, ορίζεται η Διαρκής Επιτροπής Δημόσιας Διοίκησης, Δημόσιας Τάξης και Δικαιοσύνης ως αρμόδια για τη συζήτηση και ψήφιση ή την επεξεργασία και εξέταση των σχεδίων και προτάσεων νόμων του Υπουργείου Εσωτερικών και η Διαρκής Επιτροπή Παραγωγής και Εμπορίου ως αρμόδια για τη συζήτηση και ψήφιση ή την επεξεργασία και εξέταση των σχεδίων και προτάσεων νόμων του Υπουργείου Εμπορικής Ναυτιλίας, Αιγαίου και Νησιωτικής Πολιτικής μετά τη διά του π.δ. 205/19.9.2007 (Φ.Ε.Κ. 231Α) συγχώνευση Υπουργείων.
      Η σχετική απόφαση θα καταχωρισθεί στα Πρακτικά της σημερινής συνεδρίασης.
      (Στο σημείο αυτό ο Πρόεδρος της Βουλής κ. Δημήτριος Σιούφας καταθέτει για τα Πρακτικά την προαναφερθείσα απόφαση, η οποία έχει ως εξής:
      (Να φωτογραφηθεί η σελίδα 28)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 5 Οκτωβρίου 2007. Η έναρξη της συνεδρίασης θα γίνει στις 10.30’.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι. 2 και 3 του Κανονισμού της Βουλής)
      1. Η με αριθμό 13/2.10.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, σχετικά με την επιστροφή των παρακρατούμενων πόρων στην Τοπική Αυτοδιοίκηση κ.λπ..
      2. Η με αριθμό 21/2.10.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τους Υπουργούς Αγροτικής Ανάπτυξης και Τροφίμων και Ανάπτυξης, σχετικά με την εφαρμογή του νέου κανονισμού για τη ζάχαρη κ.λπ..
      3. Η με αριθμό 19/2.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Οικονομίας και Οικονομικών, σχετικά με δημοσιεύματα του Τύπου αναφερόμενα σε αλλαγή του νόμου που διέπει τη συγκρότηση και λειτουργία της Ανεξάρτητης Διοικητικής Αρχής με την επωνυμία «Εθνική Αρχή Καταπολέμησης της Νομιμοποίησης Εσόδων από Εγκληματικές Δραστηριότητες» κ.λπ..
      4. Η με αριθμό 15/2.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Εσωτερικών, σχετικά με την καταμέτρηση των ψηφοδελτίων από τα Πρωτοδικεία, τη σταυροδοσία των Βουλευτών κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 14/2.10.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Εθνικής Παιδείας και Θρησκευμάτων, σχετικά με τις ελλείψεις εκπαιδευτικών στα Δημοτικά Σχολεία και Νηπιαγωγεία του Νομού Ηρακλείου κ.λπ..
      2. Η με αριθμό 22/2.10.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με την ιδιωτικοποίηση των Ναυπηγείων Σκαραμαγκά κ.λπ..
      3. Η με αριθμό 18/2.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Θεόδωρου Δρίτσα  προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση των εργασιών και την πλήρη λειτουργία του Κέντρου Επεξεργασίας λυμάτων Ψυττάλειας.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Η δεύτερη με αριθμό 6/1.10.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με τη λήψη μέτρων διάσωσης της λίμνης Κορώνειας κ.λπ., αναβάλλεται, κατόπιν αιτήσεως του κυρίου Υπουργού και η οποία έγινε αποδεκτή από τον κύριο Βουλευτή.
      Η τρίτη με αριθμό 9/1.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με τη ρύπανση του Ασωπού ποταμού κ.λπ., αναβάλλεται, κατόπιν αιτήσεως του κυρίου Υπουργού και η οποία έγινε αποδεκτή από τον κύριο Βουλευτή.
      Θα συζητηθεί τώρα η πρώτη με αριθμό 11/1.10.2007 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς την Υπουργό Εξωτερικών, σχετικά με τη διευθέτηση του ζητήματος της κατακράτησης των περιουσιών των ομογενών μας της Γεωργίας κ.λπ..
      Η επίκαιρη ερώτηση του κ. Κακλαμάνη σε περίληψη έχει ως εξής:
      «Στην επισυναπτόμενη επιστολή διαμαρτυρίας προς τον Πρόεδρο της Γεωργίας της Μη Κυβερνητικής Οργάνωσης «ΠΑΜΠΟΝΤΙΑΚΟΣ ΣΥΛΛΟΓΟΣ «Η ΑΡΓΩ» ΕΛΛΗΝΕΣ ΠΡΟΣΦΥΓΕΣ ΑΠΟ ΤΗ ΓΕΩΡΓΙΑ», καταγγέλλεται η συνεχιζόμενη κατακράτηση, με ευθύνη της Κυβέρνησης της Γεωργίας, των περιουσιών των ομογενών μας που από εκατόν τέσσερις χιλιάδες έχουν συρρικνωθεί σε δεκαπέντε χιλιάδες άτομα (στην  περιοχή Τσάλκα από τριάντα δύο χιλιάδες συμπαγούς ελληνικού πληθυσμού έχουν μείνει μόνο λίγες εκατοντάδες). Πρόκειται για θύματα των κατά καιρούς «πογκρόμ» εναντίον της ελληνικής μειονότητας της Γεωργίας από το κράτος αλλά και παρακρατικές και άλλες ομάδες εγκληματικών στοιχείων. Οι περιουσίες αυτές ούτε αποδίδονται, μέχρι σήμερα, ούτε αποζημιώνονται οι ιδιοκτήτες τους, οι πλείστοι των οποίων κατέφυγαν στην Ελλάδα από το κράτος της Γεωργίας.
      Πρέπει να σημειωθεί ότι στην Ελλάδα ζουν, εργάζονται, ευημερούν και συντηρούν με εμβάσματα τις οικογένειές τους, στη Γεωργία, χιλιάδες Γεωργιανοί πολίτες. 
      Κατά την επίσημη επίσκεψη του Προέδρου της Δημοκρατίας της Γεωργίας, που αρχίζει σήμερα, υποθέτω ότι θα έχει περιληφθεί στα προς συζήτηση θέματα μεταξύ των δύο πλευρών και το μεγάλο αυτό πρόβλημα των ομοεθνών μας.
      Ερωτάται η Υπουργός Εξωτερικών:
      Έχει μέχρι σήμερα συζητηθεί το θέμα αυτό ή πρόκειται να συζητηθεί κατά την επίσκεψη του Γεωργιανού Προέδρου, δεδομένου ότι έχει ασφαλώς ιδιαίτερη σημασία για τη χώρα μας και τις εκ παραδόσεως φιλικές μας σχέσεις με τη Γεωργία, ώστε να επιλυθεί σύμφωνα με το Διεθνές Δίκαιο και ποιες είναι οι θέσεις των δύο πλευρών;».
      Το λόγο έχει η Υπουργός Εξωτερικών κ. Μπακογιάννη.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Ευχαριστώ πολύ, κύριε Πρόεδρε.
      Κύριε Πρόεδρε, αγαπητοί συνάδελφοι, από το Βήμα της Εθνικής Αντιπροσωπείας θέλω υπεύθυνα να σας διαβεβαιώσω ότι οι απόδημοι Έλληνες αποτελούν για την Κυβέρνηση αναπόσπαστο κομμάτι της σύγχρονης έκφρασης του Ελληνισμού και βρίσκονται, βεβαίως, διαρκώς στο επίκεντρο της πολιτικής μας. Μας ενδιαφέρει ιδιαίτερα η ευημερία, το μέλλον και η προοπτική τους.
      Σχετικά με την ερώτηση που κατέθεσε ο πρώην Πρόεδρος της Βουλής, θέλω να πω ότι η ελληνική πολιτεία μεριμνά διαρκώς για τους ομογενείς της Γεωργίας, προκειμένου να τους εξασφαλίσει τις συνθήκες διαβίωσης και κυρίως  βεβαίως την κατοχύρωση των δικαιωμάτων τους. 
    Πιο συγκεκριμένα, μετά από κατάλληλες παρεμβάσεις μας, έχει ψηφιστεί ο νόμος περί ιδιοκτησίας αγροτικού οικοπέδου, ο οποίος θεραπεύει προβλήματα που αντιμετώπιζαν κάτοχοι ή κληρονόμοι ιδιοκτησιών που ελάμβαναν υπηκοότητα άλλης χώρας. Αυτοί μπορούν πλέον να εγγράψουν στο Κτηματολόγιο τον τίτλο ιδιοκτησίας τους. ‘Όπως αντιλαμβάνεστε, η εν λόγω ρύθμιση αφορά πρωτίστως τους ομογενείς της Τσάλκα. 
    Όσον αφορά τις εγκαταληφθείσες από τους ομογενείς περιουσίες στην Αμπχαζία, η γεωργιανή κυβέρνηση ξεκίνησε την υλοποίηση του προγράμματος «Tο σπίτι μου – my home» στόχος του οποίου είναι η επίσημη κατοχύρωση των τίτλων ιδιοκτησίας της περιουσίας των προσφύγων. Για το εν λόγω πρόγραμμα έχουν ενημερωθεί άμεσα οι ομογενειακοί φορείς σε Γεωργία και Ελλάδα και τους έχει ζητηθεί η ευαισθητοποίηση των ενδιαφερομένων.
    Μέχρι στιγμής, σύμφωνα με πληροφορίες της γεωργιανής πλευράς, εξήντα ομογενείς έχουν κάνει χρήση των προβλέψεων αυτού του προγράμματος. Παράλληλα η Πρεσβεία μας στην Τιφλίδα όσο και η αρμόδια πολιτική διεύθυνση του Υπουργείου Εξωτερικών και η Γενική Γραμματεία Αποδήμου Ελληνισμού έχουν επανειλημμένα ειδοποιήσει τους ομογενειακούς συλλόγους προκειμένου να ευαισθητοποιηθούν και να καταγράψουν τις περιουσίες τους. Ως εκ τούτου, εφόσον η γεωργιανή κυβέρνηση έχει ήδη υλοποιήσει τα ανωτέρω, απομένει στους δικούς μας ομογενειακούς συλλόγους με τη βοήθεια των ομοσπονδιών και της συνομοσπονδίας τους να ευαισθητοποιήσουν τους ομογενείς μας. 
    Θέλω εδώ, με την ευκαιρία που μου δίνετε, να δώσω μια ολοκληρωμένη εικόνα για το τι κάνουμε στη Γεωργία, προκειμένου το ελληνικό κράτος να βοηθήσει στην καταπολέμηση της εγκληματικότητας. Γι’ αυτό δωρίσαμε στη Γεωργία δεκαπέντε περιπολικά αξίας 180.000 ευρώ. Ετοιμάζεται να υπογράψει συμφωνία για την καταπολέμηση του οργανωμένου εγκλήματος.
    Πέραν αυτού, θέλοντας να βοηθήσουμε τους ομογενείς στην Τσάλκα που ασχολούνται με αγροτικές εργασίες, αποστείλαμε εξήντα τόνους υψηλής ποιότητας πατατόσπορο για να ενισχύσουμε την αγροτική παραγωγή. Ταυτόχρονα στείλαμε και μια αντιπροσωπεία του Γεωπονικού Πανεπιστημίου για να βοηθήσει τους καλλιεργητές. Η Πρεσβεία μας στην Τιφλίδα σε συνεργασία με το Γεωργιανό ‘Ιδρυμα Στρατηγικής και Διεθνών Σχέσεων υλοποίησε πρόγραμμα ενσωμάτωσης νέων ομογενών μας στο γεωργιανό δημόσιο, με αποτέλεσμα οι νέοι μας να διευκολύνονται στην παραμονή τους επί τόπου.
    Ακόμη στείλαμε και επισιτιστική βοήθεια: σιτάλευρο και ζάχαρη αξίας 250.000 ευρώ και ιδρύσαμε έναν παιδικό σταθμό αξίας 80.000 ευρώ στην Τσάλκα. Επίσης ασχολούμαστε με το ιατρικό κέντρο «ΙΠΠΟΚΡΑΤΗΣ» για την περίθαλψη των ομογενών μας. Δεν θα προχωρήσω τώρα γιατί δεν μου φθάνει ο χρόνος, για να σας μιλήσω για την ελληνική γλώσσα και για όλα όσα έχει δεσμευτεί το Υπουργείο Εξωτερικών και ο Πρωθυπουργός.
    Βεβαίως, κύριε Πρόεδρε, εννοείται ότι ένα από τα βασικά θέματα για τα οποία συνομιλήσαμε με το Γεωργιανό Πρόεδρο ήταν και στο δικό μου επίπεδο στο Υπουργείο Εξωτερικών το θέμα των ομογενών μας. Βεβαίως, ο ίδιος ο Πρωθυπουργός το έθεσε έτσι ώστε η καλή θέληση, η οποία παρατηρήθηκε και από τις δύο πλευρές, να αποβεί προς όφελος των ομογενών μας. 
    ΠΡΟΕΔΡΟΣ (Δημήτριος Σιούφας): Ο Πρόεδρος κ. Απόστολος Κακλαμάνης έχει το λόγο.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ευχαριστώ την κυρία Υπουργό για την απάντησή της, αλλά θα προτιμούσα αντί να αναλώσει το χρόνο στη βοήθεια που πράγματι έχει παράσχει η χώρα μας και επί της σημερινής Κυβερνήσεως και επί των προηγουμένων κυβερνήσεων, να αναφερθεί σε κάτι άλλο. Το Κοινοβούλιό μας μετά την επιστροφή μου από ταξίδι στη Γεωργία ψήφισε μια διάταξη για να καταβάλουμε το ποσό των 2.000.000 δολαρίων ως συνδρομή της Γεωργίας και άλλων δύο χωρών στην Κοινοβουλευτική Συνέλευση του Οργανισμού Παρευξείνιας Συνεργασίας.
    Είναι, λοιπόν, από την πλευρά μας, όπως σωστά ανέλυσε και η κυρία Υπουργός, ως προς αυτό το σημείο, μεγάλη η βοήθεια που παρέχουμε στη Γεωργία. Φυσικά εκεί υπάρχει το ιδιαίτερο ενδιαφέρον που έχουμε για την ελληνική μειονότητα, η οποία όμως έχει συρρικνωθεί, όπως γνωρίζουμε. Από εκατόν τέσσερις χιλιάδες που ήσαν οι ομοεθνείς μας εκεί, είναι δώδεκα χιλιάδες τώρα, στη δε περιοχή της Τσάλκας -την οποία είχα επισκεφθεί και πράγματι έμεινα κατάπληκτος από την ελληνική παράδοση που συνήντησα εκεί- τώρα είναι μερικές εκατοντάδες Ελλήνων. 
      Αυτό που θα περίμενα να μου απαντήσει η κυρία Υπουργός είναι ακριβώς αυτό που ερωτώ: Ποιες είναι οι θέσεις οι δικές μας, ποιες είναι οι θέσεις της άλλης πλευράς και όχι γενικώς και αορίστως, όπως είδα και σ’ ένα απόσπασμα ευχαριστιών του Προέδρου της Δημοκρατίας προς το Γεωργιανό Πρόεδρο, αλλά  τι ακριβώς ζητούμε και τι ακριβώς έχουν κάνει. Διότι μέχρι τώρα, κυρία Υπουργέ, εξ όσων γνωρίζω –χθες είχα κοινοποίηση νέων καταγγελιών από τους εκπροσώπους των ομοεθνών μας που ζουν εδώ πλέον- συνεχίζεται η κατακράτηση των περιουσιών τους. Ακόμη και αποζημιώσεις που έχουν δοθεί για απαλλοτριώσεις που έγιναν για τον αγωγό Μπακού-Τσεϊχάν, ακόμη και τα χρήματα αυτών των αποζημιώσεων η γεωργιανή κυβέρνηση τα καταβάλλει στους καταπατητές και όχι στους αναγνωριζόμενους ως ιδιοκτήτες, όπως μας είπατε σήμερα. 
      Εγώ χαίρομαι πραγματικά και αναγνωρίζω το ενδιαφέρον αυτό που εξεδηλώσατε, αλλά θα σας παρακαλέσω να είναι πιο ενεργό, πιο συγκεκριμένο και πιο αποτελεσματικό. 
      Επίσης θα ήθελα να σας παρακαλέσω να καλέσετε αυτούς τους οποίους είδα κι εγώ, τους εκπροσώπους των προσφύγων, των Ελλήνων ομοεθνών μας που προσέφυγαν εδώ από τη Γεωργία, για να έχετε καλύτερη ενημέρωση. Γιατί αν αυτά που εγγράφως διατυπώνονται –δεν λέγονται απλώς- συμβαίνουν, αν δηλαδή πέραν της διαρπαγής των περιουσιών τους κινδυνεύει η ίδια η ζωή τους, αν υπάρχουν ληστοσυμμορίες εκεί, αν υπάρχει μία περιοχή όπως είναι η Αμπχαζία, η οποία, όπως ξέρετε, ουσιαστικά έχει αυτονομηθεί, αλλά δεν έχει το στάτους ενός κράτους, ουσιαστικά η ευθύνη είναι της Κυβερνήσεως της Γεωργίας για όσα συμβαίνουν εκεί. Στο πνεύμα αυτό, λοιπόν, που μας απαντήσατε θα περιμένουμε να έχουμε κάτι πιο συγκεκριμένο και πιο αποτελεσματικό. Το ελπίζω και σας ευχαριστώ. 
      ΠΡΟΕΔΡΟΣ (Δημήτριος Σιούφας): Το λόγο έχει η Υπουργός Εξωτερικών κ. Ντόρα Μπακογιάννη. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κύριε Πρόεδρε, θέλω να σας διαβεβαιώσω ότι το Υπουργείο Εξωτερικών δεν έχει πάρει καμμία απολύτως καταγγελία από κανέναν ομογενή μας. Αντίθετα –και ομολογώ ότι δεν αντιλήφθηκα και το νόημα της ερώτησής σας πλήρως- πρόσφατα αντιπροσωπεία της Παγκόσμιας Συνομοσπονδίας Ποντιακού Ελληνισμού επισκέφθηκε την Τυφλίδα και εξέφρασε την εκτίμηση για το έργο το οποίο γίνεται.
      Από τη Βουλή των Ελλήνων, θέλω να καλέσω όλους τους δικούς μας ομογενείς, καταγόμενους από τη Γεωργία, να συμβάλουν στην προσπάθειά μας -έχουν τη δυνατότητα σήμερα να έχουν διπλή υπηκοότητα, δηλαδή ελληνική και γεωργιανή- έτσι ώστε να μπορούν να ενταχθούν στα προγράμματα αυτά, για τα οποία μας διαβεβαιώνει η  γεωργιανή κυβέρνηση ότι μπορούμε ανά πάσα στιγμή με τους δικούς μας μηχανισμούς και με την Πρεσβεία μας να τα ελέγχουμε, έτσι ώστε να διεκδικήσουν τις περιουσίες τους. Το έθεσα καθαρά στο Γεωργιανό Πρόεδρο, του οποίου η απάντηση ήταν ότι «αυτή τη στιγμή έχουμε εξήντα αιτήσεις. Όποιος έρθει να διεκδικήσει την κληρονομιά του, το χωράφι του, το οικόπεδό του, έχει δικαίωμα στη Γεωργία να το κάνει». Τους καλούμε λοιπόν να ενεργοποιηθούν. Θα έχουν την απόλυτη συμπαράσταση της Ελληνικής Κυβερνήσεως στην προσπάθειά τους αυτή, έτσι ώστε να μην πάει χαμένη η πατρογονική τους περιουσία. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, να καταθέσω στα Πρακτικά, με την άδειά σας και για να ενημερωθεί καλύτερα η κυρία Υπουργός, κείμενα τα οποία έχουν απευθυνθεί τόσο προς υμάς προσφάτως όσο και προς τον προκάτοχό σας κ. Πέτρο Μολυβιάτη, από το 2005, με πλήρη στοιχεία.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Τα είδα, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Συγγνώμη. Τα καταθέτω, διότι είπατε ότι δεν έχουν απευθυνθεί σ’ εσάς.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Μα, διότι από το 2005, κύριε Πρόεδρε, και πέρα έχουν γίνει όλα αυτά τα οποία σας είπα. Εννοώ ότι σήμερα…
      ΑΠΟΣΤΟΛΟΣ ΚΑΚΛΑΜΑΝΗΣ: Να μη συνεχιστεί, κύριε Πρόεδρε, γιατί δεν θέλω να παραβιάζουμε τον Κανονισμό. 
      ΠΡΟΕΔΡΟΣ (Δημήτριος Σιούφας): Παρακαλώ, κύριε Πρόεδρε, να τα καταθέσετε στα Πρακτικά. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ απλώς, επειδή η Υπουργός είπε να πούμε στους ενδιαφερομένους να έλθουν σε επαφή με το Υπουργείο –διότι προφανώς δεν υπάρχει αυτή η επαφή- καταθέτω για τα Πρακτικά τα κείμενα υπομνημάτων που απευθύνονται προσωπικώς στον κ. Μολυβιάτη, στην κυρία Υπουργό προσφάτως, στον αρμόδιο Υφυπουργό, το συνάδελφο κ. Κασσίμη.
      ΠΡΟΕΔΡΟΣ (Δημήτριος Σιούφας): Καλώς, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Ειλικρινά εγώ θέλω να συγχαρώ την κυρία Υπουργό γιατί ήλθε η ίδια σήμερα εδώ. Και ας είναι μια καλή αρχή αυτή, κύριε Πρόεδρε, να έρχονται οι Υπουργοί, παρά το ότι ο κ. Κασσίμης ασχολείται με τα θέματα του Απόδημου Ελληνισμού και δεν θα είχα πρόβλημα να απαντούσε εκείνος. 
      ΠΡΟΕΔΡΟΣ (Δημήτριος Σιούφας): Καλώς, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Η παρουσία της Υπουργού, λοιπόν, είναι κάτι το θετικό. 
      Διαβάστε αυτά που σας καταθέτω. Καλέστε τους στο Υπουργείο και καλό θα κάνετε.
      (Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Ευχαριστώ, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Επίσης, κυρίες και κύριοι συνάδελφοι, θέλω να ενημερώσω το Σώμα ότι κατά τη συνάντησή μου στη Βουλή με τον Πρόεδρο της Γεωργίας και εκ μέρους της Βουλής του ζήτησα να δείξει προσωπικό ενδιαφέρον ο ίδιος για την επίλυση των προβλημάτων που έχουν οι Έλληνες της Γεωργίας.
      ΑΠΟΣΤΟΛΟΣ ΚΑΚΛΑΜΑΝΗΣ: Χαίρομαι γι’ αυτό. 
      ΠΡΟΕΔΡΟΣ (Δημήτριος Σιούφας): Παρακαλώ, κύριε Πρόεδρε;
      ΑΠΟΣΤΟΛΟΣ ΚΑΚΛΑΜΑΝΗΣ: Χαίρομαι που το πληροφορηθήκαμε και σας συγχαίρουμε γιατί μας εκφράσατε και έτσι πρέπει να κάνετε, όταν έχετε επαφές εδώ με ξένες αντιπροσωπείες.
      ΠΡΟΕΔΡΟΣ (Δημήτριος Σιούφας): Ευχαριστώ, κύριε Πρόεδρε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στις εκθέσεις: α) «Οι Έλληνες στη Διασπορά 15ος-21ος αι.» και β) «Πρωθυπουργοί και Πρόεδροι της Βουλής των Ελλήνων της Μεταπολίτευσης» καθώς και στους λοιπούς χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και δύο συνοδοί δάσκαλοι από το 7ο Δημοτικό Σχολείο Χαλανδρίου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Εισερχόμεθα στην τέταρτη υπ’ αριθμόν 4/1.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Εσωτερικών, σχετικά με τη λήψη μέτρων για τη λαθρομετανάστευση κ.λπ..
      Η επίκαιρη ερώτηση του κυρίου συναδέλφου έχει ως ακολούθως:
      «Στον “Ελεύθερο Τύπο” της Κυριακής (30.9.2007) δημοσιεύεται εκτενές ρεπορτάζ για την αύξηση του κύματος λαθρομετανάστευσης στην Ελλάδα, το οποίο είναι το μεγαλύτερο της τελευταίας πενταετίας. 
      Μόνο το πρώτο οκτάμηνο του 2007 έχουν συλληφθεί εξηνταεννέα χιλιάδες οκτακόσιοι σαράντα πέντε λαθρομετανάστες και το κέρδος για τους δουλεμπόρους προσεγγίζει τα 900.000.000 ευρώ. Οι εκτιμήσεις αναφέρουν ότι το φαινόμενο συνεχώς διογκώνεται και το μήνα Οκτώβριο θα ξεπεραστεί κάθε ρεκόρ παράνομης εισόδου μεταναστών στην ελληνική επικράτεια. Η Κυβέρνηση μέχρι στιγμής δεν έχει προβεί σε κανένα μέτρο για τον έλεγχο αυτής της απότομης αύξησης.
      Συνεπώς ερωτάται ο αρμόδιος Υπουργός:
      1) Γνωρίζετε πόσοι μετανάστες (νομίμως ή παρανόμως) βρίσκονται στην ελληνική επικράτεια;
      2) Πώς σκοπεύετε να δράσετε ώστε να ελέγξετε το αθρόο αυτό κύμα, ειδικώς του μηνός Οκτωβρίου, που αναμένεται υπερβολικά αυξημένο για την προάσπιση αφ΄ενός του νόμου αφ΄ετέρου της εκμετάλλευσης των λαθρομεταναστών από τους δουλεμπόρους;».
      Το λόγο έχει ο Υφυπουργός Εσωτερικών κ. Αθανάσιος Νάκος.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κύριε Πρόεδρε. 
      Να απαντήσω πρώτα στο πρώτο ερώτημα. Σύμφωνα με στοιχεία που κρατάμε στην αρμόδια υπηρεσία του Υπουργείου Εσωτερικών την 1η Οκτωβρίου, προχθές δηλαδή, ο αριθμός των αδειών παραμονής ανέρχεται σε τετρακόσιες εβδομήντα τρεις χιλιάδες πεντακόσιες σαράντα επτά, δηλαδή αυτά είναι τα νομίμως διαμένοντα στη χώρα μας άτομα υπήκοοι τρίτων χωρών.
      Η απάντηση είναι αυτονόητη στο δεύτερο σκέλος του πρώτου ερωτήματος για τους παρανόμους. Όπως καταλαβαίνετε, η απάντηση δεν είναι εύκολη, διότι τους παράνομους δεν θα τους έλεγαν παράνομους, εάν είχαν καταγραφεί κάπου. Παρ΄όλα αυτά έχουμε κάνει μια μεγάλη προσπάθεια να προσδιορίσουμε κατά προσέγγιση τον αριθμό αυτών των παρανόμων και έχουν χρησιμοποιηθεί διάφορες μέθοδοι από το Ινστιτούτο Μεταναστευτικής Πολιτικής με εξειδικευμένες μελέτες. 
      Μία απ’ αυτές τις μελέτες, την οποία θεωρώ πιο αξιόπιστη ή πιο προσεγγίζουσα την πραγματικότητα, είναι του καθηγητή Θεόδωρου Λιανού του Οικονομικού Πανεπιστημίου, στα πλαίσια του Προγράμματος «ΑΙΝΕΙΑΣ», ο οποίος έμμεσα με απογραφικά στοιχεία του 2001 και με τον αριθμό των μαθητών των μεταναστών, των οποίων οι γονείς και τα παιδιά δεν έχουν άδειες διαμονής, προσδιορίζει με μια μεθοδολογία και κάποιους συντελεστές.
      Και μπορώ πολύ ευχαρίστως στον κύριο συνάδελφο να δώσω αυτήν τη μελέτη, η οποία ανεβάζει τον αριθμό των παρανόμως διαβιούντων στη χώρα μας, σε ένα εύρος από εκατόν ογδόντα πέντε χιλιάδες έως διακόσια εβδομήντα πέντε χιλιάδες άτομα.
      Κύριοι συνάδελφοι, η περίληψη της μελέτης είναι στη διάθεσή σας.
      Όσον αφορά το δεύτερο ερώτημα, δεν είναι αληθές ότι αγνοούμε το θέμα ή δεν κάνουμε τίποτα ή ολιγωρούμε. Αντίθετα, σχέδιο προεδρικού διατάγματος είναι προς υπογραφή για την ίδρυση νέων τμημάτων δίωξης λαθρομετανάστευσης και αύξησης των οργανικών θέσεων των συνοριακών φυλάκων, σχέδιο το οποίο θα μπορούσα, επίσης, να σας δώσω.
      Όσον αφορά το θέμα της λαθρομετανάστευσης, κύριοι συνάδελφοι, αυτό αφορά ολόκληρη την Ευρώπη και το θέμα συζητήθηκε εκτενώς στη Σύνοδο της Λισαβόνας που έγινε προχθές, αυτήν τη βδομάδα, τη Δευτέρα συγκεκριμένα, στην οποία συμμετείχε ο Υπουργός Εσωτερικών, καθηγητής κ. Προκόπης Παυλόπουλος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Δεν θα δευτερολογήσω, κύριε Πρόεδρε. Ένα λεπτό θέλω.
      Από το Μάρτιο του 2004 -και θα θυμούνται οι παλαιότεροι την κατάσταση που υπήρχε στα κέντρα υποδοχής λαθρομεταναστών- δημιουργήθηκαν δύο σημαντικά και σύγχρονα κέντρα υποδοχής λαθρομεταναστών στην Αλεξανδρούπολη και στη Σάμο.
      Επίσης, προετοιμάζουμε την αλλαγή του θεσμικού πλαισίου για τα κέντρα υποδοχής λαθρομεταναστών, ώστε η ευθύνη λειτουργίας τους να αποτελεί αρμοδιότητα της Νομαρχιακής Αυτοδιοίκησης. Εντατικοποιούμε τους ελέγχους, όχι μόνο προς την κατεύθυνση της θωράκισης της ασφάλειας των συνόρων μας, αλλά κυρίως, προς την κατεύθυνση της θωράκισης των δικαιωμάτων του ανθρώπου και της δημοκρατίας, η οποία, βεβαίως, δεν συνάδει με το δουλεμπόριο ή την εκμετάλλευση της μαύρης εργασίας των μεταναστών, όπου οδηγεί με μαθηματική ακρίβεια η λαθρομετανάστευση.
      Επίσης, εκείνο που θέλω να τονίσω είναι ότι με παλαιότερες διατάξεις, έχουν αυξηθεί πάρα πολύ οι ποινές για τους δουλεμπόρους και έχει τροποποιηθεί το θεσμικό πλαίσιο για την τιμωρία αυτών οι οποίοι διακινούν λαθρομετανάστες.
      Τέλος, εάν σας ενδιαφέρει αυτό, η Ελληνική Αστυνομία έχει συγκροτήσει Υπηρεσία Συνοριακής Φύλαξης με πενήντα οκτώ τμήματα, Δίωξης Λαθρομετανάστευσης με τέσσερις χιλιάδες εξακόσιους συνοριακούς φρουρούς και πεντακόσιους αστυνομικούς. Τα τριανταένα από αυτά τα τμήματα δραστηριοποιούνται κατά μήκος των χερσαίων συνόρων.
      ΠΡΟΕΔΡΟΣ (Δημήτριος Σιούφας): Υπάρχει κάποιο πρόβλημα με το χρόνο, κύριε Υπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ένα δευτερόλεπτο, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Παρακαλώ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Υπάρχει συνεργασία με άλλες τρίτες χώρες. Έχει εξοπλιστεί και το Λιμενικό -δεν μπορώ, βέβαια, να απαντήσω με ακρίβεια σ' αυτό το σκέλος- με αυτά τα ταχύπλοα, τα οποία ξέρετε και τα οποία κάνουν πολύ καλύτερη δουλειά.
      ΠΡΟΕΔΡΟΣ (Δημήτριος Σιούφας): Καλώς, κύριε Υφυπουργέ. Ευχαριστούμε. Τα υπόλοιπα στη δευτερολογία σας.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών):  Τώρα, πώς εσείς έχετε πληροφορίες ότι τον Οκτώβριο θα υπάρχει μεγάλο κύμα λαθρομεταναστών; Αν έχετε κάποια πληροφορία πέστε τη και σε μας για να ξέρουμε.
      ΠΡΟΕΔΡΟΣ (Δημήτριος Σιούφας): Καλώς, κύριε Υπουργέ.
      Το λόγο έχει ο συνάδελφος Βουλευτής κ. Αθανάσιος Πλεύρης.
      ΑΘΑΝΑΣΙΟΣ ΠΛΕΥΡΗΣ: Θα ήθελα κατ’ αρχάς να ευχαριστήσω τον κύριο Υφυπουργό, που απάντησε στην ερώτησή μου.
      Από ό,τι βλέπω εδώ πέρα, οι νομίμως μετανάστες που διαβιούν αυτή τη στιγμή στην Ελλάδα φθάνουν κοντά τις πεντακόσιους χιλιάδες ανθρώπους.
      Θα εκφράσω τη λύπη μου, κύριε Πρόεδρε, διότι, όταν υπάρχει ένα κύμα λαθρομετανάστευσης τα τελευταία δεκατέσσερα χρόνια στην Ελλάδα, δεν μπορώ να δεχθώ από το Υπουργείο Εσωτερικών να μην έχει ακριβή στοιχεία για το πόσοι άνθρωποι εργάζονται παράνομα στην ελληνική επικράτεια. Θέλω να πω ότι ο αριθμός που δίνετε εκατόν ογδόντα πέντε με διακόσιες εβδομήντα πέντε χιλιάδες, κατά την άποψή μου -και όχι μόνο τη δική μου, αλλά και τις δημοσιογραφικές πληροφορίες που μπορείτε να παρακολουθήσετε- είναι σε μεγάλο βαθμό ανεδαφικός, διότι δε νομίζω ότι αυτή τη στιγμή συνολικά, οι μετανάστες στην ελληνική επικράτεια είναι λιγότεροι από οκτακόσιες χιλιάδες, όπως φαίνεται από τα νούμερα.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Έχετε κάποιο στοιχείο, κύριε Πλεύρη;
      ΑΘΑΝΑΣΙΟΣ ΠΛΕΥΡΗΣ: Τις δημοσιογραφικές πηγές που αναφέρονται, κύριε Υφυπουργέ.
      Αν μου επιτρέπετε, ως προς το δεύτερο μέρος της ερώτησής μου, γιατί είχε δύο σκέλη. Πρώτα απ’ όλα, αν παρακολουθήσετε -γιατί η επαγγελματική μου ιδιότητα είναι η δικηγορία- στα τριμελή εφετεία κακουργημάτων, σχεδόν όλο το πινάκιο, κύριε Υφυπουργέ, είναι από παράνομη είσοδο αλλοδαπών στην Ελλάδα. Όταν έχουμε εξήντα εννιά χιλιάδες συλλήψεις μόνο το πρώτο οκτάμηνο του 2007, που σημαίνει ότι τουλάχιστον άλλοι τόσοι μπήκαν, γιατί δεν τους συλλάβαμε όλους, δεν μπορείτε να μου λέτε ότι είναι μόνο οκτακόσιες χιλιάδες οι μετανάστες στην ελληνική επικράτεια. Όταν έχουμε εβδομήντα χιλιάδες που συλλαμβάνονται πριν κλείσει έτος, αυτομάτως καταλαβαίνετε το πρόβλημα. 
      Θα ήθελα, όμως, να το δούμε και από μία άλλη υπόσταση, γιατί είπατε για το δουλεμπόριο. Οι ποινές είναι εξοντωτικές μόνο όταν υπάρχει θάνατος μεταναστών. Αυτή τη στιγμή σας πληροφορώ ότι στοιβάζονται σε ταχύπλοα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου δώσετε και εμένα ένα λεπτό, αν επιτρέπετε, κύριε Πρόεδρε. 
      …. πενήντα και εβδομήντα άτομα, τα οποία μεταφέρονται με φοβερά αντίξοες συνθήκες στην ελληνική επικράτεια. Αυτοί οι άνθρωποι έχουν δώσει  4.000 ευρώ ο καθένας στο δουλέμπορο, που προφανώς δεν τα έχουν, γιατί αν τα είχαν δεν θα πήγαιναν να μεταναστεύσουν, με άμεση συνέπεια να έρχονται στην Ελλάδα και να εργάζονται για δύο και για τρία χρόνια δωρεάν, δηλαδή να έχουμε μαύρη εργασία, προκειμένου να ξεπληρώσουν τα χρήματα που έχουν δώσει.
      Κατά την άποψή μου, αυτό δεν είναι ανθρωπισμός. Είναι οπωσδήποτε μια στυγνή μορφή ρατσισμού και θα παρακαλούσα το Υπουργείο Εσωτερικών να εξετάσει το ενδεχόμενο, επιτέλους μετά από δεκατέσσερα χρόνια να έχουμε ακριβή στοιχεία για τη λαθρομετανάστευση και να συζητήσουμε και το ενδεχόμενο, αν η χώρα μας μπορεί να αντέξει όλο αυτό το κύμα λαθρομετανάστευσης ή τυχόν χρειάζεται να ακολουθήσουμε το παράδειγμα των ποσοστώσεων άλλων ευρωπαϊκών χωρών, όπως η Ολλανδία, η Ισπανία και η Ιταλία. 
      Σας ευχαριστώ πολύ.
      ΠΡΟΕΔΡΟΣ (Δημήτριος Σιούφας):  Το λόγο έχει ο Υφυπουργός Εσωτερικών κ. Αθανάσιος Νάκος.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ομολογώ ότι εκπλήσσομαι από την τοποθέτηση του συναδέλφου, κύριε Πρόεδρε. 
      Τα στοιχεία τα δικά μας, για μεν αυτούς που διαβιούν νόμιμα στη χώρα μας είναι συγκεκριμένα από το κέντρο μηχανοργάνωσης. Τα άλλα στηρίζονται σε μελέτες και σε προσεγγίσεις, οι οποίες, κατά την ταπεινή μου άποψη, είναι πολύ πιο κοντά στην πραγματικότητα από μία δημοσιογραφική πληροφορία, την οποία επικαλείστε. Και αν κάνει λάθος ο δημοσιογράφος, τι θα πούμε; Θα πούμε ότι οι μελέτες που έχουμε στα χέρια μας είναι για πέταμα και έχει δίκιο ο όποιος δημοσιογράφος, όταν δεν στηρίζονται σε μελέτες; 
      ΑΘΑΝΑΣΙΟΣ ΠΛΕΥΡΗΣ:  Τα στοιχεία είναι της αστυνομίας, κύριε Υπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών):  Θέμα δεύτερον. Αναφέρατε εδώ -και εγώ άρχισα να αισθάνομαι άσχημα- για τη διαδικασία προ της εισροής των λαθρομεταναστών εκεί. Πρέπει να αισθάνομαι άσχημα ως μέλος της Κυβέρνησης για το ποσόν που συμφωνούν οι λαθρομετανάστες σε κάποια παράλια κάποιας τρίτης χώρας με το δουλέμπορο; Το εμφανίσατε σαν να μπορούμε να επέμβουμε εμείς σ’ αυτήν την αισχρή δοσοληψία που γίνεται. Και έχετε δίκιο. Αλλά μπορούμε να κάνουμε κάτι γι’ αυτό; 
      Εμείς αυτό που μπορούμε να κάνουμε είναι το εξής. Σας είπα ότι οργανώνουμε τα κέντρα υποδοχής λαθρομεταναστών, διότι όσα μέτρα και να πάρουμε πιστεύουμε, όπως και σε άλλες χώρες, ότι πρέπει να είμαστε έτοιμοι να δώσουμε αυτές τις ανθρώπινες συνθήκες σ’ αυτούς τους συνανθρώπους μας που φτάνουν με οποιονδήποτε τρόπο –κακώς- στη χώρα μας και εντείνουμε τη φύλαξη και των χερσαίων και των θαλάσσιων συνόρων μας.
      Αυτό είναι ένα πρόβλημα το οποίο αντιμετωπίζει όλη η Ευρώπη με σκεπτικισμό, με διάφορους τρόπους και τα συμπεράσματα της Συνόδου της Λισαβόνας τη Δευτέρα προς αυτήν την κατεύθυνση έχουν οδηγηθεί.
      Υπάρχει κάποια πρόταση, ώστε να κάνουμε κάτι, γιατί νομίζω ότι αφέθηκαν κάποιες υπόνοιες ή έγιναν μερικές νύξεις για κάποιες άλλες μεθόδους, που ελπίζω να μην τις εννοείτε, που είναι έξω από την ελληνική νοοτροπία, έξω από τον ανθρωπισμό μας, έξω από τον πολιτισμό μας, έξω από την ψυχοσύνθεσή μας.
      ΑΘΑΝΑΣΙΟΣ ΠΛΕΥΡΗΣ: Είναι της αστυνομίας αυτά. Δεν είναι δημοσιογράφων.
      ΠΡΟΕΔΡΟΣ (Δημήτριος Σιούφας): Σας παρακαλώ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Εσωτερικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Αγροτικής Ανάπτυξης και Τροφίμων, Δικαιοσύνης, Πολιτισμού και Μεταφορών και Επικοινωνιών, κατέθεσαν σχέδιο νόμου: «Διαχείριση, Έλεγχος και Εφαρμογή Αναπτυξιακών Παρεμβάσεων για την προγραμματική περίοδο 2007-2013». 
      Παραπέμπεται στην αρμόδια Διαρκή Επιτροπή.
      Κυρίες και κύριοι συνάδελφοι, ο Βουλευτής κ. Κωνσταντίνος Αγοραστός ζητεί ολιγοήμερη άδεια απουσίας του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Η Βουλή ενέκρινε τη ζητηθείσα άδεια. 
      Επίκαιρες ερωτήσεις δεύτερου κύκλου:
      Θα συζητηθεί η πρώτη με αριθμό 5/1-10-2007 επίκαιρη ερώτηση του Βουλευτή και πρώην Υπουργού του Πανελλήνιου Σοσιαλιστικού Κινήματος κ. Θεόδωρου Πάγκαλου προς τον Υπουργό Αγροτικής Ανάπτυξης και Τροφίμων, σχετικά με τη διερεύνηση υποθέσεων αποχαρακτηρισμού δασικών εκτάσεων που χειρίστηκε ο Δασάρχης Μαρκοπούλου, κ.λ.π..
      Η επίκαιρη ερώτηση του κυρίου συναδέλφου έχει ως εξής:
      «Την 25η Σεπτεμβρίου 2007 ο Δασάρχης Μαρκόπουλου κ. Κανελλόπουλος οδηγήθηκε στο αυτόφωρο με την κατηγορία της δωροδοκίας. Συνελήφθη επ’ αυτοφώρω με προσημειωμένα χαρτονομίσματα που είχε λάβει από πολίτη για τη «διεκπεραίωση υπόθεσής του».
      Ο βίος και η πολιτεία του εν λόγω Δασάρχη αποτελεί κοινό μυστικό στην ευρύτερη περιοχή επί σειρά ετών. Επειδή όμως τέτοιου είδους φήμες μπορεί να μην έχουν σχέση με την πραγματικότητα, επιβάλλεται η πλήρης διερεύνηση όλων των υποθέσεων στις οποίες έχει αναμιχθεί ο εν λόγω ώστε να αποκατασταθεί το κύρος της υπηρεσίας αλλά και τυχόν ζημίες των συμφερόντων του Δημοσίου.
      Ιδιαίτερης έρευνας χρήζει επίσης η διαδικασία με την οποία μεγάλες εκτάσεις (300-400 στρέμματα) έχουν παραχωρηθεί προς λατόμευση ενώ καταφανώς είναι δασικές.
      Με βάση τα παραπάνω ερωτάται ο κύριος Υπουργός εάν έλαβε και ποια μέτρα για να ερευνηθούν όλες οι υποθέσεις αποχαρακτηρισμού ή προσδιορισμού δασικών εκτάσεων που έχει χειρισθεί στο παρελθόν ο εν λόγω υπάλληλος ή οι συνεργάτες του».
      Το λόγο έχει ο Υφυπουργός Αγροτικής Ανάπτυξης και Τροφίμων κ. Κωνσταντίνος Κιλτίδης.
      Ορίστε, κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, αγαπητοί συνάδελφοι και συναδέλφισσες, ο κ. Κανελλόπουλος, όπως έγινε γνωστό σε όλους μας, συνελήφθη πράγματι όπως αναφέρει ο αξιότιμος συνάδελφος στην ερώτησή του, για δωροδοκία. Ο κ. Κανελλόπουλος προΐσταται του Δασονομείου –ή Δασαρχείου, για να συνεννοούμεθα- του Μαρκόπουλου. 
      Εκείνα τα οποία πρέπει να φέρω εις γνώση του Σώματος, εις απάντηση και προς το συνάδελφο, είναι ότι όταν ο Γενικός Γραμματέας της Περιφέρειας και οι υπηρεσίες της Περιφέρειας Αττικής έγιναν κοινωνοί αυτών των άνομων διαδικασιών, κατά τα συμβαίνοντα πάντοτε, έθεσαν το συγκεκριμένο προϊστάμενο εκτός υπηρεσίας, όπως προβλέπει ο νέος Δημοσιοϋπαλληλικός Κώδικας 3528/2007 στο άρθρο 104 παράγραφος 2. Δηλαδή, ήδη από την πρώτη ημέρα βρίσκεται σε κατάσταση αναστολής εκτέλεσης καθηκόντων του. Θα ακολουθήσει η διαδικασία κατά το νόμο της παραπομπής του στο πειθαρχικό για τις περαιτέρω διοικητικές κυρώσεις.
      Όμως, πέραν όλων των διοικητικών μέτρων, ήδη η υπόθεση θα εκδικασθεί και ποινικά –αύριο μάλιστα- μετά από αναβολή η οποία ζητήθηκε και έγινε αποδεκτή. Επομένως, αύριο εκδικάζεται και κατά το ποινικό μέρος αυτή η υπόθεση.
      Όσον αφορά δε το τελευταίο σκέλος το οποίο έχει την αξία του και είναι σημαντικό κατά την εκτίμησή μας, το Σώμα Επιθεωρητών Ελεγκτών Δημόσιας Διοίκησης ήδη έχει επιληφθεί μετά από εντολή του Γενικού Γραμματέα της Περιφέρειας Αττικής όλων των υποθέσεων τις οποίες είχε χειριστεί ο συγκεκριμένος προϊστάμενος του δασαρχείου.
      Πιστεύω ότι αυτή η διαδικασία έχει την αξία της. Νομίζουμε ότι πρέπει να αναμένουμε, κατά τα συμβαίνοντα σε μια ευνομούμενη πολιτεία, να τελεσιδικήσουν  όλες αυτές οι διαδικασίες, και οι πειθαρχικές και οι ποινικές, και κατόπιν να κριθεί ο συγκεκριμένος υπάλληλος και διοικητικά και γιατί όχι και ποινικά, εφόσον αυτές οι ευθύνες υπάρχουν, ενώ φαίνεται ότι υπάρχουν και οι συγκεκριμένες ενδείξεις. 
      Νομίζουμε ότι η Περιφέρεια Αττικής ενήργησε κατά το νόμο και πιστεύουμε ότι και η περαιτέρω συνέχεια θα είναι η πρέπουσα για την ελληνική πολιτεία. 
      Ευχαριστώ. 
      ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος πρώην Υπουργός κ. Θεόδωρος Πάγκαλος.
      ΘΕΟΔΩΡΟΣ ΠΑΓΚΑΛΟΣ: Ευχαριστώ, κύριε Πρόεδρε. 
      Με την ευκαιρία, θα ήθελα να συγχαρώ το νέο Υπουργό, τον παλαιό συνάδελφο κ. Κιλτίδη. 
      Αυτή η υπόθεση, κύριε Υπουργέ, είναι γνωστή εδώ και μια δεκαετία. Δυστυχώς, συμβαίνουν αυτά στη χώρα μας. Βοά η περιοχή για τη δράση του κ. Παναγιώτη Κανελλόπουλου, ο οποίος λειτουργούσε με δύο τρόπους. Είτε αποχαρακτήριζε δασικές εκτάσεις ή εκτάσεις του δημοσίου και τις αναγνώριζε ως ιδιωτικές δωροδοκούμενος είτε εξεβίαζε, δημιουργώντας θέματα δασικού χαρακτήρα γύρω από εκτάσεις, τις οποίες τελικά απέδιδε ελεύθερες στην οικοπεδοποίηση για να εισπράξει χρήματα. 
      Κυκλοφορεί ότι τα ποσά τα οποία αυτός ο υπάλληλος -και ενδεχομένως η ομάδα του, γιατί πιθανόν να είναι και άλλοι συνένοχοι και είναι δύσκολο να μη γνωρίζουν οι συνάδελφοί του αυτό που γνωρίζω εγώ ως Βουλευτής από την κοινή βοή των καφενείων και των πλατειών των πόλεων στις οποίες συχνάζω- έχει αποσπάσει είναι τεράστια. Έχει πολυτελέστατη κατοικία και διαβιεί κατά τρόπο εντελώς σκανδαλώδη. 
      Εγώ χαίρομαι ιδιαίτερα για το μέρος της απάντησής σας, όπου μου λέτε ότι πέρα των όσων προβλέπει ο νόμος, έχει επιληφθεί το Σώμα των Ελεγκτών Δημόσιας Διοίκησης, διότι το θέμα είναι να επωφεληθούμε από την ευκαιρία που μας παρέχεται για να δούμε την έκταση και το βάθος του σκανδάλου το οποίο δημιουργείται. 
      Θα ήθελα να σας παρακαλέσω να έχετε προσωπικά υπό την εποπτεία σας την όλη διαδικασία. Ο υπάλληλος αυτός άφηνε να εννοηθεί ότι έχει πολλές και περίεργες καλύψεις από υψηλά ιστάμενα πρόσωπα. Έχει αδερφό συνδικαλιστή του χώρου, ο οποίος είναι πασίγνωστος στο Υπουργείο σας, τον κ. Δημήτριο Κανελλόπουλο. Δεν θέλω να πω ότι αυτό συνιστά οποιουδήποτε είδους ευθύνη. Όμως, οπωσδήποτε είναι μια διάσταση η οποία είναι ενδιαφέρουσα και πρέπει να προσεχθεί και καλό θα ήταν να μην συνεχιστούν οι αναβολές της δίκης, διότι του εδόθησαν δύο αναβολές. Η αυτονόητη αναβολή των σαράντα οκτώ ωρών που προβλέπει ο Κώδικας Ποινικής Δικονομίας και η νέα αναβολή από τις 27 του μηνός για αύριο, η οποία δεν ξέρω αν ήτο τελείως απαραίτητη. 
      Καλό, λοιπόν, θα ήταν να μην μπούμε σε μια διαδικασία αναβολών ενός αυτοφώρου αποδειχθέντος εγκλήματος, διότι το έγκλημα έχει αποδειχθεί. 
      Ευχαριστώ, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος Υφυπουργός κ. Κώστας Κιλτίδης. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ευχαριστώ και ειλικρινά ευχαριστώ τον τέως Υπουργό κ. Πάγκαλο που έφερε αυτό το θέμα στην ελληνική Αντιπροσωπεία, διότι συμβαίνουν πολλά και ίσως να έχει εθιστεί και ο πολιτικός κόσμος, αλλά προπάντων η ελληνική κοινή γνώμη σε τέτοιου είδους φαινόμενα. Έχει, λοιπόν, την ξεχωριστή του αξία τέτοιου είδους φαινόμενα να έρχονται μέσα σ’ αυτήν την Αίθουσα και να συζητώνται. 
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Εγώ στη δευτερολογία μου θα ήθελα να τονίσω ότι κατ’ εντολή του Πρωθυπουργού, σύσσωμη η Κυβέρνηση και η ηγεσία του Υπουργείου Αγροτικής Ανάπτυξης και Τροφίμων είναι αποφασισμένη να εφαρμόζει το νόμο αυτονοήτως. Όμως, πέραν αυτού όσο είναι δυνατόν αυτές οι υποθέσεις, κατά την κοινοβουλευτική δεοντολογία, να φωτίζονται, όπως άλλωστε κάνουμε σήμερα. 
      Από την άλλη, κύριε συνάδελφε, μου δίνεται η αφορμή να πω ότι ήρθε η ώρα πολίτες και πολιτικοί να αναλάβουμε όλοι κατά την αναλογία μας εκείνη την ευθύνη, για να μπορέσουμε να βρούμε όλοι μαζί το δρόμο που επιβάλλεται να έχει η συντεταγμένη πολιτεία μας. 
      Εγώ δε κατά έναν ιδιαίτερο τρόπο, κατά το ότι μου είναι δεδομένη η αρμοδιότητα και η ευθύνη για το συγκεκριμένο θέμα, θα ήθελα να τονίσω, κύριε συνάδελφε, ότι θα πρέπει, επιτέλους, η ηθική της ευθύνης να κυριαρχήσει και να δηλώσω κατά τον πλέον κατηγορηματικό τρόπο ότι η ηγεσία του Υπουργείου Αγροτικής Ανάπτυξης και Τροφίμων όχι μόνο θα παρακολουθήσει αυτού του είδους τα φαινόμενα, αλλά και δεν είναι δυνατόν να αφήσει να ακούγονται καν ψίθυροι ή οτιδήποτε άλλο γύρω από άνομες συναλλαγές. Να είναι βέβαιοι όσοι σήμερα ακούνε και παίρνουν αυτό το μήνυμα ότι αυτό που θα συμβεί θα είναι αμείλικτο προς πάσα κατεύθυνση. Γι’ αυτό να είστε βέβαιος. 
      Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Υπουργέ. 
    Η δεύτερη με αριθμό 7/1-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαρίνου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη ρύπανση του Ασωπού ποταμού κ.λπ. διαγράφεται. Έχει συνεννοηθεί ο Υπουργός με τον ερωτώντα Βουλευτή. 
    Εισερχόμεθα στη συζήτηση της τρίτης με αριθμό 10/1-10-2007 επίκαιρης ερώτησης της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με την κήρυξη ως διατηρητέου του συγκροτήματος των προσφυγικών πολυκατοικιών της Λεωφόρου Αλεξάνδρας. 
    Αναλυτικότερα η επίκαιρη ερώτηση της κ. Φιλίνη έχει ως εξής: 
    «Το συγκρότημα προσφυγικών πολυκατοικιών της Λεωφόρου Αλεξάνδρας έχει μεγάλη αξία, εξαιτίας της σημασίας του ως χώρου μνήμης των προσφύγων και των παιδιών τους μετά τον ξεριζωμό από τη Μικρά Ασία. 
    Επίσης, λόγω της μεγάλης καλλιτεχνικής και επιστημονικής τους αξίας ως εξαίρετο δείγμα αρχιτεκτονικής μορφής Μπαουχάους –εκ των ελαχίστων της εποχής στην Ελλάδα- και εξαιρετικής πολεοδομικής διαμόρφωσης ως μοναδικό συγκρότημα εργατικών πολυκατοικιών αντίστοιχα με ανάλογα εξαίρετα δείγματα στη Γερμανία κ.λπ..
    Παρ’ όλα αυτά το Κεντρικό Συμβούλιο Νεωτέρων Μνημείων έχει κηρύξει διατηρητέες τις δύο από τις οκτώ προσφυγικές πολυκατοικίες. Σε αντίθεση με αυτό το Συμβούλιο της Επικρατείας με απόφασή του 3050/2004 έκρινε άκυρη την απόφαση του Υπουργείου Πολιτισμού (ΥΠΟ/ ΔΙΝΕΣΑΚ/ Β/ 803/ 63030/ 12.11.2003) ως προς τη διατήρηση μόνο των δύο και ότι κακώς δεν κρίθηκαν διατηρητέες και οι υπόλοιπες έξι, δηλαδή το σύνολο των πολυκατοικιών και του συγκροτήματος. 
    Ερωτώνται οι κύριοι Υπουργοί: 
    1. Προτίθενται να προχωρήσουν άμεσα στην κήρυξη ως διατηρητέου του συνόλου του συγκροτήματος των προσφυγικών πολυκατοικιών της Λεωφόρου Αλεξάνδρας; 
    2. Τι μέτρα προτίθενται να λάβουν άμεσα για την προστασία του συγκροτήματος, προκειμένου να μην υλοποιηθούν οι προθέσεις της Κρατικής Εταιρίας του Δημοσίου (Κ.Ε.Δ.) και του Υ.ΠΕ.ΧΩ.Δ.Ε. να ρίξουν τις έξι από αυτές;»
    Στην ερώτηση της κ. Φιλίνη θα απαντήσει ο Υφυπουργός Περιβάλλοντος Χωροταξίας και Δημοσίων Έργων κ. Καλογιάννης. 
    Κύριε Υφυπουργέ, έχετε το λόγο. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
    Κατ’ αρχάς, για το θέμα του συγκροτήματος των προσφυγικών κατοικιών στη Λεωφόρο Αλεξάνδρας θα πρέπει να πω ότι υπάρχει μια μακρά ιστορία. Προ σαράντα ετών περίπου καθορίστηκε στο Ρυμοτομικό Σχέδιο Αθηνών ως κοινόχρηστος χώρος –και έτσι παραμένει μέχρι σήμερα- ο χώρος ο οποίος περιλαμβάνει τις τέσσερις από τις οκτώ πολυκατοικίες των προσφυγικών οι οποίες βρίσκονται δίπλα στον Άρειο Πάγο. 
    Το 2003 τροποποιήθηκε το Ρυμοτομικό Σχέδιο Αθηνών. Ο προαναφερόμενος κοινόχρηστος χώρος επεκτάθηκε και συμπεριέλαβε και τις δύο επόμενες πολυκατοικίες πάντα προς την πλευρά του Αρείου Πάγου. Έτσι, οι έξι πολυκατοικίες βρίσκονται σε ενιαίο κοινόχρηστο χώρο, ενώ οι υπόλοιπες δύο βρίσκονται σε οικοδομήσιμο χώρο πίσω από το Νοσοκομείο «Άγιος Σάββας». 
    Παράλληλα, το 2002, με επίσπευση του ελληνικού δημοσίου, εν όψει των ολυμπιακών αναπλάσεων, έγιναν οι απαλλοτριώσεις τεσσάρων πολυκατοικιών που βρίσκονται από την πλευρά του Αρείου Πάγου και της Λεωφόρου Αλεξάνδρας. 
    Αναφέρω, επίσης, ότι σε ό,τι αφορά το ιδιοκτησιακό καθεστώς η Κ.Ε.Δ. έχει εξαγοράσει από τα διακόσια εικοσιοκτώ συνολικά διαμερίσματα τα εκατόν τριάντα έξι, τα οποία βρίσκονται διάσπαρτα στο συγκρότημα των οκτώ πολυκατοικιών. 
    Με απόφαση του Υπουργού Πολιτισμού το 2003, χαρακτηρίστηκαν διατηρητέα μνημεία μόνο οι δυο πολυκατοικίες που βρίσκονται πίσω από τον «Άγιο Σάββα». 
     Επί της απόφασης του Υπουργού Πολιτισμού υπήρξαν προσφυγές στο Συμβούλιο Επικρατείας και το Συμβούλιο την επόμενη χρονιά, το 2004, έκρινε κατά την άποψή του ότι θα έπρεπε οι πολυκατοικίες να αντιμετωπιστούν ως ενιαίο σύνολο και όχι μεμονωμένα. Η απόφαση του Συμβουλίου Επικρατείας ασφαλώς είναι σεβαστή. Η υπόθεση έχει αναπεμφθεί στη διοίκηση, συγκεκριμένα στο Υπουργείο Πολιτισμού.
     Σε ό,τι αφορά στο Υ.ΠΕ.ΧΩ.Δ.Ε., προέχει να γνωρίσουμε την απόφαση του Υπουργείου Πολιτισμού, η οποία μέχρι σήμερα δεν έχει εκδοθεί.
     Σε ό,τι μας αφορά, γνωρίζετε ότι προωθούμε πρόγραμμα ανάπλασης της ευρύτερης περιοχής στα Κουντουριώτικα και στο πλαίσιο αυτό έχουμε εκπονήσει σχέδιο αναλυτικών προδιαγραφών για την πρόταση ανάπλασης, η οποία περιλαμβάνει μεταξύ άλλων και την απομάκρυνση του γηπέδου του Παναθηναϊκού. Η μελέτη, η οποία προωθείται μέσω του Δήμου Αθηναίων, θα είναι έτοιμη εκτιμώ σε σύντομο χρονικό διάστημα. Θα κατατεθούν εναλλακτικές λύσεις, εναλλακτικά σενάρια απ’ όπου θα προκύψει και η τελική θέση του Υ.ΠΕ.ΧΩ.Δ.Ε.. 
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Υπουργέ.
     Η ερωτώσα συνάδελφος κυρία Φιλίνη έχει το λόγο.
     ΑΝΝΑ ΦΙΛΙΝΗ: Κύριε Πρόεδρε, κύριοι συνάδελφοι, είναι η πρώτη μου ομιλία στη Βουλή των Ελλήνων και θα ήθελα να δηλώσω την ιδιαίτερη συγκίνησή μου που αυτή η ομιλία έχει να κάνει με το θέμα των προσφυγικών πολυκατοικιών της Λεωφόρου Αλεξάνδρας, ένα θέμα που συγκινεί τους πολίτες της Αθήνας. Εμένα, ως πρώην δημοτική σύμβουλο του Δήμου Αθηναίων επί δεκατρία χρόνια, επανειλημμένα μαζί με τους κατοίκους των προσφυγικών πολυκατοικιών μας έχει απασχολήσει αυτό το θέμα και έχουμε αγωνιστεί γι’ αυτό.
     Κύριε Υπουργέ, κατ’ αρχάς ήθελα και εγώ να δηλώσω ότι η διοίκηση, σύμφωνα με το άρθρο 95 του Συντάγματός μας, έχει υποχρέωση να συμμορφώνεται προς τις αποφάσεις του Συμβουλίου της Επικρατείας, ως αποφάσεις δικαστικές. Άρα, θα περίμενα να ακουστεί πιο συγκεκριμένα πότε πρόκειται να συγκληθεί ξανά το Κεντρικό Συμβούλιο Νεωτέρων Μνημείων προκειμένου να αποφασίσει γι’ αυτές τις έξι πολυκατοικίες, που το Συμβούλιο της Επικρατείας έχει θεωρήσει ότι θα έπρεπε κι αυτές να διατηρηθούν.
     Ήθελα να θυμίσω ότι ο καθηγητής του Πολυτεχνείου κ. Μπίρης όταν έγινε η σχετική συζήτηση στο Κ.Α.Σ., είχε αναφέρει ότι αν πρόκειται να γκρεμιστούν οι έξι από τις οκτώ πολυκατοικίες, αυτό θα ήταν ακρωτηριασμός ενός μνημείου. 
     Θα έπρεπε πολύ σοβαρά το Υπουργείο Πολιτισμού αλλά και το Υ.ΠΕ.ΧΩ.Δ.Ε. να λάβουν υπ΄όψιν τους το γεγονός ότι εδώ δεν έχουμε μια μεμονωμένη περίπτωση πολυκατοικίας, αλλά ένα συγκρότημα με την ιδιαίτερη αξία την πολεοδομική και ιστορική που έχει ως τέτοιο.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
     Επίσης, ήθελα να θυμίσω ότι αυτή η απόφαση πριν από σαράντα χρόνια, στην οποία αναφέρθηκε ο κύριος Υπουργός, του ρυθμιστικού της Αθήνας, ήταν πραγματικά μια απόφαση που πάρθηκε το Δεκέμβριο του 1967 επί δικτατορίας, φαντάζομαι σε μια περίοδο που ιδιαίτερα η ιστορική μνήμη δεν ελαμβάνετο υπ΄όψιν από τους κρατούντες εκείνης της εποχής.
     Η πρόταση ανάπλασης, στην οποία ξανά αναφέρθηκε ο κύριος Υπουργός και που έχει διαρρεύσει στον Τύπο από τον ίδιο τον κύριο Υπουργό κ. Σουφλιά, αναφέρεται απ’ ό,τι γνωρίζουμε και απ’ ό,τι είδαμε στις εφημερίδες, στην πρόθεση του Υπουργείου -και σ’ αυτήν πρόκειται να συμμορφωθεί και ο Δήμος Αθηναίων, απ’ ό,τι έχω καταλάβει αν γίνει αποδεκτή- να πέσουν όλες αυτές οι πολυκατοικίες.
     Δεν πρέπει να ξεχνάμε ότι αυτές οι πολυκατοικίες σήμερα…
     ΠΡΟΕΔΡΕΥΩΝ (Γεώργιος Σούρλας): Παρακαλώ ολοκληρώστε.
      ΑΝΝΑ ΦΙΛΙΝΗ: Αυτές οι πολυκατοικίες καλύπτουν μόνο το 31,7% της έκτασης εκεί. Μπορεί, δηλαδή, η υπόλοιπη έκταση να αναμορφωθεί σε πράσινο και να δοθεί στους πολίτες της Αθήνας. Όμως, το μνημείο αυτό πρέπει να διατηρηθεί ως τέτοιο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Φιλίνη.
      Ο Υφυπουργός ΠΕ.ΧΩ.Δ.Ε. κ. Καλογιάννης έχει το λόγο να δευτερολογήσει.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Καλωσορίζουμε και εμείς με τη σειρά μας την εκλεκτή κ. Φιλίνη στο Κοινοβούλιο. 
      Επιτρέψτε μου να πω ότι ήμουν πολύ σαφής στην αρχική μου ομιλία. Σε ό,τι αφορά την παρατήρησή σας για την άποψη του Kεντρικού Συμβουλίου Νεοτέρων Μνημείων, δεν μπορώ να τοποθετηθώ, είναι θέμα του Υπουργείου Πολιτισμού. Αναφέρθηκα αναλυτικά στο ισχύον πολεοδομικό και ιδιοκτησιακό καθεστώς των οκτώ πολυκατοικιών. Αναμένουμε και εμείς την απόφαση του Υπουργείου Πολιτισμού. Αναμένουμε όμως και τη μελέτη, η οποία, όπως είπα και προηγουμένως, εξετάζει εναλλακτικά σενάρια. Συνεπώς, πριν έχουμε τη μελέτη αυτή στα χέρια μας, δεν μπορούμε να τοποθετηθούμε ακριβώς για το θέμα. Επίσης, πρέπει να επαναλάβω ότι είναι σεβαστή η απόφαση του Συμβουλίου της Επικρατείας.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ολοκληρώθηκε η συζήτηση των επικαίρων ερωτήσεων. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 11.28’ λύεται η συνεδρίαση για αύριο ημέρα Παρασκευή 5 Οκτωβρίου 2007 και ώρα 10.30’ με αντικείμενο εργασιών του Σώματος κοινοβουλευτικό έλεγχο συζήτηση επικαίρων ερωτήσεων.
      Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 4/10/07	ΣΕΛ.2 

