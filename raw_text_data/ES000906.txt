ΣΥΝΕΔΡΙΑΣΗ ΛΒ' 
Τρίτη 6 Σεπτεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
Επικύρωση Πρακτικών, 
Β. ΝΟΜΟΘΕΤΙΚΗ ΕΡΓΑΣΙΑ 
Συζήτηση επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Λήψη συμπληρωματικών μέτρων για την εφαρμογή των κανονισμών (ΕΚ) 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ", 
ΟΜΙΛΗΤΕΣ 
Επί του σχεδίου νόμου του Υπουργείου Εθνικής Οικονομίας: ΒΑΘΕΙΑΣ Ι., 
ΓΡΗΓΟΡΑΚΟΣ Λ., 
ΔΡΥΣ Γ., 
ΚΕΔΙΚΟΓΛΟΥ Β., 
ΚΟΣΙΩΝΗΣ Π., 
ΝΙΚΟΛΟΠΟΥΛΟΣ N., 
ΞΥΡΟΤΥΡΗ-ΑΙΚΑΤΕΡΙΝΑΡΗ Α., 
ΤΣΕΚΟΥΡΑΣ Ι., 
  
ΠΡΑΚΤΙΚΑ ΒΟΥΛΗΣ 
Ζ' ΑΝΑΘΕΩΡΗΤΙΚΗ ΒΟΥΛΗ 
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
ΣΥΝΟΔΟΣ Α' 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000 
ΣΥΝΕΔΡΙΑΣΗ ΛΒ' 
Τετάρτη 6 Σεπτεμβρίου 2000 
--------------- 
Αθήνα, σήμερα στις 6 Σεπτεμβρίου 2000, ημέρα Τετάρτη και ώρα 10.30' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 5.9.2000 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της ΛΑ' συνεδριάσεώς του, της 5ης Σεπτεμβρίου 2000, σε ό,τι αφορά την ψήφιση στο σύνολο του σχεδίου νόμου: "Ρύθμιση θεμάτων Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις")  Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου αρμοδιότητας Υπουργείου Εθνικής Οικονομίας: "Λήψη συμπληρωματικών μέτρων για την εφαρμογή των Κανονισμών (ΕΚ) 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ". 
Στη χθεσινή συνεδρίαση, κύριοι συνάδελφοι, ψηφίστηκε η αρχή του νομοσχεδίου. Σήμερα θα συνεχίσουμε με τη συζήτηση επί των άρθρων και των τροπολογιών. 'Εχουν κατατεθεί δύο τροπολογίες Υπουργών και δύο εμπρόθεσμες τροπολογίες Βουλευτών. 
Παρακαλώ τους εισηγητές να μου πουν για τα άρθρα του νομοσχεδίου τα οποία συζητήθηκαν σε μια ενότητα στην επιτροπή, μήπως πρέπει εξ αυτών κάποια να συζητηθούν ξεχωριστά. 
ΝΙΚΟΛΑΟΣ ΝΙΚΟΛΟΠΟΥΛΟΣ: 'Οχι, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ο εισηγητής της Πλειοψηφίας κ. 
Βαθειάς έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Θα πάμε σε ενότητες, κύριε Πρόεδρε; ΠΡΟΕΔΡΟΣ (Απόστολος Κακλαμάνης): Κύριε Υπουργέ, το σχέδιο νόμου είναι συνολικά είκοσι ένα άρθρα. Και ερωτώ, εξ αυτών των άρθρων εάν είναι κάποια τα οποία διαχωρίζονται από τα άλλα. 
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν διαχωρίζονται. 
ΠΡΟΕΔΡΟΣ (Απόστολος Κακλαμάνης): Βλέπω, αντικατάσταση της δραχμής, μετατροπές, αντικατάσταση επιτοκίων, δημόσιο χρέος, δημόσιο λογιστικό, μετοχικό κεφάλαιο ανωνύμων εταιρειών. Βλέπω ότι πέραν των διατάξεων που αφορούν τη μετατροπή της δραχμής σε ευρώ, υπάρχουν και άλλες διατάξεις. Αυτά εδώ που αναφέρονται στο κεφάλαιο των ανωνύμων εταιρειών κλπ., έχουν σχέση με το ευρώ; 
ΓΕΩΡΓΙΟΣ ΔΡΥΣ (Υφυπουργός Οικονομικών): 'Εχουν σχέση με το ευρώ. 
ΠΡΟΕΔΡΟΣ (Απόστολος Κακλαμάνης): 'Ολα; 
ΓΕΩΡΓΙΟΣ ΔΡΥΣ (Υφυπουργός Οικονομικών): Ναι, όλα. 
ΠΡΟΕΔΡΟΣ (Απόστολος Κακλαμάνης): Μέχρι και το άρθρο 21 δηλαδή; 
ΓΕΩΡΓΙΟΣ ΔΡΥΣ (Υφυπουργός Οικονομικών): Ναι, μέχρι και το άρθρο 21. 
ΠΡΟΕΔΡΟΣ (Απόστολος Κακλαμάνης): Εν πάση περιπτώσει, ας τα κάνουμε δύο ενότητες, να συζητήσουμε μέχρι και το άρθρο 10 μια ενότητα και μετά τα υπόλοιπα μέχρι το τέλος μια δεύτερη ενότητα. 
Ορίστε, κύριε Βαθειά, έχετε το λόγο. 
ΙΩΑΝΝΗΣ ΒΑΘΕΙΑΣ: Ευχαριστώ, κύριε Πρόεδρε. 
'Οπως κουβεντιάσαμε και επί της αρχής και καταθέσαμε και στα Πρακτικά, όσον αφορά τα ζητήματα τα οποία προέκυψαν και από το διάλογο που έγινε στην Επιτροπή Οικονομικών Υποθέσεων, πιστεύω ότι μέχρι το άρθρο 10 τουλάχιστον επί της ουσίας δεν έχουμε ιδιαίτερα προβλήματα, εκτός από μια προσθήκη στο άρθρο 2, στο τέλος της παραγράφου 3, όπου ζητάμε να συμπεριληφθεί η διάταξη αυτή, "δεν εφαρμόζεται σε μετατροπές νομισματικών ποσών, από μια εθνική νομισματική μονάδα σε άλλη". 
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Αυτό όσον αφορά μέχρι το άρθρο 10. 'Ηδη έχω ζητήσει και από τους εισηγητές των κομμάτων να υπάρχουν συγκεκριμένες προτάσεις σε σχέση με τη βελτίωση ή την τροποποίηση των συγκεκριμένων άρθρων. Τουλάχιστον μέχρι το άρθρο 10 πέρα απ'αυτήν την προσθήκη δεν υπάρχει άλλη πρόταση και από την πλευρά μας, αλλά δεν έχω και καμία άλλη πρόταση από την πλευρά των κομμάτων όσον αφορά στα δέκα πρώτα άρθρα. 
ΠΡΟΕΔΡΕΥΩΝ (Κωνσταντίνος Γείτονας): Θα ακούσουμε τους εισηγητές των κομμάτων, κύριε Βαθειά. Παρακαλώ συνεχίστε. 
ΙΩΑΝΝΗΣ ΒΑΘΕΙΑΣ: 'Οσον αφορά στα άρθρα μέχρι το 21... 
ΓΕΩΡΓΙΟΣ ΔΡΥΣ (Υφυπουργός Οικονομικών): Μέχρι το άρθρο 10 συζητάμε σήμερα. 
ΠΡΟΕΔΡΕΥΩΝ (Κωνσταντίνος Γείτονας): Συγγνώμη, κύριε Υπουργέ. 
Κύριε Βαθειά, θα συζητήσουμε τα άρθρα σε δύο ενότητες. Η πρώτη ενότητα είναι μέχρι και το άρθρο 10 και από το άρθρο 11 έως και το 21 είναι η δεύτερη ενότητα. Αναφερθείτε λοιπόν στην ομιλία σας στα άρθρα 1 έως 10. 
Συνεχίστε παρακαλώ. 
ΙΩΑΝΝΗΣ ΒΑΘΕΙΑΣ: Εντάξει, κύριε Πρόεδρε. 
Τουλάχιστον από τη δική μας πλευρά είμαστε ολοκληρωμένοι. Δεν υπάρχει άλλη πρόταση. Και πιστεύω, ότι τα άρθρα 1 έως 10 και με την επεξεργασία που έχει γίνει είναι άρτια. Επίσης πιστεύω ότι το Τμήμα πρέπει να ψηφίσει τα άρθρα 1 έως 10 όπως ακριβώς προτείνονται και με τη συγκεκριμένη τροποποίηση. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Βαθειά. 
Ο κ. Νικολόπουλος, εισηγητής της Νέας Δημοκρατίας, έχει το λόγο. 
ΝΙΚΟΛΑΟΣ ΝΙΚΟΛΟΠΟΥΛΟΣ: Κυρίες και κύριοι συνάδελφοι, το άρθρο 1 του παρόντος σχεδίου νόμου αφορά στην αντικατάσταση της δραχμής από το ευρώ που τίθεται σε εφαρμογή από την 1η Ιανουαρίου του 2001 σύμφωνα με τους Κανονισμούς 1103/97, 974/98 και 2866/98. 
Σύμφωνα με τις πρόνοιες αυτού του άρθρου τα τραπεζογραμμάτια και τα κέρματα σε δραχμές θα διατηρήσουν την ιδιότητά τους σαν νόμιμο χρήμα στη χώρα μας μέχρι και την 28η Φεβρουαρίου του 2002. Επίσης με το άρθρο 1 καθορίζεται πως το ευρώ σαν μέσο εξόφλησης υποχρεώσεων λαμβάνεται πάντα στην ονομαστική του αξία. 
Το άρθρο 2 αναφέρεται στις μετατροπές και τις στρογγυλοποιήσεις και προσδιορίζει ότι κάθε χρηματικό ποσό εκφρασμένο σε δραχμές, το οποίο πρόκειται να καταβληθεί ή να καταλογισθεί σε ευρώ μετατρέπεται και στρογγυλοποιείται σύμφωνα με τις διατάξεις των άρθρων 4 και 5 του Κανονισμού 1103/97 του Συμβουλίου. 
Προσδιορίζει επίσης πως κάθε χρηματικό ποσό εκφρασμένο σε ευρώ, το οποίο πρόκειται να καταβληθεί ή να καταλογισθεί σε δραχμές μετατρέπεται σύμφωνα με τις διατάξεις των παραγράφων 1 έως 3 του άρθρου 4 του Κανονισμού 1103/97 του Συμβουλίου και στρογγυλοποιείται στην πλησιέστερη δραχμή προς τα πάνω εάν ο αριθμός μετά την υποδιαστολή είναι ανώτερος ή ίσος με πενήντα λεπτά της δραχμής και προς τα κάτω εάν είναι κατώτερος από πενήντα λεπτά. 
Με τις άλλες παραγράφους του άρθρου 2 προσδιορίζονται ζητήματα που αναφέρονται σε χρηματικά ποσά, σε ενδιάμεσους υπολογισμούς, τα οποία δεν πρόκειται να καταλογισθούν ή να καταβληθούν και εκφράζονται σε ευρώ ή δραχμές και διευθετούνται θέματα που αναφέρονται στους ενδιάμεσους υπολογισμούς που καλύπτουν όλα τα στάδια κατά τα οποία το μετατρεπόμενο χρηματικό ποσό δεν συνιστά χρηματική οφειλή. 
Τέλος με το άρθρο αυτό καθορίζεται πως με αποφάσεις του Υπουργού Εθνικής Οικονομίας και του κατά περίπτωση αρμόδιου Υπουργού είναι δυνατόν να επιβάλεται μεγαλύτερος αριθμός ακρίβειας σε στρογγυλοποιήσεις κατά τις μετατροπές που ορίζονται από το άρθρο αυτό. 
Το άρθρο 3 αναφέρεται στην αντικατάσταση επιτοκίων και προβλέπει ότι οποιαδήποτε αναφορά στο διατραπεζικό επιτόκιο δανεισμού Αθηνών αντικαθίσταται αυτοδικαίως από αναφορά στο επιτόκιο EURIBOR στο οποίο λαμβάνονται υπόψη ως βάση υπολογισμού των τόκων οι πραγματικές ημέρες και το έτος των τριακοσίων εξήντα ημερών προσαρμοσμένο κατά το λόγο 365 προς 360. 
Το άρθρο 3 ορίζει ακόμα ότι όλες οι αναφορές σε θεσπιζόμενα από την Τράπεζα της Ελλάδας επιτόκια, που υπάρχουν σε διάφορες κανονιστικές διατάξεις, αντικαθίστανται από αναφορές στα αντίστοιχα επιτόκια της Ευρωπαϊκής Τράπεζας με την επιφύλαξη των διατάξεων της τρίτης παραγράφου του άρθρου 2 της Τράπεζας της Ελλάδος. 
Το άρθρο 4 αναφέρεται στην αγορά συναλλάγματος και ορίζει την αντικατάσταση του άρθρου 1 του ν. 1083/1980 δίνοντας τη δυνατότητα στα πιστωτικά ιδρύματα που λειτουργούν στην Ελλάδα και έχουν εξουσιοδοτηθεί να πραγματοποιούν πράξεις σε συνάλλαγμα να διενεργούν ελεύθερα για δικό τους λογαριασμό και με δικό τους κίνδυνο πάσης φύσεως πράξεις σε συνάλλαγμα και ξένα τραπεζικά γραμμάτεια. 
Με τις προβλέψεις του άρθρου 4 καταργούνται επίσης οι λοιπές διατάξεις του ν. 1083/1980 πλην των διατάξεων του άρθρου 7 της παραγράφου 4, του άρθρου 8 και του άρθρου 9 του νόμου αυτού, καθώς και των διατάξεων του άρθρου 1 του νομοθετικού διατάγματος 229/1973. 
Επίσης, με το άρθρο 4 ρυθμίζονται ζητήματα που αφορούν στην έκδοση των ημερήσιων δελτίων τιμών αγοράς και πώλησης συναλλάγματος και ξένων τραπεζικών γραμματείων από τα πιστωτικά ιδρύματα καθώς και από την Τράπεζα της Ελλάδος. 
Το άρθρο 5 αναφέρεται στις ρήτρες συναλλάγματος, χρυσού, χρυσών νομισμάτων και τιμαρίθμου. Με βάση τις πρόνοιές του καταργούνται οι διατάξεις του ν. 362/1945, το άρθρο 2 του ν. 944/1946 και κάθε άλλη διάταξη που απαγορεύει τη συνομολόγηση απαιτήσεων και υποχρεώσεων στη χώρα μας σε συνάλλαγμα, χρυσό ή χρυσά νομίσματα, καθώς και σε εγχώριο νόμισμα εφόσον το ποσό των απαιτήσεων και υποχρεώσεων αφήνεται να προσδιοριστεί από την τιμή του συναλλάγματος του χρυσού, χρυσών νομισμάτων, τιμαρίθμου. 
Το άρθρο 6 αφορά φορολογικές διατάξεις και παρέχει τη δυνατότητα σε επιτηδευματίες, νομικά πρόσωπα, κοινωνίες ή κοινοπραξίες επιτηδευματιών και συμπλοιοκτησίες, που τηρούν υποχρεωτικά βιβλία Γ' κατηγορίας, καθώς και στο δημόσιο και στα νομικά πρόσωπα δημοσίου δικαίου, να μπορούν για τις όποιες πράξεις τους, του έτους 2001, που σχετίζονται με τις φορολογικές τους υποχρεώσεις, να επιλέξουν το ευρώ σε αντικατάσταση της δραχμής εφόσον έχουν υποβάλει ανέκκλητη σχετική δήλωση στη Δημόσια Οικονομική Υπηρεσία, στην οποία καθένας απ' αυτούς υπάγεται, πριν από την έναρξη φορολογικής ή διαχειριστικής περιόδου. 
Το άρθρο 7 αναφέρεται στις χρεωστικές συναλλαγματικές διαφορές, στη βεβαίωση είσπραξης εσόδων και στις πληρωμές κατά τη μεταβατική περίοδο.  Το άρθρο 8 αναφέρεται στο δημόσιο χρέος και ορίζει ότι από την 1η Ιανουαρίου 2001 επανεκφράζονται σε ευρώ με δυο δεκαδικά ψηφία όλοι οι τίτλοι του ελληνικού δημοσίου σε δραχμές που είτε έχουν εκδοθεί σε άυλη μορφή στο εσωτερικό ως ομόλογα, ομολογειακά δάνεια και έντοκα γραμμάτεια είτε έχουν εκδοθεί σε φυσική μορφή και αποϋλοποιούνται μέχρι 31.12.2000.  Επίσης, ορίζει πως τα δάνεια του ελληνικού δημοσίου που εκφράζονται σε εθνικές νομισματικές μονάδες άλλων κρατών-μελών της Ζώνης του ευρώ είτε άλλες κατηγορίες δανείων του ελληνικού δημοσίου που έχουν συναφθεί σε δραχμές, μπορούν να επανεκφραστούν σε ευρώ. 
Το άρθρο 9 αναφέρεται σε τελωνειακές διατάξεις και ορίζει ότι τα νομικά πρόσωπα ή το δημόσιο που συναλλάσσονται κατά το έτος 2001 με τις τελωνειακές υπηρεσίες της χώρας, μπορούν να επιλέξουν το ευρώ στις κάθε είδους δηλώσεις που υποβάλουν και αφορούν το έτος αυτό, εφόσον έχουν υποβάλει σχετική ανέκκλητη δήλωση στην αρμόδια τελωνειακή αρχή της περιοχής της έδρας τους. 
Τέλος, το άρθρο 10 αφορά το δημόσιο λογιστικό των Νομικών Προσώπων δημοσίου δικαίου και ορίζει ότι με αποφάσεις του Υπουργού Οικονομικών και του αρμόδιου κατά περίπτωση Υπουργού ρυθμίζονται τα θέματα τα οποία προκύπτουν από την εφαρμογή των διατάξεων του δημόσιου λογιστικού καθώς και του λογιστικού των νομικών προσώπων δημοσίου δικαίου αναφορικά με το ευρώ. 
Σας ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κοσιώνης. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριε Πρόεδρε, φυσικά δεν έχω σκοπό να αναφερθώ στο τι λέει το κάθε άρθρο. Εξάλλου στην τοποθέτησή μας χθες προσδιορίσαμε και τη στάση μας απέναντι στα άρθρα.  'Ηθελα να πω μόνο ότι επειδή σύμφωνα με μία παλαιότερη μελέτη των ελληνικών τραπεζών είχε προσδιοριστεί το κόστος προσαρμογής στα τριάντα με σαράντα δισεκατομμύρια, αυτό θα υπάρξει και θα πλήξει κυρίως μικρομεσαίες επιχειρήσεις που έχουν μικρή δυνατότητα κεφαλαιοποίησης. Θα έχει μία επίδραση και στο συνηθισμένο καταναλωτή και αύξηση της τιμής αρκετών προϊόντων. 
Αυτό το λέω απλώς για να προσδιορίσω τη στάση μας που θα είναι αρνητική και σε όλα τα άρθρα γιατί αυτό έχει σχέση με τη γενικότερη θέση μας. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Γρηγοράκος έχει το λόγο. 
ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, κύριε Πρόεδρε. 
Το νομοσχέδιο αυτό είναι ένα τεχνικό νομοσχέδιο που κινείται πραγματικά προς τη σωστή κατεύθυνση στα πλαίσια του εναρμονισμού της χώρας μας στην Ευρωπαϊκή 'Ενωση. 
'Ακουσα με πολλή προσοχή όλους τους ομιλητές χθες και προπάντων τον Υπουργό Εθνικής Οικονομίας να λέει για τα πραγματικά μεγάλα επιτεύγματα που έγιναν την τελευταία επταετία, ιδίως για την επιτυχία των στόχων προς την Ο.Ν.Ε., για τις μεγάλες διεθνείς επιτυχίες της οικονομίας μας, οι οποίες είναι αναγνωρισμένες και τις εθνικές επιτυχίες. 
'Ολοι οι 'Ελληνες έκαναν μεγάλες θυσίες τα τελευταία χρόνια για να πετύχουμε αυτό που λέγεται ευρωπαϊκό όνειρο. 'Ομως, θα πρέπει να πούμε μερικές φορές κάποιες πικρές αλήθειες χωρίς καμία διάθεση αντιπολιτευτικότητας ή κριτικής. Μία κριτική όταν γίνεται καλόπιστα είναι πάντα εποικοδομητική. 
Θα ήθελα να αναφέρω ορισμένα πράγματα τι κάναμε σε επενδυτικό επίπεδο, σε επίπεδο περιφέρειας και ειδικά θα αναφερθώ στην πατρίδα μου τη νότιο Πελοπόνησο, τη Λακωνία, τι έχουμε κάνει τα τελευταία χρόνια. 
Τα πράγματα δεν είναι ευχάριστα. 'Ενα χθεσινό άρθρο σε μία εφημερίδα καθημερινή αναφέρει ότι η νότια Πελοπόνησος και ειδικά τρεις νομοί, Αρκαδίας, Μεσσηνίας και Λακωνίας είναι πάρα πολύ καθυστερημένοι ως προς την ανάπτυξη. Τα λέω αυτά για να τα ακούσει ο Υπουργός Εθνικής Οικονομίας και να λάβει ορισμένα μέτρα γιατί πραγματικά θα βρεθούμε σε πολύ δύσκολη θέση σε λίγο καιρό εάν πραγματικά συνεχιστεί αυτή η κατάσταση. 
Από την πλευρά της ανάπτυξης ο Νομός Λακωνίας είναι πάρα πολύ πίσω.   Το οδικό δίκτυο είναι παραμελημένο. Σιδηρόδρομος δεν υπάρχει, λιμάνια δεν υπάρχουν, το σύστημα της υγείας δεν είναι τόσο καλό. 'Εχουν γίνει πολλά πράγματα αλλά θα πρέπει να γίνουν περισσότερα. 
Στα δύο κύρια προϊόντα του νομού, στο λάδι και στα πορτοκάλια, στα οπωροκηπευτικά, οι τιμές είναι πάρα πολύ χαμηλές. Είναι τώρα στα αζήτητα.  Ο νομός κάποτε ήταν ένας νομός της νότιας Ελλάδας και σήμερα έχει γίνει ένας ακριτικός νομός της Ευρωπαϊκής 'Ενωσης. Αρχίζει πια να απερημώνεται.   Υπάρχουν είκοσι επτά κάτοικοι ανά τετραγωνικό χιλιόμετρο. Από άποψη οικονομικής κατάστασης, βιομηχανίες δεν υπάρχουν. Οι μικρομεσαίες επιχειρήσεις είναι προβληματικές. Ο τουρισμός δεν μπορεί να είναι σε καλύτερη κατάσταση από τη στιγμή που το οδικό δίκτυο δεν προσφέρει παραπάνω, παρά μόνο κινδύνους. 
'Ετσι, λοιπόν, εμείς δεν έχουμε φτιάξει όλο αυτό το πλέγμα που θα μπορούσε ένας νομός να μπει σε ανάπτυξη, γιατί χρειάζεται πολλά πράγματα συγχρόνως να γίνουν. 
Τα λέω αυτά γιατί χθες εδώ στη Βουλή φάνηκε -και ας μου επιτραπεί να το χρησιμοποιήσω και εγώ- να ευημερούν οι αριθμοί, αλλά σε κάποιες περιφέρειες της Ελλάδας οι κάτοικοι να είναι στα όρια της φτώχειας. 
Το Νομό Λακωνίας αυτήν τη στιγμή εγώ τον χαρακτηρίζω ως νομό νεοπτόχων. Πραγματικά, το εισόδημα των Λακώνων έχει μειωθεί τα τελευταία χρόνια. Θα ήθελα, λοιπόν, εκ μέρους της Κυβέρνησης να μας πει ο κύριος Υπουργός όχι μόνο τι θα κάνουμε σε εθνικό και διεθνές επίπεδο, αλλά τι θα κάνουμε σε περιφερειακό επίπεδο. Υπάρχει πρόβλημα. Θα πρέπει να δούμε πού έχει φτάσει η ανεργία σε ένα νομό όπως είναι η Λακωνία. Είναι στα ύψη.  Προγράμματα από την Ευρωπαϊκή 'Ενωση είναι πολύ δύσκολο να εφαρμοσθούν.  Θα πρέπει, κύριε Υπουργέ, να τα δούμε όλα αυτά με πνεύμα κατανόησης και να πλησιάσουμε πολύ περισσότερο στους ανθρώπους της περιφέρειας και να δώσουμε λύσεις άμεσα, γιατί σε λίγο καιρό το πρόβλημα της ανεργίας στο νομό θα είναι εκρηκτικό. Ευχαριστώ πολύ και πιστεύω σε μία συνεργασία μαζί σας για να σας αναφέρω όλα τα προβλήματα του νομού. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε. 
Δεν υπάρχει άλλος κύριος συνάδελφος που να έχει ζητήσει το λόγο για να πρωτολογήσει. 
Ο κύριος Υπουργός έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, στις 19.6.2000 το Συμβούλιο Κορυφής στη Φέϊρα της Πορτογαλίας σφράγισε με την ιστορική του απόφαση την ένταξη της Ελλάδας στο τρίτο στάδιο της Οικονομικής και Νομισματικής 'Ενωσης, καθιστώντας την πατρίδα μας το 12ο μέλος της ΟΝΕ. 
Η συμμετοχή της χώρας μας στην ΟΝΕ αποτελεί κορυφαίο πολιτικό γεγονός. Η πλειοψηφία του ελληνικού λαού συμμερίζεται αυτήν την επιλογή κατανοώντας ταυτόχρονα και τις όποιες ενστάσεις υπάρχουν από ορισμένα κόμματα, αλλά νομίζω ότι για τον 'Ελληνα πολίτη υπάρχει μία σειρά θετικών επιπτώσεων. Επιγραμματικά, είναι η συναλλαγματική, η νομισματική σταθερότητα, ο χαμηλός πληθωρισμός, τα επιτόκια και συνεπώς οι ευνοϊκές συνθήκες για περαιτέρω ταχύτερη ανάπτυξη του ΑΕΠ, επομένως και του εθνικού πλούτου. 
Ο 'Ελληνας πολίτης από 1.1.2002 θα διαθέτει και θα συναλλάσσεται με ένα από τα τρία ισχυρότερα νομίσματα του κόσμου, το ευρώ. Τα άλλα δύο είναι το δολάριο και το γιεν. Ο 'Ελληνας καταναλωτής θα έχει τη δυνατότητα με τις σύγχρονες τεχνολογίες να συγκρίνει τις τιμές των αγαθών και των υπηρεσιών σε ευρωπαϊκό και παγκόσμιο επίπεδο.  Η αυξημένη διαφάνεια των συναλλαγών και η ενίσχυση του ανταγωνισμού θα προκαλέσουν νέα μείωση των τιμών στα προϊόντα αυτά. 
Το ευρώ θα έχει πολυάριθμες θετικές επιπτώσεις και στις ελληνικές επιχειρήσεις. Η εξάλειψη του συναλλαγματικού κινδύνου και των εξόδων μετατροπής των νομισμάτων, καθώς και η μείωση του κόστους του χρήματος, θα περιορίσουν τα οικονομικά βάρη των επιχειρήσεων, ενισχύοντας την ανταγωνιστικότητά τους και διασφαλίζοντας τις προϋποθέσεις για υψηλά επίπεδα απασχόλησης και ευημερίας. 
Η εισαγωγή του ευρώ αποτελεί μία σημαντική ευκαιρία που πρέπει να αξιοποιηθεί, για να ισχυροποιηθεί η θέση της χώρας μας στην ευρύτερη περιοχή της Νοτιανατολικής Ευρώπης. Η χώρα μας μπορεί να αναδειχθεί σε ένα ισχυρό περιφερειακό κέντρο της Ζώνης ΕΥΡΩ, αναπτύσσοντας αγορές και χρηματοοικονομικά μέσα που θα απευθύνονται σε τρίτες χώρες. Η Ελλάδα ετοιμάζεται ήδη να υιοθετήσει το κοινό νόμισμα, το ευρώ, την 1.1.2001 σε λογιστική μορφή. Παράλληλα προωθούνται οι απαιτούμενες διαρθρωτικές αλλαγές για την ενίσχυση της διεθνούς ανταγωνιστικότητας της οικονομίας.  Η μετάβαση στο ευρώ δεν είναι απλώς μία τυπική διαδικασία, δηλαδή μιας διαίρεσης ενός ποσού σε δραχμές διά του 340,75 για να μετατραπεί σε ευρώ, όπως νομίζουν μερικοί. Οι τεχνικές και θεσμικές ρυθμίσεις προσαρμογής μπορούν να συμβάλουν αποφασιστικά, εάν αξιοποιηθούν, στη βελτίωση της λειτουργίας της οικονομίας. 
Κύριοι συνάδελφοι, σας μοίρασα ήδη στην επιτροπή το πρώτο φυλλάδιο το οποίο επεξεργάστηκε η Γενική Διεύθυνση Προϋπολογισμού και Θησαυροφυλακίου, το οποίο δείχνει ακριβώς μερικές απο τις τεχνικές λεπτομέρειες, όσον αφορά τη μετατροπή. Σήμερα σας μοίρασα το δεύτερο φυλλάδιο της Γενικής Διεύθυνσης Προϋπολογισμού και Θησαυροφυλακίου, που απαντά στις συχνότερες ερωτήσεις οι οποίες υποβάλλονται είτε τηλεφωνικώς, είτε μέσω του διαδικτύου στις υπηρεσίες του Υπουργείου Οικονομικών. 
Με τον τρόπο αυτό θέλει το Υπουργείο Οικονομικών να βοηθήσει στην επίλυση αυτών των αποριών. 
Το προς συζήτηση νομοσχέδιο αφορά τη διαμόρφωση του βασικού νομικού πλαισίου για την εισαγωγή του ευρώ σε λογιστική μορφή από 1.1.2001 και σε φυσική μορφή από 1.1.2002. Το νομοσχέδιο αυτό βασίζεται ουσιαστικά σε τέσσερις Κανονισμούς του Ευρωπαϊκού Κοινοβουλίου: Πρώτον, στον Κανονισμό 1103/97 σχετικά με ορισμένες διατάξεις που αφορούν την εισαγωγή του ευρώ και καθορίζει την αντικατάσταση της επίσημης λογιστικής μονάδας του ECU από το ευρώ, την αρχή της "Συνέχειας των Συμβάσεων" και άλλων νομικών πράξεων κατά το χρόνο εισαγωγής του ευρώ, τους κανόνες μετατροπής των χρηματικών ποσών από το εθνικό νόμισμα στο ευρώ και αντιστρόφως, καθώς και τους κανόνες στρογγυλοποίησης των ποσών που προκύπτουν από τη μετατροπή τους. Σκοπός του Κανονισμού είναι η νομική εξασφάλιση και ρύθμιση θεμάτων που συνδέονται με την υιοθέτηση του κοινού νομίσματος. 
Δεύτερον, ο Κανονισμός 974/98 του Ευρωπαϊκού Κοινοβουλίου και του Συμβουλίου της 3.5.98 για την εισαγωγή του ευρώ, προβλέπει ορισμένες διατάξεις για τη μεταβατική και τελική περίοδο, οι βασικότερες των οποίων είναι οι εξής: Από 1.1.1999 το ευρώ αντικαθιστά τα εθνικά νομίσματα των έντεκα συμμετεχόντων κρατών μελών στη Ζώνη ΕΥΡΩ και καθιερώνεται ως το επίσημο νόμισμά τους. 
Τα εθνικά νομίσματα θα αποτελούν υποδιαιρέσεις του ευρώ και θα εξακολουθούν να έχουν την ιδιότητα του νομίμου χρήματος, καθόσον το ευρώ δεν θα έχει ακόμη τεθεί σε φυσική κυκλοφορία, αλλά θα υφίσταται σε λογιστική μορφή. 
Εφαρμόζεται η αρχή της "μη απαγόρευσης - μη υποχρέωσης" για τη χρησιμοποίηση του ευρώ στις συναλλαγές. 
Από 1.1.2002 όλες οι νομικές πράξεις θα εκτελούνται σε ευρώ και κάθε έκφραση σε εθνικό νόμισμα θα μετατρέπεται αυτομάτως σε ευρώ βάσει της επίσημης ισοτιμίας η οποία, όπως είπα και πριν, έχει καθοριστεί στις 340,75 δρχ. 
Τα τραπεζογραμμάτια  και κέρματα σε ευρώ θα τεθούν σε κυκλοφορία την 1.1.2002 σε όλα τα κράτη μέλη της Ζώνης ΕΥΡΩ και θα αντικαταστήσουν την ιδιότητα του νομίμου χρήματος. 
Τρίτον, ο Κανονισμός 975/98 του Ευρωπαϊκού Κοινοβουλίου και του Συμβουλίου της 3.5.98 για την ονομαστική αξία και τις τεχνικές προδιαγραφές των κερμάτων σε ευρώ, όπως τροποποιήθηκε από τον Κανονισμό 423/99 της 22.2.1999, ο οποίος ορίζει τις τεχνικές προδιαγραφές των οκτώ νομισματικών αξιών από ένα λεπτό έως δύο ευρώ. 
Θα ήθελα να δώσω μία απάντηση στο συνάδελφο κ.  Κεδίκογλου ο οποίος με ηυξημένη ευαισθησία έβαλε χθες το θέμα της χρήσεως νικελίου στα κέρματα του ευρώ, τα οποία θα κυκλοφορήσουν, όπως είπαμε, από 1.1.2002. Λαμβάνουμε υπόψη μας -και δεν νομίζω ότι είναι δυνατόν να συμβεί διαφορετικά- το παραγωγικό δυναμικό το οποίο έχει η χώρα σε νικέλιο. Και πράγματι η Ελλάδα είναι η πρώτη χώρα, σε ευρωπαϊκό επίπεδο, παραγωγής νικελίου. 
Θέλω όμως να σας πω ότι οι προδιαγραφές δεν προσδιορίζονται από εθνικές αποφάσεις. Οι προδιαγραφές και η σύνθεση των μεταλλικών κραμάτων με τα οποία θα κατασκευαστούν τα κέρματα του ευρώ, έχουν αποφασιστεί σε επίπεδο των διευθυντών των εθνικών νομισματοκοπείων των Ευρωπαϊκών Κοινοτήτων. Και μάλιστα έχουν ληφθεί υπόψη οι επιπτώσεις της χρήσης των μετάλλων αυτών στους πολίτες. Υπάρχει εκτίμηση ότι το νικέλιο προκαλεί κάποια αλλεργία και γι' αυτόν το λόγο έχει περιοριστεί διεθνώς η χρήση του στην παραγωγή κερμάτων. Γι' αυτόν το λόγο πρόκειται να αντικατασταθούν από άλλα κράματα, τα οποία έχει μελετηθεί ότι δεν δημιουργούν παρόμοια αλλεργικά φαινόμενα. 
ΠΡΟΕΔΡΕΥΩΝ (Κωνσταντίνος Γείτονας): Το ζητούμενο, κύριε Υπουργέ, είναι η αξία του ευρώ στο μέλλον και λιγότερο το μέταλλο του κέρματος.   
ΓΕΩΡΓΙΟΣ ΔΡΥΣ (Υφυπουργός Οικονομικών): Συμφωνώ, κύριε Πρόεδρε. 
Παρ' όλα αυτά, κύριοι συνάδελφοι, θα υπάρξει σχετικό νομοσχέδιο, το οποίο θα περιγράφει όλες αυτές τις τεχνικές λεπτομέρειες, σχετικά με τη σύσταση και τον αριθμό της κυκλοφορίας των κερμάτων σε ευρώ. 
Με την ευκαιρία να σας πω ότι η Τράπεζα της Ελλάδας υπολογίζει πως θα κυκλοφορήσουν περίπου ένα δισεκατομμύριο εξακόσια εκατομμύρια (1.600.000.000) κέρματα σε ευρώ. 
'Ερχομαι στον τέταρτο Κανονισμό του Συμβουλίου, της 31.12.98, για τις τιμές μετατροπής μεταξύ ευρώ και νομισμάτων των κρατών μελών που εισάγουν το ευρώ, στον οποίο ορίζεται η ισοτιμία προς την οποία το ευρώ θα αντικαταστήσει τα εθνικά νομίσματα και η οποία θα ισχύσει από 1.1.1999.  Σχετικά με τους κανονισμούς θα ήθελα να τονίσω ότι πέραν των κανονισμών αυτών έχουν εκδοθεί μία σειρά από συστάσεις της Ευρωπαϊκής Επιτροπής, οι οποίες συμπληρώνουν τους σχετικούς κανονισμούς της Ευρωπαϊκής 'Ενωσης που ρυθμίζουν το νομοθετικό πλαίσιο του ευρώ και αναφέρονται σε ορισμένα ειδικά θέματα. 
Με τις συστάσεις αυτές η Ευρωπαϊκή Επιτροπή προτείνει στους κοινωνικοοικονομικούς φορείς την εφαρμογή ενός πρότυπου καλής πρακτικής για τα τραπεζικά έξοδα και τη διπλή αναγραφή τιμών καθώς, βεβαίως, και την ανάπτυξη συνεχούς και ενεργού διαλόγου  για τη ρύθμιση ειδικών θεμάτων που είναι δυνατόν να προκύψουν στο διάστημα της πρώτης κυκλοφορίας του ευρώ. 
'Ερχομαι τώρα σε μερικές παρατηρήσεις σχετικά με τα δέκα πρώτα άρθρα του νομοσχεδίου. 
Με το άρθρο 1, κυρίες και κύριοι Βουλευτές, καθορίζεται ότι από 1-1-2001 το ευρώ αντικαθιστά τη δραχμή σύμφωνα με τους σχετικούς κανονισμούς του Συμβουλίου. Καθορίζεται επίσης η κυκλοφορία των δύο νομισμάτων, ευρώ και δραχμής, κατά το πρώτο δίμηνο του 2002, δηλαδή, από 1-1-2002 έως 28-2-2002 προκειμένου να γίνει ομαλά η μετάβαση από το ένα νόμισμα στο άλλο. 
Με το άρθρο 2 ρυθμίζονται θέματα μετατροπής των δραχμών σε ευρώ και αντιστρόφως, καθώς και θέματα στρογγυλοποιήσεων σύμφωνα με το σχετικό  Κανονισμό του Συμβουλίου. 'Ηδη στο πρώτο ενημερωτικό φυλλάδιο το οποίο σας έχουμε δώσει, υπάρχουν παραδείγματα των μετατροπών αυτών. 
Με το άρθρο 3 ρυθμίζονται θέματα αντικατάστασης των επιτοκίων από την κατάργηση  του ATHIBOR και των άλλων επιτοκίων της Τράπεζας της Ελλάδος και την αντικατάστασή τους από το EURIBOR και τα αντίστοιχα επιτόκια της Κεντρικής Ευρωπαϊκής Τράπεζας. 
Με το άρθρο 4 ρυθμίζονται θέματα αγοράς συναλλάγματος. Καταργείται η τιμή fixing που καθοριζόταν από την Τράπεζα της Ελλάδος και κατοχυρώνεται ο ρόλος της Τράπεζας της Ελλάδος στον έλεγχο και στην εποπτεία των πιστωτικών ιδρυμάτων σε θέματα αγοράς συναλλάγματος. 
Με το άρθρο 5 γίνεται άρση της απαγόρευσης συνομολόγησης ρητρών σε συνάλλαγμα ή χρυσό ή χρυσά νομίσματα ή τον τιμάριθμο και καθορίζεται ο ρόλος της Τράπεζας της Ελλάδος στη ρύθμιση αγοραπωλησίας συναλλάγματος, ξένων τραπεζογραμματίων, χρυσού και λοιπών χρηματοοικονομικών προϊόντων.  Με το άρθρο 6 εισάγεται η δυνατότητα χρήσης του ευρώ στις φορολογικές διαδικασίες με τη χορήγηση του δικαιώματος ευρωεπιλογών που στόχο έχει τη διευκόλυνση της μετάβασης στο νέο νόμισμα και την εξοικείωση των φορέων.  Δεδομένου ότι το κόστος των απαιτούμενων μηχανογραφικών προσαρμογών του Κέντρου Πληροφορικής του Υπουργείου Οικονομικών για τη χορήγηση του δικαιώματος και σε ιδιώτες είναι μεγάλο, αποφασίστηκε να δοθεί η δυνατότητα αυτή στις μεγάλες επιχειρήσεις που τηρούν βιβλία Γ'κατηγορίας του ΚΒΣ. Με το ίδιο άρθρο εξομοιώνονται με τα έξοδα πρώτης εγκατάστασης οι δαπάνες που θα πραγματοποιήσουν τα νομικά πρόσωπα για τη μετάβασή τους από τη δραχμή στο ευρώ και καθορίζεται η απόσβεσή τους τμηματικά σε πέντε έτη είτε εφάπαξ κατά το έτος πραγματοποίησης. Είναι θέμα επιλογής των επιχειρήσεων. 
Με το άρθρο 7 ρυθμίζονται θέματα που τυχόν θα προκύψουν από τη χρήση του ευρώ στις φορολογικές διαδικασίες, στα λογιστικά στοιχεία των επιχειρήσεων καθώς και στις διαδικασίες βεβαίωσης, είσπραξης και πληρωμών στο δημόσιο. 
Κύριοι συνάδελφοι, με το άρθρο 8 ρυθμίζονται θέματα σχετικά με την επανέκφραση σε ευρώ του υφιστάμενου σε δραχμές δημόσιου χρέους την 1-1-2001: ομόλογα, ομολογιακά δάνεια και έντοκα γραμμάτια του ελληνικού δημοσίου που έχουν εκδοθεί σε άυλη μορφή ή εκδόθηκαν αρχικά σε φυσική μορφή, αλλά θα έχουν αποϋλοποιηθεί μέχρι 31-12-2000. 
Παρέχεται τέλος η δυνατότητα μετατροπής του χρέους των εκδοτών χρεογράφων που ανήκουν στη γενική κυβέρνηση σύμφωνα με τις διατάξεις που θα ισχύουν για την κεντρική κυβέρνηση. 
Με το άρθρο 9 παρέχεται η δυνατότητα στα νομικά πρόσωπα και στο δημόσιο κατά το 2001 να κάνουν χρήση του ευρώ στις συναλλαγές τους με τις τελωνειακές υπηρεσίες. Η δυνατότητα αυτή χορηγείται για την εξοικείωση των παραπάνω φορέων και των τελωνειακών υπηρεσιών με το ευρώ και είναι μία μορφή "ευρωεπιλογών" ανάλογη με τη χορηγηθείσα με το άρθρο 6 για τις φορολογικές συναλλαγές. 
Τέλος, κύριοι συνάδελφοι, με το άρθρο 10 παρέχεται η δυνατότητα με κοινές υπουργικές αποφάσεις να ρυθμίζονται θέματα που θα προκύψουν από την εισαγωγή του ευρώ στο δημόσιο λογιστικό και στο λογιστικό των νομικών προσώπων δημοσίου δικαίου. 
Κύριοι συνάδελφοι, σας καλώ να υπερψηφίσουμε το παρόν νομοσχέδιο το οποίο νομοθετεί όλες τις αναγκαίες διαδικασίες για την αντικατάσταση της δραχμής από το ευρώ. 
Σας ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε ο κύκλος των πρωτολογιών. 
Εισερχόμεθα στο στάδιο των δευτερολογιών. 
Ο κ. Κεδίκογλου έχει ζητήσει το λόγο, για να δευτερολογήσει. 
Ορίστε, κύριε Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ: Χθες έθεσα ορισμένα ζητήματα συναφή με το νομοσχέδιο, για τα οποία δεν πήρα απάντηση. Βέβαια ίσως ήταν λίγο δύσκολο, γιατί ήταν πρακτικά θέματα, για τα οποία χρειάζεται η συμβολή της Τραπέζης Ελλάδος. 
Το πρώτο ερώτημα που έθεσα ήταν πόσα ευρώ θα πάρουμε. Δεν πήρα απάντηση. 'Εχουν αυτά σχέση με τον ισολογισμό της Τραπέζης Ελλάδος; Το δεύτερο ερώτημα που έθεσα ήταν σχετικά με τη χρησιμοποίηση ελληνικών προϊόντων για την προστασία της ελληνικής παραγωγής, αναφερόμενος στο νικέλιο. Και σ' αυτό δεν πήρα απάντηση. Οι πληροφορίες μου είναι ότι η στάση της Τραπέζης Ελλάδος στις διάφορες διαδικασίες και συμφωνίες ήταν εντελώς ασθενείς. Βρεθήκαμε ουσιαστικώς μόνοι. 
Και επειδή επεκτάθηκε η συζήτηση, έθεσα και κάποια ζητήματα σχετικά με την πρόοδο της χώρας και την ευημερία της. Εδώ και χρόνια μιλάμε για την πρόοδο της ελληνικής οικονομίας, χωρίς ποτέ να εξειδικεύουμε. Δεν ακούγεται καν η λέξη παραγωγή. Αυτό με ανάγκασε να ανατρέξω στο  παρελθόν και να βρω τι έλεγε ο τότε Πρωθυπουργός Ανδρέας Παπανδρέου όταν ξεκινούσε την προσπάθεια σταθεροποίησης της ελληνικής οικονομίας. 
'Εχω ένα βιβλίο που έχει εκδοθεί με την επιμέλεια του σημερινού Πρωθυπουργού και παρουσίαση. Στη σελίδα 44 διαβάζω τα εξής: " Για να εξυγιάνουμε αποφασιστικά με τα μέτρα που παίρνουμε την οικονομία και ειδικότερα το ισοζύγιο πληρωμών." Το ισοζύγιο πληρωμών έχει ξεχασθεί από το λεξιλόγιο της Κυβέρνησης. "Αυτό γίνεται σήμερα  για να μη βρεθούμε αργότερα στην ανάγκη  να χάσουμε τη δυνατότητα εθνικών επιλογών για τη λύση των προβλημάτων μας." Νομίζω ότι αυτό είναι προφητικό σε σχέση με όσα έχουν συμβεί. Πιο κάτω ο Πρωθυπουργός είχε πει ότι "επιταχύνεται η προσπάθεια αναδιάρθρωσης της ελληνικής παραγωγής, έτσι που να πλησιάζει πιο πολύ τα σημερινά καταναλωτικά πρότυπα στη χώρα μας για τις ανάγκες της διεθνούς ζήτησης. Επίσης σήμερα έχει ξεχασθεί εντελώς η έννοια της παραγωγής". 
Στη συνέχεια υπάρχουν και άλλες δηλώσεις του τότε Πρωθυπουργού Ανδρέα Παπανδρέου, ο οποίος αναφέρεται ειδικώς στο ισοζύγιο πληρωμών και προπαντός στην προστασία της ελληνικής παραγωγής και κυρίως για λόγους αρχής, της αρχής της εθνικής ανεξαρτησίας. 
Σ' αυτήν τη φάση είπα χθες  ότι το κύριο πρόβλημα είναι ότι δεν δημιουργούμε κατάλληλα πρότυπα απασχόλησης. Το μεγάλο συγκριτικό πλεονέκτημα της ελληνικής παραγωγής είναι στη γεωργική παραγωγή. 'Οπως χαρακτηριστικά τόνισε  προ καιρού και ο συνάδελφος  κ. Σπυρόπουλος στη Θεσσαλονίκη, έχουμε μία Γεωργική Σχολή. Αν είχαμε είκοσι σχολές σαν αυτή στη χώρα, άλλη θα ήταν η κατάσταση. Ανέφερα χθες ότι το γεωργικό ισοζύγιο είναι πολύ άσχημο, ιδιαίτερα αρνητικό. 
Το 75% των καταναλισκομένων προϊόντων εισάγεται είτε αυτούσιο, είτε κονσερβοποιημένο. Δεν υπάρχει προπαντός καταξίωση της αγροτικής απασχόλησης. Δεν υπάρχει μία διαφήμιση μιας αγροτικής οικογένειας, ενός νέου με μία κοπέλα ή επίσης δεν υπάρχει κανένα πρότυπο για να αγαπήσει ο νέος μια άλλη παραγωγική απασχόληση, έστω κι αν αυτή λέγεται οικοδόμος.  Είδατε ποτέ να διαφημίζεται η εργασία ενός οικοδόμου, ο οποίος τι κάνει; Φτιάχνει την κοινωνία. Είναι αυτός που παράγει το εισόδημα. Δεν είναι υπηρεσία. 
Δεν υπάρχει, λοιπόν, πουθενά κανένα πρότυπο που να πληροφορεί και να δίνει κάποια ηθικά βραβεία γι'αυτόν, παραδείγματος χάρη, που είναι ηλεκτροσυγκολλητής, που κολλάει τα μέταλλα και δίνει σε μας εργαλεία, τον πλούτο και τα μέσα. 
Πάσχει, λοιπόν, η χώρα από την ελληνική παραγωγή. Δεν υπάρχουν πρότυπα. Και αυτό έχει διαλάθει της προσοχής της Κυβέρνησης. Βεβαίως, δεν είναι θέμα του Υπουργείου Εθνικής Οικονομίας. Να το ξεκαθαρίσουμε! Το Υπουργείο Εθνικής Οικονομίας έκανε πολύ καλά τη δουλειά του σε ό,τι αφορά όλη την ιστορία της εισαγωγής στην ΟΝΕ. Θέλω αυτό να το τονίσω, για να μην υπάρξει καμία αιχμή προς τον Υπουργό Εθνικής Οικονομίας, στον οποίο τρέφω μεγάλη εκτίμηση. Είναι ζήτημα του Υπουργείου Ανάπτυξης και ζήτημα του Υπουργείου Εργασίας και ακόμα του Υπουργείου Γεωργίας. Δεν υπάρχει κανένα ινστιτούτο γεωργικής εκπαίδευσης. Υπάρχει; Πείτε μου, κ. Πρόεδρε γιατί κατάγεστε κι εσείς από την Αρκαδία, άσχετα αν ψηφίζεστε στην Αθήνα.  Πώς, λοιπόν, αύριο ο νέος θα στραφεί στην ελληνική παραγωγή; Και δεν πρόκειται να χτυπηθεί η ανεργία στη χώρα, αν δεν στραφεί η χώρα προς τη γεωργική παραγωγή, γιατί τα προϊόντα μας είναι εκλεκτά. Είναι το λιγότερο ντροπή να εισάγουμε ραπανάκια από την Ολλανδία, τα οποία μάλιστα παράγονται σε κάποια θερμοκήπια. Είναι απαράδεκτα να συμβαίνουν τέτοια πράγματα σε αυτήν τη χώρα, με αυτό το κλίμα, με αυτά τα εδάφη. 
Νομίζω, λοιπόν, ότι εκεί είναι το στοιχείο. Ανέφερα μάλιστα και περιπτώσεις που ολόκληρα κληροδοτήματα αφέθηκαν για να δημιουργηθούν σχολές γεωργικής εκπαίδευσης και δεν έχουν αξιοποιηθεί. 
Τέλος, είχα την ευκαιρία, όσον αφορά την προστασία της ελληνικής παραγωγής, να αναφερθώ και στη "ΛΑΡΚΟ", μία κατ'εξοχήν υγιή επιχείρηση, που έχει κατασυκοφαντηθεί, μια επιχείρηση που αφήνει επί μεγάλη σειρά ετών περισσότερο από 15% κατά μέσο όρο βιομηχανικό καθαρό κέρδος. Και υπάρχουν κάποιοι έξυπνοι στο Υπουργείο Ανάπτυξης και Εθνικής Οικονομίας που τώρα θυμήθηκαν την ιδιωτικοποίηση ποιας; Της ιδιωτικής "ΛΑΡΚΟ". Ας το ξανασκεφθούν πολύ καλά. Προκαλώ τον Υπουργό Ανάπτυξης σε όποιο μέρος θέλει, όποτε θέλει και όπως θέλει, να γίνει ανοιχτή συζήτηση σχετικά με το τι συμφέρει να γίνει με τη "ΛΑΡΚΟ", διότι ετοιμάζεται κάποιο έγκλημα, το οποίο δεν νομίζω ότι είναι εύκολο να συντελεστεί, γιατί ήδη οι εργαζόμενοι στη "ΛΑΡΚΟ" δεν προστατεύουν μόνο το δικό τους εισόδημα και την εργασία τους αλλά προστατεύουν την αποστολή της ελληνικής παραγωγής.  Δεν δέχονται οι 'Ελληνες εργαζόμενοι να έχει η Αγγλία τη δική της εταιρεία British Steel, η Γερμανία επίσης τη δική της την Verupp, ομοίως και η Φιλανδία και να μην έχει η Ελλάδα την καλύτερη επιχείρηση που έχει, τη "ΛΑΡΚΟ", η οποία τώρα εκσυγχρονιζόμενη και με τα αποθέματα που διαθέτει ξεπερνά σε αξία τα τετρακόσια δισεκατομμύρια (400.000.000.000) δραχμές. Ακούμε προσπάθειες να πωληθεί σε κάποια ποσά τα οποία δεν είναι ούτε όσα είναι τα κέρδη φέτος. 
'Ολα αυτά, λοιπόν, τα ζητήματα της παραγωγής τα έθεσα και ξανατονίζω ότι δεν είναι θέματα του Υπουργείου Εθνικής Οικονομίας, αλλά είναι θέματα των άλλων παραγωγικών Υπουργείων και αυτό είναι το κύριο θέμα της οικονομίας. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Σε ό,τι αφορά τα άλλα ζητήματα, κύριε Υπουργέ, δεν μας είπατε αν η ανταλλαγή των νομισμάτων θα γίνεται με παρακράτηση προμήθειας ή όχι.  Αυτό είναι το κυριότερο στοιχείο. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε! 
ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε. 
Οι χρηματιστηριακές εταιρείες, που θα έχουν στους πίνακες τις τιμές των μετοχών σε ευρώ, όπως είπε ο κύριος Υπουργός, θα αλλάξουν οπωσδήποτε τα λογιστικά τους βιβλία και θα προχωρήσουν. 
'Εχω και μία σειρά άλλα ζητήματα τα οποία ετέθησαν, τα οποία, κύριε Πρόεδρε, λόγω του χρόνου θα τα αναπτύξω στη συνέχεια της συζήτησης. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσεκούρας έχει το λόγο για προτασσόμενη δευτερολογία. 
ΓΙΑΝΝΗΣ ΤΣΕΚΟΥΡΑΣ: Κύριε Πρόεδρε, μόνο δύο λόγια θα ήθελα να πω, και αυτά επιγραμματικά.  Είναι δε η πρώτη φορά που παίρνω το λόγο στη Βουλή, πέραν των προγραμματικών δηλώσεων. 
Τα λόγια μου θα είναι γενικής φύσεως για την εισαγωγή του ενιαίου νομίσματος, του ευρώ. 
Η εισαγωγή του ευρώ, κύριε Υφυπουργέ, αναγκάζει όλες τις χώρες-μέλη της Ευρωπαϊκής 'Ενωσης να εκχωρήσουν τη νομισματική πολιτική στη Φρανκφούρτη και στις Βρυξέλλες. Προοδευτικά δε ενοποιείται και η δημοσιονομική πολιτική. Αυτό σημαίνει ότι δύο βασικές πολιτικές, που βοηθάνε η κάθε μία με τον τρόπο της την ανάπτυξη μιας χώρας, δεν θα υπάρχουν με την πάροδο του χρόνου. Η νομισματική πολιτική της ΟΝΕ, άρα και από τη χώρα μας, ότι από 1.1.2001 παύει να ασκείται από το κάθε μεμονωμένο κράτος- μέλος.  Παράλληλα, η Ευρωπαϊκή 'Ενωση έως ότου βρει τη μορφή της ως ομοσπονδία, όπως οι πιο πολλοί θα το θέλαμε, και όπως επιθυμώ να πιστεύω, δεν θα έχει τη δυνατότητα κεντρικής παρέμβασης στη μακροοικονομική πολιτική, οπότε Θα υπάρξει μια μακρά, απ'ό,τι φαίνεται, μεταβατική περίοδος. Σ'αυτήν τη μακρά περίοδο οι δυσκολίες για αδύναμες χώρες- οικονομίες, οι οποίες επιδιώκουν και την ισόρροπη περιφερειακή τους ανάπτυξη και τη σύγκλισή τους προς το μέσο βιοτικό επίπεδο της Ευρωπαϊκής 'Ενωσης δεν θα είναι λίγες. 
Γι' αυτό θα ήθελα να προτείνω, να προσπαθήσει η Ελλάδα μαζί με χώρες, όπως είναι η Ιταλία που έχει ανάλογα προβλήματα για το νότο της, η Γαλλία που έχει επίσης ανάλογα προβλήματα για Κορσική και τις υπερπόντιες περιοχές της, η Πορτογαλία κλπ., να επιμείνουν για μακροοικονομικές αναπτυξιακές πολιτικές, οι οποίες θα υποβοηθήσουν και αυτές τις περιοχές για την αναμενόμενη και επιδιωκόμενη ανάπτυξη και σύγκλιση. Αλλιώς ο κίνδυνος της έντασης των αναπτυξιακών περιφερειακών ανισορροπιών και της απόκλισης των βιοτικών επιπέδων είναι υπαρκτός. 
Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): 'Ηταν μια νέα διάσταση, που τουλάχιστον στην Αίθουσα αυτή δεν είχε ακουστεί μέχρι στιγμής. Αναφέρομαι συγκεκριμένα για τις δύο πολιτικές που επικεντρωθήκατε. 
Ο κύριος Υπουργός έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, σε όσα ανέφερε ο κ. Κεδίκογλου, τα σχετικά βεβαίως με το ευρώ, θέλω να διευκρινίσω τα εξής: Σήμερα το πρωί ζήτησα τα σχετικά στοιχεία από την Τράπεζα της Ελλάδος, τα οποία δεν είχαμε στη διάθεσή μας χθες το βράδυ. 
Σύμφωνα με το master plan της Τράπεζας της Ελλάδος, που στηρίζεται σε εκτιμήσεις της Διεύθυνσης Οικονομικών Μελετών, θα απαιτηθούν από 1-1-2002 περίπου εξακόσια εκατομμύρια τραπεζογραμμάτια και ένα δισεκατομμύριο εξακόσια εκατομμύρια κέρματα σε ευρώ. Απ'αυτά τα 2/3 θα παραχθούν στην Ελλάδα. Το υπόλοιπο 1/3 θα παραχθεί στο εξωτερικό.  Σημειώνεται ότι ακριβώς γι'αυτό θα καταρτισθεί ειδικό νομοσχέδιο για την απόσυρση της δραχμής και την κυκλοφορία των τραπεζογραμματίων και κερμάτων σε ευρώ, που θα ενσωματώνει το ακόμα υπό διαμόρφωση σχετικό κοινοτικό πλαίσιο. 
Θέλω να σας διαβεβαιώσω ότι για τη μετατροπή δραχμών σε ευρώ, σύμφωνα και με απόφαση της 'Ενωσης Ελληνικών Τραπεζών, δεν θα υπάρξουν προμήθειες, από τις τράπεζες, για τη μετατροπή αυτή. 
ΒΑΣΙΛΗΣ ΚΕΔΙΚΟΓΛΟΥ: Σημαντικό και ευχάριστο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Θέλω να σας ενημερώσω ακόμη και για τις προσπάθειες τις οποίες καταβάλαμε με την Τράπεζα της Ελλάδος, για τη χρησιμοποίηση στο μεγαλύτερο δυνατό βαθμό του νικελίου, ως ενός μετάλλου που έπρεπε να υπάρχει στο κράμα των νέων κερμάτων ευρώ. 
Οι εκπρόσωποί μας αγωνίστηκαν σθεναρά στα πλαίσια της αρμόδιας ομάδος εργασίας. 
ΒΑΣΙΛΗΣ ΚΕΔΙΚΟΓΛΟΥ: Αδιαφανώς. 
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, καλός είναι ο διάλογος, αλλά να γίνεται οργανωμένα. 
ΓΕΩΡΓΙΟΣ ΔΡΥΣ (Υφυπουργός Οικονομικών): Επαναλαμβάνω ότι αγωνίστηκαν σθεναρά στα πλαίσια της σχετικής ομάδος εργασίας που συγκρότησε η Ευρωπαϊκή Κεντρική Τράπεζα για την όσο το δυνατόν μεγαλύτερη συμμετοχή του νικελίου στη σύνθεση των ευρωκερμάτων λόγω της εθνικής παραγωγής νικελίου που έχει η χώρα μας. 
Εν τούτοις πέρασε κατά πλειοψηφία, κύριε Κεδίκογλου, απόφαση για μικρή συμμετοχή του νικελίου στη σύνθεση των κερμάτων ευρώ, λόγω της κοινής θέσης την οποία ανέπτυξαν κυρίως οι βόρειες χώρες της Ευρωπαϊκής 'Ενωσης. Οι χώρες αυτές έφεραν στατιστικά στοιχεία, σύμφωνα με τα οποία, όπως είπα και προηγούμενα, το νικέλιο επηρεάζει δυσμενώς το ανθρώπινο σώμα και ιδιαίτερα τα χέρια, που έρχονται σε επαφή με τα μεταλλικά κέρματα και προκαλεί αλλεργίες. 
Προς τούτο, και για να μη νομίζετε ότι είναι κάτι που προέκυψε χθες ή προχθές, έχει εκδοθεί σχετική οδηγία του Ευρωπαϊκού Κοινοβουλίου. Είναι η υπ' αριθμ. 94/27 του Ευρωπαϊκού Κοινοβουλίου. 
ΒΑΣΙΛΗΣ ΚΕΔΙΚΟΓΛΟΥ: Δεν απαντήσατε για το συνολικό ποσό. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεδίκογλου. Μια στιγμή για να αντιληφθούμε όλοι, γιατί το τελευταίο που ανέφερε ο κύριος Υπουργός και εγώ δεν το κατάλαβα. Η οδηγία στην οποία αναφέρεστε, κύριε Υπουργέ, είναι υγειονομικού περιεχομένου σε σχέση με το νικέλιο ή οδηγία για τη χρήση του νικελίου στα κέρματα; 
ΓΕΩΡΓΙΟΣ ΔΡΥΣ (Υφυπουργός Οικονομικών): Για τις επιπτώσεις του νικελίου.... 
ΠΡΟΕΔΡΕΥΩΝ (Κωνσταντίνος Γείτονας): 'Αρα, είναι οδηγία σε σχέση με θέματα υγείας. 
ΓΕΩΡΓΙΟΣ ΔΡΥΣ (Υφυπουργός Οικονομικών): Επαναλαμβάνω για άλλη μία φορά ότι είναι η υπ' αριθμ. 94/27 του Ευρωπαϊκού Κοινοβουλίου. 
ΠΡΟΕΔΡΕΥΩΝ (Κωνσταντίνος Γείτονας): Εντάξει. Αυτήν τη διευκρίνιση ήθελα, γιατί ήθελα να δω αν το κατάλαβα σωστά. 
Εισερχόμαστε στο στάδιο των δευτερολογιών. 
Ο κ. Βαθειάς, εισηγητής της Πλειοψηφίας, έχει το λόγο. 
ΙΩΑΝΝΗΣ ΒΑΘΕΙΑΣ: Κύριε Πρόεδρε, όσον αφορά τα ζητήματα μετατροπών και στρογγυλοποιήσεων, θα ήθελα στον πίνακα τον οποίον κατέθεσα και στην Εθνική Αντιπροσωπεία να υπάρξουν ορισμένες αλλαγές τις οποίες αργότερα θα καταθέσω. Στις 200 δραχμές η μετατροπή είναι 0,59, στις 500 δραχμές είναι 1,47 -αναφέρομαι σε ευρώ- στις 1000 δραχμές είναι 2,93, στις 5000 δραχμές 14,67 και στις 10.000 δραχμές 29,35, για να είναι απολύτως ακριβής ο πίνακας ο οποίος αναφέρεται και στο συγκεκριμένο άρθρο, όσον αφορά-επαναλαμβάνω- τα ζητήματα των μετατροπών και των στρογγυλοποιήσεων. Είναι το άρθρο 2 του συγκεκριμένου νομοσχεδίου. 
Από εκεί και πέρα επειδή μπήκαν κάποια ζητήματα τα οποία απαντήθηκαν και από τον Υφυπουργό, τον κ. Δρυ, σε σχέση και με τη διαδικασία του  μετάλλου και τι ακριβώς καταγράφεται και με την ευκαιρία αυτή και ο κ.              Κεδίκογλου είχε τη δυνατότητα να κάνει μία ανάλυση όσον αφορά το νικέλιο, θα ήθελα να προσθέσω σ' αυτά τα οποία είπε και ο Υφυπουργός κ. Δρυς, αλλά τέθηκαν και χθες, πώς βγήκαν αυτές οι ποσότητες που λέει υπηρεσιακό σημείωμα της Τραπέζης της Ελλάδος. Λήφθηκαν υπόψη οι εισοδηματικές ελαστικότητες ζήτησης κάθε νομίσματος την τελευταία πενταετία, η πρόβλεψη αύξησης του ΑΕΠ μέχρι το 2002 καθώς και η εμπειρία από την απόσυρση χαρτονομισμάτων και κερμάτων κατά το παρελθόν. 
Υπάρχει μία εμπειρία η οποία έχει καταγραφεί στην Τράπεζα της Ελλάδος και στο Νομισματοκοπείο και από αυτά τα στατιστικά διαμορφώθηκαν οι παραγγελίες σε σχέση με τα χαρτονομίσματα και τα κέρματα. 
Θα ήθελα να προσθέσω εδώ, επειδή ακούστηκαν και άλλες χώρες οι οποίες παράγουν νικέλιο, ότι για τις αξίες των 10, 20 και 50 ευρωλεπτών θα χρησιμοποιηθεί το κράμα μετάλλου το ονομαζόμενο nording gold, δηλαδή το νορβηγικό χρυσό -ονομάζεται έτσι επειδή έχει χρώμα κίτρινο και το κατασκεύασαν πρώτοι οι Νορβηγοί για να αποφύγουν τη χρήση του νικελίου. Τέτοια όμως παραγωγή υπάρχει και στη χώρα μας, στην 'Ηπειρο, άρα σημαίνει ότι υπάρχει δυνατότητα και επειδή παράγεται και εδώ να γίνει και η συγκεκριμένη χρήση. 
ΠΡΟΕΔΡΕΥΩΝ (Κωνσταντίνος Γείτονας): Το είπα και πριν, δεν θέλουμε απλά όψη χρυσού, αξία χρυσού θέλουμε στο ευρώ. Αυτό προσδοκούμε! ΙΩΑΝΝΗΣ ΒΑΘΕΙΑΣ: Θα ήθελα να επισημάνω ότι και στα πρώτα δέκα άρθρα αλλά και γενικότερα στο νομοσχέδιο έχει γίνει μία σοβαρότατη δουλειά -αυτό τουλάχιστον επισημάνθηκε και στην Αίθουσα- όπως επίσης και στο πολιτικό επίπεδο όπως έγινε ανάλυση αλλά και όσον αφορά τα ζητήματα της προσαρμογής, διότι και αυτά τα στοιχεία είναι πολιτικά στοιχεία για να πάμε στη διαδικασία μετάβασης του ευρώ. Στα πρώτα δέκα άρθρα καταγράφεται η διαδικασία, το πώς θα γίνει η φορολόγηση των επιχειρήσεων, πώς κάνουμε τη διαδικασία και οι επιχειρήσεις αυτές θα μπουν στη διαδικασία της προσαρμογής. 
Επιπρόσθετα καλύφθηκε το ζήτημα των ελληνικών τραπεζών που θα αναλάβουν το κόστος μετατροπής της ελληνικής δραχμής σε ευρώ με το να μην παίρνουν προμήθειες στο δίμηνο των συναλλαγών. 
Θα ήθελα να προσθέσω για ενημέρωση της Εθνικής Αντιπροσωπείας ότι εδώ μπαίνει ένα ερώτημα: Τι θα γίνει μετά την 1.3.2002 αν κάποιοι δεν έχουν κάνει τις ανταλλαγές τους, δεν έχουν πάει δηλαδή στις τράπεζες να αλλάξουν τις δραχμές και να πάρουν ευρώ; Αν τον Ιούνιο ή κάποιον άλλο μήνα αργότερα έλθει κάποιος και πει "έχω δραχμές, τι να τις κάνω";   
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λογική παράταση της προθεσμίας, όπως γίνεται πάντα. 
ΙΩΑΝΝΗΣ ΒΑΘΕΙΑΣ: Ο αξιότιμος επίτιμος Πρόεδρος της Νέας Δημοκρατίας λέει για παράταση, αλλά δεν είναι θέμα παράτασης. Οι εμπορικές τράπεζες δεν θα κάνουν καμία πλέον ανταλλαγή. Η οποιαδήποτε ανταλλαγή θα  γίνεται στην Τράπεζα της Ελλάδος. Υπάρχει ένα όριο. Κάποτε γινόντουσαν οι αλλαγές της δραχμής για μία δεκαετία. Το νόμισμα δεν χάνει αξία και μπορεί κάποιος να κάνει τις συναλλαγές. Για τη συγκεκριμένη όμως χρονική περίοδο πιστεύω ότι θα καθοριστεί να γίνονται ανταλλαγές όχι στις εμπορικές τράπεζες  αλλά στην Τράπεζα της Ελλάδος. 
Αυτό είναι ένα ζήτημα  το οποίο θα μπει σε ένα επόμενο νομοσχέδιο.  Διότι το επόμενο νομοσχέδιο, το οποίο θα έλθει στην Εθνική Αντιπροσωπεία, θα καθορίζει με ακρίβεια πώς ακριβώς θα γίνουν τα κέρματα σε όλες αυτές τις διαδικασίες, οι οποίες θα είναι καθαρά τεχνικές και διαδικασίες κυκλοφορίας και θα προκύψουν και από τη διαδικασία των πρακτικών εφαρμογών, όπως ακριβώς το είπα και στην εισηγητική μου ομιλία  χθες. Ο εισαγωγικός αυτός νόμος θέτει την αρχική διαδικασία του ευρώ, τεχνικές λεπτομέρειες όμως θα υπάρχουν και σε άλλα νομοσχέδια, τα οποία θα κατατεθούν στη Βουλή. 
ΠΡΟΕΔΡΕΥΩΝ (Κωνσταντίνος Γείτονας): Κύριε Νικολόπουλε, θέλετε το λόγο; 
ΝΙΚΟΛΑΟΣ ΝΙΚΟΛΟΠΟΥΛΟΣ: 'Οχι, κύριε Πρόεδρε, δεν έχω να προσθέσω τίποτα. 
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει λοιπόν άλλος συνάδελφος, για να δευτερολογήσει. 
Κύριε Υπουργέ, θέλετε να προσθέσετε καμία αλλαγή; 
ΓΕΩΡΓΙΟΣ ΔΡΥΣ (Υφυπουργός Οικονομικών): Για τα άρθρα 1 έως 10, που θα ψηφισθούν, πρέπει να ληφθεί υπόψη ότι έχουν ενσωματωθεί οι τροπολογίες τις οποίες κατέθεσα στην αρμόδια επιτροπή προχθές. 
ΠΡΟΕΔΡΕΥΩΝ (Κωνσταντίνος Γείτονας): 'Οχι, κύριε Υπουργέ. Η συζήτηση γίνεται επί του κειμένου, όπως διαμορφώθηκε στη Διαρκή Επιτροπή. Σε αυτό το κείμενο υπάρχει αλλαγή; Να γίνει σαφές αυτό. 
ΓΕΩΡΓΙΟΣ ΔΡΥΣ (Υφυπουργός Οικονομικών): Ναι, κύριε Πρόεδρε. Στο άρθρο 2: Ο κ. Βαθειάς πρότεινε τη συμπλήρωση της παραγράφου 3 του άρθρου 2. Την επαναλαμβάνω: Η διάταξη αυτή δεν εφαρμόζεται σε μετατροπές νομισματικών ποσών από μία εθνική νομισματική μονάδα σε άλλη. 
ΠΡΟΕΔΡΕΥΩΝ (Κωνσταντίνος Γείτονας): Την κάνετε αποδεκτή, κύριε Υπουργέ, αυτήν τη διάταξη; ΓΕΩΡΓΙΟΣ ΔΡΥΣ (Υφυπουργός Οικονομικών): Ναι, κύριε Πρόεδρε, την κάνω αποδεκτή. 
ΠΡΟΕΔΡΕΥΩΝ (Κωνσταντίνος Γείτονας): Αυτό θέλαμε να μας πείτε, για να καταχωρισθεί στα Πρακτικά. 'Αρα το άρθρο 2 είναι ως τροποποιήθηκε. 
Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 10. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, θα ήθελα το λόγο. 
ΠΡΟΕΔΡΕΥΩΝ (Κωνσταντίνος Γείτονας): 'Οχι, κύριε Κεδίκογλου, δεν έχετε δικαίωμα δευτερολογίας. 
Θα ξεκινήσουμε τώρα τη διαδικασία ψηφοφορίας. 
Ερωτάται το Τμήμα: Γίνεται δεκτό το άρθρο 1, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς  το άρθρο 1 έγινε δεκτό, ως έχει, κατά πλειοψηφία. 
Ερωτάται το Τμήμα: Γίνεται δεκτό το άρθρο 2 ως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς  το άρθρο 2 έγινε δεκτό, όπως τροποποιήθηκε, κατά πλειοψηφία. 
Ερωτάται το Τμήμα: Γίνεται δεκτό το άρθρο 3, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς  το άρθρο 3 έγινε δεκτό, ως έχει, κατά πλειοψηφία. 
Ερωτάται το Τμήμα: Γίνεται δεκτό το άρθρο 4, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς  το άρθρο 4 έγινε δεκτό, ως έχει, κατά πλειοψηφία. 
Ερωτάται το Τμήμα: Γίνεται δεκτό το άρθρο 5, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς  το άρθρο 5 έγινε δεκτό, ως έχει, κατά πλειοψηφία. 
Ερωτάται το Τμήμα: Γίνεται δεκτό το άρθρο 6, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς  το άρθρο 6 έγινε δεκτό, ως έχει, κατά πλειοψηφία. 
Ερωτάται το Τμήμα: Γίνεται δεκτό το άρθρο 7, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς  το άρθρο 7 έγινε δεκτό, ως έχει, κατά πλειοψηφία. 
Ερωτάται το Τμήμα: Γίνεται δεκτό το άρθρο 8, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς  το άρθρο 8 έγινε δεκτό, ως έχει κατά πλειοψηφία. 
Ερωτάται το Τμήμα: Γίνεται δεκτό το άρθρο 9, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς  το άρθρο 9 έγινε δεκτό, ως έχει, κατά πλειοψηφία. 
Ερωτάται το Τμήμα: Γίνεται δεκτό το άρθρο 10, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς  το άρθρο 10 έγινε δεκτό, ως έχει, κατά πλειοψηφία. 
Εισερχόμαστε στη συζήτηση της ενότητας των άρθρων 11 έως και 20. 
Ο εισηγητής της Πλειοψηφίας  κ. Βαθειάς  έχει το λόγο. 
ΙΩΑΝΝΗΣ ΒΑΘΕΙΑΣ: Κυρίες και κύριοι συνάδελφοι, εισερχόμαστε στην ανάλυση των άρθρων 11 έως και 21 του παρόντος νομοσχεδίου. Πιστεύω ότι υπήρχε η δυνατότητα στο Τμήμα... 
ΠΡΟΕΔΡΕΥΩΝ (Κωνσταντίνος Γείτονας): Συζητάμε την ενότητα των άρθρων από 11 έως 20. Το άρθρο 21 είναι ακροτελεύτιο και θα συζητηθεί χωριστά.   
ΙΩΑΝΝΗΣ ΒΑΘΕΙΑΣ: ...να γίνει απόλυτα σαφές, όπως απαντήθηκαν όλα τα ερωτήματα που υποβλήθηκαν σε όλη  αυτήν τη διαδικασία. Διεφάνη και η αρτιότητα και η ποιότητα της προετοιμασίας, όσον αφορά και τα τεχνικά και τα νομικά ζητήματα. 'Ομως, μας δόθηκε η δυνατότητα επί της αρχής να κάνουμε μία σημαντική συζήτηση, όσον αφορά μία από τις σοβαρότερες εξαετίες στη νομισματική και στην οικονομική ζωή του τόπου, για να φθάσουμε σήμερα να υπάρχει το παρόν νομοσχέδιο, ο εισαγωγικός νόμος στο ελληνικό Κοινοβούλιο, που εισάγει το ευρώ στην Ελλάδα. 
Στο άρθρο 11 υπάρχει ανάλυση του μετοχικού κεφαλαίου των ανωνύμων εταιρειών. Και αυτό γίνεται, όσον αφορά την εισήγηση, γιατί  αλλάζουν πλέον και καθορίζονται τα μετοχικά κεφάλαια των επιχειρήσεων, είτε ανωνύμων εταιρειών ή, όπως θα δείτε στο άρθρο 13, των Εταιρειών Περιορισμένης Ευθύνης, με τη διαδικασία μετατροπής της εθνικής δραχμής σε ευρώ. 
Προτείνουμε μία αλλαγή όσον αφορά τον καθορισμό του ποσού που υπήρχε από το ν.2190. Ο ν.2190 διέπει τις ανώνυμες εταιρείες. Υπήρχαν τα είκοσι εκατομμύρια. Είχαμε προτείνει στην αρχική διατύπωση τα  εξήντα χιλιάδες ευρώ. 
'Ομως, για να μην έχουμε προβλήματα αλλαγών αναγκαστικά από γενικές συνελεύσεις στο επίπεδο των στρογγυλοποιήσεων και των μετατροπών, προτείνουμε στο άρθρο 11 να υπάρξει η συγκεκριμένη αλλαγή και στην παράγραφο 3 να προστεθεί -και να διαφοροποιηθεί- "οι υφιστάμενες κατά τη 1.1.2002 ανώνυμες εταιρείες που έχουν μετοχικό κεφάλαιο μικρότερο του ποσού των εξήντα χιλιάδων ευρώ υποχρεούνται να προσαρμόσουν το κεφάλαιό τους μέχρι του ποσού αυτού και με απόκλιση έως μείον 2,5% το αργότερο μέχρι 31.12.2003, διαφορετικά ανακαλείται η σύστασή τους". Και αυτό, για να μπορέσουμε να έχουμε τις αντίστοιχες προσεγγίσεις. Συζητήθηκε και στην Επιτροπή Οικονομικών Υποθέσεων, συμφωνήθηκε και με τους φορείς, και έρχεται εδώ ακριβώς με τη συγκεκριμένη διατύπωση, την οποία καταθέτω.  Και, παράλληλα, στην παράγραφο η' τροποποιούνται οι λέξεις "το ποσό" και μπαίνουν οι λέξεις "η φράση". 
Το άρθρο 12 αναφέρεται στη μετατροπή μετοχικού κεφαλαίου ανώνυμης εταιρείας. 
Το άρθρο 11 περιγράφει ότι: "Γίνεται με αύξηση ή μείωση του μετοχικού κεφαλαίου και τροποποίηση των σχετικών άρθρων του καταστατικού που αποφασίζεται παρά κάθε αντίθετη διάταξη του καταστατικού από τη γενική συνέλευση των μετόχων". Είναι οι διατάξεις που προσδιορίζουν τη λειτουργία των ανώνυμων εταιρειών, όσον αφορά τη διαδικασία των αποφάσεων από τις γενικές συνελεύσεις και των μετόχων. 
Στο άρθρο 12 προστίθεται στο πρώτο εδάφιο της παραγράφου 1: "Οι διατάξεις του παρόντος εδαφίου ισχύουν ανάλογα και για την παράγραφο 1, περίπτωση β', του άρθρου 11". 
'Οσον αφορά το άρθρο 13, είναι αντίστοιχο, αλλά εδώ αναφέρεται για εταιρείες περιορισμένης ευθύνης, με τις ανώνυμες εταιρείες, και εδώ περιγράφεται, στην παράγραφο α' του άρθρου 1 ότι "τα έξι εκατομμύρια (6.000.000) δραχμές", αντικαθίστανται με τη φράση "δεκαοκτώ χιλιάδων (18.000) ευρώ". 
Στο άρθρο 13, στην παράγραφο β', προστίθεται, περίπου στο τέλος της παραγράφου, "και με απόκλιση έως 2,5%". Το αντίστοιχο, δηλαδή, το οποίο είχε προταθεί να ισχύσει και για τις ανώνυμες εταιρείες. 
'Ετσι με αυτήν τη διαδικασία δεν έχουμε ιδιαίτερα προβλήματα και πιστεύουμε ότι και νομικά ζητήματα, τα οποία πιθανόν να δημιουργούσαν προβλήματα στις ανώνυμες εταιρείες και στις εταιρείες περιορισμένης ευθύνης, καλύπτονται με τη συγκεκριμένη ρύθμιση. 
Στο άρθρο 14 είναι η μετατροπή του εταιρικού κεφαλαίου αντίστοιχη, όπως ακριβώς περιγραφόταν και για τις ανώνυμες εταιρείες. 
Πάμε στο άρθρο 15, που αναφέρεται στη  διπλή αναγραφή των τιμών. 
Είναι ένα από τα σημαντικότερα άρθρα του νομοσχεδίου. Η διπλή αναγραφή των τιμών έχει πολιτική διάσταση. 'Εχει σχέση με τη λειτουργία των επιχειρήσεων, έχει σχέση με όλες τις συναλλαγές και σε όλα τα επίπεδα της οικονομικής ζωής της Ελλάδας και έχει μεγάλη σχέση, διότι η διπλή αναγραφή δεν δημιουργεί μόνο φιλικό και εύχρηστο το ευρώ στη μεταβατική περίοδο, ενός δηλαδή χρονικού διαστήματος, για να μπορέσουμε να κάνουμε άρτια τις συναλλαγές μας, αλλά και παράλληλα βάζει σε αυτήν τη διαδικασία τον απλό καταναλωτή, τον απλό συναλλασσόμενο σε όλα τα μήκη και πλάτη της Ελλάδος. 'Εχει τη δυνατότητα, δηλαδή, να βλέπει την αξία της δραχμής πώς ακριβώς μεταφράζεται σε ευρώ, με αποτέλεσμα μετά από ένα χρονικό διάστημα  οι συναλλαγές, που θα κάνει σε ευρώ και μόνο, να μην του δημιουργούν προβλήματα, όσον αφορά το πώς χειρίζεται την κλίμακα αξιών, όσον αφορά τα νομίσματα ή τα τραπεζογραμμάτια. 
Στο σημείο αυτό θα ήθελα να ενημερώσω την Εθνική Αντιπροσωπεία  ότι προτείνουμε να υπάρχει απάλειψη της παραγράφου 3 από το άρθρο 15 και να προστεθεί στην παράγραφο 2  του άρθρου 15: "Ειδικότερα, τυχόν προβλήματα που θα ανακύψουν από την εφαρμογή της διπλής αναγραφής τιμών, τα οποία σχετίζονται με τις διατάξεις του Κώδικα Βιβλίων και Στοιχείων, ρυθμίζονται με κοινή απόφαση των Υπουργών Ανάπτυξης και Οικονομικών".  Παράλληλα, στο άρθρο 13, διαγράφεται, όπως είπα, η παράγραφος 3... 
ΓΕΩΡΓΙΟΣ ΔΡΥΣ (Υφυπουργός Οικονομικών): Στο άρθρο 15, όχι στο άρθρο 13. 
ΙΩΑΝΝΗΣ ΒΑΘΕΙΑΣ: Ναι, στο άρθρο 15. 
ΠΡΟΕΔΡΕΥΩΝ (Κωνσταντίνος Γείτονας): Κύριε Βαθειά, σας παρακαλώ να αποσαφηνίσετε, ανακεφαλαιώνοντας στο τέλος, ποιες τροποποιήσεις προτείνετε, ούτως ώστε ο Υπουργός να μπορέσει μετά να τοποθετηθεί και να μη γίνει κανένα λάθος. Γιατί αναφέρεσθε, απ'ό,τι παρακολουθώ στην ομιλία σας, άλλοτε σε νέες τροποποιήσεις και άλλοτε σε τροποποιήσεις που έχουν ήδη συμπεριληφθεί κατά την επεξεργασία στη Διαρκή Επιτροπή. 
ΙΩΑΝΝΗΣ  ΒΑΘΕΙΑΣ: 'Οχι, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ναι, κύριε Βαθειά. Παρακαλώ να αποσαφηνίσετε ποιες είναι οι πρόσθετες, για να ξέρουμε μετά τι θα ψηφίσουμε. 
Και αφού σας διέκοψα, επιτρέψτε μου, θα ήθελα να πω ότι οι κύριοι συνάδελφοι, που θέλουν να μιλήσουν στα άρθρα, θα πρέπει να εγγραφούν.  Να μην το ξεχάσουν. Ευχαριστώ. 
Συνεχίστε παρακαλώ, κύριε Βαθειά. 
ΙΩΑΝΝΗΣ  ΒΑΘΕΙΑΣ: Κύριε Πρόεδρε, θα σας παρακαλέσω στο τέλος, αν δεν αρκέσει ο χρόνος, να μου δώσετε και επιπρόσθετο χρόνο. 
Κύριε Πρόεδρε, κατέθεσα τις τροποποιήσεις. Θα πρέπει να υπάρχει μια ανάλυση με ακρίβεια, ούτως ώστε να μην υπάρχουν προβλήματα, όσον αφορά τις νομοτεχνικές διατυπώσεις. 
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) Στην παράγραφο 1 του άρθρου 15, προστίθεται η φράση: "επιφυλλασσομένων των διατάξεων του άρθρου 6". 
Το άρθρο 16 αναφέρεται στο ευρωπαρατηρητήριο, έναν από τους σημαντικότερους θεσμούς που εισάγονται με το παρόν νομοσχέδιο. Υπάρχει ήδη η Επιτροπή Προστασίας του Καταναλωτή, η οποία λειτουργεί στο επίπεδο των νομαρχιών και η οποία είναι τριμελής. Αυτή η Επιτροπή, με το παρόν νομοσχέδιο, διαμορφώνεται σε πενταμελή. Σ' αυτήν την Επιτροπή ανά νομαρχία, στην πενταμελή σύνθεση, θα υπάρχει η συμμετοχή του προϊσταμένου της διεύθυνσης ή του Τομέα Εμπορίου της Νομαρχίας ως Προέδρου  ή του αναπληρωτή του και ενός εκπροσώπου της 'Ενωσης Ελληνικών Τραπεζών  ή του αναπληρωτή του, οι οποίοι προτείνονται από το διοικητικό συμβούλιο της 'Ενωσης. 
Είναι μια σημαντικότατη επιτροπή, η οποία θα παρακολουθήσει όλη τη διαδικασία εισαγωγής του ευρώ, θα καταγράψει προβλήματα, θα καταγράψει παράπονα, θα καταγράψει καταγγελίες και θα κοιτάξει -ει δυνατόν- να γίνει μια διευθέτηση γι'αυτά τα ζητήματα που θα προκύψουν ανά νομό, ώστε να επιλυθούν. Και αν υπάρξουν πάρα πολύ σοβαρά προβλήματα, να ενημερωθεί το Υπουργείο Ανάπτυξης, ούτως ώστε να γίνουν οι πολιτικές παρεμβάσεις όπου και εάν χρειάζεται. 
Το άρθρο 17 αναφέρεται στο  ευρωλογότυπο. Είναι το ειδικό σήμα, το οποίο ήδη το γνωρίζετε και το οποίο θα μπει σε όλη αυτήν τη διαδικασία.  Προβλέπεται από τους τρεις κανονισμούς, οι οποίοι ψηφίστηκαν στο επίπεδο της Ευρωπαϊκής 'Ενωσης και είναι οι κανονισμοί, τους οποίους κατέθεσα χθες για τα Πρακτικά της Βουλής. Η διάθεση του ευρωλογότυπου στις επιχειρήσεις και στα εμπορικά καταστήματα ανατίθεται στα κατά τόπους αρμόδια επιμελητήρια. 'Ολες οι διαδικασίες, οι όροι και οι λοιπές προϋποθέσεις χορήγησης, το πώς θα διατεθούν σε όλη την αγορά και πώς θα περάσουν στο ευρύ κοινό το σήμα με το ευρωλογότυπο, θα είναι θέμα με το οποίο θα ασχοληθεί διεξοδικά το Υπουργείο Ανάπτυξης. 
Για τις διατάξεις της κεφαλαιαγοράς και του Χρηματιστηρίου Αξιών, κάναμε και μια ανάλυση γενικότερα για το πώς θα γίνεται η διαδικασία των συναλλαγών και οι εκκαθαρίσεις. Από 1.1.2001 στο ταμπλό του Χρηματιστηρίου οι εντολές, οι οποίες θα δίνονται, θα δίνονται μόνο σε ευρώ. Αυτό είναι δεδομένο, ισχύει από 1.1.2001. 'Ομως, οι διαδικασίες των εκκαθαρίσεων, ή οτιδήποτε άλλο, εκεί όπου χρειάζεται να υπάρχει η εξόφληση, θα γίνεται μόνο σε δραχμές. 
Στο άρθρο 19, υπάρχει η διαδικασία των μετατροπών προστίμων, παραβόλων και χρηματικών ποινών. Εδώ υπάρχει η καταγραφή για το πώς θα γίνεται ακριβώς, όσον αφορά τις κανονιστικές διατάξεις. Προβλέπεται και για το νόμο, προβλέπεται τι θα γίνει με τα παράβολα και ορισμένες διαδικασίες, αλλά και οι διαδικασίες στογγυλοποίησης, όσον αφορά το ευρώ, όπου είναι δυνατόν, γιατί γνωρίζετε πάρα πολύ καλά ότι πέραν από το χαρτονομίσματα και τα κέρματα, αξία έχει και το παράβολο, ή η δήλωση του ν.105, η οποία μετατρέπεται ακριβώς σε δραχμές και πρέπει να προσδιοριστεί σε ευρώ. 
Στο άρθρο 20 υπάρχουν διαδικασίες των προστίμων, όπως ακριβώς περιγράφονται και στο ίδιο άρθρο προστίθεται ως τροποποίηση ότι "και από 1.1.2002 από εκατόν πενήντα ως εξήντα χιλιάδες ευρώ". Στο άρθρο 20 είχαμε καταγράψει ότι το πρόστιμο περιγράφεται σε δραχμές, όμως από την 1.1.2002 αυτό το πρόστιμο δεν θα είναι πλέον σε δραχμές, αλλά θα γίνεται σε ευρώ. Γι'αυτό το λόγο προστίθεται η συγκεκριμένη πρόταση" και από 1.1.2002 από εκατόν πενήντα χιλιάδες ως εξήντα χιλιάδες ευρώ". 
Κύριε Πρόεδρε, στην πρότασή σας να υπάρχει μια καταγραφή με ακρίβεια των τροποποιήσεων από το άρθρο 11 μέχρι και το άρθρο 20 θέλω να περιγράψω τις συγκεκριμένες τροποποιήσεις που θα δώσω και στον Υφυπουργό, τον κ.Δρυ, και οι οποίες τίθενται στην έγκριση της Εθνικής Αντιπροσωπείας. 'Αρθρο 11: Τροποποιείται η παράγραφος 3. "Οι υφιστάμενες κατά την 1.1.2002 ανώνυμες εταιρείες που έχουν μετοχικό κεφάλαιο μικρότερο του ποσού των εξήντα χιλιάδων ευρώ υποχρεούνται να προσαρμόσουν το κεφάλαιό τους μέχρι του ποσού αυτού και με απόκλιση έως μείον 2,5% το αργότερο μέχρι 31.12.2003, διαφορετικά ανακαλείται η σύστασή τους". 
Παράγραφος η' στο συγκεκριμένο άρθρο: τροποποιείται η λέξη "το ποσό" με τη λέξη "η φράση". 
'Αρθρο 12, παράγραφος 1: Προστίθεται στο πρώτο εδάφιο: "Οι διατάξεις του παρόντος εδαφίου ισχύουν ανάλογα και για την παράγραφο 1, περίπτωση β' του άρθρου 11. 
'Αρθρο 13, παράγραφος β': Προστίθεται περίπου στο τέλος της παραγράφου: "Και με απόκλιση έως μείον 2,5%". 
'Αρθρο 15: Διαγράφεται η παράγραφος 3 και προστίθεται στο τέλος της παραγράφου 2. Στη παράγραφο 1, προστίθεται: "επιφυλασσομένων των διατάξεων του άρθρου 6". 
'Αρθρο 20, που διάβασα πριν από λίγο. Προστίθεται: "και από 1.1.2002 από εκατόν πενήντα έως εξήντα χιλιάδες ευρώ". Σας ευχαριστώ πολύ.   
ΠΡΟΕΔΡΕΥΩΝ (Κωνσταντίνος Βρεττός): Ο κ. Νικολόπουλος έχει το λόγο. 
ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ακούγοντας και χθες τον Υπουργό Εθνικής Οικονομίας, αλλά και σήμερα τον κύριο Υφυπουργό Οικονομικών να εκθειάζει τα τάχα μεγάλα κυβερνητικά επιτεύγματα στην οικονομία, θυμήθηκα αυθόρμητα τον μεγάλο Ιταλό θεατρικό συγγραφέα Λουίτζι Πιραντέλο και το αξεπέραστο έργο του: "'Ετσι είναι, αν έτσι νομίζετε", που πιστεύω πως με το περιεκτικό αυτό επίγραμμα αποτυπώνει ανάγλυφα την εναγώνια προσπάθεια της Κυβέρνησης διεκδικώντας το δικαίωμά της στην ασυλία από την πραγματικότητα, να περιγράφει την κατάσταση της εθνικής μας οικονομίας, όπως αυτή νομίζει. 
Κυρίες και κύριοι συνάδελφοι, το να μη λογοδοτεί  στην πραγματικότητα είναι στο τέλος τέλος μια στάση ζωής, ένα κεκτημένο δικαίωμα στη φυγή.  Εκείνο που δεν έχω καταλάβει είναι τι ακριβώς είναι η προσπάθεια του κυρίου Υπουργού να μεταστοιχειώσει αυτήν τη στάση σε επίσημο κυβερνητικό, κρατικό λόγο με φιλοδοξίες επιβολής της ως, περίπου, επίσημης αλήθειας και με απαίτηση αναδείξεώς της στο απυρόβλητο της κριτικής, της λογικής και της καθημερινής πραγματικότητας. 
Διότι βέβαια αυτή η φιλοδοξία ούτε δημοκρατική πολιτική στάση υποδεικνύει  ούτε υπεύθυνη πολιτική συμπεριφορά συνιστά. Κάπου αλλού παραπέμπει. Στη θεωρία της υπερπραγματικότητας. 
Κυρίες και κύριοι συνάδελφοι, η οικονομία αποσυνδεδεμένη από τις κοινωνικές επιπτώσεις και αποσυναρτημένη από τα κοινωνικά αποτελέσματα επιλογών και αποφάσεων δεν υπάρχει. Επικλήσεις περί επιτυχημένης τάχα οικονομικής πολιτικής εν μέσω δημιουργίας φαινομένων κοινωνικής αποδιάρθρωσης,όταν δεν συνιστούν θανάσιμη αυταπάτη,στοιχειοθετούν αυτόφωρη απόπειρα συνειδητής εξαπάτησης. Με ρυθμό ανεργίας που κινείται σε πρωτοφανή μεταπολεμικά μεγέθη αγγίζοντας το 11,9% του οικονομικά ενεργού πληθυσμού, με δυο εκατομμύρια 'Ελληνες να ζουν κάτω από το όριο της φτώχειας δημιουργώντας στη χώρα φαινόμενα περιθωριοποίησης και κοινωνικού αποκλεισμού που διαταράσσουν απειλητικά ευαίσθητες ισορροπίες του κοινωνικού ιστού, με παροχές και μηχανισμούς κοινωνικής προστασίας που προσφέρουν υπηρεσίες ανεπαρκείς και κινούμενες εγγύτερα σε τριτοκοσμικές προδιαγραφές παρά σε δυτικοευρωπαϊκά πρότυπα, νομίζω πως θέλει τουλάχιστον μεγάλο πολιτικό θράσος να θεωρεί κανείς πως όλα πάνε καλά σ' αυτόν τον τόπο. 
Κυρίες και κύριοι συνάδελφοι, μήπως όμως πάνε καλύτερα στα αμιγώς οικονομικά μεγέθη, που αποτελούν το προσφιλές πεδίο της γραφικής πια κυβερνητικής δεικτομανίας; Για να δούμε λίγο. Το δημόσιο χρέος μεγεθύνεται και η υπερχρέωση της εθνικής μας οικονομίας είναι δείγμα άραγε επιτυχίας; Το διαρκώς επιδεινούμενο ισοζύγιο εμπορικών συναλλαγών της χώρας είναι επιβεβαίωση ή διάψευση των κυβερνητικών μεγαλοστομιών περί της ανταγωνιστικότητας της εθνικής μας οικονομίας; Ο πληθωρισμός, που, αφού εκάμφθη λογιστικώς, απειλεί με επιθετική επιστροφή του στο αμείλικτο πεδίο της πραγματικής οικονομίας, πιστοποιεί ή όχι την κυβερνητική ανεπάρκεια να προωθηθούν οι διαρθρωτικές τομές, που θα αποτελούσαν το μόνο πραγματικό ανάχωμα ανάσχεσής του; Για όλα αυτά δεν υπάρχουν άραγε ευθύνες; Μήπως κάποιοι θα έπρεπε να απολογούνται, αντί ταμπουρωμένοι πίσω από τα χάρτινα και γυάλινα τείχη μιας αποπνικτικής προπαγάνδας, να εμφανίζονται ως περίπου ευτυχισμένοι; Η εθνική μας οικονομία δεν μπορεί να λειτουργήσει σε συνθήκες ΟΝΕ με συνθήκες καθεστωτικού ψεύδους για την πραγματική εικόνα της. Δεν θα μπορέσει να αντιμετωπίσει ένα σκληρά ανταγωνιστικό οικονομικό περιβάλλον όσο οι ενδογενείς της αδυναμίες και οι διαρθρωτικές της ανεπάρκειες και στρεβλώσεις αντί να αντιμετωπίζονται αποτελούν απλώς αντικείμενο επικοινωνιακής διαχείρισης. Δεν είναι μάχη στα τηλεοπτικά παράθυρα η υπόθεση της ΟΝΕ. Δεν αρκούν κάποιες προπαγανδιστικές φωτοβολίδες για να μπουν τα ελληνικά προϊόντα στα ράφια των ξένων καταναλωτών. Χρειάζεται δουλειά στο επίπεδο της πραγματικής οικονομίας για να βελτιωθεί η ανταγωνιστικότητά μας. Γιατί, αν χάσουμε τη μάχη της ανταγωνιστικότητας, η περιθωριοποίηση σε συνθήκες ΟΝΕ θα εξελιχθεί σε κοινωνικοοικονομική τραγωδία. Και δεν νομίζω ότι τα λουκέτα των επιχειρήσεων και οι λίστες των ανέργων θα αντιμετωπισθούν σε μια τέτοια απευκταία περίπτωση, ούτε με το στατιστικό μακιγιάζ  ούτε με το ιδεολόγημα του εκσυγχρονισμού που αποτελεί το προσωπείο μεταμφίεσης της πιο αποκρουστικής και αναχρονιστικής νομενκλατούρας. 
Κυρίες και κύριοι συνάδελφοι, είναι καιρός πια επιτέλους να συνέλθει η Κυβέρνηση και ας κάνει το πρώτο βήμα προς αυτήν την κατεύθυνση αναγνωρίζοντας πραγματικότητες. Μόνο τότε θα μπορέσει να διορθώσει λάθη και να λάβει επιτέλους αποφάσεις προς την κατεύθυνση που πρέπει. Μόνο τότε θα συνειδητοποιήσει πως η ελεύθερη οικονομία της αγοράς με κομματικό αυθαίρετο υπερκαθορισμός των κανόνων του παιχνιδιού και έλεγχο των εξελίξεων δεν γίνεται, με  ευαίσθητες αγορές, όπως η κεφαλαιαγορά, όταν εντάσσονται στις μικροκομματικές σκοπιμότητες του πολιτικού προγραμματισμού της Κυβέρνησης υφίστανται ζημιές που για κάποιους είναι ανεπανόρθωτες, πως η επιδίωξη της ολόπλευρης οικονομικής ανάπτυξης του τόπου προϋποθέτει αξιοκρατικά στελεχωμένη και αποτελεσματική Δημόσια Διοίκηση που την αντιστρατεύονται αποφάσεις για νέους γύρους, κομματικών, δηλαδή εξ ορισμού, αναξιοκρατικών διορισμών. Αν τα συνειδητοποιήσει όλα αυτά η Κυβέρνηση, αν συναισθανθεί τις ευθύνες της, τότε σημαίνει πως θα έχει πραγματικά κάτι αλλάξει. Και αδιάψευστο δείγμα γι' αυτό θα είναι να βάλει τέλος στα σόου αυτοδιαφήμισης των ανύπαρκτων επιτυχιών της στα οποία πίσω από τη  φανταχτερή πρόσοψη υπάρχει η, πολλές φορές  αρνητική πραγματικότητα. 
Κυρίες και κύριοι συνάδελφοι, το κυβερνών κόμμα, καταστροφολογώντας την περίοδο της ένταξής μας στην Ε.Ο.Κ., δυσκόλεψε την ομαλόρρυθμη ενσωμάτωσή μας στο ευρωπαϊκό γίγνεσθαι, οδηγώντας τη στην απώλεια πολύτιμου χρόνου. 
Ας προσέξει μήπως τώρα, ευτυχολογώντας με την ένταξή μας στην Ο.Ν.Ε., οδηγήσει πάλι με διαφορετικούς όρους στην απώλεια πολύτιμου χρόνου και ανεπανάληπτων ευκαιριών, προσφέροντας και πάλι αρνητικές υπηρεσίες στον τόπο. 
Ας ακολουθήσει επιτέλους, μια φορά έστω και τώρα, την ύστατη ώρα, το δρόμο του μέτρου και της ευθύνης. 
Στα άρθρα που συζητούμε ελάχιστες παρατηρήσεις θα κάνω, κλείνοντας, στην Εθνική Αντιπροσωπεία. 
Στο άρθρο 15 που προνοεί τα σχετικά με τη διπλή αναγραφή τιμών και ορίζει ότι ο προμηθευτής υποχρεούται σε διπλή αναγραφή των τιμών και άλλων χρηματικών ποσών σε συναλλαγές του, θέλω να παρατηρήσω ότι πέρα από το ζήτημα του κατά πόσον αυτή η πρόβλεψη υποχρεωτικότητας της διπλής αναγραφής υπήρξε η ευτυχέστερη ρύθμιση, εγείρονται και κάποια άλλα πιο σημαντικά ερωτηματικά, τα οποία δεν αποσαφηνίζονται από τη σχετική προτεινόμενη διάταξη, αλλά παραπέμπονται στην αχλή της λήψης υπουργικών αποφάσεων. 
Στο άρθρο 16 που αναφέρεται στο ευρωπαρατηρητήριο, θα ήθελα να επαναλάβω τους φόβους που διατύπωσα στην επί της αρχής ομιλία μου επί του συζητούμενου σχεδίου νόμου, αναφορικά με την επάρκεια της ενημέρωσης των καταναλωτών, γιατί φοβάμαι ότι η λύση του ευρωπαρατηρητηρίου είναι εμβαλωματική και προσχηματική και δεν αντιμετωπίζει επαρκώς το μεγάλο πρόβλημα που προκύπτει από το κενό πληροφόρησης των πολιτών, αναφορικά με την εισαγωγή του ευρώ στη οικονομική καθημερινότητά μας. 
Στο άρθρο 17 που ορίζει τα σχετικά με το ευρωλογότυπο, θέλω να παρατηρήσω ότι με τη ρύθμιση αυτή παρακάμπτεται η συμφωνία που υπήρξε σε ευρωπαϊκό επίπεδο μεταξύ των ενώσεων των καταναλωτών και των αντίστοιχων ενώσεων του εμπορίου και των μικρομεσαίων επιχειρήσεων και με χαρακτηριστική κυβερνητική προχειρότητα θα μπορούσα να πω το όλο ζήτημα, από ένα θέμα που αφορά τους καταναλωτές και τις επιχειρήσεις μεταστοιχειώνεται σ' ένα ζήτημα που διευθετείται μεταξύ Κυβερνήσεως και επιμελητηρίων, αφήνοντας εντελώς απέξω τους καταναλωτές. 
Σας ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Και εμείς σας ευχαριστούμε, κύριε Νικολόπουλε. 
Η ειδική αγορήτρια του Συνασπισμού της Αριστεράς και της Προόδου κ. Ξηροτύρη έχει ζητήσει το λόγο. 
Ορίστε, κυρία Ξηροτύρη έχετε το λόγο. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, κυρίες και κύριοι συνάδελφοι, και κατά τη χθεσινή συζήτηση, αλλά και ακούγοντας και πάλι τον εκπρόσωπο της Νέας Δημοκρατίας σε αυτήν την Αίθουσα σ' ένα τεχνικό νομοσχέδιο, αναβαθμίστηκε όσο δεν γίνεται άλλο η νεοφιλελεύθερη πολιτική, δηλαδή ότι μόνο αυτή θα μας δώσει τις λύσεις και επειδή αυτή καθυστερεί να εφαρμοστεί από την Κυβέρνηση δεν προχωρούμε με τα βήματα τα οποία πρέπει προς την ευρωπαϊκή ενοποίηση, δεν ολοκληρώνεται η ένταξή μας προς την Ευρωπαϊκή 'Ενωση. 
Εμείς έχουμε ακριβώς την αντίθετη άποψη, κυρίες και κύριοι συνάδελφοι. Χθες ο Υπουργός πλειοδότησε και απέναντι στον ομότιμο Πρόεδρο της Νέας Δημοκρατίας λέγοντας "σε τέσσερις μήνες τελειώνουμε με τις ιδιωτικοποιήσεις, εμείς θα εφαρμόσουμε πολύ γρηγορότερα το ν. 2000/91 για τις αποκρατικοποιήσεις, εν πάση περιπτώσει στην Ευρώπη η οικονομία πάει πολύ καλά, η Ευρώπη δεν έχει προβλήματα, η Ελλάδα δεν έχει προβλήματα, αφού έχει επαινεθεί ακόμη και από τις Ηνωμένες Πολιτείες" κ.ο.κ. 
Από την άλλη πλευρά της Αξιωματικής Αντιπολίτευσης ακούστηκε ότι η Ευρώπη έχει προβλήματα, γιατί δεν εφαρμόζει την αμερικάνικη πολιτική, την εντελώς φιλελεύθερη πολιτική, τη μονοπωλιακή πολιτική και γι'αυτό αυτή τη στιγμή βρίσκεται αντιμέτωπη με τα προβλήματα. 
Κυρίες και κύριοι συνάδελφοι, η Ευρώπη έχει αυτήν τη στιγμή προβλήματα και το έχουμε πει πολλές φορές σε αυτήν την Αίθουσα, γιατί δεν μπορεί να επιτύχει και συνεχώς υποχωρεί στην κοινωνική σύγκλιση, γιατί αυτήν τη στιγμή πραγματικά βάλλεται η ιδέα της Ενωμένης Ευρώπης από την ισχυρή οικονομία και τις επιρροές των Ηνωμένων Πολιτειών. 
Αυτό όμως δεν σημαίνει ότι η  χώρα μας κατά την εφαρμογή της μετάβασής της στην Ευρωπαϊκή 'Ενωση θα παρασυρθεί από όλες αυτές τις επιρροές και θα απωλέσει αυτό το όραμα που έχουμε για την Ενωμένη Ευρώπη προκειμένου να τα θυσιάσουμε όλα στην απελευθέρωση της αγοράς για να κάνουμε μια ισχυρή οικονομική Ευρώπη. Δεν θα υπάρξει Ενωμένη Ευρώπη, εάν δεν υπάρξει η κοινωνική σύγκλιση, εάν δεν υπάρξει η ανάπτυξη των περιφερειών. 
Από αυτήν την πλευρά, θεωρούμε ότι η Κυβέρνηση του ΠΑ.ΣΟ.Κ. θα πρέπει ακόμα και σ' αυτό το τεχνικό νομοσχέδιο, στην εισαγωγή της, να δείξει περισσότερη κατανόηση, ωριμότητα και σκέψη πάνω στις αρχικές επιλογές που είχε κάνει ως σοσιαλιστικό κόμμα, στο τι σημαίνει ευρωπαϊκή σύγκλιση και τι σημαίνει ότι η χώρα μας αυτήν τη στιγμή πάει μεν να πετύχει τους δείκτες, αλλά από την άλλη πλευρά ακόμη αυξάνει την ανεργία, αναγκάζεται να χρησιμοποιήσει πολιτικές οι οποίες δεν είναι στη φιλοσοφία της, όπως δεν είναι και στη φιλοσοφία και στην αγωνία του ελληνικού λαού.  Αναγκάσθηκα να κάνω αυτήν την εισαγωγή, γιατί πραγματικά τουλάχιστον χθες το απόγευμα στην Αίθουσα αυτή αισθάνθηκα ότι τελικά το 85% του ελληνικού λαού γνωρίζει ότι ψηφίζει αυτές τις εντελώς νεοφιλελεύθερες πολιτικές. Θεωρεί δηλαδή ότι η Ευρώπη καθυστερεί γιατί δεν συγκλίνει ακόμη περισσότερο με τις πολιτικές στην οικονομία των ΗΠΑ; Να προχωρήσω τώρα στην κατ' άρθρο συζήτηση. Δύο θέματα τα οποία είχα θέσει και στην αρχική μου συζήτηση, κυρίες και κύριοι συνάδελφοι, είναι ότι αυτό το νομοσχέδιο δεν προβλέπει με σαφήνεια ότι θα διατεθούν κάποιοι πόροι, θα υπάρξει ένα οργανόγραμμα και ένα χρονοδιάγραμμα του αρμόδιου Υπουργείου για όλες αυτές τις ενέργειες και για την υποστήριξη που θα πρέπει να κάνει στους καταναλωτές, στις μικρομεσαίες επιχειρήσεις και στις μεγάλες επιχειρήσεις ακόμη προκειμένου να ανταπεξέλθει μέσα σε δύο χρόνια. Στον μεν ένα χρόνο, που έχει στη διάθεση του, στη διπλή αναγραφή των τιμών και στην προσαρμογή του στο ευρώ και τον επόμενο χρόνο, που για όλα τα κράτη-μέλη της Ευρωπαϊκής 'Ενωσης αποτελεί εφιάλτη, πώς θα ανταπεξέλθουν στην εφαρμογή, στην καθαρά λογιστική εφαρμογή του ενιαίου νομίσματος. 
'Ετσι στο άρθρο 15 που μιλάμε για τη διπλή αναγραφή των τιμών, συμμερίζομαι και εγώ την ανησυχία της Κυβέρνησης, η οποία στο νομοσχεδιό της πράγματι δεν εξαιρεί ακόμη και τα πολύ μικρά επαγγέλματα από το να αναγράφουν επί ένα χρόνο διπλά τις τιμές, και στη δραχμή και στο ευρώ.  Είναι ένα φαινόμενο της ελληνικής κοινωνίας αυτές οι κερδοσκοπικές τάσεις. Θα έπρεπε όμως να ληφθεί μία μέριμνα και ενδεχομένως να μπορεί να μπει εδώ μία διάταξη ότι, με κάποια υπουργική απόφαση, θα εξαιρούνται ή θα προβλέπονται κάποιες ρυθμίσεις γι' αυτά τα επαγγέλματα, τα οποία δεν είναι εύκολο να κάνουν τη διπλή αναγραφή. 
Ακούστηκε εδώ ότι σε πολλά κράτη-μέλη της Ευρωπαϊκής 'Ενωσης αυτή η διπλή αναγραφή είναι προαιρετική. Δεν συμφωνώ και εγώ να είναι στην Ελλάδα προαιρετική. Πράγματι θα πρέπει να δημιουργηθεί μία σαφής αντίληψη στον 'Ελληνα καταναλωτή να εξοικειωθεί με τη μετατροπή της δραχμής στο ευρώ και να αποκτήσει στο λίγο χρόνο που διαθέτει -στον ένα χρόνο μόνομία μεγαλύτερη εμπειρία και μια εγρήγορση για να μην υποστεί ορισμένες επιπτώσεις πάνω σ' αυτήν την προσαρμογή. 
'Ηθελα δηλαδή μία διόρθωση, μία συμπλήρωση στο άρθρο 15, που να προβλέπεται μία προστασία ή τουλάχιστον ότι θα εξετάζεται το εάν μικρά επαγγέλματα θα μπορούν μετά από κάποιον έλεγχο να αποφύγουν τη διπλή αναγραφή των τιμών. 
Για το θέμα του άρθρου 16, το ευρωπαρατηρητήριο, έχω να πω τα εξής: 'Ετσι, όπως διατυπώνεται στο άρθρο, φαίνεται ότι θα είναι μία προέκταση, δηλαδή από τριμελής θα γίνει πενταμελής της επιτροπής που υπάρχει στο νομοσχέδιο προστασίας του καταναλωτή. Αυτές οι επιτροπές -βλέποντας το άρθρο 11 του ΦΕΚ 1991- δεν ξέρω αν έχουν λειτουργήσει και να υπάρχει κάποια εμπειρία, μου φαίνεται ότι είναι εντελώς άτυπες επιτροπές, δεν έχουν κανένα σημαντικό ρόλο και το σημαντικότερο είναι ότι τα μέλη αυτών των επιτροπών ορίζονται κάθε χρόνο και δεν έχουν καμία αποζημίωση. Δηλαδή η επιτροπή για τη λειτουργία της δεν έχει καμία αποζημίωση ούτε και πόρους για το έργο της. Αυτό σημαίνει ότι αυτές οι επιτροπές για άλλο λόγο συστήθηκαν. Βέβαια απ' ό,τι γνωρίζουμε όλοι ενδεχομένως δεν επιτελούν και έργο. 
Εδώ όμως η δουλειά του ευρωπαρατηρητηρίου είναι πολύ σοβαρότερη.  Νομίζω ότι θα πρέπει να συσταθεί άλλη επιτροπή, μέσα στο πνεύμα αυτού του νόμου, στο πνεύμα της εισηγητικής έκθεσης για το ρόλο που πρέπει να παίζει το ευρωπαρατηρητήριο και αυτή η επιτροπή να μπορεί να είναι νομαρχιακή και να υπάρχει μία συντονιστική κεντρική επιτροπή στο ΥΠΕΘΟ, ούτως ώστε να μπορεί όλο το έργο, όλος ο προβληματισμός, όλα τα θέματα ενημέρωσης ακόμη και τα θέματα, που είναι πάρα πολύ σοβαρά του ελέγχου, να υπάρχει μία ενοποίηση αυτών των επιτροπών, γιατί έτσι όπως είναι αυτή τη στιγμή οι αποφάσεις τους δεν θα είναι ενιαίες, τα μέτρα που θα παίρνουν για την ενημέρωση του πολίτη, ο τρόπος με τον οποίο θα ελέγχουν μετά την εφαρμογή φοβάμαι ότι δεν θα είναι ενιαίος. Η παράγραφος 2 που λέει ότι θα αναφέρουν στο Υπουργείο, δεν νομίζω ότι θα μπορέσει να ομογενοποιήσει αυτές τις επιτροπές, θα μπορέσει να τις βάλει σε κάποιο ρυθμό και να καθορίσει ακριβώς τις υποχρεώσεις τους για να επιτελέσουν το έργο τους. 
Θεωρώ, λοιπόν, ότι το άρθρο 16 πρέπει να αλλάξει. Πρέπει να συσταθούν οι επιτροπές στο πλαίσιο αυτού του νόμου, θα πρέπει να προβλέπεται επακριβώς ο ρόλος τους, τα μέλη τους και οπωσδήποτε να προβλέπονται πόροι που είπαμε και χθες ότι υπάρχουν και περιμένουμε να έλθουν, απ' ό,τι μας είπε ο Υπουργός, δεν ξεκινήσαμε ούτε μία πρώτη καμπάνια προς τον ελληνικό λαό για τον τρόπο που πρέπει να προσαρμοστεί στο ευρωπαϊκό νόμισμα.  Υπάρχει μεγάλη καθυστέρηση. Εν πάση περιπτώσει, εφόσον μας ανακοινώθηκε ότι θα υπάρξουν κάποιοι πόροι από την Ευρωπαϊκή 'Ενωση για την προσπάθεια αυτή, κατ' εξοχήν ένα μέρος των πόρων αυτών θα μπορεί να πάει στο ευρωπαρατηρητήριο και να καθοριστούν οι επιτροπές αυτές. 
Το τελευταίο που ήθελα να προσθέσω -είχα θέσει και ερώτηση στην επιτροπή- είναι ότι δεν καθορίζεται ο τρόπος με τον οποίο θα επιβάλλονται τα πρόστιμα. Για οποιαδήποτε περίπτωση τα πρόστιμα τα οποία επιβάλλονται έχουν κάποια διαδικασία. Δεν διαφαίνεται ποια θα είναι η διαδικασία αυτή, εάν θα υπάρχει δυνατότητα ένστασης απ' αυτόν που επιβάλλεται το πρόστιμο και εάν θα υπάρχει η δυνατότητα μιας δευτεροβάθμιας κρίσης. 
Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Γρηγοράκος έχει το λόγο. 
ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, θα ήθελα να συνεχίσω την προηγούμενη ομιλία μου, διότι δεν επαρκούσε ο χρόνος μου. 
Βρισκόμαστε στην εποχή που θα γίνει η κατανομή του Γ' Κοινοτικού Πλαισίου Στήριξης και μιλώντας αυτή τη στιγμή στη Βουλή έχω την ευκαιρία να μιλήσω με τον Υπουργό Εθνικής Οικονομίας. 
'Ολο αυτό το νομοσχέδιο το στηρίζουμε. Στηρίζουμε την πολιτική του Υπουργείου Εθνικής Οικονομίας, αλλά είμαστε υποχρεωμένοι να ευαισθητοποιούμε τους Υπουργούς για ορισμένα πράγματα πριν παρθούν οριστικές αποφάσεις για την περιφέρεια. Είναι γεγονός ότι κάναμε πολλά πράγματα στην ελληνική περιφέρεια τα προηγούμενα είκοσι χρόνια. Φτιάξαμε δρόμους, κάναμε καλύτερη την ποιότητα ζωής των περιοχών αυτών, κάναμε κοινωνικές τομές, βοηθήσαμε οικονομικά την περιφέρεια, φτιάξαμε το Εθνικό Σύστημα Υγείας, αλλά σήμερα όμως θα πρέπει όλα αυτά να τα επανεκτιμήσουμε. Μιλάμε πια για την ΟΝΕ, μιλάμε για ευημερία, μιλάμε για ευμάρεια, μιλάμε για μετά ΟΝΕ εποχή. 
Η ορεινή και αγροτική Ελλάδα άλλαξε ριζικά. Παραμένει όμως προβληματική ακόμα. Υπάρχουν όμορφα χωριά με όμορφους ανθρώπους, που σκέπτονται όμορφα. Μαραζώνουν όμως σήμερα, κύριε Υπουργέ. 'Εχουν μόνο συνταξιούχους. Δεν υπάρχουν παιδιά, δεν υπάρχουν σχολεία. 
Υπάρχουν περιφέρειες της Ελλάδος και το ξέρετε καλύτερα, κύριε Υπουργέ, που είναι οι φτωχότερες της Ευρωπαϊκής 'Ενωσης. Και όλα αυτά, γιατί υπάρχουν ανισότητες στην ανάπτυξη. Οι πατριώτες μου, οι Λάκωνες, όταν φεύγουν από την περιφέρεια της Πελοπονήσου νομίζουν ότι βρίσκονται σε μία άλλη Ελλάδα. Είστε Κερκυραίος και ξέρετε τι σημαίνει αυτό.  Ειπώθηκε και λέγεται κατά κόρον ότι τις τελευταίες μέρες δεκαπέντε δισεκατομμύρια περίπου θα διατεθούν από το Γ' Κοινοτικό Πλαίσιο Στήριξης στην περιφέρεια και είναι κάτι που το θέλουμε όλοι, το επιθυμούμε όλοι.  Με φειδώ και με ώριμες σκέψεις και πάνω απ' όλα με διαφάνεια να διατεθούν αυτά τα χρήματα για την ανάπτυξη της περιφέρειας. Χωρίς όμως ανθρώπινο  δυναμικό δεν υπάρχει περίπτωση να έχουμε ανάπτυξη της περιφέρειας.  Γι' αυτό χρειάζονται γενναία κίνητρα στην αγροτική οικογένεια, διότι χωρίς κίνητρα, όσα και να διατεθούν η ανάπτυξη της περιφέρειας, δεν είναι εφικτή. Χωρίς, λοιπόν, νέες επιχειρηματικές δραστηριότητες δεν είναι δυνατόν να καταπολεμήσουμε την ανεργία. Υπάρχουν επιχειρηματίες οι οποίοι πραγματικά θα επένδυαν στην περιφέρεια, αν είχαν τα ανάλογα κίνητρα.         Υπάρχουν έντεκα νομοί που εμφανίζονται προβληματικοί από το Ινστιτούτο Περιφερειακής Ανάπτυξης του Παντείου Πανεπιστημίου. Αυτοί οι νομοί είναι Γρεβενών, Θεσπρωτίας, Ευρυτανίας, 'Αρτας, Φωκίδας, Αρκαδίας, Λακωνίας, Μεσσηνίας, Καστοριάς, Τρικάλων και Ηλείας. 
Κύριε Υπουργέ, θα πρέπει οπωσδήποτε να δοθούν κίνητρα στους νομούς αυτούς και θα πρέπει να το συζητήσουμε σε άλλο νομοσχέδιο στη Βουλή για την ανάπτυξη αυτών των νομών. Κάτι πρέπει να γίνει. 
Η προσπάθεια για εξασφάλιση ποιοτικών κοινωνικών υπηρεσιών όμοια με αυτήν των αστικών κέντρων είναι μια άλλη πλευρά της δικής μας πολιτικής, ούτως ώστε ενισχύοντας την περιφέρεια ή κάνοντάς την ίση περίπου με τα αστικά κέντρα, οι κοινωνικές μας υπηρεσίες θα έχουν και στους στόχους αυτούς την ανάπτυξή τους και θα κρατηθεί ο κόσμος εκεί. 
Χρειάζεται περισσότερα χρήματα για την παιδεία. Δεν πρέπει να οδηγούμε τα δικά μας παιδιά στο εξωτερικό. Το πανεπιστήμιο της Πελοποννήσου -και το λέω αυτό γιατί είστε Υπουργός της Εθνικής Οικονομίας- πρέπει να γίνει πραγματικότητα. Πρέπει να κρατήσουμε τα παιδιά μας, τα οποία θα δώσουν και ζωή στις τοπικές κοινωνίες. Είναι μία απαίτηση όλων. 
Η μετά ΟΝΕ εποχή, κύριε Υπουργέ, είναι ένα όραμα του 'Ελληνα πολίτη. Θέλει όμως όλοι μας να σκύψουμε πάνω από αυτό το όραμα για να το κάνουμε πραγματικότητα. Η αξιοπιστία μας κρίνεται καθημερινά. Και έχουμε μεγάλες ευθύνες γι' αυτήν την αξιοπιστία. 
Κύριε Υπουργέ, έχουμε όλες τις προϋποθέσεις σαν κυβέρνηση να επιτύχουμε. Δεν έχουμε εξάλλου και άλλο δρόμο, μόνο το δρόμο της επιτυχίας. Δεν έχουμε άλλη επιλογή. Η ελληνική περιφέρεια περιμένει πολλά από εμάς. Πιστεύω ότι και εσείς θα σκύψετε πάνω από αυτά τα προβλήματα για να δώσουμε τις λύσεις που απαιτούνται για καλύτερη ποιότητα ζωής αυτών των ανθρώπων  που φυλάσσουν Θερμοπύλες. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, να κάνω μια διόρθωση. 
Προηγούμενα διάβασα κάτι από το βιβλίο του κ. Σημίτη και η περικοπή που διάβασα ήταν οι δηλώσεις του τότε Πρωθυπουργού. Η περικοπή που αφορά τον ίδιο τον κ. Σημίτη ανέφερε ότι "περιοριστικός παράγοντας της ανάπτυξης είναι στη χώρα μας η αδυναμία του ισοζυγίου των εξωτερικών συναλλαγών, ότι ο εξωτερικός δανεισμός συνδέεται με προϋποθέσεις και δημιουργεί δεσμεύσεις". Γενικά όλο το βιβλίο αυτό αναφέρεται στο ισοζύγιο πληρωμών ιδίως στην παραγωγή η οποία σήμερα, επαναλαμβάνω, έχει ξεχασθεί.  Να διορθωθεί στα Πρακτικά ότι ήταν απόσπασμα των δηλώσεων του τότε Πρωθυπουργού Ανδρέα Παπανδρέου μόλις τελείωσε την εποχή εκείνη η συζήτηση για το σταθεροποιητικό πρόγραμμα. 
Είπαμε αρκετά, λοιπόν, για τα γενικότερα θέματα. Παρακολούθησα με πολλή προσοχή τις αγορεύσεις τους κ. Γρηγοράκου και τα όσα είπε για τη Λακωνία, αλλά νομίζω ότι όλοι οι νομοί οι οποίοι στηρίζονταν μέχρι τώρα στο αγροτικό εισόδημα, όλοι είναι προβληματικοί διότι το αγροτικό επάγγελμα σε όλες τις μορφές της πρωτογενούς παραγωγής από το δάσος στο χωράφι, στη κτηνοτροφία δεν έχουν ελληνική κοινωνική καταξίωση και οι νέοι δεν έχουν καμία επιθυμία να πάνε προς τα εκεί. Απαιτείται κοινωνική καταξίωση, απαιτείται δημιουργία ενός προτύπου, απαιτούνται  υποδείξεις. Δεν μπορεί στη σημερινή εποχή να έχουμε κτηνοτροφία της  τεχνολογίας της εποχής  του 1930-1940. 
Κύριε Πρόεδρε, τα άρθρα που συζητούμε τώρα είναι πολύ σημαντικά.  'Ομως νομίζω ότι στο νομοσχέδιο αυτό, κύριε Υπουργέ, μπορούσαν να ληφθούν κάποια μέτρα, κάποια μέτρα να λύσουν κάποιες εγγενείς δυσχέρειες ή, αν θέλετε, κάποιες νόσους, κάποια συμπτώματα τα οποία έχουν εξελιχθεί σε νόσους. 
Πιστεύω ότι έπρεπε, με την εισαγωγή του ευρώ, να δώσετε κίνητρα, αποθεματικά των επιχειρήσεων να κεφαλαιοποιηθούν. Να σταματήσει αυτή η μεγάλη απόσταση μεταξύ ονομαστικής αξίας μιας μετοχής και αποθεματικών και πραγματικής αξίας. Για τα αποθεματικά θα κάνει το διοικητικό συμβούλιο ό,τι θέλει. 'Οταν όμως γίνουν  μετοχικά κεφάλαια, δεν είναι εύκολο να γίνουν ό,τι θέλουμε, το αντιλαμβάνεσθε καλύτερα. 
'Εχουν συσσωρευθεί τεράστια ποσά ως αποθεματικά με τις κινήσεις  των δύο τελευταίων ετών. Και δεν ελήφθη από το Υπουργείο Εθνικής Οικονομίας κανένα μέτρο, καμία μέριμνα  και κίνητρα -κίνητρα, εγώ δεν έχω αντίρρηση-να γίνουν αυτά μετοχικά κεφάλαια. Είναι πολύ μεγάλη η διαφορά. Και νομίζω πως είναι καιρός με τα κέρδη που σημειώνονται να επαναφέρετε εκείνη τη παλαιά διάταξη που υπήρχε μάλλον να ενεργοποιηθεί, ότι ένα ποσοστό του μετοχικού κεφαλαίου κάθε χρόνο διανέμεται ως μέρισμα και τυχόν ζημία μεταφέρεται σε επόμενη χρήση. Αυτά είναι απαραίτητα να γίνουν, δεν χρειάζεται να τα υποδείξουμε εμείς απο εδώ. Και διερωτάται ο καθένας, μα, τι γίνεται; 'Ετσι έχουμε αυτήν την εικόνα στο Χρηματιστήριο, που έχουμε, και θα την έχουμε. Το Χρηματιστήριο λειτουργεί προς όφελος μετόχων  και  όχι των εταιρειών. Κανένας δεν έχει αντίρρηση  να ενισχυθούν οι εταιρείες, να αποκτήσουν οντότητα, να αποκτήσουν μετοχικά κεφάλαια. 'Οχι, όμως, να ενισχύονται κάποιοι μέτοχοι. Και ξέρετε πολύ καλά ότι με τις αποστάσεις ονομαστικής αξίας, και πραγματικής αξίας με τις υπέρ το άρτιον διαθέσεις, με τις αλλαγές  στο επόμενο κλπ., τι γίνεται και ποιοι μέτοχοι έχουν γίνει πλούσιοι. 
Αυτό το θεωρώ παράλειψη του νομοσχεδίου και βεβαίως δεν χάθηκε ο χρόνος, αύριο, μεθαύριο μπορείτε να το κάνετε. Είναι πάντως κάτι που πρέπει  αναγκαίως το ταχύτερο να γίνει. Θα το δείτε αυτό από τους ισολογισμούς που δημοσιεύονται και από τα έσοδα μερικών επιχειρήσεων και από χρηματιστηριακές πράξεις. 
Τώρα τι κίνδυνος υπάρχει με το ευρώ, κύριε Πρόεδρε και κύριε Υπουργέ; Κάποτε πριν από χρόνια δεν θυμάμαι ακριβώς πότε, το 1953, το 1954 , κάπου εκεί, είχαμε την οκά ως μέσον ζύγισης και έγινε το κιλό. Και βγήκε τότε το σλόγκαν  "και η οκά τριακόσια" -το θυμάσθε νομίζω και εσείς-διότι δεν ελήφθησαν μέτρα. 
Εδώ έχετε μια διάταξη, κύριε Υπουργέ, που λέτε ότι οι προμηθευτές υποχρεούνται σε υποχρεωτική αναγραφή των τιμών. Προμηθευτής δεν είναι αυτός που πουλάει στον απλό καταναλωτή. Ο προμηθευτής του καταναλωτή είναι άλλο, είναι ο επαγγελματίας, είναι ο παντοπώλης, είναι ο οπωροπώλης. Προμηθευτής είναι αυτός που προμηθεύει σε άλλον έστω και αν λέτε παρακάτω εσείς τον τελικό καταναλωτή. 
Αυτό θέλει ιδιαίτερη προσοχή, διότι φοβούμαι ότι με την ευκαιρία του ευρώ θα υπάρξουν δυσλειτουργίες. Οι τιμές είναι ελεύθερες και σήμερα τις διαμορφώνει ο καθένας όπως θέλει. Δεν υπάρχει καθημερινός τιμοκατάλογος κάτι που δεν είναι αστυνομικό μέτρο. Θα μπορούσε το Υπουργείο Ανάπτυξης να απαιτήσει καθημερινώς να υπάρχει ένας τιμοκατάλογος όλων των προϊόντων ακόμη και στα σούπερ μάρκετ που έχουν χιλιάδες προϊόντα. Αυτό είναι πολύ μεγάλο ζήτημα. Θα έπρεπε σε όλα τα σούπερ μάρκετ και σε όλα τα καταστήματα λιανικής πώλησης να υπάρχει συνεχώς η διπλή αναγραφή για πολύ μεγάλο χρονικό διάστημα. 
Τέλος το ευρωπαρατηρητήριο είναι ένας πολύ καλός θεσμός. Δεν νομίζω, όμως, ότι είναι αρκετός για να κάνει αυτήν την παρακολούθηση. Εύχομαι να μη βρεθούμε σε κάποιο σλόγκαν ανάλογο του "και η οκά τρακόσια" διότι το " δις εξαμαρτείν ουκ ανδρός σοφού". Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υφυπουργός Οικονομικών κ. Δρυς. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόδρε, σχετικά με την ενότητα των άρθρων 11 έως 20 που συζητάμε, έχω να κάνω μερικές παρατηρήσεις δηλώνοντας εξαρχής ότι αποδέχομαι τις τροποποιήσεις που έκανε ο εισηγητής του ΠΑΣΟΚ κ. Βαθειάς. 
Με το άρθρο 11 τροποποιούμε τις διατάξεις του βασικού νόμου περί ανωνύμων εταιρειών όσον αφορά το κατώτερο όριο μετοχικού κεφαλαίου και της ονομαστικής αξίας της μετοχής των ανωνύμων εταιρειών. 
Κατά τη διάρκεια της συζήτησης στην επιτροπή, ο ΣΕΒ παρατήρησε ότι είναι δυνατόν το όριο που ετέθη να δημιουργήσει λειτουργικά προβλήματα για πολύ μικρά ποσά, της τάξεως των δύο τριών δραχμών ή των πέντε-δέκα χιλιάδων δραχμών και να αναγκαστούν οι επιχειρήσεις να πραγματοποιήσουν γενικές συνελεύσεις. Γι' αυτό το λόγο πρότεινα και έγινε αποδεκτό και από τους Βουλευτές και από το ΣΕΒ να υπάρξει ένα όριο διακύμανσης, έτσι ώστε να μην οδηγήσουμε τις επιχειρήσεις σε περιττές γενικές συνελεύσεις. 
Με το άρθρο 12 καθορίζεται ο τρόπος μετατροπής και στρογγυλοποίησης της ονομαστικής αξίας της μετοχής μιας ανωνύμου εταιρείας από δραχμές σε ευρώ με αντίστοιχη αύξηση ή μείωση του μετοχικού κεφαλαίου και ταυτόχρονα η τροποποίηση του καταστατικού. Και για το άρθρο 12 ισχύει πάλι εδώ το όριο διακύμανσης του μείον 2,5%. 
Με το άρθρο 13 τροποποιούνται οι σχετικές διατάξεις των ΕΠΕ, όσον αφορά το κατώτερο όριο του εταιρικού κεφαλαίου και της μερίδας των εταίρων τα οποία μετατρέπονται σε ευρώ. 
Με το άρθρο 14 καθορίζεται ο τρόπος μετατροπής της μερίδας συμμετοχής των εταίρων των ΕΠΕ από δραχμές σε ευρώ και στρογγυλοποίησης που γίνεται με αύξηση ή μείωση του εταιρικού κεφαλαίου. 
Με το άρθρο 15 καθιερώνεται η διπλή αναγραφή τιμών για όλους τους προμηθευτές στις συναλλαγές τους με τους καταναλωτές προκειμένου να εξοικειώνονται με τη νέα νομισματική μονάδα, πράγμα που θα βοηθήσει στην ομαλή εισαγωγή του ευρώ. 
Θα ήθελα να πω στον κ. Κεδίκογλου ο οποίος ορθά διεπίστωσε ότι είναι δυνατό να παρερμηνευθεί ο όρος "προμηθευτής" -συμφωνώ ότι με τη στενή έννοια του όρου "προμηθευτής" είναι αυτός ο οποίος προμηθεύει στη λιανική πώληση αγαθά- αλλά εδώ εννοούμε ολόκληρη την πυραμίδα αυτών που εμπλέκονται στο χώρο της παραγωγής, της εμπορίας, της διακίνησης και διάθεσης των προϊόντων. Και δεν έχουν "οι προμηθευτές" τη στενή έννοια του όρου, όπως την περιέγραψε προηγούμενα ο κ. Κεδίκογλου. 
'Αρα με αυτήν την εξήγηση δεν νομίζω ότι χρειάζεται να κάνουμε τίποτα περισσότερο. 
ΒΑΣΙΛΗΣ ΚΕΔΙΚΟΓΛΟΥ: Εύχομαι τα δικαστήρια να το δεχθούν. 
ΓΕΩΡΓΙΟΣ ΔΡΥΣ (Υφυπουργός Οικονομικών): Αν στην πορεία διαπιστώσουμε ότι χρειάζεται κάτι, θα το ρυθμίσουμε. Το νομοσχέδιο αναφέρει όμως ότι με απόφαση -διότι θα βγει μια ερμηνευτική εγκύκλιος  των Υπουργών Ανάπτυξης και Οικονομικών- μπορεί να διευκρίνεζεται κάθε σχετικό πρόβλημα που θα προκύψει στην εφαρμογή του νόμου αυτού. 
Στο άρθρο 16 ρυθμίζονται οι λεπτομέρειες λειτουργίας ως ευρωπαρατηρητηρίων των επιτροπών φιλικού διακανονισμού καταναλωτικών διαφορών που εδρεύουν ήδη στις Νομαρχίες με στόχο τον έλεγχο και την πληροφόρηση σχετικά με τις διαδικασίες εισαγωγής του ευρώ. 
Είπα και στην επιτροπή, στη συνάδελφο την κ. Ξηροτύρη, σχετικά με την πρότασή της να υπάρξει ένα δευτεροβάθμιο όργανο, το οποίο θα επιλαμβάνεται των όποιων διαφορών ή των όποιων παραβάσεων διαπιστώνονται στα ευρωπαρατηρητήρια ότι αυτό δεν μπορεί να γίνει διότι τα ευρωπαρατηρητήρια, δεν είναι πρώτου βαθμού δικαστήρια για να μπορεί κάποιος να ζητήσει την παρέμβαση δικαστηρίου δευτέρου βαθμού. Αυτά όταν προκύπτουν επιλύονται με ερμηνευτικές εγκυκλίους των αρμοδίων Υουργών.  Επίσης, κυρία Ξηροτύρη, σχετικά με το επικοινωνιακό πρόγραμμα είπαμε και εμείς ότι η χώρα μας δεν έχει αρχίσει μία επαρκή διαδικασία ενημέρωσης όλων των πολιτών. Αυτό όμως είναι λογικό, διότι πρώτα έπρεπε να ενταχθούμε στη Ζώνη του ΕΥΡΩ -και αυτό όπως ξέρετε έγινε στις 19 Ιουνίου- και επομένως μετά έπρεπε να υποβάλουμε στην Ευρωπαϊκή 'Ενωση αίτημα για τη χρηματοδότηση αυτής της καμπάνιας. 
Πρέπει λοιπόν να σας πω, ότι αυτό το επικοινωνιακό πρόγραμμα θα αρχίσει σε έναν περίπου μήνα μετά την έγκριση της πρότασής μας από την Ευρωπαϊκή Επιτροπή και θα συνεχιστεί με εντεινόμενο συνεχώς ρυθμό μέχρι και το τέλος του 2001. Ουσιαστικά, δηλαδή, το επικοινωνιακό πρόγραμμα στην Ελλάδα θα διαρκέσει δεκαπέντε μήνες. Κύριος στόχος μας είναι οι μικρομεσαίες επιχειρήσεις, οι πολίτες γενικότερα και βεβαίως οι ειδικές ομάδες πολιτών, όπως για παράδειγμα τα άτομα με ειδικές ανάγκες ή άλλες ειδικές ομάδες, που έχουν ανάγκη συγκεκριμένης ενημέρωσης για τη μετάβαση από τη δραχμή στο ευρώ. 
Η ενημέρωση θα γίνεται συνεχώς τόσο με τηλεοπτικά και ραδιοφωνικά μηνύματα, με καταχωρήσεις στον ημερήσιο, τον εβδομαδιαίο και τον περιοδικό τύπο, άρθρα, σχόλια, με αφίσες και εξειδικευμένα φυλλάδια, με σεμινάρια τόσο για το δημόσιο όσο και για τον ιδιωτικό τομέα σε συνεργασία προφανώς με τα επιμελητήρια και τις επαγγελματικές ενώσεις στην Αθήνα και στην περιφέρεια. Ανάλογο πρόγραμμα θέλω να σας πω ότι υλοποιήθηκε την περίοδο από τον Οκτώβριο του 1999 μέχρι τον Απρίλιο του 2000, αλλά το πρόγραμμα αυτό διακόπηκε λόγω των εκλογών. 
Με το άρθρο 17 καθιερώνεται, κύριοι συνάδελφοι, η χορήγηση στους προμηθευτές ειδικού σήματος, του λεγόμενου ευρω - λογότυπου εφόσον πληρούν τις απαιτούμενες προϋποθέσεις με στόχο τη διευκόλυνση της ομαλής εισαγωγής του ευρώ στην οικονομία. 
Με το άρθρο 18 ρυθμίζονται θέματα για τη διευκόλυνση των χρηματιστηριακών συναλλαγών με Ευρώ,  από 1-1-2001 και δίδονται οι εξουσιοδοτήσεις στα αρμόδια όργανα της Επιτροπής Κεφαλαιαγοράς, στο Χρηματιστήριο Αξιών Αθηνών, στο Χρηματιστήριο Παραγώγων Αθηνών, στην ΕΤ.Ε.Σ.Ε.Π. και καθιερώνονται διαδικασίες επίλυσης προβλημάτων τα οποία είναι δυνατόν να προκύψουν μετά την 1.1.2001 στις χρηματαγορές. 
Με το άρθρο 19 δίνεται η δυνατότητα διά κοινών υπουργικών αποφάσεων να αναπροσαρμόζονται χρηματικά ποσά όπως παράβολα, πρόστιμα. 'Ανέφερε προηγουμένως η κ. Ξηροτύρη πώς θα καταβάλλονται τα χρήματα αυτά. Αυτό θα γίνεται με σχετική απόφαση που θα εκδώσουν οι αρμόδοι υπουργοί. 
Με το άρθρο 20 παρέχεται η δυνατότητα επιβολής προστίμου από πενήντα χιλιάδες (50.000) έως είκοσι εκατομμύρια (20.000.000) δραχμές με υπουργικές αποφάσεις στους παραβάτες των παραπάνω διατάξεων. 
Με τις παρατηρήσεις αυτές θέλω, κύριοι συνάδελφοι, να ζητήσω την υπερψήφιση των διατάξεων αυτών του νομοσχεδίου. 
Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Και εμείς ευχαριστούμε, κύριε Υπουργέ. Πριν δώσω το λόγο στον επόμενο ομιλητή για τη δευτερολογία θα  ήθελα να σας παρακαλέσω επειδή αποδεχθήκατε ορισμένες τροπολογίες του κ.  Βαθειά ... 
ΓΕΩΡΓΙΟΣ ΔΡΥΣ (Υφυπουργός Οικονομικών): Είπα ότι τις κάνω δεκτές. 
ΠΡΟΕΔΡΕΥΩΝ (Κωνσταντίνος Βρεττός): Ναι, τις αποδεχθήκατε. Θα πρέπει μάλλον να το συγκεκριμενοποιήσετε, να πείτε πού είναι, σε ποια σημεία. 
ΓΕΩΡΓΙΟΣ ΔΡΥΣ (Υφυπουργός Οικονομικών): Να τις επαναλάβω δηλαδή. 
ΠΡΟΕΔΡΕΥΩΝ (Κωνσταντίνος Βρεττός): Ναι, να τις επαναλάβετε για να καταγραφούν στα Πρακτικά, ώστε να νομιμοποιηθούν. 
ΓΕΩΡΓΙΟΣ ΔΡΥΣ (Υφυπουργός Οικονομικών): Να τις επαναλάβω άλλη μία φορά για να εγγραφούν στα Πρακτικά. 
ΓΕΩΡΓΙΟΣ ΑΛΟΓΟΣΚΟΥΦΗΣ: Να τις καταθέσετε. 
ΓΕΩΡΓΙΟΣ ΔΡΥΣ (Υφυπουργός Οικονομικών): Τις έχω ήδη δώσει, αλλά θα τις επαναλάβω. 
Στο άρθρο 11 τροποποιείται η παράγραφος 1 εδαφ. β Η παρ.3 του άρθρου 8 αντικαθίσταται ως εξής: "Οι υφιστάμενες κατά την 1.1.2002 ανώνυμες εταιρείες που έχουν μετοχικό κεφάλαιο μικρότερο του ποσού των εξήντα χιλιάδων ευρώ, υποχρεούνται να προσαρμόσουν το κεφάλαιό τους μέχρι του ποσού αυτού και με απόκλιση έως μείον 2,5% το αργότερο μέχρι 31.12.2003 διαφορετικά ανακαλείται η σύστασή τους". 
Στην παράγραφο η' αντικαθίστανται οι λέξεις "το ποσό" με τις λέξεις "η φράση". 
Στο άρθρο 12, στην παράγραφο 1 προστίθεται στο πρώτο εδάφιο το εξής: "Οι διατάξεις του παρόντος εδαφίου ισχύουν ανάλογα και για την παράγραφο 1, περίπτωση β' του άρθρου 11". 
Στο άρθρο 13, στην παράγραφο β' προστίθεται στο τέλος περίπου της παραγράφου η εξής φράση: "Και με απόκλιση έως μείον 2,5%". 
Στο άρθρο 15 προστίθεται στο τέλος της παραγράφου 2 η φράση: "Ειδικότερα τυχόν προβλήματα που θα ανακύψουν από την εφαρμογή της διπλής αναγραφής τιμών, τα οποία σχετίζονται με τις διατάξεις του Κώδικα Βιβλίων και Στοιχείων ρυθμίζονται με κοινή απόφαση των Υπουργών Ανάπτυξης και Οικονομικών". 
Στην παράγραφο 1 προστίθεται η φράση: "Επιφυλασσομένων των διατάξεων του άρθρου 6". 
Τέλος, στο άρθρο 20 προστίθενται οι λέξεις: "και από 1.1.2002 από εκατόν πενήντα ευρώ έως εξήντα χιλιάδες ευρώ". 
Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Και εμείς ευχαριστούμε. 
Το λόγο για να δευτερολογήσουν έχουν ζητήσει δύο συνάδελφοι. Ο κ.Βαθειάς και ο κ.Κεδίκογλου. 
Ο κ. Βαθειάς έχει το λόγο. 
ΙΩΑΝΝΗΣ ΒΑΘΕΙΑΣ: Για τα ζητήματα που τέθηκαν όσον αφορά το άρθρο 15 με τη διπλή αναγραφή, εάν κυρία Ξηροτύρη πάμε στη διαδικασία για να εξαιρέσουμε κάποιες περιπτώσεις, τότε ουσιαστικά δεν θα είναι υποχρεωτικό με αποτέλεσμα να δημιουργηθούν παρενέργειες, διότι ο καθένας θα προσθέτει και τον εαυτό του σε μια διαδικασία η οποία σαφώς δεν θα μας διευκολύνει.  'Αρα, καταλαβαίνετε ότι είναι καλύτερο να υπάρξει η διαδικασία της υποχρεωτικής αναγραφής καθ'όσον όλοι θέλουμε να προστατεύσουμε τον καταναλωτή, παρά να δημιουργηθούν άλλα ζητήματα τα οποία θα έχουν συγκεκριμένες παρενέργειες. 
'Οσον αφορά τις επιτροπές να είσθε βέβαιοι ότι οι επιτροπές θα λειτουργήσουν διότι η διαδικασία και ο καθορισμός του ενιαίου νομίσματος θα είναι τέτοιος, που δεν θα μπορεί κανείς να πει ότι αυτές οι επιτροπές δεν θα λειτουργήσουν. Θα υπάρχουν ζητήματα, θα υπάρχουν προβλήματα. Το αν αυτές οι επιτροπές είναι αμειβόμενες ή όχι, είναι θέμα και του Υφυπουργού Οικονομικών που είναι εδώ. Πιστεύω, όμως, ότι δεν είναι το ζητούμενο, ούτε μπορεί ο νόμος να καθορίσει ότι είναι αμειβόμενη η επιτροπή. Είναι θέμα του Υπουργείου να δει όσον αφορά την ουσία και αν θέλει να καθορίσει. Εμείς κάνουμε ένα νόμο και από κει και ύστερα δεν καθορίζουμε ότι αυτές οι επιτροπές θα είναι αμειβόμενες. Εξάλλου θα υπάρχουν και άλλες νομοθετικές ρυθμίσεις που θα έρθουν για ψήφιση στη Βουλή. 
'Οσον αφορά τη διαδικασία του προστίμου, πιστεύω ότι έχει καταγραφεί και εδώ πώς θα γίνουν αυτές οι διαδικασίες. Και η τροποποίηση η οποία προτείνουμε πιστεύω ότι καλύπτει κατά τον καλύτερο τρόπο την διαδικασία αυτή όσον αφορά το νομοσχέδιο που έχει έρθει σήμερα στην Εθνική Αντιπροσωπεία. 
Θα ήθελα, όμως, να μείνω ιδιαίτερα στα ζητήματα που μπήκαν όσον αφορά την προετοιμασία της κοινής γνώμης και των επιχειρήσεων και ένα χρονοδιάγραμμα, γιατί ετέθη από πολλούς εάν υπάρχει χρονοδιάγραμμα, εάν έχουν προβλεφθεί και ποια στοιχεία έχουν προβλεφθεί και πώς θα γίνει η ενημέρωση συνολικά και της κοινής γνώμης. 
Ενημερώνω ότι έγιναν από το Υπουργείο Εθνικής Οικονομίας καταγραφές και είδαμε τις τάσεις που υπάρχουν όσον αφορά τη κοινή γνώμη. 
Και από τις τάσεις που υπάρχουν στην κοινή γνώμη όπως κατεγράφησαν όσον αφορά τη διαδικασία αυτή αλλά από την άλλη μεριά και ακριβώς τα ζητήματα τα οποία ετέθηκαν στην έρευνα που έγινε το Νοέμβριο του 1999, σε μεγάλο βαθμό καθόρισαν και την πολιτική την οποία θα ασκήσει στο επικοινωνιακό επίπεδο η Κυβέρνηση, τα συναρμόδια υπουργεία και οι φορείς μέχρι την οριστικοποίηση του ευρώ από την 1η Μαρτίου του 2002 στην Ελλάδα. 
Από το Σεπτέμβριο μήνα -αυτό που ανέφερε και ο Υπουργός Εθνικής Οικονομίας κ. Παπαντωνίου χθες εδώ- πλέον θα υπάρχουν και κονδύλια για να πάμε στη διαδικασία αυτή της ενημέρωσης της κοινής γνώμης. Και υπάρχει και ένα συγκεκριμένο χρονοδιάγραμμα, το οποίο μπορούμε να το πούμε για να το έχουμε όλοι υπόψη μας όσον αφορά τις ενέργειες. 
Είχε καθοριστεί για το έτος 2000 να υπάρχει η διαμόρφωση του νομοθετικού πλαισίου και πρόθεση για ψήφιση στη Βουλή το ευρώ στη χώρα, αυτό το οποίο ουσιαστικά συζητούμε και ψηφίζουμε. Η προετοιμασία του σχεδίου κυκλοφορίας τραπεζογραμματίων και κερμάτων ευρώ, αυτό το οποίο περιγράψαμε σήμερα. Η προετοιμασία των φορέων για τη λειτουργία κεφαλαιαγορών σε ευρώ. Και γνωρίζετε πολύ καλά ότι αυτή η προετοιμασία έχει γίνει νωρίτερα, γιατί η κεφαλαιαγορά, το χρηματιστήριο μπαίνουν νωρίτερα στην όλη διαδικασία. Η εφαρμογή του προγράμματος επικοινωνιακής πολιτικής. Η ολοκλήρωση μελέτης μηχανογραφικών προσαρμογών στο δημόσιο τομέα. Είναι από το σχέδιο της εθνικής μετάβασης στο ευρώ. Η ολοκλήρωση ενεργειών παροχής ευρωεπιλογών, τα γνωστά ευρώψιονς για τα νομικά πρόσωπα. Η διαμόρφωση του κατάλληλου πλαισίου για την προώθηση του ευρωλογότυπου, το οποίο έχουμε στο άρθρο του νομοσχεδίου. 
Πάμε στο 2001. 'Εχουμε την έναρξη της εφαρμογής των διατάξεων του νόμου για την εξαγωγή του ευρώ στη χώρα. 
'Εχουμε την προώθηση επιμέρους ειδικών νομοθετικών ρυθμίσεων, αυτό το οποίο ανέφερα στην εισηγητική μου ομιλία χθες. 
'Εχουμε την εφαρμογή του σχεδίου κυκλοφορίας τραπεζογραμματίων και κερμάτων ευρώ στην πρώτη φάση. 
'Εχουμε την κατάρτιση του κρατικού προϋπολογισμού σε δραχμές και ευρώ παράλληλα.  Δηλαδή το μεταβατικό στάδιο έχει να κάνει και με τη διαμόρφωση του εθνικού προϋπολογισμού της χώρας, ο οποίος θα διαμορφωθεί και σε ευρώ και σε δραχμές. 
'Εχουμε τη λειτουργία των κεφαλαιαγορών, χρηματαγορών σε ευρώ, αυτό που ανέφερα πριν, από την 1.1.2001. Είναι το έτος 2001 όσον αφορά τον προγραμματισμό και το χρονοδιάγραμμα. 
'Εχουμε την εφαρμογή του Εθνικού Προγράμματος Επικοινωνιακής Πολιτικής, αυτή που θα αρχίσουμε το Σεπτέμβριο μήνα και η οποία θα εφαρμόζεται πλέον προοδευτικά μέσα στο 2001 και θα κορυφωθεί βέβαια προς το τέλος του χρόνου. 
'Εχουμε την πιλοτική λειτουργία εφαρμογών συστημάτων στο δημόσιο τομέα. Θα υπάρχει η διαδικασία της πιλοτικής εφαρμογής, για να δούμε τεχνικά ζητήματα, τα οποία πιθανόν θα προκύψουν και τα οποία δεν μπορούν να προβλεφθούν σήμερα. 
'Εχουμε την έναρξη της χρήσης των ευρωεπιλογών, αυτό το οποίο προγραμματίζεται για το 2000 και εφαρμόζεται το 2001. 
'Εχουμε την ολοκλήρωση των τεχνικών προσαρμογών, δοκιμαστική λειτουργία εφαρμογών συστημάτων στις επιχειρήσεις. Και εκεί θα υπάρχει η δοκιμαστική περίοδος, όπως ακριβώς την έχουμε καθορίσει. 
'Εχουμε και την εφαρμογή εθελοντικών συμφωνιών και ευρωλογοτύπου, για να δούμε πώς θα πάνε αυτά τα ζητήματα. 
Στο έτος 2002 έχουμε την έναρξη της κυκλοφορίας νέου νομίσματος σε φυσική μορφή, αυτό το οποίο λέει το νομοσχέδιο. 
'Εχουμε την απόσυρση δραχμής, κερμάτων και τραπεζογραμματίων από τις εμπορικές τράπεζες και την Τράπεζα Ελλάδος, όπως επίσης, περιέγραψα τι θα γίνει μετά την 1.3.2002, όταν οι εμπορικές τράπεζες πλέον δεν θα παίρνουν δραχμές, για να τις ανταλλάσσουν σε ευρώ, αλλά αν κάποιοι δεν έχουν κάνει τη διαδικασία μέχρι τότε, η Τράπεζα Ελλάδος όπως ακριβώς θα καθορίσουμε στη διαδικασία. 
'Εχουμε την κατάρτιση και εκτέλεση του Κρατικού Προϋπολογισμού μόνο σε ευρώ. Είναι οι φάσεις, οι οποίες καταγράφονται και το 2002 η εκτέλεση του προϋπολογισμού γίνεται πλέον σε ευρώ. 
Η λειτουργία των συστημάτων γίνεται μόνο σε περιβάλλον ευρώ πλέον το 2002, όπως και η εφαρμογή του Εθνικού Προγράμματος Επικοινωνιακής Πολιτικής εφόσον αυτό κριθεί σκόπιμο. Δηλαδή, προβλέπουμε ότι και στα στοιχεία της επικοινωνιακής πολιτικής μας εάν κριθεί σκόπιμο αυτή η πολιτική να συνεχισθεί είτε στις αρχές του 2002 είτε σε ένα χρονικό διάστημα των επόμενων μηνών και αυτό θα το κάνουμε. 
Πιστεύουμε, όμως, ότι τη δουλειά που έχει γίνει σε εθνικό επίπεδο, στα πλαίσια της εθνικής οικονομίας, εσείς είχατε τη δυνατότητα να τη δείτε πέρα από τα ζητήματα της πολιτικής όσον αφορά την πορεία της χώρας για να φθάσουμε στην ΟΝΕ.  Είδατε και την ανάλυση όλων αυτών μέσα από τα ερωτήματα που τέθηκαν από τον κ. Κεδίκογλου και από άλλους συναδέλφους που απαντήθηκαν με τον πλέον πληρέστατο τρόπο και από τον Υφυπουργό κ. Δρυ και από τον Υπουργό Εθνικής Οικονομίας και από τη δική μου πλευρά ως εισηγητού στο συγκεκριμένο νομοσχέδιο και με όλα όσα κατέθεσα στα Πρακτικά της Βουλής. 
Πιστεύω, ότι το ελληνικό Κοινοβούλιο είναι απόλυτα ενημερωμένο και με τον καλύτερο τρόπο για όλην αυτήν τη διαδικασία η οποία όχι μόνο θα μας απασχολήσει, αλλά θα είναι μία από τις κορυφαίες διαδικασίες της χώρας. Διότι τα παιδιά τα οποία γεννιούνται τώρα ή τα μικρά παιδιά δεν θα έχουν κάνει ποτέ συναλλαγές στο εθνικό νόμισμα που είναι η δραχμή. Θα ξεκινήσουν τις συναλλαγές τους τα επόμενα χρόνια σε ευρώ. Καταλαβαίνετε ότι θα υπάρχει μια τελείως διαφορετική κουλτούρα και προσέγγιση σε αυτό που αποτυπώσαμε. Στην ευρωπαϊκή διάσταση. 'Εχει και πολιτική διάσταση τα επόμενα χρόνια αυτό το θέμα των τεράστιων αλλαγών που γίνονται στο νομισματικό πεδίο. Εμείς που κάνουμε τις συναλλαγές μας σε δραχμές δεν έχουμε ακόμα καθορίσει τη συμπεριφορά μας. Φαντασθείτε τι θα συμβεί με τις επερχόμενες γενιές οι οποίες δεν θα γνωρίσουν τη συναλλαγή με δραχμή αλλά θα  κάνουν σε ευρώ όλες τους τις συναλλαγές. 
Πιστεύω, ότι το νομοσχέδιο είναι πάρα πολύ σημαντικό για όλους και όπως είπα στην προεισαγωγική μου ομιλία είναι ιδιαίτερη τιμή για μένα που ήμουν εισηγητής σε αυτό το νομοσχέδιο για τη μετάβαση της ελληνικής δραχμής στο ευρώ και παράλληλα που ως νέος Βουλευτής εισηγούμαι πλέον τα χρόνια που έρχονται η χώρα να μπει στο νομισματικό τομέα στο ευρώ.  Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Και εμείς ευχαριστούμε, κύριε Βαθειά. 
Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, κατανόησα πλήρως την απάντηση και τη θέση του Υφυπουργού Οικονομικών κ. Δρυ. 'Αλλωστε, είναι γνωστή η ευαισθησία που τον διακρίνει. 
Κύριε Υφυπουργέ, σχετικά με τη διπλή αναγραφή φοβούμαι ότι αν δεν περιβληθεί τον τύπο αγορανομικής διατάξεως αυτή η υποχρέωση, δεν θα είναι αποτελεσματική. Ποια είναι η διαφορά; Η αγορανομική διάταξη στέλνει τον υπεύθυνο κατηγορούμενο στο δικαστήριο και αυτό είναι που λαμβάνεται σοβαρά υπόψη. 'Οπως εισάγεται θα καταστρατηγηθεί, φοβούμαι πάρα πολύ και με το ευρωπαρατηρητήριο όπως είναι γενικώς διατυπωμένο χωρίς να έχει διάρθρωση και κάποιες συγκεκριμένες αρμοδιότητες, έχω επιφυλάξεις. Θα είναι οδυνηρό εάν επικρατήσει το σλόγκαν "και η δραχμή έγινε ευρώ".  Δεύτερον, οφείλω μία απάντηση σε αυτά που σας είπε η Τράπεζα της Ελλάδας σχετικά με τη χρήση του νικελίου. Λυπάμαι γιατί μια τόσο σοβαρή απόφαση ελήφθη εν κρυπτώ και παραβίστω. Λυπάμαι γιατί ένα τόσο σημαντικό θέμα η Τράπεζα της Ελλάδας το διαχειρίστηκε μόνη της, χωρίς την πολιτική ηγεσία, ένα θέμα που είχε άμεση σχέση με την ελληνική παραγωγή και προπαντός με την παραγωγή μετάλλου. Το μοναδικό μέταλλο που παράγεται στην Ευρώπη είναι το νικέλιο. 'Ολα τα άλλα μέταλλα εισάγονται από άλλες χώρες. 
Κύριε Υπουργέ, όπως γνωρίζετε, υπάρχουν τα λεγόμενα διμεταλλικά  νομίσματα. 'Ολες οι χώρες χρησιμοποιούν το νικέλιο με διμεταλλική μορφή.  Αυτήν τη θεωρία που βρέθηκε την τελευταία στιγμή ότι δήθεν το νικέλιο όταν ακουμπάει στο δέρμα κάνει κάποια ζημιά πολλοί ειδικοί δερματολόγοι δεν τη δέχονται. Αν δεχθούμε ότι είναι αληθές, αυτό συμβαίνει αν ακουμπήσει στο δέρμα για συνεχές και μεγάλο χρονικό διάστημα. 
'Οταν το νόμισμα είναι διμεταλλικό δεν υπάρχει τέτοιο ζήτημα. 
Συνεπώς, δεν στέκονται οι ισχυρισμοί αυτοί που σας είπαν οι εκπρόσωποι της Τραπέζης της Ελλάδος. 'Ηταν μια πολύ μεγάλη ευκαιρία η οποία χάθηκε για την αξιοποίηση, την τόνωση και την αξιόχρηση ακόμη του νικελίου και μάλιστα σε μια περίοδο που εμείς είχαμε απόλυτη ανάγκη.  Ακόμη θέλω να σας υπενθυμίσω, κύριε Υφυπουργέ των Οικονομικών, ότι σήμερα στην αγορά υπάρχει τεράστιο έλλειμμα κερμάτων. Και καλά μεν η Ευρωπαϊκή 'Ενωση έκανε αυτά που έκανε με το νικέλιο,  αλλά και η Τράπεζα Ελλάδος με τα ελληνικά νομίσματα τι έκανε; Και το κατοστάρικο να βγαίνει σε μορφή χαλκού και ψευδαργύρου και να έχει μόνο 5%, 6% νικέλιο; Δεν θα μπορούσε να είναι μικροτέρου μεγέθους και να είναι νικελιούχο; Και εκεί η Τράπεζα της Ελλάδος έχει πολύ μεγάλη ευθύνη απέναντι στην ελληνική παραγωγή. 
Τέλος, υπάρχει μεγάλη ευθύνη  -και σας το διάβασα χθες από τον ισολογισμό- γιατί από το 1998 εως το 1999 ο αριθμός των κερμάτων που είναι σε λειτουργία, είναι πολύ μικρότερος κατά πολύ μεγάλο ποσό. Σας το είπα και χθες και σας το ξαναλέω γιατί το θεωρώ αξιόλογο. Το 1998 κυκλοφορούσαν ένα δισεκατομμύριο τετρακόσια πενήντα εκατομμύρια κέρματα και το 1999 κυκλοφορούσαν ένα δισεκατομμύριο εκατόν ογδόντα εννιά εκατομμύρια κέρματα. Είχαν αποσυρθεί από τους τουρίστες, από διαφόρους που τα φυλάσσουν, γιατί είναι και αντικείμενα κάποιας αξίας, κάποιας αποθεματοποίησης με μορφή κειμηλίων κλπ. 
Αυτά τα δύο τα θεώρησα απαραίτητα κύριε Πρόεδρε να τα θέσω.   Κλείνοντας να ξανατονίσω ότι η Τράπεζα της Ελλάδος δεν έκανε τη δουλειά της όπως είχε υποχρέωση να κάνει και δεν το γνωστοποίησε στα Υπουργεία Εθνικής Οικονομίας και Ανάπτυξης. 
Κατά τα λοιπά επιμένω σε εκείνα τα προηγούμενα που είχα πει. Εύχομαι γρήγορα η Κυβέρνηση να βρει τους τρόπους με τους οποίους θα δώσει κοινωνική καταξίωση σε επαγγέλματα τα οποία είναι απαραίτητα για την πρόοδο και τη διαβίωση της χώρας μας, του λαού μας και του έθνους μας. Σας ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Και εμείς ευχαριστούμε τον κ. 
Κεδίκογλου. 
Κύριε Υπουργέ, θέλετε να πάρετε το λόγο; 
ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της ενότητας των άρθρων 11 έως 20. 
Ερωτάται το Τμήμα: Γίνεται δεκτό το άρθρο 11 όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 11 έγινε δεκτό ομοφώνως όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 12 όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 12 έγινε δεκτό ομοφώνως όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 13 όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 13 έγινε δεκτό ομοφώνως όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 14 ως έχει; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 14 έγινε δεκτό ομοφώνως ως έχει. 
Ερωτάται το Τμήμα: Γίνεται δεκτό το άρθρο 15 όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΒΑΣΙΛΗΣ ΚΕΔΙΚΟΓΛΟΥ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 15 έγινε δεκτό κατά πλειοψηφία όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 16 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΒΑΣΙΛΕΙΟΣ ΚΕΔΙΚΟΓΛΟΥ: Κατά πλειοψηφία. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς, το άρθρο 16 έγινε δεκτό κατά πλειοψηφία ως έχει. 
Ερωτάται το Τμήμα: Γίνεται δεκτό το άρθρο 17 ως έχει; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 17 έγινε δεκτό ομοφώνως ως έχει. 
Ερωτάται το Τμήμα: Γίνεται δεκτό το άρθρο 18 ως έχει; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 18 έγινε δεκτό ομοφώνως ως έχει. 
Ερωτάται το Τμήμα: Γίνεται δεκτό το άρθρο 19 ως έχει; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 19 έγινε δεκτό ομοφώνως ως έχει. 
Ερωτάται το Τμήμα: Γίνεται δεκτό το άρθρο 20 όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 20 έγινε δεκτό ομοφώνως όπως τροποποιήθηκε από τον κύριο Υπουργό. 
Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Τμήματος και ώρα 12.50', λύεται η συνεδρίαση για αύριο ημέρα Πέμπτη 7 Σεπτεμβρίου 2000 και ώρα 10.00' με αντικείμενο εργασιών του Τμήματος νομοθετική εργασία: α) μόνη συζήτηση επί της αρχής των άρθρων και του συνόλου της πρότασης νόμου αρμοδιότητας του Υπουργείου Πολιτισμού: "'Ιδρυση κοινωφελούς ιδρύματος με την επωνυμία ΕΛΛΗΝΙΚΟ ΙΔΡΥΜΑ ΕΡΕΥΝΩΝ ΚΑΙ ΜΕΛΕΤΩΝ ΕΛΕΥΘΕΡΙΟΣ ΒΕΝΙΖΕΛΟΣ" και β) συνέχιση της συζήτησης επί των τροπολογιών και του συνόλου του σχεδίου νόμου του Υπουργείου Εθνικής Οικονομίας: "Λήψη συμπληρωματικών μέτρων για την εφαρμογή των Κανονισμών (EK) 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ". 
Ο ΠΡΟΕΔΡΟΣ                          ΟΙ ΓΡΑΜΜΑΤΕΙΣ 

  


 

