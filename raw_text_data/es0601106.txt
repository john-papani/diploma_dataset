ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΙΣΤ’

Δευτέρα 6 Νοεμβρίου 2006

ΘΕΜΑΤΑ
Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 7 Νοεμβρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την αποζημίωση των πληγέντων από τις έντονες βροχοπτώσεις στο Νομό Μαγνησίας κ.λπ., σελ.
β) Προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση του προβλήματος της στέγασης του τμήματος Κινηματογράφου της Σχολής Καλών Τεχνών του Αριστοτέλειου Πανεπιστημίου Θεσσαλονίκης, σελ.
γ) Προς τον Υπουργό Υγείας και Κοινωνικής Αλληλεγγύης σχετικά με την ίδρυση και λειτουργία μονάδας υποκατάστασης στο Ηράκλειο κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. σχετικά με τις προσλήψεις στο χώρο της υγείας, σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΝΝΟΠΟΥΛΟΣ Α., σελ.
ΓΚΑΤΖΗΣ Ν., σελ.
ΚΕΓΚΕΡΟΓΛΟΥ Β., σελ.
ΝΑΚΟΣ Α., σελ.
ΤΑΛΙΑΔΟΥΡΟΣ Σ., σελ.
ΧΟΥΡΜΟΥΖΙΑΔΗΣ Γ., σελ.

Β. Επί της Επερώτησης:
ΑΒΡΑΜΟΠΟΥΛΟΣ Δ., σελ.
ΑΝΤΩΝΑΚΟΠΟΥΛΟΣ Π., σελ.
ΓΡΗΓΟΡΑΚΟΣ Λ., σελ.
ΚΑΚΛΑΜΑΝΗΣ Α., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΡΑΠΤΗ Σ., σελ.
ΣΗΦΟΥΝΑΚΗ-ΠΕΡΛΕΠΕ Α., σελ.
ΣΟΥΡΛΑΣ Γ., σελ.
ΤΑΣΟΥΛΑΣ Κ., σελ.
ΤΣΟΥΡΑΣ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΙΣΤ΄
      Δευτέρα 6 Νοεμβρίου 2006
      Αθήνα, σήμερα στις 6 Νοεμβρίου 2006, ημέρα Δευτέρα και ώρα 18.18΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον  κ. Νικόλαο Γκατζή Βουλευτή Μαγνησίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Δήμαρχος Καλαμπάκας Τρικάλων ζητεί οικονομική ενίσχυση για την αποκατάσταση ζημιών που προκλήθηκαν από πλημμύρες στην περιοχή του.
      2) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας με το οποίο ζητείται η αποκατάσταση  και προστασία  της παραδοσιακής συνοικίας Βαρόσι Έδεσσας.
      3) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε δημοσίευμα εφημερίδας το οποίο αναφέρεται σε προβλήματα αναγνώρισης πτυχίων Μουσικολογικών Σπουδών από τον Δ.Ο.Α.Τ.Α.Π..
      4) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την εξομοίωση των παρακρατούμενων εισφορών πολύτεκνων οικογενειών προς τους συλλόγους τους.
      5) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία το Σωματείο Εργατοϋπαλλήλων Καπνοβιομηχανίας «ΚΑΡΕΛΙΑ» Καλαμάτας διαμαρτύρεται για την αύξηση της φορολογίας των οικονομικών τσιγάρων.
      6) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο κ. Χαλκιώτης Δημήτριος ζητεί την εγκατάσταση σταθμού μέτρησης ατμοσφαιρικών ρύπων στο εργοστάσιο της Δ.Ε.Η. στη Μυτιλήνη.
      7) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο κ. Παλιγγίνης Ιωάννης καταγγέλλει ενέργειες που αποσκοπούν στην καταπάτηση δημόσιας γης στο Λαγανά Ζακύνθου.
      8) Οι Βουλευτές Β΄ Αθηνών και Α΄ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Διοικητής του Αστυνομικού Τμήματος Λαυρίου Αττικής καταγγέλλει παράνομες πράξεις ιδιωτών στη Μακρόνησο Ν. Κυκλάδων.
      9) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Πανελλήνια Ομοσπονδία Συλλόγων Υπαλλήλων Περιφερειών ζητεί την ικανοποίηση οικονομικών και εργασιακών αιτημάτων των μελών της.
      10) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύλλογος Εργαζομένων Καζίνο Ρόδου ζητεί την επαναπρόσληψη απολυμένων συναδέλφων, μόνιμων κατοίκων Ρόδου.
      11) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Αγίου Κων/νου Φθιώτιδας ζητεί τη χρηματοδότηση της αποκατάστασης των ζημιών που προκλήθηκαν  από τη θεομηνία της 11ης Οκτωβρίου στο Δήμο του.
      12) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Διεύθυνση Δασών της Περιφέρειας Στερεάς Ελλάδας διατυπώνει τις απόψεις της σχετικά με τη διαχειριστική μελέτη του δάσους «Σαναϊλα» στο Νεοχώριο Δομοκού.
      13) Ο Βουλευτής Λέσβου κ. ΣΤΑΥΡΟΣ ΣΚΟΠΕΛΙΤΗΣ, η Βουλευτής Α΄ Πειραιώς κ. ΕΛΠΙΔΑ ΠΑΝΤΕΛΑΚΗ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Πρόεδρος της Κοινότητας Αγίου Ευστρατίου ζητεί την ακτοπλοϊκή σύνδεση του νησιού με τη Μυτιλήνη.
      14) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στο πρόβλημα διαχείρισης των νοσοκομειακών αποβλήτων.
      15) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Γενική Συνομοσπονδία Επαγγελματιών Βιοτεχνών Εμπόρων Ελλάδας ζητεί την ενημέρωση των επιχειρήσεων σε ό,τι αφορά το Νομοθετικό Πλαίσιο και τα όρια δικαιοδοσίας της Επιτροπής Ανταγωνισμού.
      16) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Ένωση Υπαλλήλων Αγροτικής Φυλακής Κασσάνδρας Χαλκιδικής προβάλλει αιτήματα που αφορούν στην εύρυθμη λειτουργία της Φυλακής καθώς και οικονομικά αιτήματα που αφορούν στο προσωπικό.
      17) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Πολυτέκνων Νομού Μαγνησίας ζητεί την ομοιόμορφη παρακράτηση των συνδρομών των πολυτέκνων, προς τους συλλόγους τους.
      18) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας με το οποίο ζητείται η παραμονή των Τομέων και Ειδικοτήτων που λειτουργούν στον Α΄ και Β΄ κύκλο των Τ.Ε.Ε..
      19) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Πατεράκης Μάριος ζητεί το διορισμό του στη δευτεροβάθμια εκπαίδευση.
      20) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χατζηγιάννης Γεώργιος ζητεί να ενημερωθεί για τα συνταξιοδοτικά του δικαιώματα στο Ι.Κ.Α..
      21) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κυρία Ματζιρίδου Μαρία ζητεί επιδότηση από τον Ο.Α.Ε.Δ. ως Α.Μ.Ε.Α..
      22) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Βασιλειάδης Χαράλαμπος ζητεί να ενημερωθεί για την ασφάλισή του στο Τ.Ε.Β.Ε..
      23) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι κ.κ. Τσιτλακίδου Σουζάνα, Παναγιωτίδου Ελένη, Παπαϊωάννου Ευάγγελος και Καραγιάννης Σωτήριος, καθηγητές, ζητούν να αναγνωρίσουν ως συντάξιμη την προϋπηρεσία τους σε ιδιωτικά γυμνάσια.
      24) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Μαθητική Κοινότητα του Ενιαίου Λυκείου Αριδαίας Πέλλας ζητεί την επέκταση των κτηριακών εγκαταστάσεων του σχολείου της.
      25) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Μαγγανάρης Δημήτριος ζητεί τη μοριοδότηση της εγγονής του για την εισαγωγή της στην τριτοβάθμια εκπαίδευση.
      26) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ιωαννίδης Γεώργιος, οικοδόμος, ζητεί από τον Ο.Α.Ε.Δ. εποχικό επίδομα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 197/6-10-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 2580/26-10-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε ότι τα θιγόμενα θέματα εμπίπτουν στην αρμοδιότητα της Νομαρχιακής Αυτοδιοίκησης Θεσσαλονίκης, τα με αρ.πρ. 03/3311/13.10.06 και 07/11004/13.10.06 σχετικά έγγραφα της οποίας σας κοινοποιούμε, για ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 247/9-10-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 5945 Β/24-10-06 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην παραπάνω σχετική ερώτηση και σε ότι αφορά θέματα αρμοδιότητας ΥΠΕΧΩΔΕ σας γνωρίζουμε ότι:
      Στο αντικείμενο των εργολαβιών που εκτελέσθηκαν από την Ειδική Υπηρεσία Αεροδρομίου Ν. Ελλάδος/ΥΠΕΧΩΔΕ, στο Αεροδρόμιο Ηρακλείου δεν προβλεπόταν η κατασκευή αγωγού ομβρίων. Σε περίπτωση που ο αγωγός κριθεί απαραίτητος, θα πρέπει να συνταχθεί σχετική μελέτη από την ΥΠΑ και το έργο θα εκτελεσθεί με εργολαβία της.
      Τέλος ο έλεγχος τήρησης των περιβαλλοντικών όρων λειτουργίας του αεροδρομίου Ηρακλείου Κρήτης ανήκει στην αποκλειστική αρμοδιότητα της Υπηρεσίας Πολιτικής Αεροπορίας (ΥΠΑ), καθώς και ο προγραμματισμός και η εκπόνηση νέων περιβαλλοντικών μελετών, εφ' όσον αυτές απαιτούνται.
      Ο Υπουργός
      Γ. ΣΟΥΦΛΙΑΣ»
      3. Στην με αριθμό 141/5-10-06 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 5919 Β/24-10-06 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση των ερωτημάτων όπως αυτά παρουσιάζονται στην ανωτέρω σχετική ερώτηση, σας γνωρίζουμε τα ακόλουθα:
      Η εμφάνιση υψηλών συγκεντρώσεων αιωρούμενων σωματιδίων ΑΣ10, σε όλο σχεδόν τον Ελλαδικό χώρο, οφείλεται κατά μεγάλο μέρος στα ιδιαίτερα γεωμορφολογικά και κλιματολογικά χαρακτηριστικά της Ελλάδας. Σημειώνεται ότι, όλες οι χώρες του Ευρωπαϊκού νότου αντιμετωπίζουν ανάλογα φαινόμενα υπερβάσεων των οριακών τιμών, κυρίως λόγω του μεγάλου ποσοστού συνεισφοράς των φυσικών πηγών. Η μελέτη που αναφέρεται στην εισαγωγή, αφορά σε έρευνα που βασίστηκε σε στοιχεία του 2001 και για ορισμένες μόνο πόλεις χωρίς, επίσης, να έχει αφαιρεθεί η συνεισφορά των φυσικών πηγών (μεταφορά από Σαχάρα).
      Ως γνωστό, το ΥΠΕΧΩΔΕ έχει αναθέσει μελέτη για την Εκπόνηση Επιχειρησιακών Σχεδίων Δράσης για την καταπολέμηση της ατμοσφαιρικής ρύπανσης για την περιοχή της Θεσσαλονίκης, και τα προτεινόμενα σχέδια δράσης εξετάζονται. Παράλληλα, το ΥΠΕΧΩΔΕ πρόσφατα ανέθεσε μελέτη με σκοπό την εκτίμηση της συνεισφοράς των φυσικών πηγών στις υπερβάσεις των ΑΣ10. Τα αποτελέσματα, θα δείξουν την έκταση και το μέγεθος των μέτρων που πρέπει να ληφθούν αφού μέτρα μπορούν να ληφθούν μόνο για το ανθρωπογενές μέρος της ρύπανσης.
      Παράλληλα, εκτός από πιθανά πρόσθετα μέτρα, υπό εξέλιξη βρίσκονται άλλα μέτρα όπως η εφαρμογή από τις βιομηχανικές μονάδες των βέλτιστων διαθέσιμων τεχνικών, η μείωση του θείου στα καύσιμα, η χρήση του φυσικού αερίου στον οικιακό και βιομηχανικό τομέα.
      Ο Υπουργός
      Γ. ΣΟΥΦΛΙΑΣ»
      4. Στην με αριθμό 120/4-10-06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 5914 Β/24-10-06 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην παραπάνω σχετική ερώτηση και σε ότι αφορά θέματα αρμοδιότητας ΥΠΕΧΩΔΕ σας γνωρίζουμε ότι:
      Ο αναφερόμενος λόφος ευρίσκεται εκτός ορίων Γενικού Πολεοδομικού Σχεδίου και εκτός Ζωνών Οικιστικού Ελέγχου Ασπροπύργου.
      Στην αρμόδια Περιφέρεια Αττικής, τα υποβαλλόμενα αιτήματα για περιβαλλοντικές αδειοδοτήσεις έργων και δραστηριοτήτων που υπάγονται αφενός στην Πρώτη Κατηγορία Υποκατηγορία 2η και αφετέρου στην Δεύτερη Κατηγορία Υποκατηγορία 3η της ΚΥΑ ΗΠ ιι014/703/φ104/2003 (ΦΕΚ 332Β΄) «Διαδικασία Περιβαλλοντικής Εκτίμησης Αξιολόγησης κ.λπ.» εξετάζονται με τις διατάξεις και τους όρους δόμησης που προβλέπονται από το άρθρο 9 του Π.Δ/τος 24.5.85 (ΦΕΚ270 Δ) συνεκτιμώντας τις διαμορφωμένες χρήσεις σε ακτίνα 1 χιλιομέτρου από την δραστηριότητα και τις απόψεις των αρμόδιων φορέων.
      Χρήσεις γης στην περιοχή είναι δυνατόν να καθοριστούν στα πλαίσια σύνταξης του νέου Γ.Π.Σ. Ασπροπύργου (Ν.2508/97) ή με ΖΟΕ.
      Το Θέμα Προστασία των δασών δεν εμπίπτει στην αρμοδιότητα του ΥΠΕΧΩΔΕ, αλλά του Υπουργείου Αγροτικής Ανάπτυξης και Τροφίμων στο οποίο διαβιβάζουμε αντίγραφο της σχετικής ερώτησης.
      Ο Υπουργός
      Γ. ΣΟΥΦΛΙΑΣ»
      5. Στην με αριθμό 129/4-10-06 ερώτηση των Βουλευτών κυρίων Δημητρίου Τσιόγκα και Αντωνίου Σκυλλάκου δόθηκε με το υπ’ αριθμ. 1916/18-10-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 129/4-10-2006 ερώτηση. που κατατέθηκε στη Βουλή από τους Βουλευτές κ.κ. Τ. Τσιόγκα και Α. Σκυλλάκο, σχετικά με καταβολή επιδόματος τέκνων από τον ΟΑΕΔ, σας πληροφορούμε τα εξής:
      Το επίδομα τέκνων (ΔΛΟΕΜ) του Οργανισμού Απασχόλησης Εργατικού Δυναμικού (ΟΑΕΔ), αποτελεί αυτοτελή κοινωνική παροχή, με σκοπό την ενίσχυση του θεσμού της οικογένειας και την καταπολέμηση της υπογεννητικότητας. Δεν αποτελεί συμπλήρωμα μισθού και κατά τούτο δεν συνδέεται με το επίδομα τέκνων που προβλέπεται στις Συλλογικές Συμβάσεις Εργασίας.
      Αναγνωρίζοντας την ιδιαίτερη σημασία του επιδόματος αυτού, το Υπουργείο μας μελετά τις δυνατότητες για μια επικείμενη και σημαντική αύξηση αυτού, σε συνέχεια της προηγουμένης του Ιουνίου του 2004 κατά 40%.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      6. Στην με αριθμό 77/3-10-06 ερώτηση του Βουλευτή  κ. Βασιλείου Κεγκέρογλου δόθηκε με το υπ’ αριθμ. 2/55659/16-10-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Επί της με αριθ. πρωτ. 77/3.10.06 ερώτησης, που κατέθεσε ο Βουλευτής κ. Βασίλης Κεγκέρογλου, σας γνωρίζουμε ότι οι προβλεπόμενες στο προσχέδιο του προϋπολογισμού οικον. έτος 2007 πιστώσεις για κάλυψη δαπανών του ΥΠΕΠΘ είναι αυξημένες σε σχέση με το προηγούμενο οικονομικό έτος κατά 6,0%, όπως φαίνεται και στο προσχέδιο προϋπολογισμού που έχει ήδη διανεμηθεί σε όλους τους βουλευτές.
      Η αύξηση των διατιθέμενων από τον προϋπολογισμό πόρων για την παιδεία θα συνεχισθεί, εντός του επιτρεπομένου από τις εκάστοτε δημοσιονομικές συνθήκες ορίου, με στόχο την κάλυψη των αναγκών και την ποιοτική αναβάθμιση των παρεχόμενων από το κράτος εκπαιδευτικών υπηρεσιών.
      Ο Υφυπουργός
      Π. ΔΟΥΚΑΣ»
      7. Στην με αριθμό 89/3-10-06 ερώτηση του Βουλευτή  κ. Λεωνίδα Γρηγοράκου δόθηκε με το υπ’ αριθμ. 119841/24-10-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 89/3-10-2006 ερώτηση που κατατέθηκε στη Βουλή από το Βουλευτή κ. Λ. Γρηγοράκο σχετικά με εισαγόμενα εσπεριδοειδή προϊόντα από τρίτες χώρες, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης δεν έχει αρμοδιότητα για τον έλεγχο των τροφίμων φυτικής προέλευσης, εισαγομένων και μη. Η αρμοδιότητα αυτή ανήκει στο συνερωτώμενο Υπουργείο Αγροτικής Ανάπτυξης και Τροφίμων.
      Το Υπουργείο Υγείας και Κοινωνικής Αλληλεγγύης έχοντας όμως την ευθύνη προστασίας της Δημόσιας Υγείας, στις περιπτώσεις που κρίνεται σκόπιμο, παρεμβαίνει και συνεργάζεται με τα συναρμόδια Υπουργεία για την προστασία των καταναλωτών και της Δημόσιας Υγείας γενικότερα.
      Συνεπώς ως καθ’ ύλη αρμόδια Υπουργεία να απαντήσουν στα ερωτήματα που διατυπώνονται στην εν λόγω ερώτηση είναι τα συνερωτώμενα Υπουργεία.
      Ο Υφυπουργός
      Α. ΓΙΑΝΝΟΠΟΥΛΟΣ»
      8. Στην με αριθμό 61/3-10-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. Φ900α/5243/8806/25-10-06 έγγραφο από τον Υπουργό  Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 61/3-10-2006 ερώτησης που κατατέθηκε στη Βουλή των Ελλήνων, από το Βουλευτή κ. Στέλιο Ματζαπετάκη, σχετικά με το ιατρικό προσωπικό της Σχολής Μονίμων Υπαξιωματικών του Στρατού Ξηράς, σας γνωρίζουμε ότι το ΥΠΕΘΑ δεν σχολιάζει δημοσιεύματα του τύπου μέσω της διαδικασίας του Κοινοβουλευτικού Ελέγχου, πολλώ δε μάλλον όταν αυτά είναι εντελώς ανυπόστατα και ανακριβή ενώ παράλληλα έχουν διαψευσθεί αρμοδίως από το ΓΕΣ.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      9. Στις με αριθμό 14526/28-9-06 και 6/2-10-06 ερωτήσεις του Βουλευτή  κ. Απόστολου Φωτιάδη δόθηκε με το υπ’ αριθμ. 116873/26-10-06 έγγραφο από τον Υπουργό  Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 14526/28.9.2006 και 6/2-10-06 ερωτήσεις, που κατατέθηκαν στη Βουλή από τον Βουλευτή κ. Α. Φωτιάδη, με θέμα: «Αδικαιολόγητη καθυστέρηση των προσλήψεων στο Γ.Ν. Διδυμοτείχου», σας αποστέλλουμε συνημμένα το υπ’ αριθμ. 5420/11.10.2006 έγγραφο του Γ.Ν. Διδυμοτείχου, με συνημμένα σχετικά έγγραφα, τα οποία περιλαμβάνουν τα ακόλουθα στοιχεία:
      	1. Την κατανομή, ανά τμήματα και μονάδες, του προσωπικού της Νοσηλευτικής Υπηρεσίας του ανωτέρω Νοσοκομείου.
      	2. Πόσοι υπάλληλοι της Νοσηλευτικής Υπηρεσίας, έχουν μετακινηθεί σε Κέντρα Υγείας και Περιφερειακά Ιατρεία.
      	3. Πόσοι υπάλληλοι της Νοσηλευτικής Υπηρεσίας, έχουν μετακινηθεί στην Διοικητική Υπηρεσία.
      	4. Το μηνιαίο πρόγραμμα των υπαλλήλων της Νοσηλευτικής Υπηρεσίας, του μήνος Σεπτεμβρίου 2006.
      	Η Διοίκηση Υγειονομικής Περιφέρειας (Δ.Υ.ΠΕ.) Ανατολικής Μακεδονίας - Θράκης, δεν έχει προβεί σε καμία μετάταξη νοσηλευτικού προσωπικού σε διοικητικό.
      Ο Υπουργός
      Δ. ΑΒΡΑΜΟΠΟΥΛΟΣ»
      10. Στην με αριθμό 13612/28-8-06 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. 2487/22-9-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και για την πλήρη και εκτενή ενημέρωσή σας, σας αποστέλλουμε συνημμένα το με αρ. πρ. 7356/4.9.06 σχετικό έγγραφο της Δ/νσης Ελέγχου και Κατασκευής Έργων της Περιφέρειας Δυτικής Ελλάδος, συνοδευόμενο από όλα τα αιτούμενα και απαραίτητα στοιχεία.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 13484/18-8-06 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 2476/22-9-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Η αναβάθμιση της εσωτερικής περιφερειακής οδού της Θεσσαλονίκης πέραν των ανισόπεδων κόμβων που κατασκευάστηκαν τα τελευταία χρόνια δεν μπορεί να αποκτήσει μεγαλύτερη ασφάλεια και ικανότητα περισσότερου συγκοινωνιακού φόρτου, εκτός από μέτρα αυστηρότερης σήμανσης και αστυνόμευσης.
      2. Το ΥΠΕΧΩΔΕ προκειμένου να αντιμετωπίσει ριζικά τα προβλήματα ολόκληρου του πολεοδομικού συγκροτήματος της Θεσσαλονίκης, έχει σχεδιάσει και ήδη μελετά ένα ευρύτερο περιφερειακό δακτύλιο με σύγχρονη βελτίωση και επέκταση των υπαρχόντων βασικών αξόνων και διασυνδέσεων.
      3. Σας κοινοποιούμε σχετικά έγγραφα της Περιφέρειας Κεντρικής Μακεδονίας τμήμα Προγράμματος και Μελετών (αρ. προ 5735/23.8.06) και της «Εγνατία Οδός ΑΕ» (αρ. πρ. Α134859/28.8.06), για ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 13632/28-8-06 ερώτηση της Βουλευτού κ. Αικατερίνης Περλεπέ-Σηφουνάκη δόθηκε με το υπ’ αριθμ. 2155/19-9-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Περλεπέ- Σηφουνάκη, σας πληροφορούμε τα εξής:
      Το Δασικό Χωριό « Παπάδες- Κρύα Βρύση» Δήμου Νηλέως Νομού Ευβοίας χρηματοδοτήθηκε και χρηματοδοτείται από Εθνικούς Πόρους του Προγράμματος Δημοσίων Επενδύσεων ΣΑΕ 084, ως εξής:
      Το έτος 2003 με το ποσό των 165.496 ευρώ.
      Τα έτη 2004, 2005 και 2006 με τα ποσά των 509.473 ευρώ, 400.000 ευρώ και 247.800 ευρώ αντίστοιχα και μάλιστα ήταν και είναι το μοναδικό που χρηματοδοτήθηκε και εξακολουθεί να χρηματοδοτείται.
      Στα πλαίσια των διατιθέμενων πιστώσεων θα συνεχιστεί η χρηματοδότηση μέχρι την ολοκλήρωση της επένδυσης.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      13. Στην με αριθμό 13781/31-8-06 ερώτηση των Βουλευτών κ.κ. Λεωνίδα Γρηγοράκου, Έκτορα Νασιώκα, Μαρίας Δαμανάκη, Άρη Μουσιώνη και Μιχάλη Καρχιμάκη δόθηκε με το υπ’ αριθμ. 105013/15-9-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 13781/31-8-06 ερώτηση που κατατέθηκς στη Βουλή από τους Βουλευτές κ.κ. Λ. Γρηγοράκο, E. Νασιώκα, Μ. Δαμανάκη, Α. Μουσιώνη και Μ. Καρχιμάκη σχετικά με την ορκωμοσία νέων Διασωστών-Πληρωμάτων Ασθενοφόρων του ΕΚΑΒ, σας γνωρίζουμε τα εξής:
      Το ΕΚΑΒ είναι ΝΠΔΔ και ο μοναδικός κρατικός φορέας παροχής επείγουσας προνοσοκομειακής φροντίδας σε πανελλήνιο επίπεδο. Παρόλο που δεν προσδιορίζεται επακριβώς στο κείμενο της ερώτησης, πουθενά δεν προκύπτει παράβαση του δημοσιοϋπαλληλικού κώδικα για την ορκωμοσία των 402 νέων Διασωστών-Πληρωμάτων Ασθενοφόρων στις 7-9-06.
      Την ορκωμοσία πραγματοποίησε ο Υπουργός Υγείας και Κοινωνικής Αλληλεγγύης.
      Οι διαδικασίες για την πρόσληψη του προσωπικού ολοκληρώθηκαν μόλις σε χρονικό διάστημα ενάμιση μήνα από τη δημοσίευση στο ΦΕΚ του πίνακα των επιτυχόντων της περσινής προκήρυξης.
      Άμεσα χορηγείται η επίσημη πλέον Εθνική Στολή του ΕΚΑΒ.
      Ο Υφυπουργός
      Α. ΓΙΑΝΝΟΠΟΥΛΟΣ»
      14. Στις με αριθμό 13453/8-8-06 και 13456/8-8-06 ερωτήσεις του Βουλευτή κ. Μιχάλη Μπεκίρη δόθηκε με το υπ’ αριθμ. 97673/19-9-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 13453/8-8-06 και 13456/8-8-06 ερωτήσεις που κατατέθηκαν στη Βουλή από το Βουλευτή κ. Μ. Μπεκίρη σχετικά με τη δημιουργία προγράμματος για την πρόσβαση των ΑΜΕΑ στο διαδίκτυο και με την πρoσβασιμότητα των κινητικά αναπήρων ατόμων στις παραλίες της χώρας, σας γνωρίζουμε τα ακόλουθα:
      Όσον αφορά τη δυνατότητα ανάπτυξης προγράμματος για την πρόσβαση των ΑΜΕΑ στο διαδίκτυο αρμόδιο να απαντήσει είναι το συνερωτώμενο Υπουργείο Μεταφορών και Επικοινωνιών.
      Το Υπουργείο Υγείας και Κοινωνικής Αλληλεγγύης με μέτρα και προγράμματα τα οποία εφαρμόζει το ίδιο αλλά και σε συνεργασία με τα συναρμόδια Υπουργεία μεριμνά για τη συνολική αναβάθμιση της ποιότητας ζωής των Ατόμων με Αναπηρίες και στηρίζει όλες τις πρωτoβoυλίες που συμβάλλουν σε αυτήν την προσπάθεια.
      Σχετικά με την πρoσβασιμότητα των ΑΜΕΑ στις παραλίες της χώρας, το Υπουργείο Υγείας και Κοινωνικής Αλληλεγγύης διερευνά τη δυνατότητα αύξησης των οργανωμένων παραλιών με την ανάλογη υποδομή και τον κατάλληλο εξοπλισμό, σύμφωνα με την κείμενη νομοθεσία (Ν. 2971/2001, ΦΕΚ 285/ Α/01, "Αιγιαλός, παραλία και άλλες διατάξεις").
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      15. Στην με αριθμό 107/4.10.06 ερώτηση του Βουλευτή κ. Θαλασσινού Θαλασσινού δόθηκε με το υπ’ αριθμ. 2/56070/0025/17.10.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την με αριθ. 107/04.10.2006 ερώτηση που κατέθεσε στην Βουλή ο Βουλευτής κ. Θαλασσινός Θαλασσινός, αναφορικά με την παροχή της εγγύησης του Ελληνικού Δημοσίου για ρύθμιση oφειλών που προέρχονται από δάνεια επιχειρήσεων του Νομού Σάμου, επισημαίνονται τα ακόλουθα:
      Με την με αριθ. 2/27281/0025/08-08-2006 απόφαση του Υπουργού Οικονομίας και Οικονομικών παρασχέθηκε η εγγύηση του Ελληνικού Δημοσίου για τη ρύθμιση οφειλών υφιστάμενων δανείων βιοτεχνικών, βιομηχανικών, μεταλλευτικών, κτηνοτροφικών επιχειρήσεων βιομηχανικού τύπου και ξενοδοχειακών επιχειρήσεων που είναι εγκατεστημένες και λειτουργούν στους Νομούς Κιλκίς, Φλώρινας και Καστοριάς.
      Η εγγύηση του Ελληνικού Δημοσίου παρασχέθηκε αφού λήφθηκε υπόψη το γεγονός της μη ύπαρξης οποιασδήποτε μορφής απειλής νόθευσης του ανταγωνισμού με την ευνοϊκή μεταχείριση ορισμένων επιχειρήσεων ή ορισμένων κλάδων παραγωγής, με τον καθορισμό συγκεκριμένων προϋποθέσεων για την παροχή της εγγύησης στις επιχειρήσεις αυτές σύμφωνα με το περιεχόμενο της « Ανακοίνωσης της Ευρωπαϊκής Επιτροπής για την εφαρμογή των άρθρων 87 και 88 της συνθήκης ΕΚ στις κρατικές ενισχύσεις με τη μορφή εγγυήσεων ».
      Η παροχή της εγγύησης του Ελληνικού Δημοσίου για ρύθμιση oφειλών που προέρχονται από δάνεια επιχειρήσεων του Νομού Σάμου, θα εξεταστεί με γνώμονα την προώθηση της ισόρροπης οικονομικής ανάπτυξης και την αύξηση της απασχόλησης της περιοχής, σε συνδυασμό με τις προϋποθέσεις που τίθενται με την ως άνω Ανακοίνωση της Ευρωπαϊκής Επιτροπής.
      Ο Υφυπουργός
      ΠΕΤΡΟΣ ΔΟΥΚΑΣ»
      16. Στην με αριθμό 82/3.10.06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 14/18.10.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Μαγκριώτης, για τα θέματα της αρμοδιότητάς μας, σας πληροφορούμε τα εξής:
      Οι αποθηκευμένες χημικές ουσίες του εργοστασίου «ΔΙΑΝΑ», θεωρούνται επικίνδυνα απόβλητα, σύμφωνα με το Παράρτημα Ι της υπ. αριθμ. 19396/1546/1997 Κ.Υ.Α. (ΦΕΚ 604/Β '), «Μέτρα και όροι για τη διαχείριση επικινδύνων αποβλήτων». Σύμφωνα με το άρθρο 5 της ανωτέρω Κ.Υ.Α., ο Εθνικός Σχεδιασμός Διαχείρισης των Επικινδύνων Αποβλήτων εκπονείται από το Υ.ΠΕ.ΧΩ.Δ.Ε., ενώ το Υπουργείο Αγροτικής Ανάπτυξης και Τροφίμων δεν εμπλέκεται στη διαχείρισή τους.
      Για τη συλλογή, μεταφορά στο εξωτερικό και την ασφαλή διάθεση των αποβλήτων τοξικών γεωργικών φαρμάκων που βρίσκονται στις αποθήκες του εργοστασίου «ΔΙΑΝΑ» στη Σταυρούπολη Θεσσαλονίκης, συγκροτήθηκε Επιτροπή παρακολούθησης και συντονισμού στην οποία μετέχουν εκπρόσωποι των Υπουργείων Μακεδονίας-Θράκης, ΥΠΕΧΩΔΕ, του Υπουργείου Αγροτικής Ανάπτυξης και Τροφίμων της Δ/νσης Προστασίας Περιβάλλοντος της Νομαρχιακής Αυτοδιοίκησης Θεσσαλονίκης καθώς και εκπρόσωποι του Δήμου Σταυρούπολης και της Κοινότητας Ευκαρπίας.
      Η Δ/νση Προστασίας Περιβάλλοντος της Νομαρχιακής Αυτοδιοίκησης Θεσσαλονίκης, αρμόδια για το έργο της απομάκρυνσης των επικίνδυνων ουσιών, επιχορηγήθηκε από το Υπουργείο Μακεδονίας-Θράκης, το ΥΠΕΧΩΔΕ και το Υπουργείο Αγροτικής Ανάπτυξης και Τροφίμων και ήδη έχει εκταμιευθεί το ποσό των 176.000 € που αποτελεί την συμμετοχή του Υπουργείου Αγροτικής Ανάπτυξης και Τροφίμων.
      Μετά την σύμβαση που έγινε στις 25-4-2006 μεταξύ της Νομαρχιακής Αυτοδιοίκησης Θεσσαλονίκης και της εταιρείας CINAR άρχισε η απομάκρυνση των επικίνδυνων ουσιών. Με το υπ' αριθμ. 30/6566/15-09-2006 έγγραφο η Δ/νση Προστασίας Περιβάλλοντος της Νομαρχιακής Αυτοδιοίκησης Θεσσαλονίκης έδωσε παράταση στην προθεσμία παράδοσης του έργου μέχρι τις 30-09-2006, έχουν δε απομακρυνθεί περίπου 400 τόνοι μέχρι σήμερα ενώ υπολείπονται να απομακρυνθούν ακόμη 150 περίπου τόνοι.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      17. Στην με αριθμό 8/2.10.06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 3/18.10.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Πιπεργιάς, για τα θέματα της αρμοδιότητάς μας, σας πληροφορούμε τα εξής:
      Ο κάτοχος πτυχίου Κτηνιατρικής, αποκτηθέντος σε χώρα μέλος της Ευρωπαϊκής Ένωσης, έχει δικαίωμα συμμετοχής στη διαδικασία επιλογής προσωπικού για κάλυψη θέσης Κτηνιάτρου στο Δημόσιο, εφόσον εφαρμόσει τις διατάξεις που ισχύουν για την απασχόληση στη Δημόσια Διοίκηση.
      Για την απασχόλησή του στη Δημόσια Διοίκηση ο ενδιαφερόμενος κάτοχος πτυχίου Κτηνιατρικής πρέπει να εφαρμόσει τη διαδικασία που προβλέπει το ΔΟΑΤΑΠ (πρώην ΔΙΚΑΤΣΑ).
      Η Δ/νση Κτηνιατρικής Αντίληψης Φαρμάκων και Εφαρμογών (ΚΑΦΕ) του Υπουργείου Αγροτικής Ανάπτυξης και Τροφίμων σύμφωνα με το Π. Δ/γμα 40/2006 (ΦΕΚ 43/Α') χορηγεί άδεια εγκατάστασης για την κατά μόνιμο τρόπο άσκηση του κτηνιατρικού επαγγέλματος σε υπηκόους της Ευρωπαϊκής Ένωσης, υπό την προϋπόθεση ότι το πτυχίο τους ανήκει στη λίστα πτυχίων του άρθρου 5 του ανωτέρω Διατάγματος, οπότε έχει ισοδύναμη ισχύ ως προς την ανάληψη και άσκηση επαγγελματικών δραστηριοτήτων.
      Η δυνατότητα αυτή άσκησης του κτηνιατρικού επαγγέλματος, σύμφωνα με το άρθρο 9 του ιδίου Διατάγματος, δίδεται με την επιφύλαξη των διατάξεων που ισχύουν για την απασχόληση στη Δημόσια Διοίκηση και κατά συνέπεια αφορά τον Ιδιωτικό φορέα.
      Η ανωτέρω αναγνώριση των εν λόγω πτυχίων αναφέρεται στην ισοδύναμη ισχύ τους ως προς τη δυνατότητα άσκησης επαγγέλματος και όχι ακαδημαϊκού τύπου ισοτιμία η οποία χορηγείται από τον ΔΟΑΤΑΠ και δεν αποτελεί μία ανεξάρτητη διαδικασία αλλά είναι άρρηκτα συνδεδεμένη με τη χορήγηση είτε βεβαίωσης, για προσωρινή, μέχρι ένα έτος, άσκηση επαγγέλματος, είτε άδειας εγκατάστασης πάντα όμως για τον Ιδιωτικό φορέα.
      Ο σκοπός του Π. Δ/γματος 40/2006 το οποίο έχει εκδοθεί σε συμμόρφωση με τις Οδηγίες 78/1026/ΕΟΚ και 78/1027/ΕΟΚ, εξασφαλίζει τη διευκόλυνση της διευρωπαϊκής μετακίνησης των κτηνιάτρων υπηκόων της Ευρωπαϊκής Ένωσης για την άσκηση του επαγγέλματός τους και όχι την αυτόνομη ακαδημαϊκή ισοτιμία των αποκτηθέντων πτυχίων, η οποία δίδει στους κατόχους της και την δυνατότητα ακαδημαϊκής καριέρας.
      Ο Υφυπουργός
      Α. ΚΟΝΤΟΣ»
      18. Στην με αριθμό 23/2.10.06 ερώτηση του Βουλευτή κ. Σίμου Κεδίκογλου δόθηκε με το υπ’ αριθμ. 7/17.10.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Σ. Κεδίκογλου, για τα θέματα της αρμοδιότητάς μας, σας πληροφορούμε τα εξής:
      Μετά τη σύσταση των Νομαρχιακών Αυτοδιοικήσεων με το ν. 2218/94 (ΦΕΚ 90 Α΄), όπως συμπληρώθηκαν με τις διατάξεις του ν. 2240/94 (ΦΕΚ 153 Α΄), οι υπηρεσίες του Υπουργείου Αγροτικής Ανάπτυξης και Τροφίμων των Νομαρχιών μεταφέρθηκαν στις αντίστοιχες Νομαρχιακές Αυτοδιοικήσεις, το δε προσωπικό που υπηρετούσε στις κατά τόπους υπηρεσίες μας, μετατάχθηκε αντίστοιχα στις Νομαρχιακές Αυτοδιοικήσεις, με τις διατάξεις του ν. 2910/2001 (ΦΕΚ 91 Α΄).
      Σύμφωνα με τον Οργανισμό Οργάνωσης και Λειτουργίας των Ν.Α. της χώρας (άρθρο 30 του ν. 2218/94), ο προγραμματισμός για την πλήρωση κενών οργανικών θέσεων υπηρεσιών ανήκει στην αρμοδιότητα των Ν.Α. σε συνεργασία με το Υπουργείο Εσωτερικών Δημ. Διοίκησης και ΑΠοκέντρωσης και διενεργείται σύμφωνα με τις διατάξεις του άρθρου 4 του ν. 3345/2005.
      Ο Υπουργός
      Ε. ΜΠΑΣΙΑΚΟΣ»
      19. Στην με αριθμό 186/5.10.06 Ερώτηση των Βουλευτών κυρίων Μάρκου Μπόλαρη, Χρήστου Αηδόνη, Σάββα Εμινίδη, Δημητρίου Λιντζέρη και Μιχάλη Παντούλα δόθηκε με το υπ’ αριθμ. 204/2006/19.10.06 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σε απάντηση της υποβληθείσας ερώτησης σας γνωρίζουμε τα ακόλουθα:
      Το αρχικό σχέδιο του προεδρικού διατάγματος έχει υποστεί ορισμένες τροποποιήσεις στις επίμαχες ρυθμίσεις του σε τρόπο ώστε τα ήδη λειτουργούντα αυτοκινητοδρόμια να έχουν την δυνατότητα να συνεχίσουν απρόσκοπτα την λειτουργία τους και ενδεχόμενα να υπαχθούν στις διατάξεις του αναπτυξιακού ν. 3299/2004. Στην συνέχεια το σχέδιο Π.Δ. θα επανεισαχθεί στο αρμόδιο Τμήμα του Σ.Τ.Ε. για τον προβλεπόμενο έλεγχο.
      Σε ό, τι αφορά τις προηγηθείσες την σύνταξη του σχεδίου προεδρικού διατάγματος ενέργειες της Διοίκησης : Το Υπουργείο μας είχε επανειλημμένες συνεννοήσεις με τους αρμόδιους για τον μηχανοκίνητο αθλητισμό της Γεν. Γραμματείας Αθλητισμού και την F.I.A. και ζήτησε στοιχεία, προδιαγραφές και κατευθύνσεις σε ειδικά θέματα πριν καταλήξει στο σχέδιο προεδρικού διατάγματος.
      Τέλος, σε ό,τι αφορά την αρχή της προηγούμενης ακρόασης, θεωρούμε ότι δεν παραβιάστηκε ούτε στο ελάχιστο, αφού αυτή η υποχρέωση της Διοίκησης ισχύει για ενέργειές της που αφορούν την λήψη διοικητικών μέτρων ή την επιβολή ποινών και κυρώσεων και όχι για την ανάληψη νομοθετικών ή κανονιστικών πρωτοβουλιών, όπως στην προκειμένη περίπτωση. 
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      20. Στην με αριθμό 216/6.10.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 41/18.10.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Μ. Στρατάκης, σας πληροφορούμε τα εξής:
      Η ποινή μείωσης των 1.129.015 ευρώ από τα διατιθέμενα κοινοτικά κονδύλια για το πρόγραμμα αναδιάρθρωσης και μετατροπής αμπελώνων 2005/2006 δεν έχει καμία επίπτωση στην πορεία του προγράμματος και στους αμπελουργούς, επειδή επιβλήθηκε στη χώρα μας μετά την εκτέλεση του συγκεκριμένου προγράμματος και την καταβολή των ενισχύσεων για όλες τις δράσεις που πραγματοποιήθηκαν από τους παραγωγούς που μετέχουν στο πρόγραμμα.
      Επιπλέον και τα κονδύλια που η Ε.Ε. χορήγησε στη χώρα μας για την περίοδο 2006/2007 είναι αυξημένα σε σύγκριση με την προηγούμενη περίοδο 2005/2006" γεγονός που επιτρέπει και την επόμενη χρονιά το πρόγραμμα να συνεχισθεί με την ίδια και περισσότερη ένταση, δίνοντας τη δυνατότητα σε περισσότερους Έλληνες αμπελουργούς να εκσυγχρονίσουν τις γεωργικές εκμεταλλεύσεις τους.
      Επισημαίνεται ότι η ποινή που επιβλήθηκε στη χώρα μας οφείλεται σε μηχανογραφικό λάθος ( εκ παραδρομής μετρήθηκαν λιγότερα στρέμματα από τα πραγματοποιηθέντα) και όχι σε παράβαση Κανονισμού ή ελλιπείς ελέγχους και ενώ εντοπίστηκε και στάλθηκε έγκαιρα στην Ε.Ε., δεν έγινε δεκτό με το αιτιολογικό ότι δεν τηρήθηκε η ημερομηνία που αναγράφεται στον Καν. (ΕΚ) 1227/2000.
      Το Υπουργείο Αγροτικής Ανάπτυξης και Τροφίμων καταβάλλει κάθε προσπάθεια για την ανάκτηση του παραπάνω ποσού. 
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      21. Στην με αριθμό 106/4.10.06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 203/2006/16.10.06 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σε απάντηση στο ανωτέρω σχετικό, σε σχέση με την εξέλιξη έργων βασικής υποδομής (ΧΥΤΑ, βιολογικοί καθαρισμοί, λιμενικά έργα, Θαλάσσιο Πάρκο Αλοννήσου, χαρακτηρισμός μονοπατιών κλπ.) στα νησιά Αλόννησο, Σκιάθο και Σκόπελο σας πληροφορούμε ότι τα θέματα αυτά αφορούν δημόσιες επενδύσεις και δεν εμπίπτουν στις αρμοδιότητες του Ε.Ο.Τ, και ορισμένα ούτε και στις αρμοδιότητες του Υπουργείου Τουριστικής Ανάπτυξης.
      	Όσον αφορά όμως το Υπουργείο Τουριστικής Ανάπτυξης και τον Ε.Ο.Τ. σας γνωρίζουμε:
      Η δημιουργία δικτύου τουριστικών λιμένων στις Σποράδες, με στόχο την εξυπηρέτηση των αναγκών του θαλάσσιου τουρισμού και την ανάδειξη-αξιοποίηση της ευρύτερης περιοχής εντάσσεται στους στόχους της τουριστικής μας πολιτικής.
      Για την γενικότερη τουριστική ανάπτυξη των Σποράδων επισημαίνουμε τα εξής: Τα 2/3 των κονδυλίων του Γ΄ ΚΠΣ, που διατίθενται για τον τουρισμό ως γνωστόν, τα διαχειρίζεται η Περιφέρεια.
      Τα προγράμματα στα πλαίσια του Γ΄ ΚΠΣ που έχει προκηρύξει ο ΕΟΤ μέσω του ΕΠΑΝ (δράσεις 2.2.2, 2.2.3, 2.2.3.1, 5.3.1.1 και 5.3.2) αφορούν δράσεις εθνικής εμβέλειας και ενισχύουν ιδιωτικές επενδύσεις με αντικείμενο τον ολοκληρωμένο εκσυγχρονισμό τουριστικών καταλυμάτων, προβολή διαφήμιση, εκπόνηση μελετών, ηλεκτρονική δικτύωση, αυτοματοποίηση, απόκτηση και εφαρμογή τεχνογνωσίας και διαχείριση ειδικών μορφών τουρισμού, διάδοση και καθιέρωση της ελληνικής κουζίνας, προώθηση της δικτύωσης των τουριστικών ΜΜΕ (clustering) και ενίσχυση της επιχειρηματικότητας εναλλακτικών μορφών τουρισμού.
      Ειδικότερα:
      ΣΚΟΠΕΛΟΣ:
      Σύμφωνα με τις διατάξεις του αναπτυξιακού νόμου 3299/04, ειδικά για τη Σκόπελο προβλέπονται τα εξής: Ενίσχυση επενδύσεων ίδρυσης/ επέκτασης ξενοδοχείων 5* (πέντε) αστέρων με ποσοστό επιχορήγησης 25%-35%, και ενίσχυση με ποσοστό 35%-45% επενδύσεων εκσυγχρονισμού ξενοδοχείων 2* (δύο) αστέρων και άνω, επενδύσεων μετατροπής παραδοσιακών κτιρίων σε ξενοδοχειακά καταλύματα, επενδύσεων ειδικής τουριστικής υποδομής (συνεδριακά κέντρα. κέντρα θαλασσοθεραπείας, μαρίνες, γήπεδα γκολφ, υδροθεραπευτήρια).
      Επίσης έχει ενταχθεί στο Επιχειρησιακό Πρόγραμμα Ανταγωνιστικότητας (ΕΠΑΝ) . με προϋπολογισμό 4.400.000 ευρώ. η κατασκευή του αγκυροβολίου τουριστικών σκαφών στον Εληό Σκοπέλου, δυναμικότητας 80 θέσεων ελλιμενισμού. Το έργο έχει δημοπρατηθεί και έχει γίνει η ανάθεση στον μειοδότη εργολάβο, ο οποίος έχει εγκατασταθεί στο έργο με προθεσμία περαίωσης 17 μήνες. Φορέας διαχείρισης του έργου θα είναι ο Δήμος Σκοπέλου.
      Μέχρι σήμερα δεν έχει υποβληθεί αίτημα για δημιουργία καταφυγίου τουριστικών σκαφών στο Λουτράκι Σκοπέλου. Η υπηρεσία μας δεν θα είχε αντίρρηση σε περίπτωση υποβολής σχετικού αιτήματος. σύμφωνα με τις διατάξεις του Κεφ. Γ' του ν.2160/93.
      ΑΛΟΝΝΗΣΟΣ:
      Για τη νήσο Αλόννησο προβλέπεται ενίσχυση των επενδύσεων ίδρυσης/ επέκτασης ξενοδοχείων 3* αστέρων και άνω, καθώς και των λοιπών ως άνω επενδύσεων με ίδιο ποσοστό επιχορήγησης 35%-45%.
      Στο νησί ο ΕΟΤ υλοποιεί το έργο «ΟIΚΟΤΟΥΡIΣΤιΚΕΣ ΔΙΑΔΡΟΜΕΣ ΠΕΡΙΟΧΩΝ Ν. ΑΛΟΝΝΗΣΟΥ ΝΟΜΟΥ ΜΑΓΝΗΣΙΑΣ» το οποίο έχει ενταχθεί στο Επιχειρησιακό Πρόγραμμα Ανταγωνιστικότητας (Ε ΠΑΝ) , με προϋπολογισμό 595.000 . ευρώ. που περιλαμβάνει επεμβάσεις σε 14 συνολικά διαδρομές οικοτουριστικού ενδιαφέροντος. Το έργο έχει ήδη δημοπρατηθεί και προωθείται η διαδικασία ανάθεσης του έργου και η υπογραφή της σύμβασης με τον μειοδότη εργολάβο. Η προθεσμία ολοκλήρωσης του έργου έχει ορισθεί σε 15 μήνες από την υπογραφή της σύμβασης.
      Επίσης έχει υποβληθεί στην Υπηρεσία μας αίτημα-μελέτη του Δήμου Αλοννήσου, για την μετατροπή αλιευτικού καταφυγίου και την δημιουργία καταφυγίου τουριστικών σκαφών. στη θέση Καλαμάκια. Το εν λόγω αίτημα θα εξετασθεί από την αρμόδια Επιτροπή Τουριστικών Λιμένων.
      ΣΚΙΑΘΟΣ:
      Σύμφωνα με τις διατάξεις του αναπτυξιακού νόμου 3299/04, ειδικά για τη Σκιάθο προβλέπονται τα εξής: Ενίσχυση επενδύσεων ίδρυσης/ επέκτασης ξενοδοχείων 5* (πέντε) αστέρων με ποσοστό επιχορήγησης 25%-35%. και ενίσχυση με ποσοστό 35%-45% επενδύσεων εκσυγχρονισμού ξενοδοχείων 2* (δύο) αστέρων και άνω. επενδύσεων μετατροπής παραδοσιακών κτιρίων σε ξενοδοχειακά καταλύματα, επενδύσεων ειδικής τουριστικής υποδομής (συνεδριακά κέντρα, κέντρα θαλασσοθεραπείας, μαρίνες, γήπεδα γκολφ, υδροθεραπευτήρια). Επίσης ο ΕΟΤ έχει ήδη εκπονήσει την μελέτη οικοτουριστικών διαδρομών στη Σκιάθο.
      Θα πρέπει να σημειωθεί ότι σε σχέση με τον προηγούμενο αναπτυξιακό νόμο 2601/98 τα ποσοστά ενίσχυσης των τουριστικών επενδύσεων είναι κατά πολύ υψηλότερα και επίσης για πρώτη φορά κατά την τελευταία 10ετία προβλέπονται ενισχύσεις για επενδύσεις ίδρυσης/ επέκτασης ξενοδοχείων 5* (πέντε) αστέρων στη Σκόπελο και στη Σκιάθο.
      Τέλος οι τουριστικές επενδύσεις στις μειονεκτικές ορεινές ή νησιωτικές περιοχές, ενισχύονται με κίνητρα αγροτουρισμού μέσω προγραμμάτων του Υπουργείου Τουριστικής Ανάπτυξης.
      Έργα τουριστικής ανάπτυξης του Νομού Μαγνησίας είναι δυνατόν να υλοποιηθούν κατά την 4η Προγραμματική Περίοδο, αλλά δεν έχουν ορισθεί επί του παρόντος.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      22. Στην με αριθμό 82/3.10.06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 9238/19.10.06 έγγραφο από τον Υπουργό Μακεδονίας-Θράκης η ακόλουθη απάντηση:
      «Απαντώντας στην με αριθμό 82/3-10-2006 ερώτηση, που κατέθεσε στη Βουλή ο Βουλευτής κ. Γιάννης Μαγκριώτης και αφορά την απομάκρυνση των εναπομεινάντων φυτοφαρμάκων από το χώρο του πρώην εργοστασίου «ΔΙΑΝΑ» στη Θεσσαλονίκη, σας γνωρίζουμε τα εξής:
      Με προγραμματική σύμβαση που έχει συναφθεί μεταξύ Υπουργείου Μακεδονίας - Θράκης, Υ.ΠΕ.ΧΩ.Δ.Ε, Υπουργείου Αγροτικής Ανάπτυξης και Τροφίμων και Νομαρχιακής Αυτοδιοίκησης Θεσσαλονίκης, ανατέθηκε στη Ν.Α.Θ. η απομάκρυνση των εναπομεινάντων φυτοφαρμάκων από το χώρο του πρώην εργοστασίου «ΔΙΑΝΑ». Στις 24-5-2006, η Νομαρχιακή Αυτοδιοίκηση Θεσσαλονίκης υπέγραψε σύμβαση με την εταιρεία CINAR Α.Ε. για την απομάκρυνση και καταστροφή 720 περίπου τόνων φυτοφαρμάκων.
      Στο πλαίσιο της παραπάνω σύμβασης έχουν ήδη απομακρυνθεί για καταστροφή στο εξωτερικό 357,9 τόνοι αποβλήτων, ενώ έχει ανασυσκευαστεί το μεγαλύτερο μέρος των υπόλοιπων αποβλήτων. Επίσης, έχουν ολοκληρωθεί οι εργασίες αναγνώρισης - ταυτοποίησης των αγνώστων υλικών.
      Το Υπουργείο Μακεδονίας-Θράκης σε συνεργασία με τα συναρμόδια υπουργεία παρακολουθεί και ελέγχει την άρτια και ταχεία υλοποίηση του έργου της απομάκρυνσης και καταστροφής του συνόλου των αποβλήτων και προβαίνει στις απαραίτητες ενέργειες ώστε αυτό να ολοκληρωθεί το συντομότερο δυνατόν.
      Τέλος, η αποκατάσταση και εξυγίανση του χώρου αποτελεί διακριτό έργο το οποίο έπεται της απομάκρυνσης και καταστροφής του συνόλου των αποβλήτων και θα πρέπει να γίνει σύμφωνα με την ισχύουσα νομοθεσία, μετά από σχετικές μελέτες και περιβαλλοντική αδειοδότηση.
      Ο Υπουργός
      ΓΕΩΡΓΙΟΣ ΚΑΛΑΝΤΖΗΣ»
      23. Στην με αριθμό 237/9.10.06 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. 209/2006/17.10.06 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σε απάντηση στο ανωτέρω σχετικό σας γνωρίζουμε ότι:
      1. Η τοποθέτηση και λειτουργία της ηλεκτρονικής ρουλέτας, ως τυχερού παιγνίου διεξαγόμενου σε ελληνικό Καζίνο, θεσμοθετήθηκε με νόμο το 2003. Συγκεκριμένα η ηλεκτρονική ρουλέτα προβλέφθηκε και επετράπη για το Καζίνο της Πάρνηθας, με το Ν. 3139/2003 «ρυθμίσεις για τα Καζίνο της Πάρνηθας και Κέρκυρας και άλλες διατάξεις», Ειδικότερα:
      Στην παράγραφο 1, εδάφιο γ΄ περίπτωση ββ' του Ν. 3139/2003 (ΦΕΚ 100/ΑΙ30-4-2003) , ορίζεται ότι:
      γ) Ο κάτοχος της άδειας λειτουργίας του Καζίνο Πάρνηθας υποχρεούται με μέριμνα, ευθύνη και δαπάνες του, σύμφωνα με τους όρους του άρθρου 3, να προβεί: αα){...}, ββ) στην τοποθέτηση και λειτουργία τυχερών παιχνιδιών, ο αριθμός των οποίων, συμπεριλαμβανομένων και όσων ήδη λειτουργούν στις υφιστάμενες εγκαταστάσεις, δεν θα υπερβαίνει ανά παιχνίδι τους παρακάτω αριθμούς, υπό την προϋπόθεση ότι η διεξαγωγή των παιχνιδιών που προστίθενται σε όσα ήδη λειτουργούν έχει προηγουμένως επιτραπεί και ρυθμιστεί και έχουν δημιουργηθεί οι κατάλληλοι χώροι για την εγκατάστασή τους, σύμφωνα με το Ν. 2206/94 (ΦΕΚ 62 Α) και τις κατ' εξουσιοδότηση αυτού υπουργικές αποφάσεις:
      Αμερικάνικη Ρουλέτα 70 (ήτοι εβδομήντα τον αριθμό).
      Ηλεκτρονικές Ρουλέτες
      (touch bet roulettes και rapid roulettes) 3 (ήτοι τρεις τον αριθμό)
      2. Μετά την έκδοση του ανωτέρω Νόμου, ο οποίος, κατά τα ανωτέρω, προέβλεψε την εισαγωγή και εγκατάσταση της ηλεκτρονικής ρουλέτας στο Καζίνο Πάρνηθας, άρχισαν οι κατασκευαστικές εταιρίες να πιέζουν για την εγκατάστασή τους. Μάλιστα δε προσέφυγαν τόσο στο Υπουργείο Εσωτερικών και Δημ. Διοίκησης (ΥΠ.ΕΣ.Δ.Δ.Α) όσον και στα αρμόδια ευρωπαϊκά όργανα και συγκεκριμένα στην Ευρωπαϊκή Επιτροπή - Γενική Διεύθυνση Επιχειρήσεων και Βιομηχανίας, η οποία και ζήτησε εξηγήσεις και πληροφορίες σχετικά με την εξέλιξη του θέματος της εισαγωγής και λειτουργίας του εν λόγω παιχνιδιού.
      3. Προ αυτής της καταστάσεως και ενόψει του γεγονότος ότι, για τη λειτουργία του συγκεκριμένου τυχερού παιχνιδιού, δεν υφίστατο σχετικός Κανονισμός που να προβλέπει διεξοδικά τους όρους και κανόνες λειτουργίας του, η Επιτροπή Εποπτείας της Λειτουργίας των Καζίνο, συνεπικουρούμενη από την Διεύθυνση Εποπτείας των Καζίνο, απλώς προχώρησε στη σύνταξη ενός Κανονισμού Λειτουργίας και διεξαγωγής του εν λόγω τυχερού παιχνιδιού, ώστε να υπάρχει σε περίπτωση που εγκριθεί τελικώς η εγκατάσταση και λειτουργία του.
      4. Σε περίπτωση που εγκριθεί η διεξαγωγή του νέου αυτού παιχνιδιού, όπως ρητά προβλέπεται από τον Ν. 3139/2003, ο αριθμός των ηλεκτρονικών ρουλετών, που θα εγκατασταθεί και μόνο στο Καζίνο της Πάρνηθας, θα είναι τρεις, και μάλιστα επί πλέον του αριθμού των ήδη υφισταμένων ρουλετών, ενώ σε καμία περίπτωση δεν θα αντικαταστήσουν κάποια ή κάποιες εκ των υφισταμένων συμβατικών.
      5. Παρά το γεγονός ότι για τη λειτουργία του εν λόγω τυχερού παιγνίου απαιτείται μειωμένος αριθμός προσωπικού, σε σχέση με τις συμβατικές ρουλέτες, σε περίπτωση που εγκριθεί - επιτραπεί η εισαγωγή του στο Καζίνο της Πάρνηθας, δεν θα επέλθει καμία μείωση του υφιστάμενου απασχολούμενου προσωπικού, για τον προαναφερθέντα λόγο, ήτοι ότι η ηλεκτρονική ρουλέτα θα είναι επί πλέον των ήδη υφιστάμενων και λειτουργουσών συμβατικών. Ως ασπίδα δε προστασίας του ήδη απασχολούμενου αριθμού προσωπικού, λειτουργούν οι όροι και οι προϋποθέσεις αυτών τούτων των υφισταμένων συμβάσεων και αδειών λειτουργίας του κάθε Καζίνο ξεχωριστά, σε συνδυασμό με τις γενικότερες διατάξεις του Εργατικού Δικαίου.
      6. Τέλος, όσον αφορά στη διαδικασία συλλογής, καταμέτρησης, καταγραφής κλπ. των φιλοδωρημάτων, ισχύουν οι διατάξεις του άρθρου 9 της Τ/6735/2003  Υ.Α.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 7 Νοεμβρίου 2006. 
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1.- Η με αριθμό 50/8/3-10-2006 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς την Υπουργό Εθνικής Παιδείας και Θρησκευμάτων, σχετικώς με τον τρόπο διάθεσης των υποτροφιών από το Ίδρυμα Κρατικών Υποτροφιών. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Η πρώτη με αριθμό 28/31-10-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Χωρέμη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την πώληση της εταιρείας που διαχειρίζεται τη διώρυγα της Κορίνθου, την προστασία των εργαζομένων κ.λπ. διαγράφεται λόγω κωλύματος του ερωτώμενου Υπουργού.
      Θα συζητηθεί η δεύτερη με αριθμό 32/31-10-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αποζημίωση των πληγέντων από τις έντονες βροχοπτώσεις στο Νομό Μαγνησίας κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Οι κάτοικοι των πλημμυρόπληκτων περιοχών του Ν. Μαγνησίας –μικρομεσαίοι και φτωχά κυρίως λαϊκά στρώματα- που σε μια στιγμή έχασαν ότι με κόπους δεκαετιών απέκτησαν, βρίσκονται σε απόγνωση. Σπίτια, μαγαζιά, βιοτεχνίες, αυτοκίνητα, βάρκες και καΐκια, γέφυρες, δρόμοι –κυρίως αγροτικοί- και αγροτικές καλλιέργειες σε μεγάλες εκτάσεις καταστράφηκαν από τις πλημμύρες. 
      Τεράστιες είναι οι ευθύνες των αρμοδίων υπηρεσιακών και κυβερνητικών παραγόντων για τις ζημιές δισεκατομμυρίων ευρώ που υπέστη η Μαγνησία, ευθύνες που απορρέουν από την εγκληματική τους αδιαφορία για την αντιπλημμυρική θωράκιση του Νομού. Αυτό είχε σαν αποτέλεσμα, εκτός των άλλων καταστροφών εκατομμυρίων, η συνοικία Νεάπολη και το Πεδίο του Άρεως να μετατραπούν σε μέρος των χειμάρρων Ξηριά και Αναύρου. Οι ζημιές ανυπολόγιστες. Από την άλλη οι υποχρεώσεις των πληγέντων –οικογενειακές, επαγγελματικές και προς τρίτους- μένουν ανοικτές. 
      Τη Μαγνησία, εν όψει και των εκλογών, επισκέφθηκαν πολλοί υψηλοί πολιτικοί παράγοντες του δικομματισμού. Οι υποσχέσεις που δόθηκαν πολλές, αλλά δυστυχώς χωρίς αντίκρισμα. Η πολιτεία, παρά το γεγονός ότι η ευθύνη για τις πλημμύρες είναι δική της, αντιμετωπίζει τους πλημμυροπαθείς με αποζημιώσεις ψίχουλα. Η υπόσχεση Νομάρχη, Κυβέρνησης ότι ο Νομός θα κηρυχθεί πλημμυρόπληκτος παραμένει υπόσχεση, αν και είναι ο μόνος τρόπος ώστε να δοθούν αποζημιώσεις για τις κάθε είδους ζημιές στους πλημμυροπαθείς και να παρθούν τα ενδεικνυόμενα μέτρα αντιμετώπισης των πλημμυρών κ.λπ.. 
      Για τα παραπάνω, ερωτάται ο κύριος Υπουργός τι μέτρα προτίθεται να πάρει άμεσα η Κυβέρνηση για: Να κηρυχθεί ο Νομός Μαγνησίας ως πλημμυρόπληκτος, ώστε να δοθούν οι προβλεπόμενες αποζημιώσεις στους πλημμυροπαθείς του Νομού και να αρχίσει η διαδικασία αποκατάστασης των υποδομών που καταστράφηκαν, καθώς και να παρθούν όλα τα αναγκαία μέτρα προς την αντιμετώπιση των αιτιών που προκάλεσαν τις τεράστιες καταστροφές από τις πλημμύρες. 
      Να ανασταλούν οι υποχρεώσεις φυσικών προσώπων και επιχειρήσεων που επλήγησαν προς τις Δ.Ο.Υ., τράπεζες κ.λπ. και τη βοήθειά τους με άτοκα δάνεια». 
      Κύριε Υφυπουργέ, έχετε το λόγο για τρία λεπτά. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, πράγματι το Νομό Μαγνησίας έπληξε μία πρωτοφανής κακοκαιρία. Μάλιστα μέσα σε έξι ώρες έπεσε τόση βροχή όση είχε πέσει σε μισό χρόνο. Αυτό είναι προφανές ότι δημιούργησε τα προβλήματα που όλοι γνωρίζουμε. Δεν είναι όμως αληθές ότι η Κυβέρνηση από την πρώτη στιγμή δεν έλαβε τα αναγκαία μέτρα. 
      Την ώρα εκδήλωσης του φαινομένου η περιοχή κηρύχθηκε σε κατάσταση έκτακτης ανάγκης. Την επόμενη μέρα από το Υπουργείο Εσωτερικών δόθηκαν για την αντιμετώπιση των πρώτων αναγκών 2.150.000 ευρώ. Από αυτά οι 500.000 ευρώ στην Νομαρχιακή Αυτοδιοίκηση Μαγνησίας και τα υπόλοιπα, δηλαδή 1.650.000 ευρώ στους δήμους που παρουσίαζαν τα μεγαλύτερα προβλήματα, όπως ο Δήμος Αγριάς, ο Δήμος Αισωνίας, ο Δήμος Αργαλαστής. 
      Βεβαίως, λαμβάνουμε τα αιτήματα των δήμων, τα οποία με τεχνικές εκθέσεις αναφέρουν τις ζημιές και σύντομα ακόμα και δήμοι που δεν είχαν πάρει χρήματα –αλλά πήραν προφορική εντολή να προχωρήσουν και θα πληρωθούν- θα αποζημιωθούν. Και εκεί όμως, όπου αυτά που στείλαμε από την πρώτη μέρα δεν έφτασαν, θα συμπληρωθούν. 
      Δεν είναι αληθές ότι η περιοχή δεν έχει κηρυχθεί πλημμυρόπληκτη. Είναι η απόφαση που θα δώσω στον συνάδελφό μου, τον αγαπητό κ. Γκατζή, «Οριοθέτηση περιοχών και πιστωτικές διευκολύνσεις για την αποκατάσταση των ζημιών από τις πλημμύρες του Οκτωβρίου του 2006 σε περιοχές των νομών Μαγνησίας και Φθιώτιδας», με την οποία κηρύσσονται πλημμυρόπληκτες οι περιοχές στα διοικητικά όρια των δήμων Αγριάς, Αισωνίας, Αργαλαστής, Αρτέμιδας, Αφετών, Βόλου, Ιωλκού, Κάρλας, Μηλεών, Νέας Ιωνίας, Πορταριάς, Σηπιάδος, Σκιάθου, Φερών, και στην Κοινότητα Μακρινίτσης του Νομού Μαγνησίας. 
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η απόφαση αυτή, η οποία είναι λεπτομερής, υποδεικνύει και επιβάλλει την διαδικασία προκειμένου να αποζημιωθούν τα κτίσματα, τα πάσης μορφής κτίσματα, τα οποία υπέστησαν ζημιά. 
      Επίσης, έχει παρθεί αντίστοιχη απόφαση από το Υπουργείο Γεωργίας. Μάλιστα ήρθε και ο Υπουργός κ. Μπασιάκος στην περιοχή του Βελεστίνου τις μέρες των πλημμυρών και για τις αγροτικές αποζημιώσεις ακολουθείται η συνηθισμένη διαδικασία του ΕΛ.Γ.Α. και, όπου υπάρχει ανάγκη, των Π.Σ.Ε.Α.. 
      Έχει εκδοθεί ακόμη απόφαση του Υπουργείου Υγείας, με την οποία δόθηκαν 600 ευρώ ως πρώτη αντιμετώπιση για τις ανάγκες αυτών που δεν μπορούσαν να κατοικήσουν στα σπίτια και 6.000 ευρώ ως αποζημίωση για τις οικοσκευές. 
      Τι απομένει; Απ’ όλο αυτό το πλέγμα απομένει αυτό που δεν μπορούσε να έχει γίνει, γιατί τη διαδικασία την ορίζει ο νόμος. Απομένει η αποζημίωση των επιχειρήσεων. Όμως ο νόμος ορίζει ότι προκειμένου να αποζημιωθούν οι επιχειρήσεις πρέπει συνεργεία -όπως τα ορίζει ο νόμος- της Νομαρχιακής Αυτοδιοίκησης, με εφοριακούς και εκπροσώπους του Επιμελητηρίου, να κάνουν καταγραφή και εξατομίκευση των ζημιών που υπήρξαν. Μετά την καταγραφή και την αποστολή στις κεντρικές υπηρεσίες, θα εκδοθεί η κοινή υπουργική απόφαση, η οποία θα περιλαμβάνει όλα αυτά τα μέτρα, τα οποία επικαλείται στην επίκαιρη ερώτησή του ο κ. Γκατζής. 
      Θέλω όμως να ενημερώσω τον κύριο συνάδελφο ότι την προηγούμενη εβδομάδα, σε σύσκεψη που έγινε στην Νομαρχία Μαγνησίας και στην οποία συμμετείχαν ο Νομάρχης και οι εκπρόσωποι του Επιμελητηρίου, αποφασίστηκε να δοθεί δεκαήμερη παράταση για την υποβολή των αιτήσεων. Διότι κάποιοι συμπολίτες μας, κύριε Γκατζή, δεν είχαν κάνει αίτηση για να υπάρξει η εκτίμηση των ζημιών από το αντίστοιχο συνεργείο και αυτό δημιουργεί μια καθυστέρηση. Εγώ δεν λέω ότι ήταν αμέλεια των συμπολιτών μας, γιατί προσπαθώντας να διαφυλάξουν τα υπάρχοντά τους, κύριε Πρόεδρε, δεν είχαν το χρόνο να σκεφθούν τη γραφειοκρατία που απαιτείται, η οποία όμως είναι απαραίτητη.
      ΠΡΟΕΔΡΕΥΩΝ (Ιωάννης Τραγάκης): Αφήστε μερικά να τα πείτε και στη δευτερολογία σας.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μετά την αποστολή, λοιπόν, όλου του πακέτου των εκτιμήσεων και την εξατομίκευση των ζημιών, θα εκδοθεί η κοινή υπουργική απόφαση –η τελευταία από τη σειρά, όπως σας προανέφερα-  που θα περιλαμβάνει αποζημιώσεις για τις πληγείσες επιχειρήσεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ορίστε, κύριε Γκατζή, έχετε το λόγο για δύο λεπτά.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Υπουργέ, διάβασα για την απόφαση αυτή με την οποία, όπως λέτε, κηρύσσεται η Μαγνησία πλημμυρόπληκτη. Δεν το γράφει έτσι ακριβώς η εφημερίδα, αλλά αναφέρει η τελευταία απόφαση τι αποζημιώσεις θα δώσει. Και αναφέρεται συγκεκριμένα στα κτηριακά, στις ζημιές τις οποίες υπέστησαν και μάλιστα κατά κατηγορίες, με ποσά κ.λπ.. Σ’ αυτό είμαι ενήμερος. Έχω την εντύπωση όμως ότι όταν κηρύσσεται μια περιοχή πλημμυρόπληκτη δεν είναι μόνο τα κτήρια. Είναι όλες οι αποζημιώσεις που πρέπει να δοθούν σε παντός είδους ζημιές από τις πλημμύρες. 
      Θα ήθελα εδώ να σταθώ σε ορισμένα σημεία, εκτός απ’ αυτά τα οποία είπατε για τις επιχειρήσεις, κάτι που πρέπει να γίνει γρήγορα, κύριε Υπουργέ, γιατί οι άνθρωποι βρίσκονται σε εξαθλίωση. Για τις υποχρεώσεις ως προς τους τρίτους δεν έχει λάβει καμία μέριμνα η Κυβέρνηση. Πιέζονται. Χρέη σε τράπεζες, Δ.Ο.Υ, κ.λπ. πρέπει να ανασταλούν για ένα χρονικό διάστημα για τους πληγέντες. Δεν έχει γίνει μέχρι σήμερα τίποτε. 
      Δεύτερον, δεν προβλέπεται σε καμία απόφαση απ’ αυτές που έχω διαβάσει τίποτε πέρα από την αποκατάσταση των ζημιών, που ζητάει ο Νομάρχης ένα ορισμένο ποσό, το οποίο σας έχει στείλει, ζητάει μερικά εκατομμύρια κ.λπ., για την αποκατάσταση της υποδομής, τα οποία, κατά την άποψή μας και κατά την άποψη του Επιμελητηρίου, δεν επαρκούν. Το θέμα όμως είναι τι γίνεται για την αποκατάσταση των ζημιών γενικότερα στο Νομό και όχι μόνο στο πολεοδομικό συγκρότημα. Διαβάσατε γι’ αυτά τα χωριά κ.λπ.. Αφορούν όμως μόνο τις οικίες, τα κτίσματα ή τα μαγαζιά. Τι γίνεται όμως, κύριε Υπουργέ, με την αντιπλημμυρική θωράκιση της περιοχής, του Νομού μας ιδιαίτερα; Δεν είναι μόνο ο Ξηριάς που πρέπει να καθαριστεί, όπως ήδη έχει παρθεί μια απόφαση και θα χρηματοδοτηθεί από το Υπουργείο σας. Είναι και τα άλλα μέτρα που πρέπει να ληφθούν. Έχουν δημιουργηθεί αυτές οι μεγάλες καταστροφές και πρέπει η πόλη μας τελικά, και τα χωριά και οι υπόλοιποι δήμοι, να θωρακιστούν. 
      Έχουμε τεράστιες ζημιές, τρισεκατομμυρίων ευρώ απώλειες και ζημιές, κύριε Πρόεδρε. Μπορεί να τα πληρώνει η πολιτεία σε αποζημιώσεις και σε τακτά χρονικά διαστήματα, όμως αν δεν ληφθούν οριστικά μέτρα για την αντιμετώπιση των πλημμύρων αυτά τα φαινόμενα θα συνεχίζουν.
      	Ξέρετε, κύριε Υπουργέ, ότι το Πεδίο του Άρεως ιδιαίτερα δε ήταν οι Αλατιέρες. Θα το θυμάστε κι εσείς όπως το θυμάμαι κι εγώ. Στις Αλατιέρες πηγαίναμε και παίζαμε μπάλα. Το νερό έμπαινε εκεί μέσα από τη θάλασσα. Καταλαβαίνετε ότι η επιφάνεια του δαπέδου της υποδομής είναι σχεδόν κάτω από την κοίτη του ποταμού. Αυτό σημαίνει ότι πρέπει να ληφθούν έκτακτα μέτρα και να δοθούν, κατά την άποψή μας, κύριε Υπουργέ, όχι μόνο οι αποζημιώσεις του 30% που δόθηκε στον Έβρο. Έτσι ακούγεται, ότι θα γίνει κι εκεί όπως έγινε στον Έβρο και αντιμετωπίστηκαν οι ζημιές. Αυτό το 30% όμως δεν επαρκεί ούτε για τις πρώτες ανάγκες. Μέχρι τώρα οι αποζημιώσεις που δόθηκαν μπορεί να φαίνονται μεγάλες, αλλά δεν μπορούν να αντιμετωπίσουν τις ζημιές που έχουν υποστεί οι συμπολίτες μας και τις ανάγκες τους.
      	Ευχαριστώ, κύριε Πρόεδρε.
      	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο Γκατζή.
      	Ο κύριος Υφυπουργός έχει το λόγο για δύο λεπτά.
      	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, οι ζημιές είναι διαφόρων κατηγοριών: Για μεν την αγροτική παραγωγή υπάρχει η διαδικασία του Υπουργείου Γεωργίας που βρίσκεται σε εξέλιξη. Γι’ αυτούς που αντιμετώπισαν προβλήματα διαβίωσης υπήρξαν υποδομές των δήμων και της νομαρχίας και υπήρξε πρόνοια από το Υπουργείο Υγείας και από τις υπηρεσίες πρόνοιας του Νομού Μαγνησίας όσον αφορά τα πρώτα έξοδα και την αποζημίωση για τις οικοσκευές.
      	ΝΙΚΟΛΑΟΣ ΓΚΑΤΖΗΣ: Για τις οικοσκευές δεν δόθηκε…
      	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως και δόθηκε. Είναι στην ίδια απόφαση, κύριε Γκατζή. Είναι τα 6.000 ευρώ το μέγιστο για τις οικοσκευές. Είναι η ίδια απόφαση με τα 600 ευρώ που είναι τα πρώτα χρήματα για να πάνε στο ξενοδοχείο ή να πάνε σε ένα εστιατόριο να φάνε. Αυτά είναι στην ίδια απόφαση. 
      	Το τρίτο ποιο είναι; Οι υποδομές των δήμων. Εκεί έρχονται τα αιτήματα των δήμων. Ήδη έχουν δοθεί, όπως σας ανέφερα, 2.150.000 και θα δοθούν και άλλα. 
      	Τι απομένει; Η αποζημίωση των επιχειρήσεων. Εγώ σας λέω ότι δεν θα είναι αυτό το ποσοστό που ίσχυσε στον Έβρο. Αυτήν τη διαβεβαίωση έχω. Θα περιμένουμε την αποτίμηση των ζημιών με τη διαδικασία που σας είπα και θα καθοριστεί το ποσοστό. Εγώ αισιοδοξώ ότι κέρδος, βεβαίως, από τη ζημιά δεν μπορεί να προκύψει, αλλά θα είναι ικανοποιητικό ούτως ώστε να ανακουφιστούν οι συμπολίτες μας.
      	Θέσατε ένα μεγάλο θέμα, κύριε Γκατζή, την αντιπλημμυρική θωράκιση όλου του Νομού γιατί παρουσιάστηκαν προβλήματα και σε περιοχές που δεν περιμέναμε. Όπως καταλαβαίνετε, αυτό ξεφεύγει από τα όρια και τις αρμοδιότητες του Υπουργείου Εσωτερικών. Είναι θέμα ύπαρξης μελετών. Υπάρχει μελέτη που αφορά το πολεοδομικό συγκρότημα Βόλου η οποία έχει σταματήσει και έχει εμπλακεί στα «γρανάζια» του Συμβουλίου της Επικρατείας. Θα συμφωνήσω μαζί σας ότι δεν είναι μόνο ο Ξηριάς αλλά και η περιφερειακή τάφρος. Ο Άναυρος και ο Κρανείδωνας συμπεριφέρθηκαν ικανοποιητικά για το μέγεθος της βροχής. Θα μπορούσε και πρέπει να γίνει βελτίωση, αυτό όμως δεν γίνεται από τη μία μέρα στην άλλη. 
      	Συνεννοήθηκα και με τους δημάρχους και με το Νομάρχη. Βλέπετε ότι είμαστε σε ένα μεταβατικό στάδιο μεταβίβασης των εξουσιών της Νομαρχίας και αυτό δημιουργεί αρρυθμίες, όμως στους δημάρχους που επανεξελέγησαν και έχουν μία σειρά, υπάρχουν διατάξεις των νόμων και του ν. 3316 και του νόμου περί εκτελέσεως των δημοσίων έργων όπου υπάρχει η δυνατότητα με κατεπείγουσες διαδικασίες, αφενός μεν να γίνει η μελέτη και αφετέρου δε να γίνει χρηματοδότηση όχι από το Υπουργείο Εσωτερικών, αλλά να ζητήσουμε από το Υπουργείο Δημοσίων Έργων -και είμαι βέβαιος ότι θα ανταποκριθεί- για την οχύρωση της περιοχής από τέτοιας μεγάλης εκτάσεως και εντάσεως πλημμύρες. 
      	Δεν νομίζω ότι υπάρχει κάτι άλλο που θα μπορούσε κάποιος να κάνει σ’ αυτό το σύντομο χρονικό διάστημα και δεν έχει γίνει.
      	ΝΙΚΟΛΑΟΣ ΓΚΑΤΖΗΣ: Για την αναστολή των χρεών τι θα γίνει;
      	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα το δούμε.
      ΝΙΚΟΛΑΟΣ ΓΚΑΤΖΗΣ: Για την αναστολή των χρεών, κύριε Υπουργέ; 
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Θα το δούμε. 
      ΠΡΟΕΔΡΕΥΩΝ (Ιωάννης Τραγάκης): Η τρίτη, η υπ’ αριθμόν 26/31-10-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Οικονομίας και Οικονομικών, σχετικά με τις καθυστερήσεις στην εγκατάσταση του Φυσικού Αερίου σε περιοχές της Αττικής κ.λπ. διαγράφεται λόγω κωλύματος του κυρίου Υπουργού. Είναι γνωστό ότι ο κύριος Υπουργός παρίσταται στο Παγκόσμιο Συνέδριο για τις Μικρομεσαίες Επιχειρήσεις που οργανώνει το Υπουργείο Ανάπτυξης σε συνεργασία με τον Ο.Ο.Σ.Α.. 
      Επίκαιρες ερωτήσεις δευτέρου κύκλου:
      Καταρχήν θα συζητηθεί η δεύτερη, η υπ’ αριθμόν 33/31-10-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με την αντιμετώπιση του προβλήματος της στέγασης του Τμήματος Κινηματογράφου της Σχολής Καλών Τεχνών του Αριστοτελείου Πανεπιστημίου Θεσσαλονίκης.
      Συγκεκριμένα η επίκαιρη ερώτηση έχει ως εξής:
      «Εδώ και δύο χρόνια ιδρύθηκε ως τμήμα της Σχολής Καλών Τεχνών του Αριστοτελείου Πανεπιστημίου Θεσσαλονίκης το Τμήμα Κινηματογράφου. Ενώ το Τμήμα αυτό καλείται με βάση την ιδρυτική του περιγραφή να παίξει σημαντικό ρόλο στο χώρο του Ελληνικού Κινηματογράφου εκπαιδεύοντας τους νέους Έλληνες κινηματογραφιστές, δυστυχώς η λειτουργία του συναντά μεγάλα προβλήματα, ιδιαίτερα αυτά που έχουν σχέση με την κατάλληλη στέγασή του και την πληρότητα του προσωπικού του, επιστημονικού και διοικητικού, και της ανάδειξης του έργου που παράγουν οι φοιτητές του. Και όσον αφορά το πρόβλημα του προσωπικού η διοίκηση του Τμήματος προσπαθεί να το αντιμετωπίσει με τις ισχνές δυνατότητες που της δίνονται. Για το πρόβλημα της στέγης, όμως, αν και έχει κατατεθεί σχετική μελέτη από το Τμήμα, το Υπουργείο Εθνικής Παιδείας και Θρησκευμάτων αρνείται να χρηματοδοτήσει την πραγματοποίησή της, με αποτέλεσμα το νεογέννητο Τμήμα του Κινηματογράφου να συστεγάζεται με εκείνο του Θεάτρου και να προσπαθεί να φέρει σε καλό τέλος την αποστολή με αυτοσχέδιες λύσεις σε ανυπολόγιστο βάρος της εκπαιδευτικής του προσπάθειας. 
      Επειδή η φροντίδα της Κυβέρνησης για την Ανώτατη Εκπαίδευση δεν πρέπει να περιορίζεται μόνο στην ίδρυση νέων πανεπιστημιακών τμημάτων και στη βίαιη ιδιωτικοποίησή τους, αλλά και στη σωστή λειτουργία τους, ερωτάται η κυρία Υπουργός:
      Ποια μέτρα σκέφτεται να πάρει για την αντιμετώπιση των προβλημάτων του Τμήματος Κινηματογράφου Θεσσαλονίκης και ιδιαίτερα της στέγασής του. Και ακόμα, πώς σκέφτεται να αντιμετωπιστεί το πρόβλημα της διασποράς των τμημάτων της Σχολής Καλών Τεχνών του Αριστοτελείου Πανεπιστημίου Θεσσαλονίκης σε χώρους που απέχουν χιλιόμετρα μεταξύ τους;».
      Ο κύριος Υφυπουργός έχει το λόγο για τρία λεπτά. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να ενημερώσω τα εξής σχετικά με το Τμήμα Κινηματογράφου του Αριστοτελείου Πανεπιστημίου Θεσσαλονίκης:
      Μετά την ίδρυσή του, πριν από δύο χρόνια, στεγάζεται προσωρινά σε χώρους του Μουσείου Κινηματογράφου, του Φεστιβάλ Κινηματογράφου και του Αριστοτελείου Πανεπιστημίου Θεσσαλονίκης σε αίθουσες που είναι κατάλληλα εξοπλισμένες και με τις απαιτούμενες υποδομές. Για τη μόνιμη, όμως, εγκατάσταση του Τμήματος έχουν γίνει οι εξής ενέργειες:
      Πρώτον, έχει παραχωρηθεί από το Υπουργείο Αγροτικής Ανάπτυξης, μέσω του Υπουργείου Πολιτισμού, κτήριο περίπου 10.000 τ.μ. στη Σταυρούπολη. Για την ήπια προσαρμογή του βιομηχανικού αυτού κτηρίου στις εκπαιδευτικές ανάγκες, έχει συνταχθεί αρχιτεκτονική μελέτη και έχει ολοκληρωθεί η διαδικασία έγκρισης οικοδομικών αδειών. Παράλληλα, έχει προχωρήσει η μελέτη για τη στατική προσαρμογή τμήματος του κτηρίου στις απαιτήσεις του νέου αντισεισμικού κανονισμού και έχει ανατεθεί μετά από διαγωνισμό το έργο για τη στατική ενίσχυση, όπως είπα πριν, τμήματος του κτηρίου και την ολοκλήρωση των οικοδομικών εργασιών. 
      Σήμερα, ήδη, από την παραπάνω εργολαβία έχουν ολοκληρωθεί και έχουν παραδοθεί προς χρήση τρεις αίθουσες διδασκαλίας, ενώ λειτουργούν εργαστήρια μοντάζ στο ίδιο κτήριο. Για την ολοκλήρωση και του υπολοίπου τμήματος του κτηρίου έχει γίνει μελέτη στατικής ενίσχυσης, έχει ολοκληρωθεί η έκδοση της οικοδομικής άδειας και αναμένονται οι διαδικασίες για την πλήρη προσαρμογή του κτηρίου στις ανάγκες του Τμήματος. 
      Συνεπώς, και τα θέματα που αφορούν το τμήμα του κτηρίου προχωρούν, αλλά και για ολόκληρο το κτήριο των 10.000 τ.μ..
       Σε ό,τι αφορά τον εξοπλισμό του κτηρίου είναι σε εξέλιξη διαδικασίες προμήθειας εξοπλισμού συνολικού ποσού 800.000 ευρώ. Με τους διαγωνισμούς αυτούς, που όπως είπα είναι σε εξέλιξη –τα χρήματα υπάρχουν- θα καλυφθούν όλες οι ανάγκες σε εξοπλισμό του Τμήματος. 
      Και σε ό,τι αφορά το διδακτικό προσωπικό θα ήθελα να πω ότι από το 2004 έως και σήμερα, τα δύο χρόνια έχουν κατανεμηθεί δεκατρείς θέσεις μονίμου εκπαιδευτικού προσωπικού μελών Δ.Ε.Π. γι’ αυτό το Τμήμα. Βρίσκονται στο Γενικό Λογιστήριο δέκα πιστώσεις για έκτακτο προσωπικό μέσω του ΕΠΕΑΕΚ, του π.δ. 407 δηλαδή, και παράλληλα φέτος διατέθηκαν στο Πανεπιστήμιο Θεσσαλονίκης σαράντα θέσεις έκτακτου προσωπικού, πάλι του π.δ. 407, που είναι αρμοδιότητα του Πανεπιστημίου να τις κατανείμει. 
      Συνεπώς και οι μελέτες για την πλήρη και οριστική κατάσταση του Τμήματος προχωρούν και σε εξέλιξη βρίσκονται τα σχετικά εργολαβικά έργα και σε ό,τι αφορά τον εξοπλισμό του κτηρίου είναι σε εξέλιξη οι διαδικασίες προμήθειας εξοπλισμού και για το διδακτικό προσωπικό είναι γι’ αυτά τα δυο χρόνια δεκατρείς θέσεις μονίμου προσωπικού που θεωρούμε ότι θα καλύψουν τις ανάγκες σε εκπαιδευτικό προσωπικό του νέου αυτού Τμήματος.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κύριε Χουρμουζιάδη, έχετε το λόγο για δυο λεπτά.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Όπως λέω κάθε φορά, κύριε Πρόεδρε, ο κύριος Υφυπουργός της Παιδείας, ο κ. Ταλιαδούρος, γνωρίζει το πρόβλημα και το περιγράφει πολύ καλά, αλλά οι ρυθμοί, κύριε Υπουργέ, με τους οποίους όλα αυτά που περιγράφετε γίνονται πράξη είναι τόσο αργοί, τόσο εφιαλτικά αργοί, ώστε θα έχουμε το εξής, κύριε Πρόεδρε. Σε λίγο θα βγουν οι πρώτοι απόφοιτοι από το Τμήμα Κινηματογράφου, οι οποίοι θα έχουν εκπαιδευτεί –όπως είπατε- όχι σε αίθουσες κατάλληλα εξοπλισμένες, αλλά σε αίθουσες που ούτε καν κίνητρο για παρακολούθηση των μαθημάτων δεν προσφέρουν στους φοιτητές.
      Επομένως, η παρατήρηση είναι η εξής: Πότε θα γίνουν όλα αυτά; Ακόμα και οι θέσεις που είπατε ότι είναι σαράντα των εκτάκτων, του π.δ. 407 ή οι δημοπρατήσεις των οικοδομικών εργασιών που δεν γίνονται γρήγορα. Ήδη το Υπουργείο Παιδείας έχει στα χέρια του μια πολύ ωραία μελέτη που την έκανε ο Πρόεδρος του Τμήματος ο κ. Βέττας που είναι και αρχιτέκτονας, η οποία τελικά δεν ξέρει κανείς γιατί απορρίφθηκε ή γιατί δεν χρηματοδοτείται.
      Η δεύτερη παρατήρηση είναι η εξής: Όταν αυτά τα οκτώ Τμήματα –θα θυμάστε, κύριε Υπουργέ της Παιδείας- ιδρύονταν με τον πρώτο νόμο νομίζω του Υπουργείου της δική σας Κυβέρνησης, εμείς είχαμε πει μην ιδρύετε τμήματα με τέτοια μαζική  παραγωγή γιατί έτυχε αυτά να τα είχε υποσχεθεί το ΠΑ.ΣΟ.Κ. και προεκλογικά βέβαια. 
      Ένα τμήμα για να ιδρυθεί χρειάζονται –θα έλεγε κανείς- ιστορικές συνθήκες για να εμφυτευτεί μέσα σε μια περιοχή, ώστε να μην περιμένει μια πόλη, όπως είναι η Βέροια, η Νάουσα, το Αγρίνιο, να αναπτυχθεί από την ίδρυση ενός νέου τμήματος. 
      Αυτό γινόταν παλιά, κύριε Πρόεδρε, με τα στρατόπεδα των νεοσυλλέκτων στρατιωτών, απ’ όπου περίμεναν οι πόλεις να αναπτυχθούν γιατί γύρω από αυτά αναπτύσσοταν τελικά μια μικροκοσμική οικονομική δραστηριότητα. Αυτό όμως δεν μπορεί να συμβεί και με τα πανεπιστημιακά τμήματα. Από εκεί περιμένουμε να βγουν επιστήμονες, οι οποίοι θα μπουν στην παραγωγή και θα παράγουν έργα πολιτισμού.
      Αυτό λοιπόν που έχω να πω τελειώνοντας, κύριε Υπουργέ, είναι τα ακόλουθα: Βιαστείτε. Και κάτι ακόμα. Ελάτε και επισκεφτείτε τα τμήματα αυτά τα καινούργια, για να έχετε μια προσωπική άποψη για την κατάσταση που κυριαρχεί.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Χουρμουζιάδη.
      Ορίστε, κύριε Υφυπουργέ, έχετε το λόγο για δυο λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Βεβαίως θα το επισκεφτώ, κύριε Χουρμουζιάδη, θα συνεννοηθούμε όταν έρθω στη Θεσσαλονίκη. 
      Θα ήθελα να ξεκινήσω από το τελευταίο σας επιχείρημα και να πω ότι σε γενικές γραμμές συμφωνώ για την αλόγιστη ίδρυση τμημάτων που γινόταν στο παρελθόν. Και εμείς θέλουμε πλέον τα τμήματα τα καινούργια –διότι υπάρχει ανάγκη ίδρυσης νέων τμημάτων, εξελίσσεται η επιστήμη, η τεχνολογία- να γίνονται ύστερα από ολοκληρωμένες μελέτες σκοπιμότητας, βιωσιμότητας, οικονομικές, επιστημονικές, για να μην έχουμε φαινόμενα του παρελθόντος.
      Πρέπει όμως να πω για το συγκεκριμένο Τμήμα ότι πράγματι ιδρύθηκε με νόμο –ίσως ο πρώτος νόμος της δικής μας Κυβέρνησης- που ήρθε το καλοκαίρι του 2004, τον Ιούνιο. Γιατί όμως και υπήρξε σε εκείνο το νόμο μια μαζική ίδρυση, όπως την ονομάσατε, τμημάτων; Γιατί τα τμήματα αυτά είχαν ενταχθεί από την προηγούμενη κυβέρνηση στο μηχανογραφικό του Φεβρουαρίου. Τα είχαν δηλώσει υποψήφιοι φοιτητές και δεν είχαν ιδρυθεί. 
      Οφείλαμε λοιπόν χάριν της συνέχειας του κράτους και της διοίκησης να τα ιδρύσουμε με νόμο, έστω μαζικά. Ακριβώς για να μη βρεθούν οι υποψήφιοι φοιτητές προ εκπλήξεως, δηλαδή να έχουν ενταχθεί το Φεβρουάριο του 2004 στο μηχανογραφικό αυτά τα Τμήματα, να έχουν δηλωθεί κατά τις εισαγωγικές εξετάσεις του Ιουνίου και να μην είναι θεσμοθετημένα.
      Οι ρυθμοί είναι αργοί. Εμείς ως Υπουργείο Παιδείας προσπαθούμε αυτούς τους ρυθμούς να τους επιταχύνουμε στο πλαίσιο του δημόσιου λογιστικού, στο πλαίσιο μιας λειτουργίας του Δημοσίου που επιβάλλει διαγωνισμούς, διαδικασίες και όλα αυτά τα θέματα. 
      Από πλευράς χρηματοδότησης που έχουμε την ευθύνη, έχουμε στηρίξει τα νέα τμήματα και έχουμε στηρίξει τα πανεπιστήμια. Για παράδειγμα, το Πανεπιστήμιο Θεσσαλονίκης πήρε ύστερα από συνεργασία με το ΥΠ.Ε.Π.Θ. 16.000.000 ευρώ μόνο για έργα αυτής της μορφής, για να χρηματοδοτηθούν μελέτες και για να χρηματοδοτηθούν τέτοιου είδους αναπτυξιακά προγράμματα. Στο μέτρο του δυνατού εμείς ως Υπουργείο Παιδείας προσπαθούμε να επιταχύνουμε τις διαδικασίες, να άρουμε τα όποια προβλήματα και να επισπευσθούν οι εξελίξεις. 
      Ως προς τα θέματα του προσωπικού είχαν δοθεί από το 2004 πέντε θέσεις, το 2005 τρεις και το 2006, στο προγραμματισμό, άλλες πέντε. Η επιτάχυνση της διαδικασίας εκλογής μελών ΔΕΠ, όπως γνωρίζετε πολύ καλά, είναι θέμα του ιδίου του Ιδρύματος. 
      Εμείς ως Υπουργείο Παιδείας προσπαθούμε, εφόσον πληρούνται οι όροι της νομιμότητος, μέσα σ’ ένα τρίμηνο να έχουν ολοκληρωθεί οι διαδικασίες και να έρθουν οι καθηγητές να διδάξουν.
      Προσπαθούμε πράγματι να επιταχύνουμε τις διαδικασίες, να στηρίξουμε τα τμήματα και ιδίως τα νέα τμήματα, όπως αυτό το Τμήμα του Κινηματογράφου το οποίο πράγματι μπορεί να προσφέρει πάρα πολλά στον τόπο μας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Εισερχόμαστε στη συζήτηση της πρώτης επίκαιρης ερώτησης με αριθμό 29/31-10-2006 του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με την ίδρυση και λειτουργία μονάδας υποκατάστασης στο Ηράκλειο κ.λπ..
      Συγκεκριμένα η επίκαιρη ερώτηση του κυρίου συναδέλφου έχει ως εξής:
      «Στη συζήτηση της υπ. αριθμόν 5699/16-12-2005 ερώτησής μου στην Ολομέλεια της Βουλής την Τρίτη 7-3-2006, ο Υφυπουργός κ. Γιαννόπουλος υποσχέθηκε ότι θα δημιουργηθεί μονάδα υποκατάστασης στο Ηράκλειο, εφόσον υπάρξουν δύο προϋποθέσεις: α) Να προσφερθεί χώρος σ’ ένα από τα δύο νοσοκομεία, «Βενιζέλειο» ή Πανεπιστημιακό Γενικό Νοσοκομείο  Ηρακλείου (Πα.Γ.Ν.Η.) και β) να συνδράμει η αυτοδιοίκηση στη δημιουργία της μονάδας.
      Μετά από αυτήν τη συζήτηση στη Βουλή με επιστολή μου προς το Νομάρχη Ηρακλείου, το Δήμαρχο Ηρακλείου, τον Πρόεδρο της Δ.Υ.Π.Ε. και τους Προέδρους των δύο Νοσοκομείων ζήτησα τη συμβολή τους, ώστε να υλοποιηθεί η δέσμευση του κυρίου Υφυπουργού. 
      Παρότι μόνο η τότε διοίκηση του Πανεπιστημιακού Γενικού Νοσοκομείου  Ηρακλείου (Πα.Γ.Ν.Η.) είχε ανταποκριθεί εγγράφως και θετικά, όπως γνωρίζετε, δεν προχώρησε η ίδρυση της μονάδας για γραφειοκρατικούς λόγους που επικαλέστηκε η νέα διοίκηση του Πανεπιστημιακού Γενικού Νοσοκομείου  Ηρακλείου (Πα.Γ.Ν.Η.). 
      Επειδή η δημιουργία της μονάδας υποκατάστασης δεν μπορεί να υλοποιηθεί μόνο με τις ευχές:
      Ερωτάται ο κύριος Υπουργός
      Αν προτίθεται να πάρει πρωτοβουλίες για την αποτελεσματική συνεργασία των φορέων που εποπτεύει το Υπουργείο, Πανεπιστημιακό Γενικό Νοσοκομείο  Ηρακλείου (Πα.Γ.Ν.Η.), «Βενιζέλειο» Νοσοκομείο και Ο.Κ.Α.Ν.Α., ώστε να δημιουργηθεί επιτέλους η μονάδα υποκατάστασης στο Ηράκλειο».
      Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει το λόγο, για τρία λεπτά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, πραγματικά θα έλεγα ότι δεν είμαι ευτυχής για να απαντάω ξανά σήμερα στον εκλεκτό συνάδελφο τον κ. Κεγκέρογλου σε μια ερώτηση που είχε γίνει για ένα τόσο σοβαρό θέμα που ταλαιπωρεί και βασανίζει την κοινωνία μας, όχι μόνο την ελλαδική αλλά και όλες τις κοινωνίες παγκοσμίως. Το φαινόμενο αυτό κάθε μέρα αντί να βελτιώνεται σε επιδόσεις, δυστυχώς επιδεινώνεται.
      Θα πίστευα, μετά από τις δεσμεύσεις που ανέλαβα, ότι πράγματι στο χώρο αυτό της δημιουργίας μιας μονάδος υποκαταστάτων θα είχε βρεθεί κάποια λύση. 
      Κύριε συνάδελφε, πραγματικά σ’ ένα έγγραφο το οποίο έχουμε από την υπηρεσία του Νοσοκομείου, του Πε.Πα.Γ.Ν.Η., την Υπηρεσία Χωροταξίας –μπορεί να έχετε ενημερωθεί από τον κύριο Νομάρχη και τους τοπικούς παράγοντες- ούτε λίγο, ούτε πολύ στο θέμα της ίδρυσης μονάδος υποκαταστάτων στο Ηράκλειο αποφασίζει και λέει ότι λόγω του ότι έχουν καλυφθεί οι συντελεστές δόμησης στο Νοσοκομείο στο Πε.Πα.Γ.Ν.Η., δεν υπάρχει η δυνατότητα ανεγέρσεως, τοποθετήσεως μιας τέτοιας μονάδος, για να μπορέσουν να ικανοποιηθούν οι απαιτήσεις οι οποίες υπάρχουν σ’ αυτό τον λίαν ευαίσθητο τομέα.
      Κύριε συνάδελφε, σας λέω με ειλικρίνεια ότι θα ελέγξω ακριβώς αυτό το έγγραφο εάν όντως συμβαίνει να μην υπάρχει συντελεστής δόμησης ή αποτελεί ένα έντεχνο στοιχείο το να μας πουν με ειλικρίνεια ότι, ξέρετε, δεν θέλουμε να δημιουργηθεί μονάδα στον αύλειο χώρο του Νοσοκομείου. 
      Και εδώ –το έχω πει και άλλες φορές- δοκιμάζεται η κοινωνία μας, δοκιμαζόμαστε όλοι μας όσον αφορά την υποδοχή μιας τέτοιας μονάδος που πιστεύουν πολλοί ότι εάν μεν τοποθετείται και χωροθετείται δίπλα στο σπίτι τους ότι αυτό, ενδεχομένως, προσβάλει το κοινωνικό τους status ή ότι δημιουργεί προβλήματα και προϋποθέσεις υποβάθμισης του σπιτιού τους, της γειτονιάς τους. 
      Εάν υπάρχει κάτι τέτοιο το οποίο εκδηλώνεται κατ΄ αυτόν τον τρόπο μ΄ ένα έγγραφο, θα ελεγχθεί όσον αφορά, όπως σας είπα και πάλι, κύριοι συνάδελφοι, για την πρόθεση για να γίνει ή να μη γίνει μια μονάδα. 
      Όπως καταλαβαίνετε βέβαια  δεν μπορεί να επιβάλει κανείς τη δημιουργία τέτοιων μονάδων ακόμη και στον αύλιο χώρο ενός νοσοκομείου. Εκεί είναι που πρέπει να έχουμε σε όλες αυτές τις δομές  τη δυνατότητα της επικοινωνίας, της ενημέρωσης, και της προετοιμασίας της κοινωνίας, έστω της νοσοκομειακής, έστω των λειτουργών της υγείας και όλων των εμπλεκομένων σ΄ ένα χώρο ή  ακόμα και σε μια περιοχή, σε μια γειτονιά.  Θα έπρεπε να έχουμε –και γι’ αυτό κρατάω την επιφύλαξη-  την σωστή ενημέρωση, να μας πουν με ειλικρίνεια ή θέλουμε ή δεν θέλουμε.  Και γι’ αυτό θα ελέγξω εάν όντως έχουν εξαντληθεί οι συντελεστές δόμησης που πιστεύω, κύριε Κεγκέρογλου, ότι δεν  έχουν εξαντληθεί. Γι’ αυτό θα  ήθελα με ειλικρίνεια να μας απαντήσει το νοσοκομείο –θα το ελέγξω αύριο κιόλας- αν όντως υπάρχει ή δεν υπάρχει αυτό το πρόβλημα. Θα είναι σεβαστή η οποιαδήποτε αρνητική έστω τοποθέτησή τους, αλλά δε δεχόμαστε ούτε νομίζω δέχεστε και εσείς και σας προσβάλει και μας προσβάλει όλους και εμάς το να  μας λένε από το Συμβούλιο της Χωροταξίας ότι δεν υπάρχει συντελεστής δόμησης. Και θέλω να ρωτήσω το εξής: Όταν δημοπρατούμε την καρδιοχειρουργική μονάδα, όπου δεν υπάρχει κανένα πρόβλημα για εκατόν σαράντα τετραγωνικά μέτρα, έχει ολοκληρωθεί ο συντελεστής δόμησης; 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, εκτιμώ την τοποθέτησή σας και ως προς την αναγνώριση των καθυστερήσεων και φυσικά εκτιμώ ακόμα τη βούληση που έχετε για τη δημιουργία της μονάδος. Όμως αυτό δεν αρκεί. Γιατί όπως και εσείς διαπιστώσατε, η πορεία υλοποίησης των προγραμμάτων δυστυχώς ανακόπτεται από  γραφειοκρατικές διαδικασίες ή και από τη μη ύπαρξη βούλησης από αρμόδιους φορείς. Το νοσοκομείο δεν είναι ξένος φορέας σε σχέση με τη δημιουργία μιας τέτοιας μονάδος υποκατάστασης. Θα θυμίσω ότι η μονάδα υποκατάστασης που λειτουργεί στα Χανιά και λειτουργεί θα έλεγα ικανοποιητικά, δεν αρκεί για να καλύψει τις ανάγκες της Κρήτης. Και γι αυτό νομίζω: ότι έχουμε συμφωνήσει όλοι ότι πρέπει να δημιουργηθεί αυτή η μονάδα στο Ηράκλειο. 
      Να σας πω δύο στοιχεία. Εκατόν πενήντα άνθρωποι παρακολουθούν τώρα αυτά τα προγράμματα. Από αυτούς το 40%, περίπου εξήντα, είναι από το Ηράκλειο και την ανατολική Κρήτη. Και έχουν κατατεθεί ακόμα εβδομήντα εννέα αιτήσεις το 2006 από τις οποίες οι σαράντα είναι από το Ηράκλειο και την ανατολική Κρήτη. Στη λίστα αναμονής είναι ογδόντα πέντε άτομα. 
      Τι σημαίνει αυτό; Σημαίνει ότι κανείς από αυτούς που έκαναν αίτηση το 2006 και ορισμένοι από το 2005 δεν έχουν ενταχθεί ακόμα στο πρόγραμμα. Η μεγάλη καθυστέρηση στη λίστα αναμονής είναι η κυριότερη αιτία για να σταματήσει κάποιος την προσπάθεια που κάνει. Οι οικογένειες αυτών των ανθρώπων δεν αντέχουν άλλο. Είναι γνωστό, υπάρχει μεγάλο πρόβλημα. 
      Θα παρακαλούσα, κύριε Υπουργέ, εκτός από αυτά τα οποία δεσμευθήκατε ότι θα ελέγξετε,  να έλθετε ο ίδιος στο Ηράκλειο και μαζί με όλους τους τοπικούς φορείς να δούμε από κοντά αυτό το θέμα. Δεν μπορεί  όλοι να ποιούν την νήσσαν και όταν αντιμετωπίζουν το πρόβλημα να λυπούνται. Λυπούνται ειλικρινά, αλλά πρέπει και κάτι να κάνουν γι’ αυτό το πρόβλημα και ο Ο.ΚΑ.ΝΑ. και το Υπουργείο και προπάντων οι αρμόδιοι τοπικοί φορείς. 
      Όμως, δεν συντονίζονται αφ’ εαυτού οι τοπικοί φορείς. Τα νοσοκομεία εποπτεύονται από εσάς. Επομένως θα έλεγα ότι μία επίσκεψή σας στο Ηράκλειο με μοναδικό θέμα την ίδρυση της μονάδας, θα έδινε λύση. Υπάρχει μία πρόταση της Νομαρχίας και η βούληση του ίδιου του πανεπιστημίου –όχι του Πανεπιστημιακού Νοσοκομείου, αλλά του Πανεπιστημίου που είναι δίπλα- να δώσει χώρο, εάν υπάρχει πράγματι πρόβλημα συντελεστή δόμησης. Και αυτό θα δώσει λύση. 
      Θα ήμουν, λοιπόν, ευγνώμων εκ μέρους όλων των ανθρώπων που έχουν πρόβλημα, εάν επισκεπτόσαστε το Ηράκλειο μ’ αυτό μόνο το αντικείμενο.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, για κάποιον άλλο λόγο θα βρίσκομαι την Πέμπτη στο Ηράκλειο και θα σας ειδοποιήσω –και εσάς και όλους τους συναδέλφους και όσους θέλουν και τους θεσμικούς, το Νομάρχη και τον Πρόεδρο της Ιατρικής Σχολής και Πρόεδρο της Δ.Υ.ΠΕ.- να βρεθούμε για να δώσουμε μία λύση σ’ ένα τέτοιο κορυφαίο θέμα. 
      Στο θέμα αυτό, όπως καταλαβαίνετε, δεν μπαίνουν οποιοιδήποτε πολιτικοί φραγμοί και χαίρομαι γιατί με πάθος υπηρετείτε αυτήν την ιδέα που και εμείς είμαστε υποχρεωμένοι να υπηρετήσουμε. Και καταλαβαίνετε την αγωνία και τη δική μας και εμού προσωπικώς.
      Ο καθηγητής και πρώην Υπουργός και ακαδημαϊκός κ. Στεφανής είχε ξεκινήσει τη δημιουργία τέτοιων μονάδων μέσα σε νοσοκομειακά ιδρύματα. Σε πολύ λίγα νοσοκομεία υλοποιήθηκαν αυτά τα προγράμματα –όπως έγινε στο Νοσοκομείο της Λαμίας και στη Ρόδο- και υπήρχαν αρνήσεις σε πάρα πολλά νοσοκομεία, σαν να πιστεύουν όλοι οι λειτουργοί της υγείας ότι το θέμα των ναρκωτικών είναι μία υπόθεση του ξένου, του γείτονα ή του φίλου και δεν είναι μία υπόθεση που ο καθένας μπορεί να το αντιμετωπίσει αύριο με τα παιδιά του ή με τα εγγόνια του και να βρίσκεται μέσα σ’ αυτό το αδιέξοδο. 
      Όμως και στο αδιέξοδο αυτό υπάρχει διέξοδος, όπως εμείς όλοι μπορούμε να το αποφασίσουμε και να το στοιχειοθετήσουμε. Υπάρχει ένα κτήριο που είναι στην ιδιοκτησία του πανεπιστημίου και εκεί δέχονται – από την πληροφόρηση που έχουμε από τον Πρύτανη κ. Παλλήκαρη- να δώσουν τη δυνατότητα να χτίσουμε ένα προκατασκεύασμα. Έχουμε αυτήν την πληροφόρηση. Έως ότου δω την κατάσταση πώς έχει, δεν πιστεύω τίποτα μετά από τη συμπεριφορά που αντιμετωπίσαμε.
      Δεχθείτε την τοποθέτησή μου. Εγώ θα ήθελα αυτή η μονάδα να ιδρυθεί, να γίνει μέσα στον προαύλιο χώρο του νοσοκομείου, διότι όλοι οι ουσιοεξαρτώμενοι είναι άνθρωποι πάσχοντες. Ας το καταλάβουν πια όλοι αυτοί που μας ακούνε. Ας καταλάβουν μια και καλή ότι δεν είναι απόβλητοι, δεν είναι κοινωνικές ομάδες σε αποκλεισμό. Είναι και αυτοί άρρωστοι, όπως οι καρκινοπαθείς, με υποτροπές, νοσούντες και γίνονται καλά μετά τις θεραπείες που κάνουν.
      Ας το καταλάβουν πλέον αυτό όλοι οι θεσμικοί και μη, οι απλοί πολίτες και να μην πιστεύουν ότι αυτοί οι συνάνθρωποί μας αποτελούν κοινωνικά μιάσματα και έχουν το στίγμα, διότι εκεί είναι η μεγάλη δοκιμασία της πολιτείας, εκεί είναι η δοκιμασία της κοινωνίας. Σε όλους αυτούς τους ανθρώπους όλοι μιλάνε, όλοι τους δέχονται στις συζητήσεις και σε κοζερί που κάνουν, αλλά μόλις τους πεις να πάρουν απόφαση ότι αυτός μπορεί να τοποθετηθεί δίπλα και να έρθει να πάρει τη δόση του και να θεραπευτεί, εκεί βέβαια βλέπεις μία σκληρή κοινωνία η οποία δεν δέχεται τίποτα.
      Ο Πρόεδρος του Ο.ΚΑ.ΝΑ., ο καθηγητής ο κ. Μπάλλας, κατέβηκε και συζήτησε και με τον κύριο Νομάρχη και με κάποιους εμπλεκομένους στην όλη υπόθεση. Θα κατέβει ξανά, μάλιστα θα κατέβουμε μαζί την Πέμπτη, για να δώσουμε μία τελική λύση πάνω σ’ αυτό το θέμα, γιατί γνωρίζουμε όλοι –αφού εδώ ζούμε, δεν ζούμε σ’ άλλον πλανήτη- την ταλαιπωρία των γονιών και των παιδιών.
      Άρα, λοιπόν, είμαστε υποχρεωμένοι και δεσμευμένοι να δώσουμε λύση. Θα έλεγα ότι δεν μας χωρίζει τίποτα. Γι’ αυτό, ας πούμε –έτσι έντεχνα, θα έλεγα- ότι πρέπει να επιβάλουμε τέτοιες χρήσεις που είναι για το κοινωνικό καλό σ’ αυτούς τους χώρους, τους νοσοκομειακούς χώρους, για να έχουμε τέτοιες μονάδες υποκατάστασης.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Η τρίτη, με αριθμό 31/31.10.2006, επίκαιρη ερώτηση δευτέρου κύκλου της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς την Υπουργό Τουριστικής Ανάπτυξης, σχετικά με το πρόσφατο ατύχημα στην Κέρκυρα με το θάνατο δύο παιδιών από τη Μεγάλη Βρετανία κ.λπ., διαγράφεται λόγω κωλύματος της κυρίας Υπουργού.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη
      ΤΩΝ     ΕΠΕΡΩΤΗΣΕΩΝ
      Θα συζητηθεί η υπ’ αριθμόν 3/2/22.9.2006 επερώτηση των Βουλευτών του ΠΑ.ΣΟ.Κ. κυρίων Έκτορας Νασιώκα, Λεωνίδα Γρηγοράκου, Συλβάνας Ράπτη, Μαρίας Δαμανάκη, Εμμανουήλ Σκουλάκη, Ευάγγελου Βενιζέλου, Παρασκευής Χριστοφιλοπούλου, Τόνιας Αντωνίου, Παναγιώτη Αντωνακόπουλου, Κωνσταντίνου Γείτονα, Πέτρου Ευθυμίόυ, Μιχαήλ Καρχιμάκη, Σωκράτη Κοσμίδη, Ελένης Κούρκουλα, Γιάννη Κουτσούκου, Δημητρίου Λιντζέρη, Στυλιανού Ματζαπετάκη, Αθανασίας Μερεντίτη, Αριστείδη Μουσιώνη, Λάμπρου Παπαδήμα, Μιλτιάδη Παπαϊωάννου, Ευάγγελου Παπαχρήστου, Αικατερίνης Περλεπέ-Σηφουνάκη, Δημητρίου Ρέππα, Στέφανου Τζουμάκα, Αθανασίου Τσούρα, Ελπίδας Τσουρή, Εμμανουήλ Φραγκιαδουλάκη, Μιλτιάδη Βέρρα, Αναστασίου Χωρέμη, Γεωργίου Παπαγεωργίου, Κωνσταντίνου Ρόβλια προς τον Υπουργό Υγείας και Κοινωνικής Αλληλεγγύης, σχετικά με τις προσλήψεις στο χώρο της υγείας.
      Το λόγο έχει ο πρώτος επερωτών συνάδελφος, κ. Έκτορας Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, φέρνουμε σήμερα στην Εθνική Αντιπροσωπεία ένα θέμα για το προσωπικό που εργάζεται στο Εθνικό Σύστημα Υγείας και ιδιαιτέρως για τις προσλήψεις στο χώρο της υγείας.
      Και φέρνουμε το συγκεκριμένο θέμα, γιατί θεωρούμε ότι είναι ένα από τα πιο σημαντικά σ’ αυτόν τον τομέα, γιατί υπάρχουν, αντικειμενικώς μετρούμενα, διαπιστωμένα κενά πάνω από δεκαπέντε χιλιάδες, παραδείγματος χάρη μόνο σε νοσηλευτικό προσωπικό σε αυτό το χώρο, γιατί η πρόσληψη επαρκούς προσωπικού μπορεί να οδηγήσει σε άμεση αναβάθμιση των υπηρεσιών υγείας, γιατί είναι ένας τρόπος να δοκιμαστούν και τα λόγια των κυβερνήσεων και της συγκεκριμένης Κυβέρνησης που δεσμευόταν προεκλογικά ότι θα καλύψει τα κενά αμ’ έπος αμ’ έργον, κύριε Υπουργέ, γιατί η Κυβέρνηση δυόμισι χρόνια μετά απέδειξε ότι δεν δίνει καμία προτεραιότητα στο να καλύψει τα κενά του προσωπικού στο χώρο της υγείας. Άλλη είναι η ιεράρχηση, άλλη είναι η προτεραιότητα. Αγροφύλακες αντί νοσηλευτών. 
      Το νομοσχέδιο για την ανασύσταση της αγροφυλακής αναμένεται το επόμενο διάστημα στη Βουλή και φέρει και την υπογραφή του Υπουργού Υγείας, ενώ από την άλλη δεν υπάρχει ανάλογη ιεράρχηση και προτεραιότητα για νοσηλευτές και προσωπικό στο χώρο της υγείας.
      Και φέρνουμε το συγκεκριμένο θέμα, κυρίες και κύριοι συνάδελφοι, κυρίως γιατί υπάρχει μια τραγική διαπίστωση. Σήμερα ο συνολικός αριθμός, κύριε Υπουργέ, των εργαζομένων στο Σύστημα Υγείας, σε απόλυτους αριθμούς, είναι πολύ μικρότερος –θα σας δώσω τα στοιχεία- όσων εργάζονταν εκεί το Μάρτιο του 2004 που αναλάβατε εσείς. Εννοώ που ανέλαβε βέβαια η Νέα Δημοκρατία, κύριε Υπουργέ και όχι εσείς προσωπικά. Αυτό είναι ένα αποτέλεσμα, είναι μια διαπίστωση, είναι μια πραγματικότητα. Δεν είναι λόγια. 
      Η Νέα Δημοκρατία παρέλαβε ένα Εθνικό Σύστημα Υγείας και με αδυναμίες και δυσκολίες, ένα σύστημα, όμως, που ο Παγκόσμιος Οργανισμός Υγείας το κατέτασσε στη δέκατη τέταρτη θέση στον κόσμο από πλευράς αποτελεσματικότητας και διαχείρισης ή στην πρώτη θέση από πλευράς ελεύθερης πρόσβασης των χρηστών υγείας, μια κατάσταση με δεκαεπτά νέα νοσοκομεία, με είκοσι έξι παλαιά,  πλήρως ανακαινισμένα, κυρίως στο λεκανοπέδιο Αττικής και στη Θεσσαλονίκη, με σύγχρονο σχετικά εξοπλισμό, με πολλές άλλες παρεμβάσεις και μια προίκα που τη δεκαετία 1994-2003 έδωσε αυτά τα σύγχρονα κτήρια που αύξησαν την επιφάνεια των νοσοκομείων μας του Εθνικού Συστήματος Υγείας κατά 75% σε δέκα χρόνια –παγκόσμιο ρεκόρ- ενώ το προσωπικό το αυξήσαμε το ίδιο διάστημα κατά 25%, περίπου 2,5% αύξηση κατ’ έτος, σε νοσηλευτικό προσωπικό λίγο πάνω από 3% πραγματική αύξηση κατ’ έτος.
      Αυτές οι προσλήψεις σίγουρα δεν ήταν επαρκείς, αν κρίνουμε ότι μιλούσαμε για μεγάλα πλέον νοσοκομεία, μεγάλες μονάδες, νέες μονάδες, εντατική λειτουργία τους. Αλλά την τριετία του 2004-2006 -και δυστυχώς, κυρίες και κύριοι συνάδελφοι, συγκρίνεται απολύτως και με την τετραετία 1999-2003- δεν προχώρησαν τα νέα νοσοκομεία. Γνωρίζετε για τη Ζάκυνθο, για το Αγρίνιο, για τη Χαλκίδα; Κανένα νέο τμήμα ή σχεδόν κανένα νέο τμήμα δεν αναπτύσσεται στα νέα νοσοκομεία που δεν είχαν λειτουργήσει στο σύνολό τους. Τι να πούμε για το «Αττικό», για τις Σέρρες, για τα Γρεβενά, για τον Πύργο, για την Καλαμάτα, για τα Χανιά, για τη Ρόδο, για τα Τρίκαλα, για το Βόλο; 
      Και κυρίως οι προσλήψεις που ολοκληρώθηκαν και από προγενέστερες προκηρύξεις που οδήγησαν στο να έχουμε μια μείωση που προσεγγίζει το 3% σε γενικό προσωπικό και περίπου 5% για νοσηλευτικό προσωπικό. Την ίδια περίοδο πάνω από πεντακόσιοι νοσηλευτές, κύριε Υπουργέ, μετακινήθηκαν ρουσφετολογικά σε διοικητικές θέσεις από την νοσηλευτική υπηρεσία. Σας καταθέτω τα στοιχεία από απάντηση του Υπουργείου. 
      Ενώ, λοιπόν, το σύστημα βρίσκεται σε στασιμότητα και σε υποχώρηση τα χρέη των νοσοκομείων πολλαπλασιάζονται και οι φαρμακευτικές δαπάνες των ταμείων εκτοξεύονται προς τα πάνω. Υπερδιπλάσια τα χρέη σε μηνιαία βάση, πάνω από 60% οι φαρμακευτικές δαπάνες των ταμείων που στο τέλος της τετραετίας θα προσεγγίσουν ή προβλέπεται να προσεγγίσουν το 100% δηλαδή πάμε για διπλασιασμό μέσα στην τετραετία. 
      Και αυτό το παράδοξο φαινόμενο συμβαίνει ενώ ουσιαστικά προσλήψεις δεν γίνονται, όπως σας είπα τα νέα κτήρια δεν προχωράνε, το πρόγραμμα δημοσίων επενδύσεων κόπτεται  και τα νοσοκομεία που δεν είχαν ολοκληρωθεί παραμένουν στην κατάσταση σχεδόν που τα παραλάβατε. 
      Αυτό ο παράδοξο φαινόμενο, αυτό το κατόρθωμα είναι αποτέλεσμα της πολιτικής σας. Η βιωσιμότητα του Εθνικού Συστήματος Υγείας αλλά και των ασφαλιστικών ταμείων έχει μπει σε δοκιμασία. Δεν φαίνεται διέξοδος. Ο σημερινός Υπουργός έμμεσα ή άμεσα τα φορτώνει στον προηγούμενο. Ο λαός όμως αρχίζει να συνειδητοποιεί ότι μάλλον για όλα φταίει η Κυβέρνηση της Νέας Δημοκρατίας και η πολιτική της. 
      Και σ’ αυτό το πλαίσιο, κύριε Υπουργέ, ζητάτε συναίνεση. Η Νέα Δημοκρατία ζητάει για την υγεία συναίνεση. Εμείς ξέρουμε ότι τα προβλήματα της υγείας δεν έχουν χρώμα. Αλλά οι πολιτικές έχουν χρώμα. Και η δική σας πολιτική φανερώνει κάτι. Φανερώνει ότι είναι γκρίζα, αναποτελεσματική και εν τέλει αδιέξοδη. Η Νέα Δημοκρατία που ως αντιπολίτευση έκανε την πολιτική της κατσαρίδας, η Νέα Δημοκρατία που δεν ψήφισε τον ιδρυτικό νόμο, του ΕΣΥ τώρα επικαλείται τον αείμνηστο Γεννηματά και τον κ. Παρασκευά Αυγερινό. Δεν ψήφισε και την υπαγωγή των ιδιωτικών νοσοκομείων στο δημόσιο: του «Ερυθρού Σταυρού» κ.λπ.. Δεν ψήφισε και πολέμησε την μεταρρύθμιση του Αλέκου Παπαδόπουλου, παραδείγματος χάριν, και πολλά άλλα βέβαια μέχρι τώρα, ενώ τώρα ακούσαμε τον κύριο Υπουργό στην Επιτροπή να λέει ότι ήταν μια σημαντική προσπάθεια. Και ακούσαμε περισσότερες φορές να μιλάνε για το νομοσχέδιο για τις προμήθειες  του Αλέκου Παπαδόπουλου το οποίο όμως ούτε εφαρμόζουν και το οποίο θα μπορούσε να δώσει διέξοδο. 
      Και ακόμη θυμάμαι την πολεμική της τότε αξιωματικής αντιπολίτευσης στην πολιτική του καθηγητή και σημερινού Προέδρου της Ακαδημίας Αθηνών του κ. Στεφανή, ο οποίος σε δεκαεννιά μήνες θητείας του ξεκίνησε έξι νέα νοσοκομεία, ανάμεσα στα οποία και το «Αττικό». Προετοίμασε τους Ολυμπιακούς Αγώνες, ψήφισε την δημόσια υγεία και έκανε σημαντική παρέμβαση στα πράγματα της υγείας. Τώρα ως Κυβέρνηση, κύριε Υπουργέ, πολλές φορές σε πολλά σημεία κομματικοποιήσατε το σύστημα. Διορίζετε διοικητές απ’ ευθείας. Κάνετε διοικητικά συμβούλια κατά το δοκούν. Προαγωγές σύμφωνα με τις επιταγές της παράταξης της προσκείμενης σ’ εσάς. Το λειτουργικό κόστος του συστήματος αυξήθηκε κατά 25%. Υπάρχουν και διώξεις συνδικαλιστών δυστυχώς το 2006. Αναφέρομαι στον Πρόεδρο των νοσηλευτών στην Θεσσαλονίκη, τον κ. Ριζόπουλο, στο «ΑΧΕΠΑ». Και ζητάτε από το ΠΑ.ΣΟ.Κ. συναίνεση. Μα εμείς την δείχνουμε στην πράξη, κύριε Υπουργέ. 
      Εμείς ψηφίσαμε επί της αρχής τα πέντε από τα εννέα νομοσχέδια που έφερε η Κυβέρνησή σας. Συμβάλαμε και στηρίξαμε προσπάθειες που θεωρήσαμε ότι ήταν βελτιωτικές. Καταθέσαμε απόψεις και δυστυχώς χωρίς καμιά ανταπόκριση. Εμείς γνωρίζουμε να στηρίζουμε την όποια προσπάθεια αλλά η δική σας προσπάθεια δεν πάει μπροστά, κύριε Υπουργέ. Η προσπάθεια της Νέας Δημοκρατίας και η πολιτική πάει πίσω. Αυτό που ζητάτε σήμερα δεν είναι συναίνεση. Είναι άλλοθι για την αποτυχία της πολιτικής σας. Τέτοιο άλλοθι δεν πρόκειται να σας δοθεί όχι από την Αντιπολίτευση στη Βουλή –που δεν θα γίνει- αλλά ούτε από τους εργαζόμενους και φυσικά ούτε από τους πολίτες. 
      Προσλήψεις, λοιπόν, δεν γίνονται, αλλά δεν γίνονται και προκηρύξεις. Υπάρχουν τερτίπια και υπεκφυγές. Φταίει το Α.Σ.Ε.Π. Φταίει το Α.Σ.Ε.Π. γιατί κάνει πολλά χρόνια να κάνει τις κρίσεις. Μα δεν ψηφίσαμε, πριν από ένα χρόνο με δική σας παρέμβαση, μια επιτάχυνση των διαδικασιών του Α.Σ.Ε.Π.; Δεν κάνατε προκηρύξεις για νοσηλευτές και με εκείνη τη διαδικασία; Και κάνατε και το τραγικό ατόπημα που δεν ήταν ατόπημα, αλλά συνειδητή πολιτική, να ορίσετε τριμελή επιτροπή στην οποία θα συμμετέχει ο πρόεδρος της Δ.Υ.ΠΕ. και ο διοικητής του νοσοκομείου, δηλαδή το μακρύ χέρι του Υπουργού. Σας είπαμε τότε, μα και αν κάνετε αντικειμενικές προσλήψεις, ποιος θα σας πιστέψει; Και φυσικά, δεν κάνατε και δεν κάνετε και καθόλου προσλήψεις. Αυτά που κάνατε ήταν τα γεγονότα στο «Ελπίς» και στο «Σισμανόγλειο» που εμπλέκουν πολιτικά στελέχη. Τη συμμετοχή τους στην επιτροπή φυσικά, τα άλλα θα τα αποδείξει η έρευνα και βεβαίως είναι θέμα εισαγγελέα, διότι υπάρχει παραποίηση στοιχείων και πλαστογραφία στοιχείων υποψηφίων. 
      Αλλά, εάν σας εμποδίζει το Α.Σ.Ε.Π., γιατί δεν κάνατε τις προσλήψεις στον Ο.ΚΑ.ΝΑ., τρία χρόνια τώρα που είναι εκτός Α.Σ.Ε.Π.; Γιατί δεν προχωράτε τις προσλήψεις στους γιατρούς που είναι εκτός Α.Σ.Ε.Π.; Είναι θέμα, λοιπόν, πολιτικής τι θέλουμε να κάνουμε και πώς θα το κάνουμε. Και βέβαια και για το «Ελπίς» και για το «Σισμανόγλειο» υπάρχει και πολιτική ευθύνη και θέλουμε κάποτε κάποιος να την αναλάβει. Δεν ζητάμε παραιτήσεις Υπουργών γι’ αυτό, αλλά κανένας δεν αναλαμβάνει καμία πολιτική ευθύνη; Ούτε ο Πρόεδρος της Δ.Υ.ΠΕ. δεν αναλαμβάνει; 
      Δεν προσλαμβάνετε προσωπικό, ούτε με άλλους τρόπους. Το επικουρικό προσωπικό, με βάση νόμο του ΠΑ.ΣΟ.Κ. που προσλαμβάνετε είναι ελάχιστο και δεν αντικαθιστά καν το εποχικό που προσλαμβανόταν παλαιότερα. Αλλά εκεί που είναι τραγικά τα θέματα είναι στις προσλήψεις των γιατρών. Εδώ εφαρμόζετε άλλους νόμους και γραφάς, κύριε Υπουργέ. Αλλάξατε το νόμο δυο, τρεις, τέσσερις φορές. Καταργήσατε τρόπους που ήταν πιο αντικειμενικοί. Η κλήρωση παραδείγματος χάριν των εθνικών κριτών από τους καταλόγους, ή ότι η πλειοψηφία δεν μπορούσε ποτέ να πρόσκειται στο Υπουργείο. Έπρεπε να είναι στους φορείς.
      Έτσι, λοιπόν, κάνατε πλήρως ελεγχόμενα τα Σ.Κ.Ε.Ι.Ο.Π.Ν.Ι. και άρα, κάνετε κρίσεις, κατά το δοκούν. Βέβαια κάνετε κρίσεις, όταν δεήσει, γιατί έγινε κάτι τραγικό σε αυτήν την υπόθεση. Καταργήσατε ένα νόμο, ο οποίος ήταν απαύγασμα μιας συμπυκνωμένης εμπειρίας, ότι οι κρίσεις των γιατρών δεν μπορεί να κρατήσουν περισσότερο από τρεις μήνες από τότε που γίνεται η προκήρυξη. Και αν σε τρεις μήνες δεν γίνουν οι εισηγήσεις –αυτά έλεγε ο νόμος που κατήργησε ο προηγούμενος Υπουργός, όχι εσείς- σ’ ένα μήνα ο Πρόεδρος της Δ.Υ.ΠΕ.,  ο οποίος είναι και πρόεδρος του συμβουλίου κρίσεως κάνει την εισήγηση και προχωρά στην κρίση. 
      Αυτή η εμπειρία η συμπυκνωμένη έχει εφαρμοστεί  με μεγάλη επιτυχία στα πανεπιστήμια όλου του κόσμου και στην Ελλάδα. Την καταργήσατε για να μη γίνονται ποτέ. Να γίνονται  μόνο όταν κάποιος προσκείμενος αποκτήσει τα τυπικά προσόντα. Και μέχρι τότε; Θα παίρνουμε επικουρικούς, να μαζεύουν και αυτοί προσόντα. Και αυτό ρουσφετολογικό. Μα είναι δυνατόν να μπορούν να αντικατασταθούν επιστημονικά έργα αυτού του ύψους από επικουρικούς; Ήταν ένας λάθος στόχος, είναι μια λαθεμένη πολιτική, κατά την άποψή μου είναι μια συνειδητή πολιτική.
      Ένα ακόμη θέμα, κύριε Υπουργέ, γιατί μιλάμε για το προσωπικό, αλλά θα πρόσθετα και άλλα πράγματα. Δεν είναι μόνο ο αριθμός των εργαζομένων, είναι και άλλοι παράγοντες. Παραδείγματος χάριν είναι η εκπαίδευση. Στους νοσηλευτές ξέρετε ότι το 50% που είναι διετούς φοίτησης, δεν μπορούν πλέον να παράξουν την υπηρεσία τους και να δουλέψουν, όπως χρειάζεται, από τότε που έγινε η Ένωση Νοσηλευτών Ελλάδος και μετά; Ξέρετε ότι ο Υπουργός ο κ. Κακλαμάνης δεσμεύτηκε ότι σ’ ένα χρόνο θα φέρει εκπαιδευτικό πρόγραμμα για να αναβαθμιστούν και να μπορούν να κάνουν όλες αυτές τις υπηρεσίες; Αλλά και το συνολικό πρόγραμμα εκπαίδευσης των νοσηλευτών, η διαρκής, η διά βίου εκπαίδευση, ούτε υπάρχει, ούτε θα την φέρετε. Και φυσικά και το νομοσχέδιο για την εκπαίδευση των γιατρών που βοηθά σημαντικά στην ποιότητα και στη λειτουργία των νοσοκομείων και αυτό δεν το βλέπουμε.
      Άδειες πτέρυγες νοσοκομείων, εκατόν πενήντα κρεβάτια εντατικής που παραλάβατε έτοιμα παραμένουν άδεια, κενά παντού, προοπτική καμία. Κινητοποιήσεις εργαζομένων βρίσκονται σε εξέλιξη, παραδείγματος χάριν στο Ε.Κ.Α.Β. και αλλού. Όλοι ανησυχούν, οι εργαζόμενοι, οι ασθενείς. Φαίνεται ότι δεν δείχνετε, κύριε Υπουργέ, ότι το Υπουργείο Υγείας και Πρόνοιας ανησυχεί και ότι σπεύδει να καλύψει ανάγκες, να δώσει προοπτική και να αντιμετωπίσει προβλήματα.
      Ανοίγετε θέματα, όπως οι εφημερίες. Είπατε ότι θα δείτε πώς θα το αντιμετωπίσετε, αλλά το ανοίξατε εσείς. 
      Πριν κλείσω, θέλω να πω κάτι που είναι πολύ σημαντικό. Σήμερα δόθηκε στη δημοσιότητα η ετήσια έκθεση της Διεθνούς Διαφάνειας και για την Ελλάδα. Η Ελλάδα έγινε δυστυχώς δευτεραθλήτρια της Ευρώπης των είκοσι πέντε. Δεν το αναφέρω γι’ αυτό. Μας ξεπέρασαν πολλές άλλες χώρες. Αυτό είναι το 2006. Το σημειώνω, γιατί πέρασε η διαφθορά στα νοσοκομεία ως πρώτη σε σύγκριση με τις άλλες υπηρεσίες στην Ελλάδα. Θα καταθέσω την έκθεση.
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μιλάτε, κύριε Υπουργέ υπέρ του δημόσιου συστήματος υγείας, αλλά οι πράξεις δείχνουν ότι απεργάζεστε την απαξίωσή του. Προωθείτε, πιθανόν, ένα άλλο πρόγραμμα. Υπάρχει πλήρης αναντιστοιχία λόγων και έργων, λόγων που είπατε προεκλογικά, αλλά που λέτε και τώρα. Άλλα λέγατε τότε και άλλα κάνετε τώρα. Έφθασε νομίζω δυόμισι χρόνια μετά η στιγμή της αποκάλυψης με αντικειμενικά στοιχεία, με την πραγματικότητα και φθάνει και η στιγμή της κρίσης του Κοινοβουλίου σήμερα, των πολιτών αύριο. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, κύριε Υφυπουργέ, κύριε Πρόεδρε, κυρίες και κύριοι συνάδελφοι, πιστεύω ότι περίπου τρία χρόνια μετά από τις εκλογές και από τη διακυβέρνηση της χώρας από τη Νέα Δημοκρατία, μετά από ένα σημαντικό χρονικό διάστημα, που είστε, κύριε Υπουργέ, ο επικεφαλής της υγείας της σημερινής Κυβέρνησης, δεν έχετε καταλάβει τις δυσκολίες του μεγάλου εγχειρήματος. 
      Η υγεία, όπως θέλουμε όλοι να διατυμπανίζουμε και κάθε φορά να συζητάμε με όλους τους πολίτες καλόπιστα, είναι ένα θείο δώρο, ένα αγαθό και αυτό το αγαθό πρέπει η ίδια η πολιτεία να το προασπίζεται και, εφόσον μπορεί, να το παρέχει στους πολίτες της. Είναι συνταγματικό δικαίωμα. Είμαι σίγουρος, γιατί είστε ένας άνθρωπος ο οποίος διαθέτει το πολιτικό ένστικτο και την πολιτική να τα αντιληφθεί όλα αυτά και ένας άνθρωπος ο οποίος από την πρώτη στιγμή, που ανέλαβε τα ηνία της υγείας, έδειξε μια μεγάλη ευαισθησία και κατάλαβε το μεγάλο εγχείρημα, όταν μιλώντας για την υγεία στην Ελλάδα δεν αμφισβήτησε την ποιότητα των υπηρεσιών υγείας, που αυτήν τη στιγμή βάσει των δυνατοτήτων της χώρας μας παρέχεται στον πολίτη. Όμως, σίγουρα κάνατε  κάποιες διαπιστώσεις οι οποίες άγγιξαν τον Έλληνα πολίτη. Αυτό είναι κάτι το οποίο σας το πιστώνει ο ελληνικός λαός, όταν μιλήσατε για τριτοκοσμική υγεία. 
      Και εμείς το ξέρουμε αυτό. Προσπαθήσαμε, όπως και εσείς προσπαθείτε. Εγώ δεν δέχομαι ότι υπάρχει κάποιος ο οποίος δεν προσπαθεί για το καλύτερο του Έλληνα πολίτη. Δεν διεκδικώ ούτε εγώ, ούτε το κόμμα μας ότι είμαστε αυτοί οι οποίοι ξέρουμε τα πάντα γύρω από την υγεία και ότι κάνουμε τα πάντα γύρω από τον ελληνικό λαό, για το καλό του πολίτη κ.λπ.. Υπάρχουν πολλές δυνάμεις στο χώρο της πολιτικής στην Ελλάδα που ενδιαφέρονται πραγματικά για τον Έλληνα πολίτη. 
      Εγώ δεν θέλω προσωπικά να σας αμφισβητήσω αυτό το πράγμα. Πιστεύω, όμως, ότι κάποια στιγμή εσείς ο ίδιος, όταν κάνετε τον απολογισμό, όταν φύγετε από το Υπουργείο Υγείας κάποια στιγμή, θα πείτε ότι πιθανόν να υπερεκτίμησα όλα όσα λέγαμε προεκλογικά και όσα κάναμε μετεκλογικά ή ότι εγώ με την παρουσία μου στο Υπουργείο Υγείας δεν μπόρεσα να κάνω όσα ήθελα. 
      Και πάνω από όλα σας λέω ότι εσείς ο ίδιος είχατε πει ότι πολύ γρήγορα θα προσληφθούν δέκα χιλιάδες νοσηλευτές. Σήμερα ρωτάω σαν Βουλευτής του ελληνικού Κοινοβουλίου εάν μπορείτε να μου πείτε σε πόσο χρονικό διάστημα θα προσλάβετε ένα αριθμό νοσηλευτών.
      Εγώ θα σας πω ότι κι εμείς τις ίδιες δυσκολίες αντιμετωπίζαμε. Ξέρουμε ότι είναι αδιαπέραστο το γραφειοκρατικό σύστημα στην Ελλάδα στο θέμα των προσλήψεων των νοσηλευτών. Και επειδή είχα εμπειρία, λόγω του ότι είχα την τιμή οι κυβερνήσεις του ΠΑ.ΣΟ.Κ. να με έχουν Πρόεδρο διάφορων νοσοκομείων και ξέρω αρκετά το σύστημα, είδα ότι πραγματικά μερικές φορές είναι ανυπέρβλητη.
      Έτσι, λοιπόν, σήμερα υπάρχουν νέα παιδιά που θέλουν να προσφέρουν τις υπηρεσίες τους. Έχουν τελειώσει τα πανεπιστήμια, είναι επαρκείς επαγγελματικά, αλλά δυστυχώς το ελληνικό κράτος, παρ’ όλες τις υποσχέσεις της Κυβέρνησης Καραμανλή και του ίδιου του Πρωθυπουργού προεκλογικά, αλλά και σ’ εσάς…
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα να πάρω και τη δευτερολογία μου, αν έχετε την καλοσύνη.
      Δυστυχώς δεν μπορείτε να ικανοποιήσετε αυτά τα οποία είχατε πει.
      Έτσι, λοιπόν, το «είκοσι πέντε χιλιάδες προσλήψεις στο χώρο της Υγείας», που είχε πει ο κ. Κακλαμάνης, το ρίχνουμε τώρα στις καλένδες, άλλα λόγια ν’ αγαπιόμαστε, γιατί ξαφνικά δεν υπάρχουν κονδύλια. Δεν σας βάζω στην ίδια θέση με τον κ. Πολύδωρα, ο οποίος βγήκε χθες και είπε, «αν δεν πάρω τα ανάλογα κονδύλια από το Υπουργείο Οικονομίας, θα παραιτηθώ από Υπουργός».
      Διαβάζετε καθημερινά τον Τύπο και ξέρω ότι είστε ένας άκρως επικοινωνιακός άνθρωπος. «Επικίνδυνες πτήσεις στο «Σωτηρία»» έγραψε χθες μια εφημερίδα. 
      Γράφει ο Πρόεδρος του Ε.Κ.Α.Β.: «Από το 1994 και μέχρι σήμερα οι αεροδιακομιδές εκτελούνται από ανθρώπους με υψηλό αίσθημα ευθύνης και άριστη επιστημονική κατάρτιση, που συμμετέχουν κάθε μέρα σε μία διακομιδή ρουλέτας». Για το Ε.Κ.Α.Β.. 
      Άλλη εφημερίδα χθες: «Ιδού πώς κλέβουν το Ι.Κ.Α.». Εσείς το έχετε απαντήσει αυτό. «Ιδού πώς κλέβουν το Ι.Κ.Α.». 
      Νοσοκομείο «Ντυνάν»: Όλα τα ιδιωτικά νοσοκομεία είναι κερδοφόρα. Το νοσοκομείο αυτό ζητάει συνέχεια από το ελληνικό δημόσιο. «Ντυνάν», «Ωνάσειο», «Παπαγεωργίου». Σας είπα προχθές στην Επιτροπή, ότι υπάρχει και το κράτος, υπάρχει δικαιοσύνη. Υπάρχει το Ελεγκτικό Συνέδριο με ορκωτούς λογιστές. Ελέγξτε τα.
      «Η τιμή του φαρμάκου αυξήθηκε κατά 188% μέσα σε δέκα ημέρες». Άλλο δημοσίευμα. Χθεσινό. 
      Από την ώρα που αναλάβατε ως Κυβέρνηση σας λέμε ότι δεν είναι δυνατόν ο κ. Βαγιωνάς να είναι ελεγκτής και ελεγχόμενος. Σας το λέμε από την πρώτη ημέρα. Ο Πρόεδρος του Ε.Ο.Φ. δεν μπορεί να είναι και ελεγκτής και ελεγχόμενος. Δηλαδή, τι άλλο πρέπει να γίνει;
      Τι γίνεται με τους γιατρούς του Ι.Κ.Α.; Ο κ. Παναγιωτόπουλος, ο πρώην Υπουργός, πήρε επτακόσιους. Εκεί υπάρχει μία αναρχία, μία αναξιοκρατία. Όποιος θέλει μπαίνει, όποιος θέλει φεύγει. Θα το δείτε. Κάποια στιγμή πρέπει κάτι να γίνει με όλες τις υπηρεσίες υγείας. Το ζητούσαμε εμείς και δεν μπορούσαμε να το κάνουμε. Κάντε το. Ιδού η Ρόδος. Πάρτε εσείς τις υπηρεσίες υγείας. Όλες. Είναι δυνατόν να είστε Υπουργός Υγείας και να μην ελέγχετε τη μισή υγεία του ελληνικού λαού; Δεν μπορέσαμε να το κάνουμε.
      Προσλήψεις: Αυτό είναι και το θέμα μας. Ο ίδιος ο κ. Παυλόπουλος σας αδειάζει υπεραμυνόμενος του Α.Σ.Ε.Π.. Εσείς λέγατε ότι θα φέρετε μία πρόταση στη Βουλή, να τη συζητήσουμε όλοι μαζί -αλλά ο κ. Παυλόπουλος επιμένει- για τα μέτρα ενίσχυσης της ανεξάρτητης αρχής, του Α.Σ.Ε.Π.. Κυριακάτικη «ΕΛΕΥΘΕΡΟΤΥΠΙΑ», 25 Ιουνίου. Εσείς, κύριε Υπουργέ, καταλαβαίνω ότι θέλατε να ξεπεράσετε αυτούς τους σκοπέλους. Είχατε πει, όταν κάνατε τις προτάσεις σας στις 25 Ιουνίου, ότι σε εκατόν δέκα ημέρες θα έχετε φέρει πιθανόν μία πρόταση στη Βουλή. Πέρασαν οι εκατόν δέκα ημέρες, αλλά, κύριε Υπουργέ μου, δεν είδαμε τίποτα. Υποσχεθήκατε χίλιες επτακόσιες θέσεις. Μετά είπατε ότι το 2004 και το 2005 θα τις κάνετε δυόμισι, τεσσερισήμισι, πέντε χιλιάδες. Ο ελληνικός λαός ακόμα περιμένει.
      Εμείς δεν μιλάμε για αγροφύλακες και νοσηλευτές. Μιλάμε για την υγεία του ελληνικού λαού. Φέρτε μας εδώ μία αξιόπιστη πρόταση και εμείς θα τη στηρίξουμε.
      Ο Γιώργος ο Παπανδρέου είχε πει το εξής: Εμείς θα κάνουμε μία δομική Αντιπολίτευση στα θέματα αυτά. Όταν είναι για το καλό του ελληνικού λαού, εμείς θα είμαστε μαζί σας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ο σημερινός Παπανδρέου ή ο παλιός;
      ΛΕΩΝΙΔΑΣ ΓΡΗΓΟΡΑΚΟΣ: Κύριε συνάδελφε, μην τα κάνετε αυτά τα πράγματα. Εγώ προσωπικά σέβομαι τους αρχηγούς της Νέας Δημοκρατίας και δεν θα μιλούσα ποτέ έτσι. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Εφημίζετο ο Γεώργιος Παπανδρέου και έλεγε…
      ΛΕΩΝΙΔΑΣ ΓΡΗΓΟΡΑΚΟΣ: Δεν θα μιλούσα ποτέ έτσι για τον Ανδρέα Παπανδρέου. Ευχαριστώ.
      Είχε πει, λοιπόν, ο Γιώργος Παπανδρέου, ότι εμείς θα κάνουμε μία δομική Αντιπολίτευση. Την πιστεύουμε αυτήν τη δομική Αντιπολίτευση. Και το κάνει και στην πράξη.
      Κύριε Υπουργέ, όσον αφορά τους γιατρούς εγώ σας είπα προχθές καλόπιστα, επειδή τυχαίνει να είμαι ένας γιατρός, ο οποίος έχει διανύσει μία μεγάλη πορεία, ένα μεγάλο χρονικό διάστημα, στα νοσοκομεία του Εθνικού Συστήματος Υγείας και στο Πανεπιστήμιο: Μα, κανείς γιατρός, ο οποίος πρόσκειται σε μία άλλη συνδικαλιστική παράταξη εκτός από τη Νέα Δημοκρατία, δεν μπορεί να γίνει σήμερα διευθυντής του Ε.Σ.Υ.; Αυτό είναι πρωτόγνωρο. Τουλάχιστον εμείς κρατούσαμε τους τύπους.
      Χτες δημοσιεύσατε τα Σ.Κ.Ε.Ι.Ο.Π.Ν., τα Συμβούλια Κρίσης και Επιλογής Γιατρών στο Εθνικό Σύστημα Υγείας. Καλά, κανένας γιατρός ο οποίος πρόσκειται σε άλλη συνδικαλιστική παράταξη από τη δική σας, δεν είναι ικανός να κρίνει τους γιατρούς; 
      Δεν θα μιλήσω βέβαια για τις προσλήψεις στον Ο.ΚΑ.ΝΑ., ούτε για τις προσλήψεις...
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν δημοσιεύσαμε τίποτα. 
      ΛΕΩΝΙΔΑΣ ΓΡΗΓΟΡΑΚΟΣ: Χθες δημοσιεύθηκαν στις εφημερίδες, κύριε Υπουργέ, με την υπογραφή τη δική σας και θα σας τα φέρω κιόλας σε λίγο. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν έχω υπογράψει.
      ΛΕΩΝΙΔΑΣ ΓΡΗΓΟΡΑΚΟΣ: Πολύ ωραία! Χαράς Ευαγγέλια, λοιπόν. Να τα ξαναδείτε πάλι, κύριε Υπουργέ, τα συμβούλια κρίσης των γιατρών.
      Δεν θα μιλήσουμε για τον Ο.ΚΑ.ΝΑ., για τις προσλήψεις που έχουν γίνει στο ΚΕΤΝΟ. Εμείς θέλουμε νοσηλευτές και γιατρούς για τα νοσοκομεία της ελληνικής επικράτειας, γιατί τα νοσοκομεία -όχι μόνο του Εθνικού Συστήματος Υγείας- και τα Κέντρα Υγείας, αλλά και τα ειδικά αντικαρκινικά νοσοκομεία, που όπως και προχθές σας τόνισα, είναι μια ιδιαίτερη σχέση της κοινωνίας μας, των ανθρώπων που πραγματικά πάσχουν από βαρύτατα νοσήματα με το Εθνικό Σύστημα Υγείας, είναι σε αθλία κατάσταση. 
      Θα σας παρακαλούσα πάρα πολύ, κύριε Υπουργέ, να πάρετε θέση για τα αντικαρκινικά νοσοκομεία. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα πήραμε επιστολή με την οποία ορίζεται ως Κοινοβουλευτική Εκπρόσωπος του ΠΑ.ΣΟ.Κ. στην παρούσα επερώτηση η συνάδελφος κ. Συλβάνα Ράπτη. 
      Επίσης, από το Γενικό Γραμματέα της Κοινοβουλευτικής Ομάδας της Νέας Δημοκρατίας λάβαμε επιστολή με την οποία ορίζεται ως Κοινοβουλευτικός Εκπρόσωπος στην παρούσα επερώτηση ο συνάδελφος κ. Κωνσταντίνος Τασούλας. 
      Από τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Κολοζώφ πήραμε επιστολή με την οποία ορίζεται ως Κοινοβουλευτικός Εκπρόσωπος για τη σημερινή επερώτηση ο συνάδελφος Βουλευτής και Αντιπρόεδρος της Βουλής  κ. Παναγιώτης Κοσιώνης. 
      Από τον Πρόεδρο του Συνασπισμού Ριζοσπαστικής Αριστεράς, ως Κοινοβουλευτικός Εκπρόσωπος, ορίζεται ο συνάδελφος κ. Αθανάσιος Λεβέντης. 
      Το λόγο έχει ο κ. Αντωνακόπουλος. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, όλοι θυμόμαστε ότι πολιτική αιχμής προεκλογικά της σημερινής Κυβέρνησης της Νέας Δημοκρατίας το 2004 ήταν ο χώρος της υγείας. Και τι δεν υποσχέθηκε τότε η Νέα Δημοκρατία  στους πολίτες αυτής της χώρας:. Υποσχέθηκε ότι θα επεκτείνει τους οργανισμούς των καινούριων νοσοκομείων, γιατί είναι μικροί, ότι θα γεμίσει τα νοσοκομεία γιατρούς, ότι θα γεμίσει τα νοσοκομεία νοσηλευτές, ότι θα λειτουργήσει τις εντατικές, ότι θα μειωθούν οι ουρές στα νοσοκομεία και στα ταμεία στο Ι.Κ.Α. και αλλού. 
      Τρία χρόνια μετά, δυστυχώς, ο λαός μας κάνει τη θλιβερή διαπίστωση ότι τα πράγματα, ενώ κάποιοι υπέθεσαν ότι θα πάνε καλύτερα, έχουν πάει πολύ χειρότερα. Θυμόμαστε ένα σύνθημα του 1993 για το Υπουργείο Υγείας της περιόδου 1990-1993, σύμφωνα με το οποίο «Για άλλη μια φορά το Υπουργείο Υγείας βλάπτει σοβαρά την υγεία». Δυστυχώς, έτσι είναι τα πράγματα, γιατί έχουμε αντί για πρόοδο, οπισθοχώρηση. 
      Δεν χρειάζεται κάποιος να ψάξει πολύ να βρει για ποιο λόγο έχουμε οπισθοχώρηση. Αυτό γίνεται, διότι τα προσφερόμενα κονδύλια είναι λιγότερα. Κάθε χρόνο μειώνονται στον προϋπολογισμό. Όταν, λοιπόν, οι διατιθέμενοι πόροι είναι χαμηλότεροι, μπορείς να κάνεις και λιγότερα πράγματα. Όταν γενικώς αυξάνεται το κόστος λειτουργίας ενός συστήματος και γιατί αυξάνονται οι αποδοχές των εργαζομένων και γιατί αυξάνονται τα αντιδραστήρια κ.λπ. και προσφέρεις σ’ αυτό το σύστημα λιγότερα χρήματα, μπορείς να κάνεις λιγότερα. Αυτή είναι η μία παράμετρος. 
      Μία δεύτερη παράμετρος είναι η ορθολογική διαχείριση των πόρων που σου προσφέρονται. Εδώ πάντως –δεν ξέρω τι θα κάνει ο σημερινός Υπουργός και αν προλαβαίνει να κάνει πολλά πράγματα- δεν έχει γίνει ορθολογική διαχείριση πόρων. Εάν μιλήσουμε στενά για τα νοσοκομεία, μεγάλα κονδύλια πήγαν σε δημόσιες σχέσεις, πήγαν σε λογιστές, οι οποίοι με το μεγάλο εφεύρημα της απογραφής μετέφεραν την απογραφή στα νοσοκομεία, για να δίνουν με αναθέσεις σε φιλικές εταιρείες την απογραφή των νοσοκομείων. Κονδύλια διατέθηκαν σε δημόσιες σχέσεις και είδαμε ότι φαρμακευτικές εταιρείες είχαν καλύψει δαπάνες δημοσίων σχέσεων του πρώην Υπουργού. 
      Και βεβαίως θα κληθείτε να δώσετε τα 6.000.000 ευρώ, τα 7.000.000 ευρώ πολύ σύντομα για τα «ταμιφλού» και τα «σιμετρέλ». Τα «ταμιφλού», όπως σας είπε και η Ε.Ι.Ν.Α.Π., είναι ληγμένα. Ίσως να είναι μεγάλο σκάνδαλο και η τιμή στην οποία αγοράσατε τα «ταμιφλού» ανά κυτίο. Να το δείτε αυτό το ζήτημα, γιατί όπως λέει η σύμβαση, μέσα στον Οκτώβριο και μέσα στο Νοέμβριο πρέπει να τα πληρώσετε αυτά. Είναι πάνω από 6.000.000 ευρώ, τα οποία κατά την άποψή μου είναι εντελώς χαριστικά στην εταιρεία που διοργάνωνε τα προεκλογικά πάρτι του πρώην Υπουργού. Δεν είναι μυστικό αυτό. Το είδαμε στα πρωτοσέλιδα. Δεν απάντησε ο πρώην Υπουργός κ. Κακλαμάνης και τώρα Δήμαρχος Αθηναίων, γιατί βεβαίως είχε να κάνει πολλά. Δεν έλεγε τίποτα, γιατί έχει να κάνει πολλά έργα. 
      Ας απαντήσει, όμως, σ’ αυτά, γιατί είναι εκτεθειμένος.
      Ερχόμαστε στο νοσηλευτικό προσωπικό, που έχει προσλάβει αυτή η Κυβέρνηση. Ο κ. Κακλαμάνης έλεγε το Μάιο του 2004, όταν πήγαινε με τον Πρωθυπουργό σε κάποια νοσοκομεία στην Αθήνα, ότι μέχρι τέλος της χρονιάς θα έχει πάρει τέσσερις χιλιάδες νοσηλευτικό προσωπικό. Σε άλλη φάση μετά από ένα μήνα, είπε ότι θα πάρει πέντε χιλιάδες νοσηλευτικό προσωπικό μέχρι το τέλος του 2004. Σήμερα, τρία χρόνια μετά, έχουν προσληφθεί μόνο χίλια επτακόσια άτομα νοσηλευτικό προσωπικό και είναι από διεκπεραίωση διαγωνισμών που είχαν ξεκινήσει. Ανακοινώθηκε ότι άμεσα θα γίνει πρόσληψη άλλων διακοσίων πενήντα νοσηλευτών. Δεν ξέρουμε πού και πώς θα κατανεμηθούν. 
      Από εκεί και πέρα ακούσαμε ένα πλάνο για τεσσερισήμισι χιλιάδες νοσηλευτικό προσωπικό στον προϋπολογισμό του 2006 και άλλες τέσσερις, πέντε χιλιάδες στον προϋπολογισμό του 2007. Αυτά πιστεύω ότι δεν έχουν ιδιαίτερη βάση με δεδομένο ότι το Υπουργείο Οικονομίας έρχεται και περικόπτει γενικώς ό,τι λένε οι άλλοι Υπουργοί. Όπως όταν βγήκε ο Υπουργός Δημόσιας Τάξης που είπε κάτι για το επίδομα και βγαίνει ο κ. Αλογοσκούφης και λέει «ου λαμβάνει παρά του μη έχοντος».
      Επομένως όλα όσα λέγονται πιστεύω ότι είναι στη λογική να αγοράσει η Κυβέρνηση πολιτικό χρόνο.
      Για δε τους γιατρούς πιστεύω ότι εδώ υπάρχει προσβολή πλέον. Γυρίσαμε πίσω πολλά χρόνια. Μπαίνεις γιατρός στο Εθνικό Σύστημα Υγείας με μέσο. Κι αυτό συμβαίνει στην κυριολεξία. Γιατί η πατέντα, η μέθοδος των επικουρικών όπου κάπου οκτακόσιοι γιατροί έχουν μπει στα νοσοκομεία της περιφέρειας, εξυπηρετεί κυρίως μικροπολιτική. Βεβαίως κανένας γιατρός δεν είναι άχρηστος στο Εθνικό Σύστημα Υγείας. Αλλά δεν γίνεται με βάση τη δέουσα ανάγκη, δεν γίνεται με ιεράρχηση, δεν γίνεται με προγραμματισμό. Και όχι μόνο, οι θέσεις που καλύπτουν δεν προκηρύσσονται. Αφού είναι θέσεις απαραίτητες και άμεσης ανάγκης να καλυφθούν, γι’ αυτό παρακάμπτουμε τη διαδικασία των συμβουλίων κρίσης. Γιατί, λοιπόν, δεν προκηρύσσουμε παράλληλα τη μόνιμη θέση; Ει μη μόνον τι κάνουμε; Κάνουμε και πρώτη και δεύτερη επανάληψη της σύμβασης για να μπει κάποιος μόνιμος στο Ε.Σ.Υ.. 
      Ε, λοιπόν, αυτά όλα πιστεύω ότι αποτελούν προσβολή και έχουν οδηγήσει το Εθνικό Σύστημα Υγείας σε μια εικόνα που το αδικεί. Μια εικόνα, όμως, που δίνει τη δυνατότητα πολύ εύκολα να πηγαίνουμε στις συμπράξεις με την ιδιωτική οικονομία, να αποδίδουμε την υγεία ως αντικείμενο επενδυτικού, κερδοσκοπικού ενδιαφέροντος.
      Ε, όχι, λοιπόν η υγεία δεν μπορεί να αποτελέσει εμπορευματικό αντικείμενο. Πρέπει να διαφυλάξουμε ελάχιστα μεγέθη κοινωνικά: υγεία και παιδεία. Δεν μπορεί επειδή ηθελημένα δημιουργούμε υποχρηματοδότηση στο σύστημα υγείας, ηθελημένα δημιουργούμε μια κακή λειτουργία στο σύστημα υγείας, να ερχόμαστε και να λέμε «δεν γίνεται αλλιώς, πρέπει να τα δώσουμε στην ιδιωτική οικονομία».
      Τα βιώματα που έχουν οι πολίτες από τα ιδιωτικά μεγάλα θεραπευτήρια δεν είναι και τα πιο καλά. Δεν έχουν όλοι τη δυνατότητα να αγοράζουν υπηρεσίες υγείας και δεν έχουν τη δυνατότητα ανεπίσημα να αγοράζουν υπηρεσίες υγείας σε αυτά τα μεγάλα ιδιωτικά κέντρα. Διότι γνωρίζετε πολύ καλά ότι όλες οι μεγάλες επεμβάσεις, τα by-pass, για να γίνουν πρέπει να κάνεις αναβάθμιση θέσης και να  πληρώσεις 3.000.000 και 4.000.000. Κι ας λένε τα κέντρα ότι σε καλύπτουν τα ταμεία. Αυτά είναι γνωστά. Χώρια βεβαίως πόσο είναι διατιμημένο το φακελάκι στον καρδιοχειρουργό. Κάποιος από ένα χωριό της Ηλείας που δεν τα έχει αυτά τα χρήματα, πώς θα μπορέσει να λύσει αυτό το πρόβλημα; 
      Γι’ αυτό ας απαιτήσουμε από την Κυβέρνηση και όχι μόνο από τον Υπουργό. Γιατί, τώρα τελευταία κάπως γίνεται και κάθε τομέας της πολιτικής χρεώνεται μόνο στον Υπουργό και ο Πρωθυπουργός μένει στο απυρόβλητο. Η υπόλοιπη Κυβέρνηση λες και δεν έχει συναπόφαση για τις κεντρικές πολιτικές, που ακολουθούνται σ’ αυτό τον τόπο. Γενικώς απομονώνουμε κάθε Υπουργό. Και όταν η αποτυχία της κυβερνητικής πολιτικής σ’ αυτόν το χώρο είναι παταγώδης, μπορεί να κάνει τη φυγή ο Υπουργός ή μπορεί να τον αντικαταστήσει ο Πρωθυπουργός και να πούμε τελικά με βάση και το επικοινωνιακό σύστημα της χώρας, ότι για όλα τα κακά φταίει ένας άνθρωπος και εν πάση περιπτώσει η Κυβέρνηση είναι καλή, ο Πρωθυπουργός είναι καλός. Δεν είναι, όμως, έτσι. Πρέπει να αναδειχθούν οι συνολικές πολιτικές ευθύνες της Κυβέρνησης στο χώρο της υγείας. Κι αυτές φαίνονται από το πώς καταρτίζεται ο προϋπολογισμός. Και θα φέρει και νέο προϋπολογισμό και εκεί θα δούμε πάλι τι θέση δίνει στην υγεία.
      Πιστεύω ότι έχουμε βάλει την πυραμίδα των αξιών ανάποδα και την υγεία την έχουμε τοποθετήσει πάρα πολύ χαμηλά, στο ενδιαφέρον της σημερινής Κυβέρνησης. Αυτό φάνηκε από την αρχή, το τι θα κάνει ο κ. Κακλαμάνης, όταν το μόνο που τον ενδιέφερε ήταν πώς θα βρει δρόμο διαφυγής για το Δήμο της Αθήνας. Ε, λοιπόν, μ’ έναν Υπουργό που πέρασαν κοντά τρία χρόνια, ψάχνοντας για το πώς θα γίνει δήμαρχος στην Αθήνα, αφήνοντας ένα Υπουργείο Υγείας και έναν τομέα, που είναι καθοριστικός για το επίπεδο ζωής σε μία χώρα, δεν πιστεύω ότι θα έπρεπε να περιμένουμε τίποτα καλύτερο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Πάντως ο Κακλαμάνης έγινε Δήμαρχος Αθηναίων!
      Το λόγο έχει η συνάδελφος κ. Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Νέα Δημοκρατία, όταν ήταν στην αντιπολίτευση, αλλά και για τα πάνω από δυόμισι χρόνια που είναι στην Κυβέρνηση, επιδίδεται σ’ ένα πολύ άσχημο και επικίνδυνο επικοινωνιακό παιχνίδι με το Εθνικό Σύστημα Υγείας. Από τη μία μεριά απαξιώνει με πράξεις και παραλείψεις το Εθνικό Σύστημα Υγείας και από την άλλη καλλιεργεί ελπίδες στους πολίτες με υποσχέσεις περί αναβάθμισής του, που ποτέ βέβαια δεν εκπληρώνονται και μεταφέρονται με νέες υποσχέσεις, μέχρι τις επόμενες εκλογές, υποθέτω.
      Το μεγαλύτερο ψέμα που ειπώθηκε επανειλημμένα από τους Υπουργούς της Νέας Δημοκρατίας, και που επιμένουν και σήμερα ότι θα εκπληρώσουν τις δεσμεύσεις τους, είναι το ζήτημα των προσλήψεων νοσηλευτικού, ιατρικού και λοιπού προσωπικού στο Ε.Σ.Υ. και μάλιστα όσον αφορά τους νοσηλευτές είχε προσδιοριστεί και το νούμερο στις εννέα χιλιάδες. Ο πρώτος που υποσχέθηκε κύμα νέων προσλήψεων στα νοσοκομεία ήταν ο ίδιος ο Πρωθυπουργός και αυτός που καλλιέργησε με μύριους τρόπους προσδοκίες για εκπλήρωση αυτής της υπόσχεσης ήταν ο πρώην Υπουργός Υγείας που όμως, όταν εξαντλήθηκαν τα «κοντά ποδάρια» που λέει και ο λαός μας για τα ψέματα, «έστριψε διά του αρραβώνος» με τη Δημαρχία της Αθήνας. Στο ίδιο μήκος κύματος, όμως, κινήθηκε και ο σημερινός Υπουργός Υγείας. 
      Και εσείς, κύριε Υπουργέ, είχατε μιλήσει για εννέα χιλιάδες προσλήψεις νοσηλευτών, όταν όμως αντιμετωπίσατε την άρνηση των Υπουργών Οικονομικών και του Πρωθυπουργού οι εννέα χιλιάδες έγιναν χίλιες επτακόσιες, τόσες που δεν φτάνουν να καλύψουν ούτε τα κενά αυτών, που συνταξιοδοτήθηκαν από το 2004 μέχρι σήμερα. Τα κενά είναι πολύ περισσότερα και σας είχα θέσει και μία ερώτηση προχθές στην επιτροπή, αν γνωρίζετε πόσες εκατοντάδες είναι οι κενές θέσεις από τις συνταξιοδοτήσεις νοσηλευτικού και λοιπού προσωπικού στα νοσοκομεία. Βέβαια, απάντηση δεν έλαβα. 
      Οι συνέπειες της ασυνέπειας της Κυβέρνησης, πέρα από την εύγλωττη εικόνα των αριθμών, φαίνονται καθημερινά στους χώρους των υγειονομικών μονάδων και κυρίως των νοσοκομείων. Εκεί, και οι ελάχιστοι γιατροί και οι ελάχιστοι νοσηλευτές, έχουν φτάσει στα όρια τους και είναι ηρωικές οι προσπάθειες που καταβάλλουν. Αν πάτε, θα δείτε ότι ο κόσμος συνωστίζεται στα ιατρεία τους, σε μία λίστα αναμονής για ένα τακτικό χειρουργείο και θα δείτε ότι οι προσπάθειες που καταβάλλουν και οι νοσηλευτές και οι γιατροί και όλο το παραϊατρικό προσωπικό, είναι τεράστιες. 
      Βέβαια, κύριε Υπουργέ, και εδώ θα ήθελα να σας κάνω μία ερώτηση, στην οποία πιθανόν δεν θα πάρω και απάντηση: Σε πόσα νοσοκομεία πήγατε για να δείτε πραγματικά τις ανάγκες που υπάρχουν; Γιατί εγώ, πέρα από τις κορδέλες που κόβετε σε διάφορα εγκαίνια, δεν σας έχω δει να πάτε είτε σε μεγάλα νοσοκομεία είτε σε επαρχιακά νοσοκομεία. Αλλά ουσιαστικά να πάτε! Να πάτε να δείτε πώς δουλεύουν, να δείτε τι προσωπικό υπάρχει, να το ζήσετε από κοντά το πρόβλημα για να το κατανοήσετε και να δούμε αν θα μπορέσετε να κάνετε κάτι γι’ αυτόν τον χώρο, πέρα από τα μεγάλα λόγια. Και βέβαια δεν χρειάζεται να πάτε μόνο σε εφημερία, και σε μία απλή μέρα να πάτε, όταν δεν θα εφημερεύουν τα νοσοκομεία, θα δείτε πόσο δεν επαρκεί το προσωπικό που είναι εκεί. Μίλησα τώρα για εφημερίες και θυμήθηκα τα περιβόητα ράντζα. Αλήθεια, τι έγινε με αυτά τα περιβόητα ράντζα; Καταργήθηκαν τελικά ή υπάρχουν ακόμη; Τέλος πάντων, μια και το θέμα της επερώτησής μας αφορά το ζήτημα των προσλήψεων, δεν θα προχωρήσω. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα κάνω και εγώ χρήση όλου του χρόνου μου, κύριε Πρόεδρε. 
      Δεν θα προχωρήσω σε αναλυτική κριτική για την αθέτηση των υποσχέσεων της Κυβέρνησης, όσον αφορά τις Μ.Ε.Θ. που δεν λειτουργούν ή τα νέα νοσοκομεία, που δεν κατασκευάστηκαν, όπως το νοσοκομείο Χαλκίδας, γιατί βρίσκετε διάφορες προφάσεις όλο αυτό το διάστημα για τη δημοπράτησή του και όλο το παραπέμπετε στις καλένδες και στο αβέβαιο μέλλον. 
      Και δεν είναι μόνο οι προσλήψεις νοσηλευτών στα νοσοκομεία. Είναι και γενικότερα θέματα στελέχωσης με προσωπικό στις υπηρεσίες του Εθνικού Συστήματος Υγείας. 
      Εδώ θα αναφερθώ και στο Ε.Κ.Α.Β.. Ξέρουμε όλοι ότι οι ελλείψεις στο Ε.Κ.Α.Β. είναι τεράστιες. Θα αναφερθώ πάλι στο νομό μου, ο οποίος είναι εξαιρετικά δύσβατος με κακό οδικό δίκτυο. Εμείς όταν ήμασταν στην Κυβέρνηση είχαμε φτιάξει τομέα, που εξυπηρετεί τη Χαλκίδα και την ευρύτερη περιοχή της, με την προοπτική ότι θα γίνει παράρτημα σε σύντομο χρονικό διάστημα. Από τότε έχουν περάσει πάνω από τρία χρόνια, αλλά παρ’ όλες τις ερωτήσεις και τις παρεμβάσεις μας η απάντηση που παίρνουμε πάντα είναι ότι δεν υπάρχει προσωπικό και ότι θα δούμε τι θα γίνει με τις προσλήψεις για να μπορέσει να επεκταθεί. Το πρόβλημα αυτό δεν αφορά μόνο το Νομό Ευβοίας. Πολλοί νομοί έχουν σοβαρό πρόβλημα. Δεν έχουν προσωπικό. Δεν έχουν ασθενοφόρα, ή δεν έχουν οδηγούς για τα ασθενοφόρα, με αποτέλεσμα να κινδυνεύουν ζωές. Εμείς εκεί, αυτό το ζούμε καθημερινά και κάθε φορά κάνουμε παρεμβάσεις.
      Βέβαια, είναι πολύ εύκολο σ’ εσάς να τάζετε και να λέτε και να παίζετε το επικοινωνιακό σας παιχνίδι ότι θα λυθεί το πρόβλημα. Όμως, οι κάτοικοι αυτών των περιοχών και εμείς που δεχόμαστε πιέσεις από αυτούς γι’ αυτές τις ελλείψεις, καταλαβαίνουμε τι σημαίνει να έχει αρρωστήσει κάποιος στην Ιστιαία και να μην μπορεί να φτάσει στη Χαλκίδα ή να έρχεται με κάποιο αγροτικό αυτοκίνητο και μέχρι να φτάσει να έχει πεθάνει. 
      Όλη η αλυσίδα των υπεσχημένων και μη τηρηθέντων έχει την άκρη της σίγουρα στο οικονομικό και στην άρνηση διάθεσης πιστώσεων για την υγεία συνολικά. Μιλάω για άρνηση, γιατί κονδύλια για άλλες προσλήψεις φαίνεται ότι υπάρχουν. 
      Η κατάσταση στα νοσοκομεία έχει χειροτερέψει πάρα πολύ, γιατί τελείωσαν τα «STAGE» και μειώθηκαν και οι εποχικοί κατά 50%. Ακόμη δεν έχετε προχωρήσει στην πρόσληψη επικουρικών νοσηλευτριών, για να μπορέσει να λυθεί το πρόβλημα τουλάχιστον λίγο, γιατί όπως ξέρουμε οι επικουρικές νοσηλεύτριες δεν μπορούν να κάνουν βάρδια. Παραμένει ένα μεγάλο πρόβλημα με τα νυχτερινά. Το πρόβλημα θα λυνόταν, αν γινόταν πρόσληψη μόνιμου προσωπικού.
       Μόνιμο προσωπικό σε πολλά νοσοκομεία θα μπορούσε να προσληφθεί με τις τροποποιήσεις των οργανισμών. Εγώ δεν απαιτώ να τροποποιήσετε τους οργανισμούς σε όλη την Ελλάδα μέσα σε τρία χρόνια.    Ήταν, όμως, έτοιμες τροποποιήσεις σε δεκατέσσερις οργανισμούς νοσοκομείων. Τουλάχιστον εκεί θα μπορούσατε να είχατε προχωρήσει και να κάνετε πρόσληψη προσωπικού, για να μπορέσουν να λειτουργήσουν τα νέα τμήματα αυτών των νοσοκομείων.
      Το συμπέρασμα που προκύπτει από την πολιτική σας είναι ότι με τις πράξεις σας και κυρίως με τις παραλείψεις σας το Ε.Σ.Υ. και ο δημόσιος χαρακτήρας του πλήττονται βαρύτατα. Αυτός που την πληρώνει είναι ο πολίτης αυτής της χώρας που τον εξαναγκάζετε να στραφεί στον ιδιωτικό τομέα για την υγειονομική του προστασία. Διαφορετικά, αν δεν έχει τη δυνατότητα, θα περιμένει στις λίστες αναμονής και στις ουρές που όλο και μεγαλώνουν. Βέβαια, την πληρώνει και όλο το προσωπικό, είτε αυτό είναι νοσηλευτικό, είτε είναι ιατρικό, είτε είναι παραϊατρικό που δεν μπορεί να αντεπεξέλθει στις ανάγκες που υπάρχουν στα νοσοκομεία και στα Κέντρα Υγείας. 
      Αντίθετα, εσείς δείχνετε μία φιλανθρωπία από τα τηλεοπτικά παράθυρα για την αντιμετώπιση μεμονωμένων υγειονομικών προβλημάτων των πολιτών. Μόνο που θα έπρεπε να καταλάβετε ότι η υγεία δεν είναι ούτε σώου ούτε καμβάς για μικροπολιτική. Θα έπρεπε να είχατε δώσει λύσεις τουλάχιστον με κάποιες προσλήψεις για να μειωθούν τα μεγάλα προβλήματα, που υπάρχουν στο χώρο της υγείας.
      Και εδώ ολοκληρώνω, κύριε Υπουργέ, και θα ήθελα να ξέρω τι θα γίνει με τις εφημερίες των γιατρών από την 1η Ιανουαρίου. Πάντως εμένα δεν με καλύπτει η απάντηση που δώσατε στην επιτροπή ότι θα πάει ο κ. Κωνσταντόπουλος και ο κ. Τσιτουρίδης στις Βρυξέλλες στις 11 του μήνα. Από τις Βρυξέλλες τι μπορούν να κάνουν; Να σας δώσουν παράταση, να μη γίνει αυτό από 1η Ιανουαρίου και να γίνει μετά από δυο μήνες; 
      Θεωρώ ότι πρέπει να βγάλετε άλλο προεδρικό διάταγμα, που να ακυρώνει το προηγούμενο, γιατί θα έχουμε πάρα πολύ μεγάλο πρόβλημα σε όλα τα νοσοκομεία της χώρας. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κυρία συνάδελφε.
      Ο κ. Τσούρας έχει το λόγο.
      ΑΘΑΝΑΣΙΟΣ ΤΣΟΥΡΑΣ: Κυρίες και κύριοι συνάδελφοι, οι προσλήψεις στο χώρο της υγείας είναι ένα από τα θέματα, που καταγράφονται και αναδεικνύονται με τρόπο απόλυτα ανάγλυφο δυο βασικά μηνύματα της Νέας Δημοκρατίας προς τον ελληνικό λαό: Πρώτο «μη δίνεται σημασία σε όσα δεσμευτήκαμε και μη θυμάστε το πρόγραμμά μας, δεν λέγαμε αλήθειες. Και θα το αποδείξω αυτό. Δεύτερο, «η επανίδρυση του κράτους σημαίνει επανίδρυση του δικού μας κράτους. Αυτό εννοούσαμε. Τι φταίμε εμείς εάν εσείς δεν το είχατε καταλάβει». Αν βέβαια μπούμε και στα οικονομικά της υγείας υπάρχει και το τρίτο, «δεν μας ενδιαφέρουν οι πολλοί αλλά οι λίγοι. Δεν μας ενδιαφέρουν οι μη έχοντες αλλά οι κατέχοντες»! 
      Χθες είχαμε δυο ενδιαφέροντα και αποκαλυπτικά δημοσιεύματα στην εφημερίδα «ΤΟ ΒΗΜΑ» για τις εισαγωγές των φαρμάκων. Ακούστε, το ίδιο φάρμακο σε δέκα μέρες πήρε 188% αύξηση. Επίσης στην εφημερίδα «ΤΟ ΕΘΝΟΣ ΤΗΣ ΚΥΡΙΑΚΗΣ» υπήρχε δημοσίευμα για τα χρέη των νοσοκομείων, τα οποία είναι 225% παραπάνω τα τελευταία δυο χρόνια. 
      Τώρα θα αναφερθώ στις προσλήψεις. Όταν ο κ. Καραμανλής προλόγισε το πρόγραμμα της Νέας Δημοκρατίας για την υγεία είπε ότι τα μέτρα που προτείνουμε θα τεθούν σε εφαρμογή με συνέπεια και αποφασιστικότητα από την πρώτη μέρα ανάθεσης της εντολής διακυβέρνησης της χώρας από τη Νέα Δημοκρατία. Ένα πρόγραμμα για την υγεία που κάλυπτε σαράντα δύο σελίδες. Είχε περίπου δύο χιλιάδες εκατόν ογδόντα γραμματοσειρές και υλοποιήθηκαν τριάντα από αυτές, για τα Δ.Σ. των νοσοκομείων και για τα Πε.Σ.Υ.Π., σε παραπάνω από δυόμισι χρόνια.
      Αυτά  και θέλουν να πιστέψει ο ελληνικός λαός ότι στους επόμενους λίγους μήνες θα υλοποιήσουν όσα δεσμεύτηκαν ότι θα πράξουν, τις υπόλοιπες δηλαδή δύο χιλιάδες εκατόν πενήντα γραμματοσειρές! 
      Σ’ αυτό το προεκλογικό πρόγραμμα υπόσχονταν για τις προσλήψεις νοσηλευτικού προσωπικού τα εξής: Την προκήρυξη όσον το δυνατόν περισσότερων θέσεων εργασίας για την κάλυψη των μεγάλων αναγκών που ξεπερνούν σήμερα τις είκοσι χιλιάδες έως είκοσι πέντε χιλιάδες. Αυτό στη σελίδα 170. Όταν το ΠΑ.ΣΟ.Κ. δεσμεύτηκε για εννιά χιλιάδες προσλήψεις τα στελέχη της Νέας Δημοκρατίας πλειοδοτούσαν για δέκα χιλιάδες και τόνιζαν ότι αυτές είναι μόνο η αρχή. 
      Έγιναν οι εκλογές και δυο μήνες μετά ο κύριος Πρωθυπουργός επισκέφθηκε το νοσοκομείο στο Θριάσιο με τις κάμερες. Βγαίνει έξω και κάνει δηλώσεις όπου λέει ότι θα προσληφθούν πέντε χιλιάδες νοσηλευτές και νοσηλεύτριες και άλλα εννιακόσια ογδόντα άτομα ως εποχικοί υπάλληλοι μέχρι τις 31 Δεκεμβρίου 2004. Ποτέ δεν προσελήφθησαν, ούτε ένας. Ιδού, τα ψεύτικα τα λόγια τα μεγάλα! 
      Σήμερα δυόμισι χρόνια μετά από αυτήν τη δέσμευση, μιλάνε για χίλιες επτακόσιες προσλήψεις, που βρίσκονται ακόμη στη διαδικασία του Α.Σ.Ε.Π., προσλήψεις που δεν καλύπτουν καν τα κενά, όπως ειπώθηκε, ούτε από αυτούς που παραιτήθηκαν ή συνταξιοδοτήθηκαν. Θυμίζω ότι είκοσι πέντε χιλιάδες έως τριάντα χιλιάδες στο πρόγραμμα, εννιά χιλιάδες αμέσως μετά ήταν η προεκλογική δέσμευση και πέντε χιλιάδες ήταν αμέσως το 2004, μετεκλογική δέσμευση. Τώρα είναι χίλιες επτακόσιες. 
      Και βέβαια μετά από όλα αυτά δεν υπάρχει Έλληνας πολίτης, που θα δώσει βάση, θα πιστέψει τις νέες χιλιάδες προσλήψεις, που υποσχέθηκε ο κύριος Υπουργός Υγείας, μετά τη συνάντηση που είχε με τον κ. Αλογοσκούφη. Είναι αποδεδειγμένα αναξιόπιστοι και σ’ αυτό το θέμα. 
      Μα, δεν ασχολήθηκαν αυτούς τους είκοσι εννέα μήνες με τίποτα -θα αναρωτηθεί κάποιος- ως προς το ανθρώπινο δυναμικό της υγείας; Βεβαίως ασχολήθηκαν. Όπως σε όλο το δημόσιο τομέα, με το κτίσιμο του κομματικού-πελατειακού κράτους, με την εξυπηρέτηση των «ημετέρων», με την πρόσληψη ή προώθηση των «γαλάζιων παιδιών». Αυτό που είχε πει κάποτε ο κ. Πολύδωρας, αλλά κάποιοι τότε δεν έδωσαν σημασία. Γι’ αυτό σήμερα η Δημόσια Διοίκηση έχει τα χάλια της, όπως κατά λέξη ομολόγησε χθες ο κ. Αλογοσκούφης.
      Γι’ αυτό η Ελλάδα κατρακύλησε στη δεύτερη θέση της πιο διεφθαρμένης χώρας στην Ένωση, σύμφωνα με την έκθεση της Διεθνούς Διαφάνειας. 
      Και αυτή η επανίδρυση του κράτους της Νέας Δημοκρατίας έχει συγκεκριμένα χαρακτηριστικά, δεδομένες ενέργειες και αποδείξιμες δράσεις. 
      Θα ξεκινήσω μ’ ένα γεγονός, κύριε Πρόεδρε, που δεν είναι το σημαντικότερο, δεν είναι το σοβαρότερο, αλλά αναδεικνύει και καταδεικνύει τον τρόπο σκέψης και συμπεριφοράς της Κυβέρνησης σ’ αυτό το θέμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρησιμοποιήσω και τον υπόλοιπο χρόνο. 
      Είπαμε και νωρίτερα για τις προσλήψεις του νοσηλευτικού προσωπικού, που δεν έγιναν και είναι φανερό τι σημαίνει αυτή η έλλειψη. Σημαίνει κλινικές, που υπολειτουργούν, προσωπικό που έφτασε στα όριά του, αλλά κυρίως –και αυτό είναι το τραγικό- ασθενείς που δεν είναι δυνατόν να τους παρασχεθεί η περίθαλψη, που τους οφείλεται και τους πρέπει. Και τι πράττει η Κυβέρνηση; Αντί να αυξήσει το προσωπικό, το μειώνει. Μετακινεί εκατοντάδες νοσηλευτές και τους αποσπά σε διοικητικές θέσεις. Δεν τους νοιάζει αν κάποιος ασθενής έχει ανάγκη αυτούς, έχει ανάγκη ζωής. Τους νοιάζει μόνο να εξυπηρετήσουν τους «ημέτερους», τις σχέσεις κομματικής πελατείας.
      Όμως, ας προχωρήσουμε και σε πιο δομικές αναζητήσεις της Νέας Δημοκρατίας, σε σχέση με το χτίσιμο του πελατειακού-κομματικού κράτους. Είναι γνωστό στο πανελλήνιο οι συνεχείς επιθέσεις της Κυβέρνησης στο σύστημα αντικειμενικών προσλήψεων, μέσω Α.Σ.Ε.Π. Είναι γνωστές οι μεθοδεύσεις με τη γνωστή συνέντευξη. 
      Όμως, οι Υπουργοί Υγείας είχαν ανησυχίες όπως: «κι αν γίνει κάποιο λάθος;», «κι αν περάσει κάποιος που δεν θέλουμε;», «Ας το σιγουρέψουμε καλύτερα». Πώς; Καταργώντας το Α.Σ.Ε.Π., για να έχουμε ήσυχο το κεφάλι μας! Και αμ’ έπος αμ’ έργον!
      Στις 14 Σεπτεμβρίου του 2004 ο κ. Κακλαμάνης δηλώνει: «Θα γίνει ειδική ρύθμιση, ούτως ώστε να προχωρήσουν οι διαδικασίες πρόσληψης των νοσηλευτών, ακόμη και αν παρακαμφθεί το Α.Σ.Ε.Π.». Αμέσως, ο κ. Σκουλάκης και εγώ υποβάλλουμε ερώτηση στο Υπουργείο Δημόσιας Διοίκησης και μας απάντησαν αρνητικά. Βέβαια ο κ. Κακλαμάνης κατά καιρούς το επαναφέρει. Αλλάζει ο Υπουργός και περνάει η σκυτάλη στον κ. Αβραμόπουλο, ο οποίος είναι πιο προωθημένος, μιλάει ως συνταγματολόγος και δηλώνει ότι θα αποκλείσει το Α.Σ.Ε.Π., αλλά με δική του ερμηνεία του Συντάγματος. Επερωτάται ο Υπουργός Δημόσιας Διοίκησης για το ζήτημα αυτό και ρητά απορρίπτει τη θεωρία του κυρίου Υπουργού. 
      Τι σημαίνουν αυτά, κύριοι συνάδελφοι; Σημαίνουν ότι οι Υπουργοί Υγείας αντί να ασχοληθούν υπεύθυνα και αποτελεσματικά, για το πώς θα στελεχώσουν το χώρο της υγείας, για το πώς θα καλυτερεύσουν οι συνθήκες περίθαλψης και νοσηλείας του ελληνικού λαού, για το πώς θα αναβαθμιστεί η ποιότητα προσφοράς των υπηρεσιών στον ασθενή, ασχολούνται με το πώς θα βρεθούν τρόποι για να προσληφθούν οι «ημέτεροι», οι «φίλοι», οι «δικοί» τους άνθρωποι. Αυτό τους προβληματίζει. Και οι πολίτες, όλοι οι πολίτες –να είστε σίγουροι- τα ακούνε, τα βλέπουν και τελικά τα κρίνουν και αυτή η κρίση θα καταγραφεί στις εθνικές εκλογές. 
      Και βέβαια, εκτός από τη συνέντευξη, υπάρχει και κάτι άλλο. Η περίφημη Επιτροπή Αξιολόγησης και Κατάταξης των Υποψηφίων και στο χώρο της υγείας. Και τα όσα αποκαλύφθηκαν στα νοσοκομεία «ΕΛΠΙΣ» και «ΣΙΣΜΑΝΟΓΛΕΙΟ» είναι συγκεκριμένα. Στο «ΕΛΠΙΣ», το Α.Σ.Ε.Π. –και μάλιστα στα πλαίσια αυτεπάγγελτου ελέγχου- αποκάλυψε ότι έγινε αλλοίωση των στοιχείων των αιτήσεων των υποψηφίων. Από ποιους; Από τη διορισμένη διοίκηση, δηλαδή από το διορισμένο πρόεδρο της οικείας Δ.Υ.Πε., από το διορισμένο διοικητή του νοσοκομείου. Ε, αυτό είναι το κράτος της Δεξιάς, κύριοι συνάδελφοι, αυτή είναι η φωτογραφία του, αυτό είναι το «πορτρέτο» του! 
      Και βέβαια, αυτό το δείξατε αμέσως μόλις γίνατε Κυβέρνηση, με εκείνες τις αλλεπάλληλες αποφάσεις για αναστολή της λειτουργίας των υπηρεσιακών συμβουλίων, τέσσερις σ’ ένα μήνα και μετά δύο νομοθετικές ρυθμίσεις, προφανώς για να υλοποιηθεί αυτό που λέγατε στη σελίδα 104 του προγράμματός σας «Επανίδρυση για να εκλείψουν οι πελατειακές σχέσεις και η κομματοκρατία».
      Θα μπορούσα να μιλήσω βέβαια και για άλλα πράγματα. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΑΘΑΝΑΣΙΟΣ ΤΣΟΥΡΑΣ: Θα ολοκληρώσω, κύριε Πρόεδρε. Απλώς θα θυμίσω σ’ ένα μόνο λεπτό τι σημαίνει επικουρικός θεσμός, έτσι όπως τον έκανε η Κυβέρνηση, είναι ένα από τα βασικότερα ρουσφέτια για το βόλεμα των «ημετέρων». 
      Φτάσαμε, λοιπόν, μέσα σ’ ένα έτος στο Α΄ Πε.Σ.Υ. Αθήνας, να είναι τριάντα τέσσερις μόνιμοι γιατροί και πενήντα επτά επικουρικοί. Στο Πε.Σ.Υ. Πελοποννήσου, να είναι έξι μόνιμοι γιατροί και τριάντα έξι επικουρικοί. Στο Α΄ Πε.Σ.Υ. Κεντρικής Μακεδονίας να είναι δεκατρείς τακτικοί και τριάντα τέσσερις επικουρικοί. Αυτή είναι η δράση της Νέας Δημοκρατίας, κύριε Πρόεδρε!
      Το Ε.Σ.Υ., όπως όλοι ξέρετε, είναι ένα σύστημα και απαιτεί και χρειάζεται στήριξη, επέκταση και αναβάθμιση. Εμείς θεμελιώσαμε το Ε.Σ.Υ., εμείς το οικοδομήσαμε και εμείς θα φροντίσουμε για την ανάπτυξή του, μόλις έλθουμε στην κυβέρνηση μετά  τις επόμενες εκλογές.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός  έχει το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, παρακολούθησα με ιδιαίτερη προσοχή τα όσα προηγήθηκαν. 
      Μια αρχική παρατήρηση, που ήθελα να κάνω, είναι ότι τελικά ήρθαμε εδώ σήμερα για να συζητήσουμε μία επερώτηση για τις προσλήψεις αλλά μία πρώτη πρόχειρη στατιστική μας δείχνει ότι οι συνάδελφοι της Αντιπολίτευσης να έχουν ξοδέψει περίπου το 80% του χρόνου τους για θέματα που δεν έχουν καμία σχέση με την επερώτηση.
      Πέραν αυτών θα ήθελα να σας πω, ότι σε ό,τι τουλάχιστον μας αφορά –το έχουμε πει κατ’ επανάληψη, είναι δηλαδή, πάγια θέση της Κυβέρνησης και του Υπουργείου- τα θέματα της υγείας αποτελούν πράγματι, ενσυνείδητα το λέμε, εθνική υπόθεση, υπόθεση που αφορά στο σύνολο του πολιτικού κόσμου και της κοινωνίας μας και δεν προσφέρονται για μικροκομματικές αντιπαραθέσεις. Εμείς θα αντισταθούμε σε οτιδήποτε θα μας οδηγούσε έξω από αυτό το πλαίσιο και πιστεύουμε ότι θα υπάρξει η αντίστοιχη κατανόηση.
      Το κείμενο της επερώτησης περιέχει κατ’ αρχάς παραπειστικές αναφορές και αιτιάσεις και επιχειρεί να αποδώσει στην Κυβέρνηση τα προβλήματα στελέχωσης του Εθνικού Συστήματος Υγείας.
      Όλες και όλοι γνωρίζουμε τι παραλάβαμε, ως Κυβέρνηση, στο χώρο της υγείας και πώς με υπευθυνότητα και συνέπεια όχι μονάχα χειριζόμαστε τη βαριά κληρονομιά, αλλά προχωράμε μπροστά.
      Σε καμία, όμως, περίπτωση μ΄ αυτήν την παρατήρηση δεν λέμε ότι δεν έγινε δουλειά κατά τα χρόνια που πέρασαν. Το έχω πει πολλές φορές και το επαναλαμβάνω, ότι μετά την Μεταπολίτευση έγινε σημαντικό έργο. Είναι αλήθεια ότι θα μπορούσαν να έχουν γίνει περισσότερα. Παρ’ όλα αυτά πρώτος εγώ παραδέχθηκα, πριν από οκτώ περίπου μήνες σε ομιλία μου στη Βουλή, ότι αξίζει η δημόσια αναφορά τιμής σε όλους τους Υπουργούς όλων των κυβερνήσεων, που ήταν πριν από μένα, αλλά και στους άλλους που θα έλθουν –γιατί έτσι θα συνεχισθούν τα πράγματα- κατάφεραν να καταστήσουν το ελληνικό δημόσιο σύστημα υγείας ως ένα εκ των καλύτερων, χωρίς βέβαια αυτό να σημαίνει ότι δεν υπάρχουν και πολλά πράγματα να κάνουμε. Διότι ακόμα υπάρχουν πράγματα, που πρέπει να αλλάξουμε. Και δεν τα λέμε εμείς εδώ, αλλά τα λέει καθημερινά ο Έλληνας πολίτης, που βιώνει μια πραγματικότητα. Ξέρουμε πού πάσχει το σύστημα, εκεί εστιάζουμε την πολιτική μας και μην έχετε καμία αμφιβολία ότι στο τέλος αυτής της διαδρομής θα έχουν γίνει θεαματικά βήματα μπροστά, κάτι το οποίο κατά βάθος κι εσείς ευχόσαστε.
      Βασική παράμετρος της προσπάθειάς μας αυτής έχει να κάνει και με το θέμα του προσωπικού, την εξασφάλιση του απαιτούμενου νοσηλευτικού προσωπικού, για την καλύτερη δυνατή λειτουργία του συστήματος. Σίγουρα υπάρχουν ελλείψεις και δεν γεννήθηκαν επί των ημερών μας, υπάρχουν εδώ και πάρα πολύ καιρό. Εξάλλου εμείς από την πρώτη κιόλας στιγμή αναδείξαμε και κατοχυρώσαμε το ρόλο των νοσηλευτών, που επί σειρά ετών το ΠΑ.ΣΟ.Κ. είχε θέσει στο περιθώριο, αναβαθμίζοντας έτσι το θεσμικό τους όργανο, την Ένωση Νοσηλευτών Ελλάδας σε νομικό πρόσωπο δημοσίου δικαίου, ικανοποιώντας έτσι ένα πάγιο αίτημα του κλάδου τους. Πολύ σύντομα δε, θα γίνονται και οι εκλογές για την ανάδειξη του μόνιμου πλέον διοικητικού συμβουλίου ώστε η πολιτεία να έχει ένα αξιόπιστο επαγγελματικό και θεσμικό συνομιλητή και εταίρο για να διαβουλεύεται μαζί του για όλα τα θέματα, που αφορούν στη μεγάλη οικογένεια των νοσηλευτών.
      Συγχρόνως με τη διαρκή ανοικτή επικοινωνία με τους συνδικαλιστικούς φορείς των νοσηλευτών επεξεργαζόμαστε προτάσεις και θέσεις για βελτιώσεις του νομοθετικού πλαισίου, που διέπει συνολικά την οργάνωση του κλάδου τους, αποδεικνύοντας έμπρακτα πως το ενδιαφέρον μας δεν εξαντλείται μονάχα σε νομοθετικές πρωτοβουλίες, για την οποία τόσο αδιαφόρησε επί σειρά ετών η σημερινή Αντιπολίτευση.
      Αυτό μπορούν να σας το διαβεβαιώσουν, κυρίες και κύριοι συνάδελφοι, και οι ίδιοι, ακόμη και αυτοί που ανήκουν στη δική σας παράταξη και που έμπρακτα εκδηλώνουν την ικανοποίησή τους απέναντι στην πολιτική ηγεσία του Υπουργείου. 
      Τα αποτελέσματα της πολιτικής μας για τους νοσηλευτές φαίνονται, εξάλλου, και από τα αποτελέσματα των πρόσφατων εκλογών στα συνδικαλιστικά τους όργανα. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Επίσης ανταποκρινόμενοι σε καθολικό αίτημα της οικογένειας των νοσηλευτών, πέρα και πάνω από συνδικαλιστικές οργανώσεις και φορείς, προετοιμάζουν τη σύσταση Γενικής Διεύθυνσης Νοσηλευτικού Προσωπικού στο Υπουργείο μας. Έτσι, θεσμικά και οργανωτικά ζητήματα των νοσηλευτών, που επηρεάζουν καίρια την καθημερινότητά τους και την παρουσία τους στο χώρο εργασίας τους, την υπηρεσιακή τους εξέλιξη και το ρόλο τους στο Ε.Σ.Υ. θα αντιμετωπίζονται πιο αποτελεσματικά και πιο άμεσα. 
      Χωρίς πομπώδεις εξαγγελίες προβαίνουμε στη λήψη και εφαρμογή μέτρων ουσίας. Διαμορφώνουμε θεσμικό πλαίσιο και υπόβαθρο με πολλαπλασιαστικά, ευεργετικά αποτελέσματα στη λειτουργία και στην απόδοση του συστήματος υπηρεσιών υγείας. 
      Πραγματικά, με αίσθημα ευθύνης και χωρίς να εξαγγείλουμε, κατά την προσφιλή τακτική άλλων καιρών, μέτρα εντυπωσιασμού, καταγράψαμε τις πραγματικές ανάγκες σε νοσηλευτικό προσωπικό. Στην καταγραφή μας αυτή λάβαμε υπ’ όψιν τόσο τη σημερινή κατάσταση όσο και την προοπτική που διαμορφώνεται άμεσα και μεσοπρόθεσμα, με βάση τον τρόπο λειτουργίας του συστήματος και τη σχέση προσλήψεων, συνάμα δε και συνταξιοδοτήσεων. Η σχέση αυτή είναι ελλειμματική. 
      Είναι λυπηρό, βέβαια, το γεγονός ότι οι ελλείψεις αυτές και η υπεύθυνη καταγραφή τους ποτέ δεν επιχειρήθηκε στο παρελθόν, από καμία κυβέρνηση και ιδιαίτερα από την προηγούμενη, όταν επί των ημερών της τέθηκαν τα σαθρά θεμέλια και οι όροι λειτουργίας ενός συστήματος, τις αρνητικές συνέπειες του οποίου με σύνεση, ειλικρίνεια και αποφασιστικότητα η Κυβέρνησή μας και η πολιτική ηγεσία του Υπουργείου μας αντιμετωπίζει και διαχειρίζεται. 
      Λύσεις θα βρούμε και λύσεις θα δώσουμε! Γιατί αυτή είναι μια ουσιαστική διαφορά: Απέναντι στην πολιτική του στρουθοκαμηλισμού και της αναβλητικότητας αντιπαραθέτουμε και εφαρμόζουμε τη σκληρή και συστηματική εργασία. 
      Με υπευθυνότητα και γενναιότητα θέσαμε στο δημόσιο διάλογο την πολιτική διάσταση του θέματος ξεκάθαρα και χωρίς υπαινιγμούς. Γι’ αυτό και μας στηρίζουν οι νοσηλευτές. 
      Τονίσαμε ότι το σύστημα χρειάζεται περί τις εννέα χιλιάδες νοσηλευτές μέσα στην επόμενη διετία. Συγχρόνως, όμως, δεν μπορούσαμε να διαπιστώσουμε ότι, με βάση τους σημερινούς ρυθμούς ολοκλήρωσης των διαδικασιών των προσλήψεων και με τα σημερινά δεδομένα, η επίτευξη αυτού του στόχου θα συναντούσε πολλά προβλήματα. 
      Έτσι και παρά το γεγονός ότι βρίσκεται σε εξέλιξη η πρόσληψη μεγάλου αριθμού νοσηλευτών, όπως αποδεικνύουν και τα στοιχεία που παραθέτει η αρμόδια διεύθυνση του Υπουργείου –στο σημείο αυτό θα ήθελα να μου επιτρέψετε να σας πω πως ο αριθμός είναι πράγματι μεγάλος, αφού πλησιάζει συνολικά τους δεκατέσσερις όλων των κλάδων, στοιχεία που θέτω στη διάθεση του Σώματος– εκφράσαμε τον προβληματισμό μας με τόλμη και αποφασιστικότητα. Αναπτύξαμε το πρόβλημα, κάνοντας το σύνολο του πολιτικού κόσμου να υιοθετήσει ξεκάθαρες θέσεις. 
      Προτείναμε, λοιπόν, στην επικείμενη συνταγματική Αναθεώρηση να εξετασθεί η δυνατότητα εξαίρεσης της πρόσληψης νοσηλευτικού προσωπικού από τη διαδικασία του Α.Σ.Ε.Π.. Τι πιο θαρραλέα και τολμηρή πρόταση; Σαν έρθει η ώρα να το συζητήσουμε, με χαρά άκουσα τον κ. Γρηγοράκο να λέει ότι η Αντιπολίτευση θα το δεχθεί. Διότι πολύ ορθά ο συνταγματικός νομοθέτης στο ξεκίνημα είχε αφήσει απ’ έξω τους νοσηλευτές. 
      ΕΚΤΟΡΑΣ ΝΑΣΙΩΚΑΣ: Το προτείνουν πενήντα Βουλευτές. Δεν το πρότεινε η Νέα Δημοκρατία! 
      ΠΡΟΕΔΡΕΥΩΝ (Γεώργιος Σούρλας): Κύριε Νασιώκα, μη διακόπτετε! Ακούστε πρώτα τον Υπουργό. Είστε ο πρώτος επερωτών και θα απαντήσετε. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αυτό προβλεπόταν πριν από την τελευταία συνταγματική μεταρρύθμιση, πριν από τη δική σας μεταρρύθμιση. Θα μπορούσαμε τότε να το είχαμε κάνει. 
      Κυρίες και κύριοι συνάδελφοι, σε καμιά περίπτωση δεν αμφισβητώ το ότι και η δική σας πρόθεση είναι να βοηθηθεί η προσπάθεια να βρεθεί μια λύση. Το Εθνικό Σύστημα Υγείας έχει φθάσει στα όρια του. Παράγει έργο, προσφέρει υπηρεσίες, πλην, όμως, χρειάζεται βοήθεια και στήριξη. Νομίζω πως αν συνδέσουμε αυτό που λέω τώρα με την αρχική παρατήρηση, ότι πρέπει όλα αυτά τα θέματα να τα βλέπουμε μέσα από το πρίσμα της κοινωνικής ευαισθησίας και της εθνικής υπευθυνότητας, πρέπει να υπάρξει βοήθεια. 
      Η πρόταση αυτή στην οποία αναφέρθηκα, επ’ ουδενί αποσκοπούσε ή αποσκοπεί στο να υποβαθμίσει το σημαντικότατο ρόλο του Α.Σ.Ε.Π. και τη συνεισφορά του στην οργάνωση και στελέχωση της Δημόσιας Διοίκησης με διαφάνεια και αμεροληψία. Για το λόγο αυτό, εξάλλου και προκειμένου να διαφυλαχθεί η διαφάνεια και η αμεροληψία, αρχές στις οποίες είμαστε αδιαπραγμάτευτα και απαρέγκλιτα ταγμένοι, προτείναμε σε κάθε περίπτωση και ανεξάρτητα από τη ρητή συνταγματική εξαίρεση των προσλήψεων νοσηλευτικού προσωπικού, να τεθεί η όλη διαδικασία των προσλήψεων νοσηλευτών υπό την αιγίδα και τον έλεγχο διακομματικής επιτροπής της Βουλής. Ποιο, άραγε, μεγαλύτερο εχέγγυο διαφάνειας και αμεροληψίας υπάρχει από τον έλεγχο μιας διακομματικής επιτροπής;
      Λύσεις νομοτεχνικά άρτιες για την υλοποίηση των προτάσεών μας έχουμε. Ζητούμενο, ωστόσο, είναι -με περίσσευμα πολιτικού θάρρους και ωριμότητας- να συμφωνήσουμε στα αυτονόητα, σ’ αυτά που και εσείς χωρίς καμία αμφιβολία στις κατ’ ιδίαν συζητήσεις σας παραδέχεστε, αλλά φοβούμαι ότι δεν τολμάτε δημόσια να το παραδεχθείτε εδώ ή να το πείτε, προσδοκώντας αμφίβολα πολιτικά οφέλη και μικροκομματικά κέρδη. 
      Ούτως ή άλλως, ο αριθμός των αναγκών σε νοσηλευτές του Ε.Σ.Υ. είναι μικρότερος από τις αιτήσεις, συνυπολογιζόμενης και της συνταξιοδότησης κάθε χρόνο πολλών από αυτούς. Υπάρχει, λοιπόν, χώρος για όλους εκείνους, που θα μπορούσαν να προσληφθούν άμεσα.
      Ισχυριστήκατε ότι επιχειρούμε με τις θέσεις μας να περιθωριοποιήσουμε το ρόλο του Α.Σ.Ε.Π., παραγνωρίζοντας τη διακηρυγμένη θέση μας, ότι αποκλειστικό κριτήριο και αιτία για την υποβολή των εναλλακτικών προτάσεών μας είναι η ανάγκη να επιταχύνουμε, με απόλυτο σεβασμό και τήρηση της νομιμότητας και της διαφάνειας, τις διαδικασίες πρόσληψης νοσηλευτικού προσωπικού. Στόχος μας, επιθυμία μας –επιτρέψτε μου να το πω από τη θέση μου- και αγωνία μας δεν είναι να προσλάβουμε δικούς μας ή δικούς σας νοσηλευτές και προσωπικό, αλλά στελέχη που θα προσφέρουν στο Ε.Σ.Υ. και στο κοινωνικό σύνολο. Αυτό, κυρίες και κύριοι συνάδελφοι, είναι το ζητούμενο. 
      Πέρα, όμως, από τις υπεύθυνες και στοιχειοθετημένες προτάσεις μας για εναλλακτικές μεθόδους προσλήψεων, δεν αδρανούμε, κεφαλαιοποιώντας τις δημιουργικές πράγματι πρωτοβουλίες μας. 
      Κατόπιν συνεχών διαβουλεύσεων με το Α.Σ.Ε.Π. και με τους επικεφαλής του, αποσπάσαμε τη δέσμευση ότι θα ανατεθεί στο προσωπικό του η αποκλειστική ενασχόληση με την παρακολούθηση και την υλοποίηση των διαδικασιών πρόσληψης νοσηλευτικού προσωπικού, προκειμένου να επιταχυνθούν οι σχετικές διαδικασίες. Ήδη μάλιστα σχεδιάζουμε, προκειμένου να αξιοποιήσουμε κατά τον καλύτερο τρόπο τη δέσμευση του Α.Σ.Ε.Π., να διενεργήσουμε, πέρα από τους εν εξελίξει διαγωνισμούς, κεντρικό διαγωνισμό για την πρόσληψη νοσηλευτικού προσωπικού, τους διακόσιους πενήντα που αναφέρατε πριν, με την εφαρμογή ενός κυλιόμενου συστήματος επιλογής.
      Έτσι θα αποτραπεί η δημιουργία κενών από νοσηλευτές, που έχοντας πολλαπλά δικαιώματα επιλογής, δέσμευαν θέσεις σε νοσοκομεία, που στη συνέχεια εγκατέλειπαν για να ενταχθούν σε άλλα νοσοκομεία. Οι κενές αυτές θέσεις έπρεπε να επαναπροκηρυχτούν μέσα από χρονοβόρες διαδικασίες, επιτείνοντας και διαιωνίζοντας το πρόβλημα των κενών και των ελλείψεων σε νοσηλευτικό προσωπικό. Πρόκειται για ένα διαγωνισμό με τα κριτήρια μοριοδότησης του Α.Σ.Ε.Π. από τριμελή επιτροπή των νοσοκομείων, όπως εξάλλου προβλέπει και ο νόμος. 
      Σε ό,τι αφορά τώρα στο δέκατο σημείο της επερώτησης για τους οργανισμούς των νοσοκομείων το 1986, ότι δεν έχει γίνει τροποποίηση ή εκσυγχρονισμός τους θα ήθελα να πω τα εξής: Μέχρι στιγμής, κυρίες και κύριοι συνάδελφοι, έχουν επικαιροποιηθεί δώδεκα οργανισμοί νοσοκομείων. Εκκρεμούν οι οργανισμοί σαράντα ενός νοσοκομείων, ενώ βρίσκεται σε εξέλιξη η επικαιροποίηση των οργανισμών τεσσάρων νοσοκομείων, τα οποία εκκρεμούν στο Υπουργείο Οικονομικών. 
      Αυτήν τη στιγμή, σε ό,τι αφορά στα κρεβάτια της εντατικής, μια και εκεί υπάρχει ιδιαίτερη αναφορά στην επερώτησή σας, υπάρχουν εκατόν είκοσι κρεβάτια πλήρως εξοπλισμένα, τα οποία δεν λειτουργούν –είναι αλήθεια- λόγω έλλειψης προσωπικού. Στο διάστημα, όμως, αυτών των δυόμισι χρόνων έχουν λειτουργήσει τριάντα πέντε νέα κρεβάτια στην Ξάνθη, στη Λαμία, στο «Λαϊκό», στο «Αττικό» και στην Αλεξανδρούπολη, ενώ σ’ ένα μήνα από σήμερα, σαράντα περίπου κρεβάτια επιπλέον θα έχουν τεθεί σε λειτουργία. Παράλληλα υπενθυμίζω ότι υπάρχουν τριάντα διαθέσιμα κρεβάτια εντατικής στο «Ερρίκος Ντυνάν», αλλά θα πρέπει να συνυπολογίσουμε εδώ και σαράντα πέντε κρεβάτια εντατικής του ιδιωτικού τομέα, τα οποία έχουν υπογράψει συμβάσεις με τα ασφαλιστικά ταμεία. 
      Αντιπαρερχόμενοι τις αιτιάσεις –δεν θέλω να τις χαρακτηρίσω ως κακόπιστες, ας τις χαρακτηρίσουμε λίγο βιαστικές και επιπόλαιες- των επερωτώντων Βουλευτών περί αλλοιώσεων διαγωνισμών για πρόσληψη προσωπικού, τονίζω  –και αυτά έχουν δει το φως της δημοσιότητας- ότι μόλις επισημάνθηκαν τέτοια περιστατικά, έδωσα εντολή στο Σ.Ε.Υ.Π. για τη διενέργεια ελέγχων, συνεπεία των οποίων απομακρύναμε τη διοίκηση του νοσοκομείου, αποστέλλοντας το πόρισμα του Σ.Ε.Υ.Π. στον αρμόδιο εισαγγελέα, ενώ αναμένουμε και την υποβολή του δεύτερου πορίσματος των επιθεωρητών αντίστοιχα για το «Ελπίς» και το «Σισμανόγλειο». 
      Όπως ζητήσατε και στη συνάντηση της κοινοβουλευτικής επιτροπής την περασμένη εβδομάδα, καταθέτω αντίγραφο του πορίσματος των ελεγκτών για το νοσοκομείο «Ελπίς».
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Δημήτριος Αβραμόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σε θέματα νομιμότητας, διαφάνειας και διοίκησης, μην έχετε καμία αμφιβολία ότι είμαστε ασυμβίβαστοι και άτεγκτοι. Μακάρι, κύριοι συνάδελφοι, να ενεργούσατε ανάλογα κατά τη δική σας πολυετή διακυβέρνηση.
      Ιδιαίτερη εντύπωση και αίσθηση μου προκάλεσε η παραπειστική αναφορά των συναδέλφων της Αντιπολίτευσης στα κονδύλια, τα οποία –δήθεν- δεν έχουμε προωθήσει για την υλοποίηση των προσλήψεων στο χώρο της υγείας, τόσο σε σχέση με τους νοσηλευτές όσο και σε σχέση με το ιατρικό προσωπικό. 
      ΄Οσον αφορά τους γιατρούς, θα ήθελα να σταθώ και να επισημάνω το εξής: Η Κυβέρνησή μας είναι αυτή που για το ιατρικό προσωπικό έκανε υπεύθυνη και συστηματική καταγραφή των αναγκών και επεσήμανε το πρόβλημα της υποστελέχωσης των νοσοκομείων, απότοκο της επί εικοσαετία ασυντόνιστης πολιτικής σας. 
      Με συνεχείς επαφές και με διαβουλεύσεις με τα θεσμικά όργανα των νοσοκομειακών γιατρών, την Ε.Ι.Ν.Α.Π. και την Ο.Ε.Ν.Γ.Ε., επεξεργαζόμαστε λύσεις και στο αμέσως προσεχές διάστημα θα προχωρήσουμε στην υλοποίησή τους, κατά τρόπο που και την εξέλιξη των νοσοκομειακών γιατρών θα εξορθολογίσει και τις σχετικές κρίσεις θα επιφέρει. 
      Επειδή, όμως, μιλήσατε για προσλήψεις, καταθέτω και τον κατάλογο των διορισμών ιατρών κλάδου ΕΣΥ, που ήταν χίλιοι εκατόν δώδεκα το 2006, καθώς και των επικουρικών γιατρών, που ήταν χίλιοι διακόσιοι δώδεκα το 2006, από τους οποίους οκτακόσιοι πενήντα τοποθετήθηκαν στην περιφέρεια και τριακόσιοι πενήντα στην Αθήνα και τη Θεσσαλονίκη.
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Δημήτριος Αβραμόπουλος καταθέτει τον προαναφερθέντα κατάλογο, ο οποίος έχει ως εξής: 
      (Να φωτογραφηθεί η σελίδα 93)
      ΔΗΜΗΤΡΗΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θα αποσυμφορήσουμε έτσι ένα σύστημα που οδηγήθηκε σε υδροκεφαλισμό και αδιέξοδα, για τα οποία όμως κάποιοι εκ των συναδέλφων, με επιλεκτική μνήμη, εμφανίζονται τιμητές τους. 
      Η αναδιάρθρωση της σύνθεσης και του αριθμού του Σ.Κ.Ε.Ι.Ο.Π.Ν.Ι. και η καθιέρωση του λεγόμενου πολυδιευθυντικού συστήματος, θα είναι δύο καίρια βήματα και πρωτοβουλίες μας για τη ριζική αναμόρφωση και βελτίωση των συνθηκών στελέχωσης και λειτουργίας του Ε.Σ.Υ.. 
      Σε σχέση με τους απαιτούμενους για την υλοποίηση του προγραμματισμού μας πόρους, πέρα από το ότι οι σχετικοί κωδικοί υπάρχουν στον προϋπολογισμό, τονίζω για μια ακόμα φορά την πάγια θέση και πεποίθησή μου ότι εθνικοί πόροι δίνονται για την υγεία. Ζητούμενο και στοίχημα είναι η ορθή και επωφελής διαχείρισή τους. Γι’ αυτό, από την πρώτη κιόλας στιγμή, εκείνο που τόνισα, ήταν ότι θα ασκηθεί μία πολιτική νοικοκυρέματος. 
      Για το σκοπό αυτό, όπως ήδη έχει παρουσιαστεί και εγκριθεί από την κυβερνητική επιτροπή, το νέο νομοσχέδιο για τις προμήθειες στο χώρο της υγείας θέτει τους όρους και τις δικλίδες για την ορθή διαχείριση του δημοσίου χρήματος, που θα επιτρέψει την εξοικονόμηση 500.000.000 ευρώ σε ετήσια βάση, τα οποία θα διατεθούν με τη σειρά τους, πέρα από τις ήδη εξασφαλισθείσες πιστώσεις, για προσλήψεις προσωπικού, γιατρών και νοσηλευτών, στο χώρο της υγείας.
      Επίσης, με το νομοσχέδιο για τη μείωση των Δ.Υ.Πε., πάλαι ποτέ Ε.Σ.Υ.Π., από δεκαεπτά σε επτά, με προοπτική την κατάργησή τους, την αντικατάστασή τους από ένα κεντρικό συντονιστικό όργανο και τη δημιουργία αντίστοιχων υπηρεσιών του Υπουργείου στις περιφέρειες, εξοικονομούμε ένα όχι ευκαταφρόνητο ποσό, των 50.000.000 ευρώ ετησίως, που και αυτό θα προστεθεί στα έσοδα του Ε.Σ.Υ., ελαφρύνοντας τις δημόσιες δαπάνες.
      Κυρίες και κύριοι συνάδελφοι, το ρόλο μας ως πολιτική ηγεσία του Υπουργείου Υγείας και Κοινωνικής Αλληλεγγύης τον αντιλαμβανόμαστε και τον υλοποιούμε ως αναπόδραστα συνδεδεμένο με τομές, με δράσεις και -εφόσον είναι απαραίτητο- με ρήξεις. Παρά τη μακαριότητα της αδράνειας που χαρακτήριζε πολλές πλευρές του Εθνικού Συστήματος Υγείας στο παρελθόν, εμείς αντιπαραθέτουμε συνολικό έργο, τόλμη και προοπτική. 
      Σύντομα θα κληθείτε και εσείς να λάβετε θέση για τα νέα νομοσχέδια, οπότε και θα κριθεί η ουσιαστική συμμετοχή όλων μας σ΄ αυτό το εθνικό, όπως είχα την ευκαιρία να πω στην αρχή, ζήτημα. Θα ήθελα πραγματικά να σας καλέσω να μη χάσουμε αυτήν την ευκαιρία, μέσα από ένα υπεύθυνο και εποικοδομητικό αντιπολιτευτικό λόγο εσείς και από μία συμπολιτευτική εποικοδομητική δράση εμείς και να βοηθήσουμε συνολικά να γίνει το σύστημα καλύτερο, λειτουργικότερο και αποδοτικότερο.
      Είμαστε πεπεισμένοι ότι τόσο το κοινωνικό σύνολο όσο και οι εργαζόμενοι στο Ε.Σ.Υ. θα αναγνωρίσουν και δημιουργικά θα συνδράμουν τις καινοτόμες πρωτοβουλίες μας, που με γενναιότητα λόγου και συναίσθημα ευθύνης αναλαμβάνουμε και υλοποιούμε. Όλοι πρέπει να αναλάβουμε τις ευθύνες μας απέναντι στην κοινωνία. Και μιας και σε κάποιο σημείο αναφέρθηκε και η λέξη «συγγνώμη», θα ήθελα να σημειωθεί ότι τελικά συγγνώμη θα ζητήσουν αυτοί που θα είναι απόντες απ’ αυτήν τη μεγάλη εθνική και κοινωνική προσπάθεια, την οποία είμαστε αποφασισμένοι να φέρουμε σε πέρας με επιτυχία. 
      Κυρίες και κύριοι συνάδελφοι, είναι ξεκάθαρο ότι μπροστά μας βρίσκεται μια κατάσταση, η οποία δεν είναι ούτε ευχάριστη ούτε εύκολη. Έτσι ήταν τα πράγματα πριν, περίπου τα ίδια αντιμετώπισαν και οι προηγούμενες κυβερνήσεις, ανεξάρτητα αν ως προς κάποια σημεία μπορεί κανείς να τις κρίνει αυστηρά. Την πρόθεσή τους όμως, ο τελευταίος που θα βρισκόταν να την αμφισβητήσει, είμαι εγώ. 
      Θέλω να σας διαβεβαιώσω ότι θα συνεχίσουμε στην ίδια γραμμή. Και ίσως αυτό, σε συνδυασμό με την ειλικρίνεια των προθέσεων, να συνιστά και μια ευκαιρία για όλους μας. Η πρόσκληση που απηύθυνα σήμερα, δεν έγινε για λόγους ρητορικούς ούτε εντυπωσιασμού. Πράγματι πιστεύω ότι έρχεται η ώρα, έτσι όπως εξελίσσονται τα πράγματα, για να χαραχθεί επιτέλους και μια εθνική στρατηγική υγείας σε βάθος χρόνου, τουλάχιστον δεκαετίας. Η ταχύτητα με την οποία εξελίσσονται τα προβλήματα, η ταχύτητα με την οποία όλο και περισσότερο προοδεύουν οι νέες τεχνολογίες στον τομέα της ιατρικής, η εξάπλωση μεγάλων προβλημάτων, που υπερβαίνουν πλέον τα σύνορα των χωρών και των περιφερειών, η ανάγκη για την προώθηση μιας δυναμικής πολιτικής υγείας είναι δεδομένα της εποχής μας. 
      Λέω καμιά φορά ότι, αν ως προς κάτι κρίνεται ο πολιτισμός που αναπτύσσεται σ΄έναν τόπο αυτό είναι κυρίως η κοινωνική του πολιτική και ιδιαίτερα η στάση της κοινωνίας απέναντι στις αδύναμες και ευπαθείς κοινωνικές ομάδες. Νομίζω ότι αυτό το τελευταίο μας ενώνει όλους. Και, αν ως προς κάτι, με τη σειρά της, κρίνεται η πολιτική, αυτό είναι η δυνατότητά της όχι μονάχα να πείθει για την αξιοπιστία των αντιπαραθέσεων, αλλά κυρίως η ικανότητά της να συνθέτει. 
      Στο όνομα, λοιπόν, αυτής της σύνθεσης απόψεων, που στηρίζεται στην συναντίληψη που προέρχεται μέσα από τις κοινές διαπιστώσεις και κυρίως από τις κοινές εμπειρίες, εκείνες που η Αντιπολίτευση βίωσε μέχρι χθες κι εκείνες που βιώνουμε κι εμείς σήμερα, πραγματικά μπορούμε να διαμορφώσουμε ένα πλαίσιο ασφάλειας και προοπτικής για την ελληνική υγεία. Και εκεί η Κυβέρνηση θα είναι πάντοτε ανοιχτή σε κάθε τι που θα συμβάλει στο να συλλειτουργήσουμε, να μπορέσουμε να συνεννοηθούμε και τελικά να συναποφασίσουμε κάτι, για το οποίο είμαι βέβαιος ότι οι επόμενες γενιές και τα παιδιά μας θα μας ευγνωμονούν. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει η Κοινοβουλευτική Εκπρόσωπος του ΠΑ.ΣΟ.Κ. κ. Αναστασία-Συλβάνα Ράπτη. 
      ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
      Κύριε Υπουργέ, καλώς ήρθατε στο Κοινοβούλιο, στη διαδικασία του κοινοβουλευτικού ελέγχου. 
      Θέλω να ξεκινήσω απ’ αυτό το τελευταίο που είπατε: «Να μας ευγνωμονούν οι επόμενες γενιές». Είμαι μαζί σας. Θα το ήθελα να συμβεί, αλλά φοβούμαι πως δεν θα μπορέσει να γίνει πραγματικότητα αυτή η ευχή, για έναν πάρα πολύ απλό λόγο, κύριε Υπουργέ. Μιλήσατε γλυκά, ήρεμα, μ’ εκείνον τον γνωστό επικοινωνιακό σας, ζηλευτό τρόπο. Όμως, είπατε ψέματα, κύριε Υπουργέ. Και για να μην το πολυβασανίζουμε, είπατε ψέματα γι’ αυτό καθεαυτό το θέμα της επίκαιρης επερώτησης, για τις προσλήψεις. Και τεκμηριώνω τον ισχυρισμό μου. 
      Πρόκειται για μια μικρή, πικρή ιστορία. Ξεκίνησε στις 25 Ιουνίου. Καλοκαιράκι ήταν. Στην «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ», όσοι την αγόρασαν, διάβασαν -και ευφράνθηκε η ψυχή τους- πρόταση-πρωτοβουλία του κ. Αβραμόπουλου για να ξεπεράσουμε όλους τους γραφειοκρατικούς σκοπέλους και να μπορέσουμε επιτέλους να προσλάβουμε τους εννέα χιλιάδες νοσηλευτές και νοσηλεύτριες που χρειάζονται τα νοσοκομεία, για να μπορούν οι ασθενείς να νοσηλεύονται με αξιοπρέπεια. 
      Ποιος δεν το θέλει; Όλοι είμαστε μαζί σας, το θέλουμε, μόνο που δεν ήταν  έτσι. Ήταν προετοιμασμένη η πρόταση, δεν ήλθε ξαφνικά. Την παραμονή, στις 24 του μηνός, ήταν στους Μολάους ο κύριος Υπουργός, εγκαινίασε εκεί τη Μονάδα Τεχνητού Νεφρού και έφτιαξε επικοινωνιακά το κλίμα. Διαβάζω ακριβώς τι είπε: «Η Κυβέρνηση και εγώ προσωπικά αναλαμβάνουμε μία ευθύνη και σε λίγες  μέρες από τώρα, αυτή η ευθύνη θα μεταφραστεί σε συγκεκριμένες πρωτοβουλίες, ώστε να λυθεί μια για  πάντα το μεγάλο πρόβλημα του προσωπικού. Εύχομαι με ομόψυχη…» -το διαβάζω δύο φορές- «…ομόψυχη συμπαράταξη όλων των πολιτικών δυνάμεων να υπερβούμε τις όποιες γραφειοκρατικές και άλλες δυσκολίες».
      Μίλησε για ομόψυχη συμπαράταξη όλων των πολιτικών δυνάμεων, μόνο που, όπως φάνηκε εκ των υστέρων, δεν είχε μπορέσει να εξασφαλίσει την ομοψυχία μέσα στους κόλπους της Κυβέρνησης, όπως επίσης δεν είχε κατορθώσει να εξασφαλίσει και ελάχιστα ψιχία από το Υπουργείο Οικονομικών. Όσο για τις γραφειοκρατικές και άλλες δυσκολίες, ξέρετε τι ήταν; Το Σύνταγμα. Απεδείχθη εκ των υστέρων. 
      Συνεχίζουμε λοιπόν, πάμε στην 25η Ιουνίου, βλέπουμε όλοι την πρόταση και πραγματικά ψάχνουμε όλοι να δούμε πώς μπορεί να γίνει κάτι τέτοιο. Αλλά, δεν μπορεί να γίνει. Και ο πρώτος που το λέει, είναι ο αρμόδιος Υπουργός, ο κ. Προκόπης Παυλόπουλος. Θα πει κανείς: «Μα, καλά ο Υπουργός δεν ήξερε, δεν ρώταγε;». Δεν μπορούσε να ρωτήσει τη νομική  υπηρεσία του Υπουργείου του; Δεν μπορούσε να ρωτήσει τον κ. Προκόπη Παυλόπουλο, να σηκώσει το τηλέφωνο το κόκκινο και να του πει: «Βρε αδελφέ, το και το, μπορούμε κάτι να κάνουμε;». Δεν είχε ένα φίλο συνταγματολόγο να ρωτήσει; Και άλλα πολλά μπορεί να  υποθέσει  κανείς. Εδώ βάζω μια τελεία και επαναλαμβάνω: Δεν ήξερε, δεν ρώταγε ή δεν ήθελε, δεν ρώταγε; Φοβούμαι ότι η απάντηση είναι πως δεν ήθελε. Γιατί να μη θέλει ένας Υπουργός Υγείας να προχωρήσει το σύστημα; Για έναν πάρα πολύ απλό λόγο. Διότι είναι σοβαρός άνθρωπος και ξέρει τα περιθώρια που έχει  αυτή η Κυβέρνηση. Διότι είναι ένας σοβαρός άνθρωπος και σου λέει πάρα πολύ απλά: «΄Εχω ένα χάρισμα, την επικοινωνία, ας τη χρησιμοποιήσω να σώσω ό,τι μπορεί να σωθεί από τούτη την Κυβέρνηση και να περιφρουρήσω την προσωπική μου εικόνα». 
      Έτσι, λοιπόν, αποφασίζει και κάνει αυτήν την επικοινωνιακή πρόταση σε βάρος των νοσηλευτών που είναι άνεργοι ή ετεροαπασχολούνται, σε βάρος των νοσηλευτών που ήδη εργάζονται μέσα στα νοσοκομεία διπλοβάρδια και  τριπλοβάρδια και περιμένουν τους άλλους να διοριστούν για να ανασάνουν λίγο, σε βάρος τέλος όσων νοσηλεύονται μέσα στα νοσοκομεία και σε βάρος των συγγενών τους, που ψάχνουν απεγνωσμένα ένα νοσηλευτή, μία νοσηλεύτρια μέσα στα νοσοκομεία και δεν βρίσκουν. Ανεπίτρεπτο. Ανεπίτρεπτο, όσο και αν η πρόθεση ήταν καλή!
      Και δημιουργήθηκε η εντύπωση όλο αυτόν τον καιρό -τη δημιουργούσε έτσι, με πολύ μεγάλη τέχνη ο Υπουργός- ότι «Να, θέλω να γίνει διακομματική επιτροπή στη Βουλή, να ψηφίσουμε διακόσιοι Βουλευτές να προσλαμβάνουμε άμεσα τους νοσηλευτές και τις νοσηλεύτριες». Και το ΠΑ.ΣΟ.Κ. είναι εδώ, το είπε προηγουμένως ο κ. Γρηγοράκος και το επαναλαμβάνω. Το ΠΑ.ΣΟ.Κ είναι εδώ και περιμένει. Περιμένει την περίφημη, την πρωτότυπη για τα συνταγματικά δεδομένα της χώρας μας πρόταση. Την περιμένει ξέρετε πόσο καιρό; Θα σας πω γιατί το μετράω μέρα-μέρα, εικοσιτετράωρο με εικοσιτετράωρο. Την περιμένει εκατόν τριάντα πέντε ημέρες. Βγάζω τα Σαββατοκύριακα, άρα είναι ενενήντα τέσσερις εργάσιμες ημέρες. Ακόμα την περιμένουμε την πρόταση. Νοσηλευτές ακούμε, νοσηλευτές δεν βλέπουμε.
      Ξέρετε κάτι; Αν οι προσλήψεις των νοσηλευτών είχαν γίνει με τη συχνότητα με την οποία επαναλαμβάνει εβδομαδιαίως τη συγκεκριμένη δήλωση της πρόθεσής του ο αρμόδιος Υπουργός, πιστέψτε με, κανένας ασθενής, ακόμα και αν εύρισκε την υγεία του, δεν θα ήθελε να φύγει από το νοσοκομείο. Τρεις νοσηλεύτριες και δύο γιατρούς πάνω από το κεφάλι του θα είχε. Γιατί να πάει σπίτι του, να έχει μόνο το σύζυγο ή τη σύζυγο; Το αντιλαμβάνεστε. 
      Δεν φτάνουν, όμως, μόνο αυτά. Παίζουμε πραγματικά και με την αντιληπτική ικανότητα όλων μας. Δημιουργείτε ένα κλίμα, ότι ούτε λίγο ούτε πολύ η πρόταση όπου να’ ναι μπορεί και να έλθει, αποκρύπτετε όμως το βασικό στοιχείο. Να προσλάβω νοσηλευτές, να προσλάβω νοσηλεύτριες. Κάπως πρέπει να τους πληρώσω. Πώς; Με τι χρήματα, με ποια κονδύλια; 
      Γίνεται τον Ιούλιο η περίφημη συνάντηση με τον κ. Αλογοσκούφη και περιμένουν τα Mέσα Mαζικής Eνημέρωσης να δουν τι θα βγει από τη συνάντηση, από όπου βγήκε η απόφαση για πρόσληψη νοσηλευτών-νοσηλευτριών. Διακόσια πενήντα άτομα με οκτάμηνη σύμβαση. Ξέρετε σε τι αντιστοιχεί αυτό; Άντε, για στρογγυλοποίηση του αριθμού να πω δύο νοσηλευτές ανά νοσοκομείο. Όμως δεν είναι δύο, είναι ενάμισης νοσηλευτής ανά νοσοκομείο. Με συγχωρείτε, δεν ντρεπόμαστε λίγο; Παίζουμε με τον πόνο του ασθενή και του συγγενή του, που είναι μέσα στο νοσοκομείο; 
      Υπάρχει και κάτι άλλο. Δίνει αλλεπάλληλες συνεντεύξεις ο κύριος Υπουργός, προασπιζόμενος την πρότασή του. Στις 28 Ιουνίου, σε συνέντευξή του στο ραδιόφωνο του «ALPHA 98,9», οι δημοσιογράφοι κ.κ. Κουρής, και Χιώτης τον ρωτούν οι άνθρωποι αν υπάρχουν τα λεφτά. Απάντηση: «Τα χρήματα υπάρχουν. Όλοι συναισθάνονται πόσο σημαντικό είναι να εξασφαλίσουμε την απρόσκοπτη λειτουργία του Ε.Σ.Υ.». Μαζί του ήμασταν κι εμείς εκείνη την ημέρα, στις 28 Ιουνίου.. 
      Στις 13 Ιουλίου, πάλι σε συνέντευξη στον «ALPHA» στους ίδιους δημοσιογράφους, τον ξαναρωτούν αν υπάρχουν τα λεφτά. Απάντηση: «Βεβαίως και υπάρχουν τα χρήματα. Όλες οι προσλήψεις, των οποίων οι διαδικασίες έχουν ξεκινήσει από το 2003, συνοδεύονται και από αντίστοιχες εγκρίσεις κονδυλίων που απαιτούνται». Το προσέξατε; Είπε «2003». Σας θυμίζω ότι το 2003 είναι πριν από το 2004, άρα επί κυβέρνησης ΠΑ.ΣΟ.Κ. 
      Ακολούθως, ο κύριος Υπουργός έρχεται σ’ αυτό που προηγουμένως υποστήριξε, στη συνταγματική Αναθεώρηση. Διαστρέφει, αναστρέφει την όλη πρόταση και λέει: «Κοιτάξτε να δείτε, εγώ ποτέ δεν είπα για έξω από το ΑΣΕΠ. Μίλησα και έκανα μία πρόταση εν όψει της συνταγματικής Αναθεώρησης». Του επισημαίνουν οι δημοσιογράφοι ότι είναι μία συνταγματική Αναθεώρηση, η οποία θα εφαρμοστεί πότε; Το 2011. Ήλθε εδώ και μας είπε ούτε λίγο ούτε πολύ -και κόντεψε να μας βγάλει τρελούς και τρελές- ότι υπάρχει πρόταση κατατεθειμένη στο πλαίσιο των διαδικασιών για την Αναθεώρηση του Συντάγματος. 
      Μα, αν σωστά γνωρίζω –αν δεν γνωρίζω σωστά, παρακαλώ πολύ διορθώστε με- χρειάζονται τουλάχιστον πενήντα υπογραφές, για να υποβληθεί μία συγκεκριμένη πρόταση και κάτι τέτοιο δεν έχει γίνει, απ’ όσο γνωρίζω. Πάλι, όμως, μακάρι να μη γνωρίζω σωστά και να έχει γίνει όλη αυτή η διαδικασία. Ακόμη όμως και αν έχει γίνει, τι σημαίνει αυτό; Μιλάμε το 2006 για προσλήψεις που αν γίνουν, θα γίνουν και θα δει νοσηλευτή δίπλα από το κρεβάτι του ο ασθενής –που εύχομαι να μην είναι ακόμη ασθενής ο νυν νοσηλευόμενος- το 2008. 
      Εν πάση περιπτώσει, υπάρχουν και τα στοιχεία που είναι αδιάψευστα. Μιλάει συνεχώς για προσλήψεις ο κ. Αβραμόπουλος. Όπως είπαμε, πρέπει να υπάρχουν τα κονδύλια. «Υπάρχουν», μας διαβεβαιώνει. Ελάτε, όμως, που υπάρχει το προσχέδιο του προϋπολογισμού του 2007. Έχω εδώ δύο σελίδες, για να διευκολυνθούμε, προσχέδιο κρατικού προϋπολογισμού 2006. Έχουμε και λέμε: Προβλέψεις για νέες προσλήψεις: 30.000.000. ευρώ. Η άλλη σελίδα: προσχέδιο προϋπολογισμού 2007. Ψάχνω προβλέψεις για το 2007 για νέες προσλήψεις και δεν βρίσκω. Μηδέν. Τα καταθέτω στα Πρακτικά.
      (Στο σημείο αυτό η Βουλευτής κ. Συλβάνα Ράπτη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αντιλαμβάνεστε ότι εδώ παίζουμε το κρυφτούλι, αλλά το κρυφτό κάποια στιγμή τελειώνει. Να δούμε ποιος θα «τα φυλάει» τότε.
      Πρέπει να σας πω ότι το θέμα των προσλήψεων δεν αγγίζει μόνο τους νοσηλευτές, αυτή είναι, όμως, η μεγαλύτερη ομάδα. Στην επιτροπή πριν από μερικές ημέρες, που είχε την καλοσύνη να έλθει ο κ. Αβραμόπουλος, μας μίλησε και μας είπε συγκεκριμένους αριθμούς, δεκατέσσερις χιλιάδες τριακόσια πενήντα άτομα. Υπάρχουν τα Πρακτικά, τα έχω και μαζί μου, για όποιον θέλει να ανατρέξει σ΄αυτά. 
      Επειδή είπατε δεκατέσσερις χιλιάδες, προσθέτω τους τριακόσιους πενήντα. Μη σας τους αφαιρέσω, μη σας ρίξω, δεν θέλω.
      Προκειμένου, λοιπόν, να βοηθήσουμε το Υπουργείο, ζητήσαμε από συνεργάτες μας να εντρυφήσουν στην όλη αυτή διαδικασία. Βρήκαμε λοιπόν και βλέπουμε ότι υπάρχουν αυτή τη στιγμή χίλιες εννιακόσιες ενενήντα τρεις θέσεις στo τελικό στάδιο. ΄Ολα αυτά με βάση τα όσα υπάρχουν στην ιστοσελίδα, όχι του Υπουργείου που έχει σταματήσει να ενημερώνεται, αλλά του Α.Σ.Ε.Π.. Είναι οι χίλιες εφτακόσιες θέσεις που ανέφερε -αυτές οι χίλιες εφτακόσιες θέσεις είναι για νοσηλευτές- συν κάτι ψιλά. Έχουμε στο στάδιο της επεξεργασίας των αιτήσεων τρεις χιλιάδες εκατόν σαράντα τέσσερις θέσεις. Έχουμε εβδομήντα θέσεις σε προκηρύξεις διαγωνισμών φορέων που ελέγχονται από το Α.Σ.Ε.Π. και, επίσης, έχουμε άλλες ογδόντα πέντε θέσεις που προβλέπεται να ολοκληρωθεί η διαδικασία γι΄αυτές το 2008. Δεν πρόλαβα να κάνω το άθροισμα –ας κάνει κάτι και το Υπουργείο- αλλά νομίζω ότι διαφέρει πάρα πολύ από τον αριθμό των δεκατεσσάρων χιλιάδων τριακοσίων πενήντα θέσεων. Καταθέτω επίσης προς διευκόλυνση και τον κατάλογο αυτό.
      (Στο σημείο αυτό η Βουλευτής κ. Συλβάνα Ράπτη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Υπάρχουν και άλλες προσλήψεις που πρέπει να γίνουν.
      Έρχομαι στην επικαιρότητα. Ε.Κ.Α.Β., σας θυμίζω ότι πριν από μερικές μέρες είχε γίνει μία πανηγυρική ορκωμοσία. Είχαμε μαζέψει στο Ε.Κ.Α.Β., κοντά στο Υπουργείο Εθνικής Άμυνας, όλους όσοι προσελήφθησαν, τετρακόσιοι δέκα τον αριθμό. Πρόκειται για προσλήψεις που είχαν δρομολογηθεί από παλιά, επί ΠΑ.ΣΟ.Κ.. Έγινε η ορκωμοσία, ήταν πολύ ωραία, τηλεοράσεις, μοιράστηκαν μπλουζάκια κ.λπ.. Ελάτε όμως που λείπουν άλλα χίλια πεντακόσια άτομα από το Ε.Κ.Α.Β.!
      Σήμερα έξω από το Υπουργείο Υγείας, στην Αριστοτέλους, ήταν οι άνθρωποι του Ε.Κ.Α.Β., οι άνθρωποι που όλοι ξέρουμε ότι παίζουν καθοριστικό ρόλο, όταν ο άνθρωπος μας είτε βρίσκεται στο σπίτι σε άσχημη κατάσταση και θέλουμε να μεταφερθεί άμεσα στο νοσοκομείο είτε πρέπει να πάει από το ένα νοσοκομείο στο άλλο. Ακούμε, βλέπουμε ρεπορτάζ, πληροφορίες. 
      Αυτοί οι άνθρωποι, λοιπόν, ουσιαστικά εμπαίζονται από το Υπουργείο Υγείας. Είχαν μία συνάντηση λίγο πριν από τη Διεθνή Έκθεση Θεσσαλονίκης. Προκειμένου να μη διαδηλώσουν και να χαλάσουν την εικόνα στη Διεθνή Έκθεση Θεσσαλονίκης, απέσπασαν υποσχέσεις: Το επίδομα ετοιμότητας από 50 ευρώ να γίνει 100 ευρώ. Ακόμα το περιμένουν. Περίμεναν και αυτοί προσλήψεις χιλίων πεντακοσίων ατόμων. Ακόμα περιμένουν.
      Αντιλαμβάνεστε ότι η κατάσταση δεν είναι αυτή, την οποία προσπάθησε με πολύ ήρεμο και γλυκό τρόπο, με το δικό του ζηλευτό και επικοινωνιακό τρόπο, να μας παρουσιάσει στην Αίθουσα αυτή ο κ. Αβραμόπουλος.
      Έρχομαι σ΄ ένα άλλο σημείο των προσλήψεων. Λαθροχειρίες, «Ελπίς», «Σισμανόγλειο». Θα σας πω κάτι πάρα πολύ απλό. Όταν ήρθε αυτή η ιστορία στην δημοσιότητα, όντως εδόθη μία εντολή από το Υπουργείο, από τον Υπουργό –προς τιμήν του- και πήραμε το κεφάλι του Διοικητή του νοσοκομείου.
      Έχω δύο ερωτήματα: Πρώτον, πήραμε το κεφάλι του διοικητή του νοσοκομείου γιατί προέκυψε κάτι; Διότι απ’ ό,τι μας είπε, σήμερα κατέθεσε το πόρισμα. Δεύτερον, δεν είναι μόνο το κεφάλι του Διοικητή του νοσοκομείου. Είναι και ένα άλλο καλοκαιρινό κεφάλι.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ολοκληρώνω, κύριε Πρόεδρε και σας ευχαριστώ για την ανοχή.
      Έχω και κάτι ακόμη. Στις 31 Ιουλίου λάβαμε μια απάντηση από το Υπουργείο Υγείας, η οποία έλεγε το εξής: Απαντώντας στην ερώτηση υπ’ αριθμόν τάδε που κατατέθηκε στις 13 Ιουλίου, σας γνωστοποιούμε ότι μετά το πέρας του ελέγχου του Σώματος Επιθεωρητών Υπηρεσιών Υγείας και Πρόνοιας κ.λπ. και τη λήψη σχετικού πορίσματος, θα επανέλθουμε για την ενημέρωσή σας.»
      Τότε ήταν στις 31 Ιουλίου, ήταν Ιούλιος. Σήμερα είναι Νοέμβριος και, όπως είδατε, για επικοινωνιακούς λόγους οι Βουλευτές ακόμα περιμένουν αυτό που θα έπρεπε να είχε βρεθεί στις θυρίδες τους. Το κρατούσαμε όμως, διότι είναι και αυτό άλλο ένα επικοινωνιακό ατού. Δίνουμε το χαρτί, το πόρισμα και θα το πάρουν από εδώ οι Βουλευτές. Αυτός είναι ο σεβασμός της κοινοβουλευτικής διαδικασίας!
      Κλείνω, κύριε Πρόεδρε και σας ευχαριστώ.
      Ξέρετε, ο Πρωθυπουργός αυτής της χώρας, ο Κώστας Καραμανλής, δεν έχει κουραστεί να επαναλαμβάνει ένα μότο: «Προτιμώ να είμαστε χρήσιμοι παρά ευχάριστοι».
      Φοβούμαι ότι ο κ. Αβραμόπουλος, επειδή είναι σοβαρός άνθρωπος και ξέρει πάρα πολύ καλά τι γίνεται, έχει καταλάβει ότι σε καμία περίπτωση δεν μπορεί να είναι χρήσιμος αυτός και η Κυβέρνηση την οποία υπηρετεί. Γι’ αυτό και προσπαθεί απεγνωσμένα, με επικοινωνιακό τρόπο, να φανεί ευχάριστος. Φοβούμαι ότι ούτε αυτό καταφέρνει πλέον. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Συλβάνα Ράπτη. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ακούσαμε την ανάπτυξη της επερωτήσεως από την πλευρά του ΠΑ.ΣΟ.Κ., και από τους επερωτώντες συναδέλφους και από την Κοινοβουλευτική Εκπρόσωπο, την κ. Ράπτη, η οποία επιχείρησε να προβεί σ’ ένα ψυχογράφημα, αν μπορώ να πω, του Υπουργού Υγείας για το κατά πόσο, δηλαδή, είναι επικοινωνιακός, για το κατά πόσο είναι άνθρωπος ο οποίος προφυλάσσει τον εαυτό του κι όλα αυτά. Αλλά νομίζω πώς μάταια έχασε το χρόνο της, διότι ο Υπουργός Υγείας και το Υπουργείο Υγείας γενικότερα απαντούν στην επερώτηση με αριθμούς, με πράξεις και κάθε άλλη προσπάθεια να μετατοπιστεί το βάρος της κριτικής σε θέματα προσωπικά ή πολιτικών στρατηγικών, πέφτει στο κενό. Δεν είναι θέμα προσωπικό. Είναι θέμα μιας πολιτικής, η οποία αποδίδει και η οποία, συγκρινόμενη με την πολιτική του ΠΑ.ΣΟ.Κ., είναι πολύ καλύτερη.
      Επιπλέον όταν ο σημερινός Υπουργός Υγείας, ο κ. Αβραμόπουλος, είχε το θάρρος να παρουσιάσει το πρόβλημα το οποίο υπάρχει με το Α.Σ.Ε.Π., δεν το είπε για να μειώσει το Α.Σ.Ε.Π.. Το είπε για να αναδείξει την ανάγκη διαφορετικής μεταχειρίσεως των προσλήψεων του νοσηλευτικού προσωπικού λόγω της μοναδικότητος που έχει η χρησιμότητα αυτών των προσώπων στο κοινωνικό σύνολο. 
      Όταν αναδεικνύουμε ένα θέμα, δεν το κάνουμε απαραίτητα για να μειώσουμε ένα θεσμό όσο, όπως εν προκειμένω συνέβη, για να τονίσουμε τον πρωταρχικό ρόλο του, για να αναλάβουμε όλοι τις ευθύνες μας έναντι της επείγουσας ανάγκης, για να εφοδιαστούν, για να στελεχωθούν τα νοσοκομεία με το απαραίτητο προσωπικό. Όχι ότι εν τω μεταξύ το Υπουργείο Υγείας, ο Υπουργός, ο κ. Αβραμόπουλος, δεν ενδιαφέρεται και δεν προχωρεί τις διαδικασίες. Το 2005 μόνο για νοσηλευτικό προσωπικό κάθε κατηγορίας, Π.Ε., Τ.Ε. και Δ.Ε., υλοποιήθηκε η πράξη Υπουργικού Συμβουλίου του προηγούμενου έτους και προχωρήσαμε σε προκήρυξη και κάλυψη δύο χιλιάδων θέσεων. Φέτος, υλοποιείται πράξη Υπουργικού Συμβουλίου του 2005, που αφορά τα δύο χιλιάδες τριάντα άτομα νοσηλευτικού προσωπικού. 
      Είπε ο Υπουργός Υγείας ότι ασχέτως της προτάσεως την οποία έθεσε δημόσια και με παρρησία, έχει συνεννοηθεί με το Α.Σ.Ε.Π., ώστε ένα ειδικό τμήμα του Α.Σ.Ε.Π. να ασχολείται με τις προκηρύξεις του τομέα υγείας λόγω της ιδιαιτερότητας που έχει αυτός ο τομέας. Αυτό δεν είναι ούτε επικοινωνιακό ούτε συμπαθές ούτε αντιπαθές. Αυτό είναι πρακτικό, είναι πολιτική και συγκρινόμενη με την πολιτική του ΠΑ.ΣΟ.Κ., είναι πολύ καλύτερη. Αυτό είναι πολιτική. 
      Το ΠΑ.ΣΟ.Κ όμως, με αφορμή και αυτήν την επερώτηση, επεχείρησε να παρουσιάσει και πάλι μία πλασματική εικόνα όσον αφορά το Α.Σ.Ε.Π., όσον αφορά τις προσλήψεις δήθεν παιδιών της Νέας Δημοκρατίας και όσον αφορά την υποβάθμιση εκ μέρους μας του Α.Σ.Ε.Π.. 
      Έχουν, όμως, όχι μόνο τα λόγια τη μοίρα τους, αλλά έχουν και τα κείμενα τη μοίρα τους. Έχω μπροστά μου ένα κείμενο του Α.Σ.Ε.Π. με ημερομηνία 13 Ιουνίου 2006, που λέει: «Ανώτατο Συμβούλιο Επιλογής Προσωπικού προς το Υπουργείο Εσωτερικών». Το υπογράφει, με εντολή Προέδρου, ο κ. Μπακόπουλος, Αντιπρόεδρος του ΑΣΕΠ. 
      Κάνει μία ανασκόπηση της θεσμικής πορείας του Α.Σ.Ε.Π. και αφού αναφερθεί στον αρχικό νόμο, το νόμο Πεπονή, το ν. 2190 του ΄94 γράφει εν συνεχεία, εν είδει απολογισμού της θεσμικής πορείας του Α.Σ.Ε.Π.: «Σημαντικός περιορισμός των ως άνω αρμοδιοτήτων του Α.Σ.Ε.Π.» –των αρμοδιοτήτων του ιδρυτικού νόμου- «με τη μεταβίβαση μεγάλου μέρους αυτών στους ίδιους τους φορείς του δημοσίου τομέα που ήθελαν να καλύψουν κενές θέσεις προσωπικού, έγινε το έτος 1997 με τους νόμους 2527 και 2539, όπως αυτός τροποποιήθηκε με το ν. 2623/1998.
      Επιπλέον, με το ν. 2839/2000, επήλθαν νέες σημαντικές μεταβολές στο σύστημα προσλήψεων του Α.Σ.Ε.Π. προς την κατεύθυνση περαιτέρω εξασθένησης των ελεγκτικών αρμοδιοτήτων του». 
      Και εξηγεί, εν συνεχεία, φέτος τον Ιούνιο το ίδιο το Α.Σ.Ε.Π. ότι είναι φανερό ότι άλλο ο έλεγχος των δικαιολογητικών όλων των υποψηφίων από το Α.Σ.Ε.Π. και άλλο ο δειγματοληπτικός έλεγχος. 
      Τέλος, καταλήγει: «Η ρύθμιση αυτή του νόμου…» -των νόμων, δηλαδή, οι οποίοι μείωσαν την ελεγκτική ισχύ του Α.Σ.Ε.Π.- «…επέτρεψε στους φορείς να προχωρήσουν στην έκδοση ατομικών πράξεων διορισμού, με βάση αποκλειστικά και μόνο το δικό τους έλεγχο των δικαιολογητικών κατ’ αποκλεισμό του Α.Σ.Ε.Π., ενώπιον του οποίου ούτε ενστάσεις μπορούσαν να υποβληθούν». 
      Και όλα αυτά την περίοδο πριν τη Νέα Δημοκρατία. Και είναι γνωστό ότι το Α.Σ.Ε.Π. σήμερα διοικείται από τα ίδια πρόσωπα που το διοικούσαν και πριν από το Μάρτιο του 2004.
      Όσον αφορά, τέλος, στην περίφημη συνέντευξη, θα ήθελα να πω ότι η συνέντευξη έχει μεν θεσμοθετηθεί, αλλά έχει ελάχιστα χρησιμοποιηθεί. Γράφει το ίδιο έγγραφο του Α.Σ.Ε.Π. ότι μέχρι σήμερα το Α.Σ.Ε.Π., χρησιμοποιώντας πολύ προσεκτικά την εξουσία που του παρέχει ο νόμος να αποκλείει με απόφασή του τη διενέργεια της συνέντευξης, έχει εξετάσει σε επίπεδο ολομέλειας πολλά αιτήματα φορέων που ζητούν να περιληφθεί στην προκήρυξη το κριτήριο της συνέντευξης και από αυτά –Ιούνιος του 2006, κύριε Πρόεδρε!- έχει δεχθεί τη συνέντευξη σε τρεις μόνο περιπτώσεις και, συγκεκριμένα, στην περίπτωση του Ψυχιατρικού Νοσοκομείου Πέτρας Ολύμπου μόνο για τους κλάδους Π.Ε. Νοσηλευτικής, στην περίπτωση του Ι.Κ.Α. μόνο για τον κλάδο Π.Ε. Ψυχολόγων-Κοινωνικών Έργων και στην περίπτωση του Οργανισμού Επαγγελματικής Εκπαίδευσης και Κατάρτισης μόνο για δώδεκα θέσεις Π.Ε. Επαγγελματικής Κατάρτισης.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Βλέπουμε, δηλαδή, στον τομέα της υγείας την επιτάχυνση των διαδικασιών, τη θεσμοθέτηση χιλιάδων νέων θέσεων νοσηλευτικού προσωπικού και προσλήψεις χιλιάδων γιατρών. Και ανέφερε ο Υπουργός ότι μόνο το 2006 προσλαμβάνονται χίλιοι εκατόν δώδεκα γιατροί του κλάδου Ε.Σ.Υ. και χίλιοι διακόσιοι επικουρικοί, οι περισσότεροι εκ των οποίων στέλνονται στην επαρχία. 
      Με το νομοσχέδιο που ήδη παρουσιάστηκε στην κυβερνητική επιτροπή και στο Υπουργικό Συμβούλιο για τις προμήθειες των νοσοκομείων, εξοικονομείται, όπως υπολογίζεται βάσιμα, ένα ιλιγγιώδες ποσό 500.000.000 ευρώ, το οποίο δεν θα διατεθεί πουθενά αλλού, παρά μόνο για τις ανάγκες της υγείας.
      Βλέπουμε δηλαδή…
      ΕΚΤΟΡΑΣ ΝΑΣΙΩΚΑΣ: Πενήντα είπε ο Υπουργός!
      ΛΕΩΝΙΔΑΣ ΓΡΗΓΟΡΑΚΟΣ: Κύριε συνάδελφε, ο Υπουργός μίλησε για πενήντα.
      ΚΩΝΣΤΑΝΤΙΝΟΣ ΤΑΣΟΥΛΑΣ: Πενήντα από την κατάργηση των Δ.Υ.ΠΕ.. Πενήντα εκατομμύρια ευρώ είναι η εξοικονόμηση πόρων από την κατάργηση των Δ.Υ.ΠΕ. που από δεκαεπτά γίνονται επτά. 
      Με το νομοσχέδιο για τις προμήθειες των νοσοκομείων και την ορθολογικοποίηση του «Λεβιάθαν» αυτής της καταστάσεως, εξοικονομούνται απίστευτοι πόροι οι οποίοι θα διοχετευτούν και στις προσλήψεις…
      ΕΚΤΟΡΑΣ ΝΑΣΙΩΚΑΣ: Δημιουργούνται, όμως, πρόσθετα χρέη.
      ΚΩΝΣΤΑΝΤΙΝΟΣ ΤΑΣΟΥΛΑΣ: Εξοικονομούνται πόροι που θα βοηθήσουν το Εθνικό Σύστημα Υγείας. Και αυτά δεν είναι ούτε επικοινωνιακά ούτε γλυκά ούτε πικρά. Αυτά είναι πρακτικά και είναι καλύτερα από το χθες.
      Καταλήγοντας, θα ήθελα να πω ότι δεν ισχύει ούτε αυτό που σας έκανε να χρησιμοποιήσετε την επερώτηση ως μέσον για να περάσετε την εντύπωση ότι δήθεν και σ΄ αυτόν τον τομέα γίνονται όργια προσλήψεων μεροληπτικών -το αποδεικνύουν έγγραφα του ίδιου του Α.Σ.Ε.Π.- αλλά ούτε και η υποβάθμιση του τομέα της υγείας υπάρχει από τη σημερινή Κυβέρνηση, όχι ασφαλώς επειδή διαφυλάσσει ο κύριος Υπουργός τον εαυτό του, αλλά επειδή τον διαφυλάσσει με το να πηγαίνει τη σκυτάλη πιο μπροστά από ό,τι την παρέλαβε. 
      Είναι αξιοσημείωτο ότι τον χαρακτηρίζετε έτσι, ενώ ο ίδιος σε κάθε στάση του λόγου του –και σήμερα- απέτισε φόρο τιμής σ΄ όλους τους προηγούμενους Υπουργούς Υγείας, ακόμα και των δικών σας κυβερνήσεων. 
      Σε αντίθεση, λοιπόν, μ’ αυτή τη συμπεριφορά, δέχτηκε κριτική για το ύφος του και για το στυλ του. 
      Νομίζω πως το ύφος και το στυλ και του κ. Αβραμόπουλου και της Κυβέρνησης είναι να πάνε τα πράγματα πολύ πιο μπροστά από κει που τα αφήσατε. Και στη σημερινή απάντηση της επερώτησης, αυτό αποδείχθηκε και για τον τομέα της υγείας και για τον τομέα της αντικειμενικότητας.
      Τελειώνω λέγοντας ότι αυτός ο μύθος που με κάθε ευκαιρία θέλετε να περάσετε, ότι δήθεν η Νέα Δημοκρατία ευνοεί τους οπαδούς της, δεν γίνεται πιστευτός, διότι οι μεν οπαδοί της Νέας Δημοκρατίας που εξακολουθούν να είναι η πλειοψηφία του ελληνικού λαού ξέρουν ότι δεν ευνοούνται. Οι οπαδοί του ΠΑ.ΣΟ.Κ, οι οποίοι είναι όλοι διορισμένοι στο δημόσιο, ξέρουν ότι δεν έρχονται νεοδημοκράτες στο δημόσιο. 
      ΠΡΟΕΔΡΕΥΩΝ (Γεώργιος Σούρλας): Κύριε Τασούλα, ως προς το τελευταίο, ας ρωτήσουν τους Βουλευτές της Νέας Δημοκρατίας. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Για ποιους τα λέτε αυτά; Για μια μικρή μειοψηφία, για ένα μικρό αριθμό Ελλήνων, οι οποίοι φαντάζεστε ότι θα πιστέψουν εσάς, τους αρχιερείς του ρουσφετιού, όταν λέτε ότι αυτό σήμερα επαναλαμβάνεται καλύτερα από τη δική σας περίοδο; 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ.
      ΚΩΝΣΤΑΝΤΙΝΟΣ ΤΑΣΟΥΛΑΣ: Γι΄ αυτούς διάβασα αυτά τα κείμενα του Α.Σ.Ε.Π., για όλους τους Έλληνες γίνεται η αντικειμενικότητα, γι΄ αυτούς τους Έλληνες και τους δικούς μας και τους δικούς σας και όλους παίρνονται αυτά τα μέτρα, τα οποία βελτιώνουν και την κατάσταση στην υγεία και την κατάσταση αντιμετώπισης των Ελλήνων, που όπως είπε και ο Υπουργός, δεν είναι πια ΠΑ.ΣΟ.Κ και Νέα Δημοκρατία, αλλά είναι άνθρωποι που έχουν απαιτήσεις και αξιώσεις τις οποίες η σημερινή Κυβέρνηση υπηρετεί. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τασούλα. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας και Αντιπρόεδρος της Βουλής κ. Παναγιώτης Κοσιώνης.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. Θα είμαι και εγώ τόσο σύντομος, όσο ο κύριος συνάδελφος.
      Συζητάμε μια επερώτηση του κόμματος της Αξιωματικής Αντιπολίτευσης και επερώτηση μέσα στα πλαίσια του κοινοβουλευτικού ελέγχου σημαίνει κάνω κριτική, κάνω προτάσεις.
      Κυρίαρχο θέμα είναι οι προσλήψεις και είναι πραγματικά τεράστιο θέμα, γιατί τι νόημα έχει να έχεις υποδομές και να μην έχεις κάνει προσλήψεις κατάλληλου προσωπικού για να μπορεί να νοσηλεύεται ο ελληνικός λαός. 
      Το θέμα των προσλήψεων, όμως, είναι χρόνιο, χρονίζει. Θα έλεγα ότι ξεπερνάει τη δεκαετία και μάλιστα με μια τάση χειροτέρευσης από χρονιά σε χρονιά και για το λόγο ότι έχει αλλάξει η νοσηρότητα, για την οποία δεν μιλάει κανείς. Ήμουν νιος και γέρασα από τότε που έλεγαν ότι θα γίνει ο υγειονομικός χάρτης της χώρας. Έχει αλλάξει η νοσηρότητα. 
      Χαρακτηριστικό παράδειγμα που έχει μια σημασία, κύριε Υπουργέ, γιατί λέγονται διάφορα στα κανάλια, είναι ότι ο καρκίνος στις αγροτικές περιοχές έχει ξεπεράσει σε ποσοστό τον καρκίνο των μεγάλων αστικών κέντρων. Θέλει μελέτη το γιατί άραγε συμβαίνει αυτό.  
      Και γι΄ αυτόν το λόγο, λοιπόν, θα έπρεπε οι προσλήψεις να είναι πολύ περισσότερες. Και ακόμα υπάρχει χειροτέρευση και γιατί δεν γίνονται προσλήψεις. Και δεν γίνονται, διότι υπάρχουν πολιτικές αποφάσεις μέσα στα πλαίσια λειτουργίας του συστήματος. Είναι  πολιτικές αλλαγές που έχουν γίνει σε σχέση, παραδείγματος χάρη με τη μονιμότητα του προσλαμβανόμενου προσωπικού. Και μιλάω για όλο το δημόσιο τομέα και δεν μιλάω μόνο για τον τομέα της υγείας. 
      Έχω πει χαρακτηριστικά -και έχει μια σημασία, γιατί όπου διαβάσει κανείς, αν γυρίσει λιγάκι πίσω το βλέπει- ότι το 1986-1987, δηλαδή, στα μέσα της δεκαετίας του 1980, έγινε μια τεράστια στροφή του μεγάλου επενδυτικού κεφαλαίου σε δύο τομείς που ήταν παρθένοι, τον τομέα πολιτισμού και τον τομέα υγείας. Στον τομέα πολιτισμού δεν θέλω να αναφερθώ. Θα αναφερθώ στον τομέα της υγείας.
      Ξέρετε ότι το μεγάλο επενδυτικό κεφάλαιο δεν είναι κουτό να κάνει επενδύσεις στο βρόντο, χωρίς να ξέρει αν θα πετύχει. Πρέπει να έχει παραχώρηση από το δημόσιο τομέα, αυτό που λέμε Εθνικό Σύστημα Υγείας. Και ξέρετε πάρα πολύ καλά πότε έγινε. Είναι τότε που βγήκε η μεγάλη ρήση, η οποία υλοποιήθηκε σ΄ ένα μεγάλο χρονικό διάστημα, για τα νέα «τζάκια». Και αν κοιτάξετε στον τομέα της υγείας, θα βρείτε πολλά τέτοια νέα «τζάκια», με τεράστια κέρδη, τα οποία δεν έγιναν χθες και προχθές. Τα έχουμε χρόνια ολόκληρα και κυρίως από τα μέσα της δεκαετίας του ’80. Είναι έτσι τα πράγματα ή δεν είναι; Και βέβαια ανάλογα με την πολιτική που έχει ασκηθεί μέχρι τώρα.
      Παραδείγματος χάρη, υπήρξαν εκ μέρους του ΠΑ.ΣΟ.Κ, όταν ήταν κυβέρνηση, νομοθετικές παρεμβάσεις μέσα στα πλαίσια της περιστολής των δημοσίων δαπανών και δεν προχωρούσαν σε πρόσληψη μόνιμου προσωπικού όλων των ειδικοτήτων με τα κριτήρια ανάγκης που υπήρχαν. Είναι χαρακτηριστικό ότι υπήρχαν ορισμένα νομοθετήματα, τα οποία τα σκέφτεται κανείς εκ των υστέρων και εν πάση περιπτώσει, μπορεί να μη χαμογελάει, αλλά μπορεί να λέει και κάτι περισσότερο μέσα του. 
      Είχε θεσμοθετηθεί, όταν αποχωρεί μια νοσηλεύτρια να προσλαμβάνεται μια άλλη. Και όταν αποχωρούν πέντε εργαζόμενοι άλλων ειδικοτήτων να προσλαμβάνεται ένας. Αυτό τι ήταν; Οι κενές οργανικές θέσεις ουδέποτε έχουν καλυφθεί και επειδή μιλάμε τώρα για οργανισμούς νοσοκομείων, οι οποίοι δεν έχουν αλλάξει κ.λπ., αν ρωτήσει κανείς  -εγώ άκουσα τον κύριο Υπουργό και άλλους συναδέλφους που μίλησαν, ότι έχουν αλλάξει ορισμένα, αλλά τα περισσότερα από τα νοσοκομεία έχουν τους παλιούς οργανισμούς- θα του πουν από το 1987, 1988, 1990. Παρά το ότι έχουν αλλάξει οι τεράστιες ανάγκες. 
      Το ίδιο έγινε και για μονάδες που δημιουργήθηκαν σε καινούργια νοσοκομεία. Οι προσλήψεις προσωπικού πώς έγιναν; Θα θυμόσαστε εγκυκλίους που είχαν δημοσιευτεί τότε, που  ζητούσαν μεταθέσεις  νοσηλευτικού και ιατρικού προσωπικού, από άλλα νοσοκομεία της περιφέρειας, για να στελεχώσουν αυτά τα νοσοκομεία. Και εδώ έχει μια σημασία, γιατί ακούγεται κατά διαστήματα αυτό  που λέγεται για το Α.Σ.Ε.Π.,  χρονοβόρες διαδικασίες κ.λπ.. Δεν ξέρω, εάν θυμούνται οι συνάδελφοι, πριν από ένα-ενάμιση χρόνο, που είχαν διαμαρτυρηθεί οι εργαζόμενοι στο Α.Σ.Ε.Π. και είπαν, μην τα ρίχνετε όλα επάνω μας. Ούτε προσωπικό πολύ υπάρχει για να μπορεί να κάνει τις προσλήψεις ούτε κατάλληλος τεχνολογικός εξοπλισμός. Γι’ αυτό ποιος φταίει άραγε; 
      Για να λειτουργήσει ένα νοσοκομείο, ως  δημόσιο, όπως το λέμε –τα περισσότερα βέβαια τώρα δεν είναι δημόσια νοσοκομεία, αλλά εν πάση περιπτώσει- πρέπει να είναι από την κορυφή μέχρι τα νύχια εντάξει. Το εργατοτεχνικό προσωπικό που χρησιμοποιείται, ξέρετε με ποιο τρόπο προσλαμβάνεται. Δεν ξέρω εάν θυμόσαστε το νόμο που είχε ψηφιστεί το 2003, που έλεγε, «την καθαριότητα, τη φύλαξη και την τροφοδοσία του νοσοκομείου, την αναλαμβάνουν ανώνυμες εταιρείες». Και το εξωφρενικό, θα μπορούσε να πει κανείς για την αντίληψη τη δική μας, ήταν ότι στην αιτιολογική έκθεση έλεγε, «έστω και εάν το ποσό που θα χρειάζεται είναι μεγαλύτερο από εκείνο που θα πλήρωνε το δημόσιο». Είναι  είσοδος του μεγάλου κεφαλαίου μέσα στα νοσοκομεία; Και έλεγε τότε ότι θα πληρώνουν οι άλλοι τομείς, εκτός από το νοσηλευτικό τομέα. Εάν είναι δυνατόν να μείνει μόνο ο νοσηλευτικός τομέας ανεπηρέαστος, γιατί ξέρουμε πάρα πολύ καλά πόσο επηρεάζεται. 
      Μέσα στα πλαίσια, λοιπόν, της κάλυψης της μείωσης των δαπανών, το ΠΑ.ΣΟ.Κ. όταν ήταν κυβέρνηση δεν έπαιρνε προσωπικό μόνιμο για την κάλυψη των πάγιων και διαρκών αναγκών, αλλά έπαιρνε ορισμένου χρόνου και επικουρικούς. Τώρα κατηγορείται η Νέα Δημοκρατία, διότι δεν πήρε τόσους όσους έπρεπε. Βέβαια, όλες αυτές οι αποφάσεις που είχαν παρθεί πιο μπροστά, εγώ θα έλεγα –αν μπορώ να το πω έτσι λαϊκά- ότι είναι λουκούμι στο πιάτο της Νέας Δημοκρατίας, η οποία έχει την αντίληψη αυτή της ιδιωτικοποίησης, όπως την είχε και πιο μπροστά. 
      Η αλλαγή των εργασιακών σχέσεων είναι δεδομένη. Αλλάζει με την πάροδο του χρόνου γενικά σε όλους τους τομείς. Και σ΄ αυτόν τον τομέα. Και ξέρουμε πάρα πολύ καλά ότι εκεί με τους επικουρικούς κ.λπ. που τους έχουν αναλάβει εργολάβοι, τελικά αυτοί πληρώνονται από τα έσοδα του νοσοκομείου, από τα ασφαλιστικά ταμεία και από ανασφάλιστους. 
      Πραγματικά, αυτό που λέγεται ότι το 2007 θα φύγουν πάρα πολλοί, γιατί θα ζητήσουν πρόωρη συνταξιοδότηση, ισχύει. Γιατί όμως; Γιατί αυτά προέρχονται από πλευράς συνταξιοδοτικού προβλήματος και αυτά που υπάρχουν μέχρι τώρα ωθούν τους ανθρώπους να φύγουν. Το ερώτημα είναι πώς θα καλυφθούν οι θέσεις αυτές που έχουν δημιουργηθεί. 
      Υπάρχει το πρόβλημα αυτό για κλειστές ιατρικές μονάδες Μ.Ε.Θ., αλλά εδώ, αγαπητοί συνάδελφοι, μπαίνει ένα ερωτηματάκι. Είναι μερικές φορές αυτό το παράξενο, που έχω πει και άλλη φορά, το μαγνητόφωνο της μνήμης. Καμιά φορά δεν λειτουργεί επιλεκτικά και καμία φορά σε άλλους λειτουργεί. Ε, σε μένα λειτουργεί, τι να κάνουμε; Όταν συζητάγαμε, λοιπόν, για το «Ερρίκος Ντυνάν» και για τον «Ερυθρό Σταυρό» -για τις Μ.Ε.Θ.-, ακούστηκε ότι είμαστε σύμφωνοι –όχι εμείς- με τη σύμπραξη δημόσιου και ιδιωτικού τομέα. 
      Είναι έτσι ή δεν είναι; Άρα, λοιπόν, τι κριτική κάνουμε τώρα όταν αυτά που πάνε να γίνουν δεν γίνονται μέσα στα πλαίσια αυτών των αποφάσεων; Θυμάμαι χαρακτηριστικά το πρόβλημα που είχε δημιουργηθεί τότε όταν το συζητούσαμε στην επιτροπή. 
      Τώρα θα πει κανείς βέβαια «κάνετε μια τοποθέτηση που έχει ιδεολογικά και πολιτικά χαρακτηριστικά». Η δική  μας θέση σχετικά με το δημόσιο σύστημα της υγείας είναι γνωστή από δεκαετίες ολόκληρες: δωρεάν παροχή περίθαλψης στον ελληνικό λαό, έξω η επιχειρηματική δραστηριότητα. Και εδώ, αγαπητοί συνάδελφοι, υπάρχει αυτό που είπα ότι έχει μια ιδεολογική βάση: Ακόμα και στα πλαίσια του καπιταλιστικού συστήματος θα μπορούσε να πει κανείς ότι το καπιταλιστικό σύστημα θα το συνέφερε να έχει ένα τέτοιο σύστημα υγείας, να παρέχει δωρεάν περίθαλψη στον εργαζόμενο για να μπορεί να τον χρησιμοποιήσει και να τον ξεζουμίσει. Ούτε αυτό δεν κάνει. Και ξέρουμε πάρα πολύ καλά ότι άμα κινδυνεύει η ζωή σου και έχεις λεφτά πας και πληρώνεις. Άμα δεν έχεις αρχίζεις τη συζήτηση με τον Άγιο Πέτρο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε. 
      Το λόγο έχει ο Κοινοβουλευτικός Εκπρόσωπος του Συνασπισμού, κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, για να λειτουργήσουν οι υγειονομικές μονάδες, νοσοκομεία, κέντρα υγείας κ.λπ., απαιτούνται και εγκαταστάσεις, ξενοδοχειακή υποδομή και εξοπλισμός σε τεχνικά μέσα και βέβαια προσωπικό ιατρικό, νοσηλευτικό, διοικητικό, τεχνικό, υποστηρικτικό κ.λπ..
      Συγχαρητήρια στο ΠΑ.ΣΟ.Κ. που έφερε αυτή την επίκαιρη επερώτηση. Σήμερα συζητάμε για το νοσηλευτικό προσωπικό. Μην ξεχνάμε όμως ότι υπάρχουν τεράστιες ελλείψεις και σε άλλο προσωπικό, παραδείγματος χάριν, σε τραυματιοφορείς. Πηγαίνετε να δείτε τι γίνεται εκεί, κάτω από ποιες συνθήκες δουλεύουν αυτοί οι άνθρωποι. Στη χώρα μας πάντοτε η αχίλλειος πτέρνα του υγειονομικού μας συστήματος ήταν η έλλειψη νοσηλευτικού και του άλλου προσωπικού. Βέβαια υπάρχουν ελλείψεις και σε ιατρικό προσωπικό αλλά μετά τη θεσμοθέτηση και τη λειτουργία του Ε.Σ.Υ. αυτές οι ελλείψεις έχουν σημαντικά περιοριστεί. 
      Τώρα όσον αφορά στο νοσηλευτικό με το π.δ. 87/1986 έχουν προσδιοριστεί προϋποθέσεις για τις οργανικές θέσεις κάθε νοσοκομείου και μονάδας υγείας. Και βέβαια με βάση αυτό θεσμοθετήθηκαν οι οργανισμοί των νοσοκομείων το 1986. Αυτές οι ρυθμίσεις πλησίαζαν τα πρότυπα των ευρωπαϊκών χωρών χωρίς να πούμε ότι έφταναν αυτά των ανεπτυγμένων ευρωπαϊκών χωρών όπως ήταν οι σκανδιναβικές χώρες, η Αγγλία, η Ιρλανδία, ειδικά στον τομέα της υγείας. Αλλά αυτοί οι οργανισμοί ποτέ δεν ολοκληρώθηκαν. 
      Σε όλες τις νοσηλευτικές μονάδες της χώρας από τα κεντρικά νοσοκομεία από τον «Ευαγγελισμό», για παράδειγμα, που είναι η ναυαρχίδα του υγειονομικού στόλου ή το «Αττικό» μέχρι τα μικρότερα κέντρα υγείας στην περιφέρεια, να μην πω τα κέντρα υγείας στα νησιά του νοτιοανατολικού Αιγαίου παραμένουν κενές από το 30% ως το 50% των οργανικών, θεσμοθετημένων θέσεων το 1986 και φθάνουν μέχρι το 90% στα νησιά του νοτιοανατολικού Αιγαίου. Είναι μια κατάσταση τραγική πραγματικά. 
      Και βέβαια μέσα σ’ αυτή την εικοσαετία υπήρξε μια αλματώδης ανάπτυξη της ιατρικής. Ξέρουμε όλοι πολύ  καλά ότι αντίστοιχα αυξήθηκαν και οι ανάγκες σε νοσηλευτικό προσωπικό. Δημιουργήθηκαν νέες μονάδες, εντατικής θεραπείας, εμφραγμάτων, εγκαυμάτων, τεχνητού νεφρού κ.λπ. Δημιουργήθηκαν νέες ειδικότητες και καινούργιες κλινικές. Υπάρχουν σύγχρονα χειρουργεία και εργαστήρια: Αξονικές, μαγνητικές τομογραφίες επεμβατικής ακτινολογίας κ.λπ.. Όλα αυτά έχουν τεράστιες ανάγκες σε νοσηλευτικό προσωπικό. Και βέβαια και νέες θεραπευτικές προσεγγίσεις σε μια σειρά παθήσεις, όπως χημειοθεραπείες, κέντρα αποκατάστασης, υποστηρικτικές θεραπείες κ.λπ.. 
      Τι γίνεται σ’ αυτό το διάστημα; Κανένας δεν μπορεί να μας απαντήσει. Και ανέφερε ο κύριος Υπουργός ότι στο «Θριάσιο» υπήρξαν καινούργιες μονάδες κ.λπ.. Αλλά το νοσηλευτικό ελάχιστα αυξήθηκε. Και δημιουργήθηκαν και λειτουργούν ένα σωρό καινούργιες μονάδες μ΄ αυτό το προσωπικό. 
      Επίσης, θεωρούνται πολλές θέσεις καλυμμένες. Αλλά όμως είναι ανενεργές γιατί σε χιλιάδες περιπτώσεις οι κάτοχοι αυτών των θέσεων έχουν μετατεθεί σε άλλες υπηρεσίες. 
      Υπάρχουν επίσης περιπτώσεις ασθένειας σύντομης ή μακροχρόνιας, περιπτώσεις αδειών εγκυμοσύνης, μητρότητας κ.λπ., κανονικές άδειες, ρεπό από εφημερίες κ.λπ.. Πώς καλύπτονται αυτές οι θέσεις; 
      Έχουν φθάσει, λοιπόν, αυτές οι ελλείψεις να δημιουργούν ένα εκρηκτικό μείγμα ανεπάρκειας του υγειονομικού μας συστήματος και βέβαια το νοσηλευτικό προσωπικό όπως και το άλλο προσωπικό όλων των βαθμίδων που ανέφερα προηγουμένως –να μην ξεχάσω και τους παρασκευαστές των εργαστηρίων όπου έχουμε μεγάλες ελλείψεις- αγκομαχά κυριολεκτικά και κάθε μέρα διαδραματίζονται σκηνές ηρωισμού, για να μπορέσει να λειτουργήσει και να σταθεί στα πόδια του το υγειονομικό σύστημα. Και πρέπει να απονείμουμε την ευγνωμοσύνη μας και την εύφημο μνεία μας σε όλους αυτούς τους ανθρώπους που ηρωικά αγωνίζονται, για να μπορέσει να σταθεί στα πόδια του το σύστημα. Έχει αναγνωριστεί και από τον κύριο Πρωθυπουργό, πλην όμως τα οικονομικά αιτήματα δεν επιλύονται, όλες οι άλλες ανάγκες δεν καλύπτονται και προπαντός δεν έχουμε καλύψει τις ανάγκες σε νοσηλευτικό προσωπικό.
      Κύριε Υπουργέ, σήμερα άνοιξα στο διαδίκτυο την ιστοσελίδα της Παγκόσμιας Οργάνωσης Υγείας, για να δω τι λέει σήμερα για την κατάσταση που υπάρχει στις άλλες χώρες. Βλέπουμε ότι ανά χίλιους κατοίκους –θα στρογγυλοποιήσω τα νούμερα, για να μην έχω και τα δεκαδικά- η Αλβανία έχει 3,5 νοσηλεύτριες-νοσηλευτές, η Αυστραλία 9,5, η Αυστρία 9,5, η Λευκορωσία 11,5, η Φινλανδία 14,5, η Ουγγαρία 8,5, η Γαλλία 7,5, η Ισλανδία και η Ιρλανδία από 13,5 και 15,5, η Γερμανία 10, η πτωχή Ελλαδίτσα 3,56 παρακαλώ. Και αν θέλετε, σε γιατρούς έχουμε την καλύτερη αναλογία απ’ όλες τις άλλες χώρες. Δεν αναφέρω άλλα νούμερα, για να μη σας κουράζω. Όλες οι σκανδιναβικές χώρες ξεπερνούν το 10. Και αν θέλετε, κύριε Υπουργέ, να πάμε και στην Αφρική, για να συγκρίνουμε. Η Αίγυπτος έχει 2 ανά  χίλιους κατοίκους, η Γουιάνα έχει 2,22 και η Νότια Αφρική 4,08. Δηλαδή η Νότια Αφρική έχει καλύτερη αναλογία νοσηλευτικού προσωπικού από την Ελλάδα. Ε, λοιπόν, πώς θα μπορέσουμε έτσι να κάνουμε προκοπή σ’ αυτόν τον τόπο; 
      Βέβαια, το Ε.Σ.Υ. που ήταν ένας καινοτόμος θεσμός δεν ολοκληρώθηκε, δεν εκσυγχρονίστηκε και δεν προσαρμόστηκε. Υπήρξαν γιατροί διαφόρων ταχυτήτων, τα κέντρα υγείας δεν λειτούργησαν. Όμως και αυτοί οι θεσμοί που τουλάχιστον όσον αφορά το νοσηλευτικό προσωπικό θεσμοθετήθηκαν, επίσης δεν συμπληρώθηκαν. Και φθάνει τώρα να μην επαρκεί  και να μην ανταποκρίνεται το ιατρικό και το υγειονομικό μας σύστημα και να καταφεύγει όλος ο κόσμος στον ιδιωτικό τομέα της υγείας. Και είπε προχθές ο κύριος Υφυπουργός: Να του στερήσουμε αυτήν τη δυνατότητα, όποιος θέλει να προσφεύγει στον ιδιωτικό τομέα; Δεν του τη στερεί κανένας. Φτιάξτε όμως το δημόσιο σύστημα και μην τον υποχρεώνετε, μην του  δημιουργείτε τέτοια αδιέξοδα, που να θέλει έξι μήνες να πηγαινοέρχεται, για να κάνει μια μαγνητική τομογραφία, ή να θέλει να χειρουργηθεί και να περιμένει μήνες. Δεν λέω για τους άλλους τομείς της υγείας, όπως η πρωτοβάθμια φροντίδα που είναι ακόμα στα σκαριά. 
      Και βέβαια, μας είπατε, κύριε Υπουργέ, προχθές ότι οι  δαπάνες για την υγεία είναι 9,8% συνολικά του Α.Ε.Π. και οι δημόσιες δαπάνες είναι 5,1%. Δεν είναι καθόλου έτσι. Είναι 2,7% του Α.Ε.Π. οι δημόσιες δαπάνες. Αυτό δεν πρέπει να το ξεχνάμε. 
      Τώρα το ΠΑ.ΣΟ.Κ. έφερε αυτό το θέμα των προσλήψεων και λέει ότι δεν έγιναν εννιά χιλιάδες προσλήψεις κ.λπ.. Να πω όμως ότι το 2000 στις προγραμματικές δηλώσεις απ’ αυτό εδώ το Βήμα ο κύριος Πρωθυπουργός και ο τότε Υπουργός Υγείας κ. Παπαδόπουλος είχαν μιλήσει για έντεκα χιλιάδες προσλήψεις μέσα στο 2000. Αυτό είναι το μόνο νούμερο που υπάρχει. Από κει και πέρα επανέλαβαν αυτές τις υποσχέσεις, αλλά δυστυχώς δεν έγινε τίποτα. Αυτοί επίσης θεσμοθέτησαν τους οκταμηνίτες, τα προγράμματα «STAGE», τους επικουρικούς γιατρούς. Και, όπως είπε ο κ. Κοσιώνης, αυτό είναι βούτυρο στο ψωμί της Νέας Δημοκρατίας, η οποία έχει αδυναμία στον ιδιωτικό τομέα και τον προωθεί μ΄ όλους τους τρόπους. Και φθάνουμε  στο σημείο να δίνεται διά της αντιπαροχής το «Ασκληπιείο» στον ιδιωτικό τομέα και να γίνεται κίνηση για να δημιουργηθεί τεράστια μονάδα εντατικής θεραπείας στο «Σωτηρία». 
      Αυτή, λοιπόν, η αφερεγγυότητα της σημερινής Κυβέρνησης, που προεκλογικά πλειοδότησε σε υποσχέσεις και δεσμεύσεις, είναι δεδομένη.
      Από εκεί και πέρα, στο φετινό σχέδιο του προϋπολογισμού, για το 2007, δεν υπάρχουν κονδύλια για νέες προσλήψεις. Πουθενά! Αναφέρθηκε και από άλλους ομιλητές. 
      Επίσης, θα αποχωρήσουν μια σειρά από υγειονομικούς με τον καινούργιο ασφαλιστικό νόμο, που πάει να έρθει. Είχε θεσμοθετηθεί παλαιότερα από το ΠΑ.ΣΟ.Κ.: Στο δημόσιο φεύγουν πέντε και θα προσλαμβάνεται ένας, αλλά όσον αφορά το νοσηλευτικό προσωπικό θα είναι ένας προς έναν. Αυτό, όμως, δεν τηρήθηκε ποτέ. Και ξέρετε πολύ καλά κι εσείς, κύριε Νασιώκα, ότι αυτό δεν τηρήθηκε. 
      Βέβαια, το Α.Σ.Ε.Π. απαξιώθηκε και από τις κυβερνήσεις του ΠΑ.ΣΟ.Κ., αλλά πολύ περισσότερο από την Κυβέρνηση της Νέας Δημοκρατίας, η οποία θεωρεί ότι η αιτία που δεν προσλαμβάνεται προσωπικό είναι το Α.Σ.Ε.Π.. Δεν είναι αυτή η αιτία.
      Πριν από δύο χρόνια ψηφίστηκε εδώ ένας νόμος, με τον οποίο επέμενε ο κ. Κακλαμάνης ότι θα προσληφθεί γρήγορα προσωπικό -το θυμάστε πολύ καλά- στο νομοσχέδιο για την «Ολυμπιακή Πολυκλινική». Και είπαμε τότε ότι δεν πρόκειται να γίνει αυτό, διότι δεν υπάρχουν κονδύλια. Όταν τα κονδύλια είναι 2,7% του Α.Ε.Π., δεν πρόκειται να προσληφθεί προσωπικό. 
      Και αυτά που λέτε εδώ, κύριε Υπουργέ, σήμερα, δεν πρόκειται σε καμία περίπτωση να ισχύσουν, εφόσον δεν έχετε χρήματα, όπως δεν είχε και ο κ. Παπαδόπουλος και οι προηγούμενοι Υπουργοί. 
      Τώρα, το τι φταίει είναι μία άλλη ιστορία. Το Α.Σ.Ε.Π., όμως, αν θέλουμε να το κάνουμε να λειτουργήσει, μπορούμε πάρα πολύ εύκολα αν το ενισχύσουμε σε προσωπικό και σε τεχνικά μέσα. Όταν εκατόν πενήντα χιλιάδες παιδιά δίνουν κάθε χρόνο πανελλήνιες εξετάσεις, μέσα σ΄ ένα μήνα εξετάζονται τόσα γραπτά και βγαίνουν τα αποτελέσματα, γιατί στο Α.Σ.Ε.Π. δεν μπορούμε να το κάνουμε αυτό;
      Ο Συνασπισμός, λοιπόν, επιμένει ότι θα πρέπει οι δημόσιες δαπάνες για την υγεία να αυξηθούν, ότι πρέπει να καλυφθούν οι τουλάχιστον είκοσι πέντε χιλιάδες κενές θέσεις νοσηλευτικού προσωπικού, ότι θα πρέπει να καταργηθούν οι εργολαβίες κ.λπ., που έχουν εκχωρηθεί στον ιδιωτικό τομέα και να ενισχυθεί ο δημόσιος τομέας υγείας, ώστε να προσφέρεται δωρεάν, ίση και υψηλού επιπέδου υγεία για όλο τον ελληνικό λαό.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Το λόγο έχει ο κ. Έκτορας Νασιώκας για να δευτερολογήσει.
      ΕΚΤΟΡΑΣ ΝΑΣΙΩΚΑΣ: Ευχαριστώ, κύριε Πρόεδρε.
      Ο κύριος Υπουργός δεν απάντησε στα αμείλικτα ερωτήματα. Βεβαίως δεν θα μπορούσε να απαντήσει, διότι περιέγραφαν με αδιάσειστα στοιχεία την πραγματικότητα. 
      Μέσα στην προσπάθειά του να δικαιολογήσει τη σημερινή κατάσταση, επέδειξε μία επιχειρηματολογία με αντιφατικότητα. Μίλησε, παραδείγματος χάρη, για ειλικρίνεια προθέσεων των προηγούμενων Υπουργών και της προηγούμενης κυβέρνησης, αλλά επέμεινε για στρουθοκαμηλισμό και ανευθυνότητα. Κατ’ εμέ πολιτικό ατόπημα, γιατί ο ψόγος απευθύνεται σε ανθρώπους, παραδείγματος χάρη, της τελευταίας περιόδου, στον Αλέκο τον Παπαδόπουλο ή τον Πρόεδρο της Ακαδημίας, τον Κώστα το Στεφανή, που την πολιτική τους έκρινε, αλλά και τους ίδιους. Και δεν χρειάζεται εγώ να τους υπερασπιστώ, γιατί απαντάνε τα έργα τους σ΄ αυτήν την κρίση του κυρίου Υπουργού. Αν, όμως, έχω χρόνο, στο τέλος θα επανέλθω.
      Τα αμείλικτα ερωτήματα θα επανέλθουν, κύριε Υπουργέ, και θα επανέρχονται. Είναι αλήθεια, ναι ή όχι, ότι σήμερα οι συνολικά εργαζόμενοι στο Εθνικό Σύστημα Υγείας είναι κατά 3% λιγότεροι –με κάθε σχέση- από όσοι ήταν στις 7 Μαρτίου του 2004 και ότι οι νοσηλευτές είναι 5% λιγότεροι; Σε αυτό το ερώτημα πρέπει να απαντήσετε. 
      Και επειδή και πριν δεν γινόντουσαν όσες προσλήψεις χρειαζόντουσαν, κύριε Λεβέντη –συμφωνώ μαζί σας- εγώ έδωσα τα στοιχεία. Τα δέκα χρόνια, 1994 – 2003, που η έκταση των νοσοκομείων, με τα καινούργια νοσοκομεία και τις υποδομές, αυξήθηκε κατά 75%, το προσωπικό αυξήθηκε μόνο κατά 25%. Αυξάνονταν, όμως, πραγματικά 2,5% κάθε χρόνο και οι νοσηλευτές 3,1% κάθε χρόνο. Επαρκής αριθμός για το σύστημα; Όχι βέβαια. Θετική, όμως, προσημείωση και προοπτική.
      Υπάρχει μείωση, κύριε Υπουργέ. Πρέπει να μας πείτε: Τώρα είναι λιγότεροι. 
      ΑΘΑΝΑΣΙΟΣ ΛΕΒΕΝΤΗΣ: Κύριε Νασιώκα, μου επιτρέπετε;
      ΕΚΤΟΡΑΣ ΝΑΣΙΩΚΑΣ: Μόνο αν μου κρατήσει το χρόνο ο κύριος Πρόεδρος, κύριε Λεβέντη.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Το 2000 ήταν 3,56 σε χιλίους κατοίκους και αυτό το νούμερο είναι και τώρα. Επομένως από το 2000 και μετά δεν έχουμε καμία ουσιαστική αύξηση.
      ΕΚΤΟΡΑΣ ΝΑΣΙΩΚΑΣ: Όχι, τώρα σας είπα ότι έχουμε μείωση 3%. Το 2004, όμως, είχαμε αύξηση. 
      ΠΡΟΕΔΡΕΥΩΝ (Γεώργιος Σούρλας): Όχι άλλη διακοπή, κύριοι συνάδελφοι.
      Κύριε Νασιώκα, να απαντάτε στο Σώμα. 
      ΕΚΤΟΡΑΣ ΝΑΣΙΩΚΑΣ: Ναι, κύριε Πρόεδρε, με την άδειά σας πάντα επέτρεψα τη διακοπή. 
      ΠΡΟΕΔΡΕΥΩΝ (Γεώργιος Σούρλας): Είστε ευγενικός και αυτό καταγράφεται. 
      ΕΚΤΟΡΑΣ ΝΑΣΙΩΚΑΣ: Δεύτερο ερώτημα: Πάνω από πεντακόσιοι νοσηλευτές αυτό το διάστημα, κύριε Υπουργέ –σας ρώτησα και δεν απαντήσατε- αποσπάστηκαν κυρίως ρουσφετολογικά, γιατί μπορεί να υπήρξαν και ειδικές περιπτώσεις υγείας. Και πάλι, όμως, η δική μας κατεύθυνση είναι να μείνουν στο νοσηλευτικό τομέα σε ελαφρότερη θέση. Μετακινήθηκαν σε διοικητικές θέσεις. Τι θα κάνετε γι’ αυτό; Θα επανέλθουν στο νοσηλευτικό τομέα πεντακόσιοι έμπειροι νοσηλευτές και νοσηλεύτριες ή όχι; Το ερώτημα είναι απλό. Δεν απαντήσατε. 
      Τρίτο ερώτημα: Συνταξιοδοτούνται οι νοσηλευτές και οι νοσηλεύτριες και φεύγουν και με πρόωρες συντάξεις. Στις μέρες μας, όμως, και ιδίως το 2007, ιδίως μετά την κοινοτική οδηγία την οποία ψηφίσατε θετικά για τα επαγγελματικά ταμεία, η οποία λέει τώρα η Ευρωπαϊκή Ένωση ότι θα εφαρμοστεί και στο δημόσιο για την εξομοίωση της ηλικίας ανδρών και γυναικών, επειδή το σώμα των νοσηλευτών είναι κυρίως νοσηλεύτριες γυναίκες κατά 90% περίπου, θα έχουμε ένα τεράστιο πρόβλημα το 2007. Τι θα κάνετε για το 2007; Μη μου πείτε ότι θα καταργήσετε τότε το Α.Σ.Ε.Π. για να τους προσλάβετε όλους και να καλύψετε τα κενά. Είναι ένα τεράστιο θέμα και δεν κάνετε τίποτε γι’ αυτό, ούτε καν το αναφέρετε. Αυτό που κάνετε, είναι να διαπραγματεύεστε στην Ευρωπαϊκή Ένωση για να μην ερμηνευτεί έτσι.
      Αλλά αυτό δεν μπορούσατε να το κάνετε, κύριε Υπουργέ–ως Κυβέρνηση ρωτάω, όχι ως αρμόδιος Υπουργός- όταν ψηφίζατε την οδηγία, για να έχουμε την διευκρίνιση ότι δεν καλύπτει, σ’ αυτήν τη φάση τουλάχιστον, το δημόσιο τομέα; 
      Είπατε ότι εκκρεμούν δεκατέσσερις χιλιάδες προσλήψεις προσωπικού. Ουδέν ψευδέστερον, εκτός εάν αναφέρεστε στις συνολικές προσλήψεις που έγιναν όλο αυτόν τον καιρό –σ’ αυτό αναφέρεστε, κύριε Υπουργέ- και στους αγροτικούς γιατρούς που εναλλάσσονται κάθε χρόνο και είναι περίπου δυόμισι έως τρεις χιλιάδες –σ’ αυτούς αναφέρεστε, κύριε Υπουργέ- και στους ειδικευόμενους που εναλλάσσονται κάθε τρία έως πέντε χρόνια, που βεβαίως πρόκειται για έναν αριθμό μεγαλύτερο των πεντέμισι με έξι χιλιάδες περίπου. Δεν εκκρεμούν, όμως, αυτά. Εκκρεμούν τα νούμερα που κατέθεσε η Κοινοβουλευτική μας Εκπρόσωπος με στοιχεία από το Α.Σ.Ε.Π..
      Πέρα απ’ αυτό, κύριε Υπουργέ, εξαγγείλατε σήμερα τρία πράγματα. Και τα τρία είναι επικίνδυνα, το πρώτο απολύτως επικίνδυνο. Εξαγγείλατε την κατάργηση της αποκέντρωσης στην υγεία. Μιλήσατε για το συγκεντρωτικό σύστημα της Αριστοτέλους 17, που θα ρυθμίζει τη λειτουργία και την επισκευή του υπέρηχου του Κέντρου Υγείας Ορεστιάδας. Το επικαλεστήκατε αυτό, για να πείτε ότι είναι πολυέξοδα, γιατί στοιχίζουν περίπου 500.000.000 ευρώ –σας είπα ότι αυξήθηκαν κατά 25% τα διοικητικά λειτουργικά έξοδα επί των ημερών σας- και για να περισώσετε αυτά, ενώ στην ουσία γνωρίζετε πολύ καλύτερα ότι εάν καταργήσετε την αποκέντρωση, η επιβάρυνση του συστήματος θα είναι πολύ μεγαλύτερη για χίλιους άλλους λόγους.
      Αλλά ρωτάω: Πρώτον, υπάρχει χώρα της Ευρωπαϊκής Ένωσης που δεν έχει περιφερειακά συστήματα υγείας και αποκέντρωση; Γιατί δεν καταργείτε τότε και τις περιφέρειες; Καταργήστε και την Αυτοδιοίκηση. Μπορεί να είναι οικονομικώς ωφέλιμο.
      Δεύτερον, είπατε ότι έχετε μαζί σας τους νοσηλευτές. Μιλήσατε για κάποια αποτελέσματα συνδικαλιστικών εκλογών. Δεν τα ξέρω. Γιατί τους έχετε μαζί σας; Προσλήψεις δεν κάνετε. Επιβαρύνονται φοβερά. Βρίσκονται σε φάση που δεν μπορούν να ανταποκριθούν. Πηγαίνετε σ’ ένα μεγάλο νοσοκομείο. Να σας συνοδέψει ο κ. Γιαννόπουλος στο «Λαϊκό», που είναι νοσοκομείο στο οποίο έδωσε και την ψυχή του να δείτε πώς δουλεύουν οι νοσηλεύτριες το βράδυ.
       Εγκρίνατε τα βαρέα και ανθυγιεινά ή τέλος πάντων εγκρίνατε την εκπαίδευση και την αναβάθμιση των σπουδών και των μισθών των νοσηλευτών με σπουδές δύο χρόνων, οι οποίοι θα αντιμετωπίσουν τεράστιο πρόβλημα από τον καινούργιο χρόνο;
      Τρίτον, είπατε πολύ απλά ότι η Ένωση Νοσηλευτών Ελλάδος θα κάνει εκλογές το επόμενο διάστημα και το ξεπεράσατε. Μα, δεν ξέρετε ότι ο νόμος λέει πως έξι μήνες μπορούσε να λειτουργήσει η προσωρινή διοικούσα και σ’ αυτό το εξάμηνο έπρεπε να κάνει συγκεκριμένες πράξεις; Οι πέραν του εξαμήνου δεκαοκτώ μήνες δεν είναι νόμιμοι. Μα, έκαναν έργο κανονικής διοίκησης. Κανένας δεν ευθύνεται γι’ αυτό;
      Το ερώτημά μας είναι σαφές: Πότε θα γίνουν οι αρχαιρεσίες; Μήπως λειτουργούσε ασκώντας κομματική παρέμβαση του κυβερνώντος κόμματος και του Υπουργείου;
      Έφυγε ο Παναγιώτης ο Κοσιώνης αλλά θα ήθελα να κάνω μια διευκρίνιση: Το ΠΑ.ΣΟ.Κ. δεν ψήφισε τη σύμπραξη του «Ερρίκος Ντυνάν» με τον «Ερυθρό Σταυρό». Είπε «ναι» στην ενοικίαση των κλινών Μ.Ε.Θ.. Όπως δεν ψήφισε τη σύμπραξη δημόσιου και ιδιωτικού τομέα για την υγεία. Αυτά για να κάνουμε απόλυτη διευκρίνιση. 
      Φυσικά εμείς επί των ημερών μας, σε κάποιες σημαντικές υπηρεσίες που δεν είναι νοσηλευτικού έργου, εννοούμε την καθαριότητα, το κέτερινγκ, τη φύλαξη, ανοίξαμε τη δυνατότητα και κατά την άποψή μου, πολύ καλά κάναμε. Αυτό όμως είναι άλλο πράγμα και άλλο το Εθνικό Σύστημα Υγείας ως υπηρεσίες υγείας.
      Κύριε Υπουργέ, το Α.Σ.Ε.Π. είναι ένας θεσμός που δεν τον απαξιώνει φυσικά το ΠΑ.ΣΟ.Κ., που τον ψήφισε το ΠΑ.ΣΟ.Κ., που δεν τον ψήφισε η παράταξη της Νέας Δημοκρατίας. Μην παίζετε στις πλάτες του. Και βεβαίως μην παίζετε στις πλάτες των ανέργων νοσηλευτών και εργαζομένων, ανθρώπων ανέργων που θέλουν να δουλέψουν στο νοσοκομείο. Το Α.Σ.Ε.Π. καλώς ψηφίστηκε και καλώς μπήκε στο Σύνταγμα. Μη λέτε άλλα πράγματα γιατί εκτίθεστε. Αυτό που έχετε να κάνετε ως Κυβέρνηση είναι να το στηρίξετε με οργάνωση και με προσωπικό. Να ψηφίσουμε εκείνους τους νόμους που να είναι έτσι τα κριτήρια, λειτουργικά, που να βγαίνουν τα αποτελέσματα πολύ γρήγορα. Να μην το αφήσουμε να απαξιωθεί για να το κατασυκοφαντούμε μετά. Με αυτόν τον τρόπο μπορούν να γίνουν όλα, κύριε Υπουργέ. Αλλά πρέπει να υπάρχει προγραμματισμός κι αυτόν τον προγραμματισμό να τον στηρίζουμε όλοι και να παλεύουμε για την υγεία. Δυστυχώς δεν το κάνει η Κυβέρνηση της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Γρηγοράκος έχει το λόγο για δύο λεπτά.
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε.
      Θα ήθελα να απαντήσω στον κύριο Υπουργό και να του υπενθυμίσω ότι την τελευταία δεκαετία το ΠΑ.ΣΟ.Κ. έβαζε στο σύστημα υγείας πενήντα κρεβάτια το χρόνο. Εσείς τώρα είστε Κυβέρνηση δυόμισι με τρία χρόνια και δεν έχετε βάλει κανένα κρεβάτι. Είπατε προηγουμένως ότι έχετε βάλει τριάντα κρεβάτια. Σας λέω ότι βάλατε ένα κρεβάτι στην Ξάνθη και είναι υπό αίρεση αν λειτουργεί σήμερα.
      Σας υπενθυμίζω ότι το καλοκαίρι δεν λειτουργούσε η Μονάδα της Κορίνθου ούτε της Τρίπολης. Δεν λειτουργεί η Μονάδα του Νοσοκομείου του Πύργου. Δεν λειτουργούν οι περιφερειακές μονάδες υγείας της εντατικής θεραπείας καθώς και το μεγάλο κρατικό νοσοκομείο της Αθήνας. Ο κ. Γιαννόπουλος ας μας πει αν στο «Λαϊκό» Νοσοκομείο από τα δεκαοκτώ κρεβάτια λειτουργούν έξι, επτά κρεβάτια με πολύ κόπο. Θέλετε βέβαια να βάλετε σε λειτουργία τα κρεβάτια του «Αττικού» Νοσοκομείου.
      Κύριε Υπουργέ, τα προβλήματα είναι πολύ μεγάλα και έχω να σας κάνω μία πρόταση, που το ΠΑ.ΣΟ.Κ. θα σας στηρίξει: Περάστε στον προϋπολογισμό εξακόσιες θέσεις νοσηλευτριών για να ανοίξουν οι Μονάδες Εντατικής Θεραπείας σε όλα τα κρατικά νοσοκομεία που είναι κλειστές. Ιδού η Ρόδος ιδού και το πήδημα!
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής εκ των επερωτώντων.
      Κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Θα ήθελα να ξεκινήσω από το τελευταίο και να πω στον κ. Γρηγοράκο ότι ήρθε στα λόγια μας και χάρηκα που το χειροκροτήσατε. Σας ευχαριστούμε πολύ. Σε λίγο καιρό εδώ θα είμαστε. Πάμε όμως παρακάτω. 
      Ίσως λησμονείτε, κυρίες και κύριοι συνάδελφοι, μιας και αναφερθήκατε πριν από λίγο για το πώς έχουν τα πράγματα στον κόσμο, ότι η φετινή ημέρα του παγκόσμιου οργανισμού υγείας ήταν αφιερωμένη στην έλλειψη ανθρώπινου δυναμικού. Δηλαδή αυτό το οποίο εμείς καλούμεθα να αντιμετωπίσουμε και απευθύνομαι στην Αξιωματική Αντιπολίτευση -και η ίδια προσπάθησε πριν, μόνο που δεν τα κατέφερε, γι’ αυτό εμείς ζητήσαμε και την κατανόηση και τη συνεννόηση και τη στήριξη…
      ΛΕΩΝΙΔΑΣ ΓΡΗΓΟΡΑΚΟΣ: Την έχετε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Χαίρομαι που το ακούω.
      Αν ξεκινούσαμε έτσι, μπορεί να μη χρειαζόταν και η επερώτηση.
      Εν πάση περιπτώσει, είναι γενικευμένο πρόβλημα και θα ήθελα μια φορά να το συζητήσουμε γιατί μέσα απ’ αυτές τις συζητήσεις μπορούν να προκύψουν χρήσιμες διαπιστώσεις και αποφάσεις. 
      Γιατί οι νέοι άνθρωποι δεν θέλουν να γίνουν νοσηλευτές; Όσοι είστε εδώ μέσα γιατροί, ξέρετε πάρα πολύ καλά τι σημαίνει αυτή η δουλειά: Σκληρή, συνάμα δε και ανθρώπινη.
      Και για μία ακόμη φορά θα ήθελα δημόσια να εκφράσω την ευγνωμοσύνη της ελληνικής πολιτείας και της κοινωνίας σ’ αυτούς τους εργαζόμενους που με αυταπάρνηση κρατούν το σύστημα όρθιο, όχι τώρα, εδώ και μία ολόκληρη δεκαετία, όπως είπε πρωτύτερα ο Κοινοβουλευτικός Εκπρόσωπος του Συνασπισμού. Φοβούμαι όμως ότι οι εργαζόμενοι στο δημόσιο σύστημα υγείας δείχνουν στην πράξη περισσότερη κατανόηση και περισσότερη υπευθυνότητα από πολλούς εξ εκείνων που μίλησαν απόψε, διότι οι ίδιοι γνωρίζουν πάνω από όλα τι έχει συμβεί όλα αυτά τα χρόνια και βεβαίως ανεξάρτητα από το που ανήκουν και εκεί απαντώ στην τελευταία παρατήρηση για τα αποτελέσματα των τελευταίων αρχαιρεσιών που στην πράξη δεν δείχνουν τίποτα παραπάνω παρά εμπιστοσύνη στους χειρισμούς αυτής της Κυβέρνησης.
      Το τρίτο σημείο που θα ήθελα να θίξω έχει να κάνει με τη διεθνή διαφάνεια, με την international transparency. Σήμερα ακούστηκε εδώ -το ακούσαμε και εμείς και αυτό θα πρέπει όλους να μας προβληματίσει σ’ αυτήν την Αίθουσα όχι μονάχα για τα θέματα που αφορούν στην υγεία αλλά γενικότερα- ότι η Ελλάδα, η πατρίδα μας, κατατάσσεται δεύτερη σε διαφθορά. Φυσικά δεν μας ικανοποιεί το γεγονός ότι πριν από λίγα χρόνια ήταν πρώτη. Δεν παύουμε να κατέχουμε μία από τις πρώτες θέσεις και η ευθύνη είναι συνολική όλων μας για την αντιμετώπιση αυτού του προβλήματος. Συνάδελφοι από όλους τους χώρους συμμερίζονται και αγωνιούν, διότι, πέραν της πραγματικότητας, αυτό αντανακλάται και σ’ εμάς, στα μέτρα που πρέπει να πάρουμε και πώς αυτά θα διαμορφώσουν ένα πλαίσιο ασφάλειας, διαφάνειας και αμεροληψίας και αυτό αφορά γενικότερα στη λειτουργία του Εθνικού Συστήματος Υγείας, γι’ αυτό και πιστεύω ότι σαν έρθει η ώρα να κατατεθεί στο Κοινοβούλιο προς συζήτηση το νομοσχέδιο για τις προμήθειες -και το συμπεραίνω αυτό- θα το στηρίξετε.
      Ακούστηκε πρωτύτερα για το πώς ο καθένας από εμάς αποκτά εμπειρία. Η εμπειρία δεν αποκτάται από τα γραφεία. Και μιας και κάποια εκ των συναδέλφων του ΠΑ.ΣΟ.Κ. είπε ότι δεν βρίσκομαι συχνά στα νοσοκομεία της χώρας, θα ήθελα να σας δώσω ένα στατιστικό στοιχείο του Υπουργείου μας. Αναλογικά με το χρόνο που βρίσκομαι στο Υπουργείο Υγείας, έχω πραγματοποιήσει τις περισσότερες των επισκέψεων από όλους τους Υπουργούς της τελευταίας δεκαετίας και θα συνεχίσω, κυριολεκτικά, να αλωνίζω την Ελλάδα, γιατί πιστεύω στην εμπειρία που αποκτώ, συνομιλώντας πάνω από όλα με τους ίδιους τους ασθενείς και το γνωρίζουν όσοι με έχουν δει εκεί και μακριά από κάμερες, διότι απαγόρευσα -και είναι η πρώτη φορά που έγινε αυτό- κάμερες να συνοδεύουν τον Υπουργό στις επισκέψεις στα νοσοκομεία από σεβασμό στο χώρο, στους ασθενείς και στους εργαζόμενους.
      Για το Α.Σ.Ε.Π. μίλησα πρωτύτερα και δεν θα επανέλθω. Είναι ξεκάθαρα τα πράγματα. Προφανώς από προκατάληψη ή διάθεση να αναχθεί το θέμα σ’ ένα άλλο επίπεδο δόθηκε μία άλλη ερμηνεία. Κατ’ επανάληψη έχω πει και το επαναλαμβάνω σ’ αυτήν την Αίθουσα ότι η δική μου πρόταση -και θα επικαιροποιηθεί στην ώρα της- δεν έχει να κάνει με το Α.Σ.Ε.Π., το θεματοφύλακα της διαφάνειας και της αμεροληψίας στις προσλήψεις. Και είναι μεγάλο επίτευγμα, όσο και αν πιστεύω ότι σε βάθος χρόνου θα έχει εγκατασταθεί στην Ελλάδα ένα τέτοιο σύστημα αξιοκρατίας που και αυτό δεν θα χρειάζεται, είναι επίτευγμα της εποχής σας και της κυβέρνησής σας. Το ισχυροποιούμε, το σεβόμαστε, το στηρίζουμε, πλην όμως πολύ ορθά και σοφά ο συνταγματικός νομοθέτης -και οι παλαιότεροι θα το θυμούνται καλύτερα από εμάς, ενδεχομένως ο Πρόεδρος κ. Κακλαμάνης- είχαν εξαιρέσει τότε από το νόμο τους νοσηλευτές. Γιατί τους είχαν εξαιρέσει; Για τους λόγους που σε κάποια στιγμή θα πρέπει εμείς να το επαναφέρουμε. Και σαν έρθει η ώρα είμαι βέβαιος ότι θα το στηρίξετε.
      Θα ήθελα να κλείσω και αυτό το βρίσκω και λίγο χαριτωμένο για να είμαστε ειλικρινείς, ας μου το επιτρέψει η συμπάθεια που πάντοτε είχα και θα έχω προς την κ. Ράπτη, την Κοινοβουλευτική Εκπρόσωπο του ΠΑ.ΣΟ.Κ..
      ΣΥΛΒΑΝΑ ΡΑΠΤΗ: Αμοιβαία τα αισθήματα!
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αυτό είναι βέβαιο και δεν θα το κλονίσει τίποτα! Ωστόσο, πάλι για λόγους, όπως είπα προχθές, πολιτικής συμμετρίας της συζήτησης, θα μου επιτρέψετε και εμένα να κάνω μερικές παρατηρήσεις. Ξεκινήσατε την εισαγωγή σας με μια βαριά κουβέντα. 
      Δεν λέγεται εδώ μέσα κυρία Ράπτη αυτή η κουβέντα. Σχολιάστηκε την ώρα που μιλούσατε και από συναδέλφους σας. Οι πιο έμπειροι από εμάς δεν αρέσκονται πια σ’ αυτά. Ξεπεράστηκαν. Είπατε «είπατε ψέματα». Είναι βαριά κουβέντα. Διότι το να μου πείτε, ότι δεν είμαι καλά πληροφορημένος, το καταλαβαίνω. Αλλά το να μου αποδίδετε δόλο γι’ αυτά που είπα νομίζω, ότι δεν ήταν στις προθέσεις σας. Απλώς θεωρώ ότι κεκτημένη ταχύτητα που χαρακτηρίζει τους νεοφώτιστους εδώ μέσα μπορεί να οδηγήσει σε κακό τέλος.
      Μίλησαν πριν από λίγο ο κ. Γρηγοράκος, ο κ. Αντωνακόπουλος, ο κ. Τσούρας και ακόμη ο πιο αυστηρός ο κ. Νασιώκας. Κανείς δεν εξετράπη σε τέτοιους χαρακτηρισμούς. Εγώ θα επιμένω μέχρι να έρθει η στιγμή που δεν ακούω τους συναδέλφους μου να χρησιμοποιούν αυτούς τους όρους. Εγώ δεν πρόκειται ποτέ να τους χρησιμοποιήσω. Δεν νομίζω ότι υπάρχει κανείς σ’ αυτή την Αίθουσα που θα ερχόταν με πρόθεση να πει ψέματα. Στο όνομα της δουλειάς μας και της αποστολής μας μπορεί να κρύψουμε αλήθειες για κάποια θέματα εθνικά ενδεχομένως. Νομίζω, όμως ότι απέχει πολύ από την εποχή μας και από την ωριμότητα που έχει το πολιτικό μας σύστημα και όσοι το εκπροσωπούν εδώ μέσα το να καταντάμε να λέμε ψέματα.
      Επίσης αναφερθήκατε και σας ευχαριστώ πολύ, στην επικοινωνιακή δεινότητά μου. Το ότι μου δίνει αυτόν τον τίτλο μία επαγγελματίας της επικοινωνίας είναι καλό. Μόνο που ανάμεσα σ’ ένα επαγγελματία της επικοινωνίας και σε κάποιον της φυσικής επικοινωνίας διαλέξτε, τι από τα δύο είναι πιο ειλικρινές. Εγώ δεν είμαι επαγγελματίας ούτε της πολιτικής, ούτε της επικοινωνίας. 
      ΑΠΟΣΤΟΛΟΣ ΚΑΚΛΑΜΑΝΗΣ: Η κ. Ράπτη έχει το φυσικό προσόν της επικοινωνίας και θα μου επιτρέψετε να σας πω καλύτερα από εσάς. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας ευχαριστώ πολύ. Έχετε μεγαλύτερη εμπειρία και σίγουρα το ξέρετε. Εγώ, δικανικά και πολιτικά απαντώ στα όσα άκουσα. Ευχαριστώ για την παρέμβασή σας. Ξέρετε ότι σας σέβομαι πολύ για να τολμήσω έστω  και να το σχολιάσω. 
      Εγώ δεν έχω πει κάτι κακό. Και αυτά που λέω είναι βαθύτατα πολιτικά. Θα έλεγα ότι ο καθένας από εμάς μιας και βρεθήκαμε ενώπιον του διλήμματος, ας υιοθετήσει ότι είναι καλύτερο για μας τους ίδιους, για τις παρατάξεις μας, για την ίδια την πολιτική.
      Κυρίες και κύριοι συνάδελφοι, πριν από λίγο αναφέρθηκαν με πληρότητα και επάρκεια όλα τα στοιχεία που χρειάζονται για να σας πείσουν ότι τελικά κάνουμε μία μεγάλη προσπάθεια. Εξ αρχής είπα ότι χρειαζόμαστε τη βοήθειά σας διότι πιστεύω ότι αυτό που σήμερα κάνουμε είναι πάνω από όλα για το καλό του συστήματος υγείας. Εγώ πρώτος είπα πόσα θετικά έχουν επιτευχθεί στις δεκαετίες που πέρασαν. Καθ’ όλη τη διάρκεια της αναφοράς μου είτε εδώ, είτε στην επιτροπή, είτε και παλαιότερα δεν έχετε ακούσει κουβέντα που να θίγει είτε κυβέρνηση, είτε εποχή, είτε πρόσωπα. Αντίθετα, με μια αναφορά τιμής κάτω από τη νηφαλιότητα που  μας επιτρέπει η απόσταση από τα δρώμενα και από τα γεγονότα του τότε λέω ότι όλοι έκαναν μια μεγάλη προσπάθεια. Όμως, το έργο για την κοινωνία δεν τελειώνει ποτέ. Δεν θα τελειώσει με εμάς. Δεν θα οριοθετηθεί από το βίο αυτής της Κυβέρνησης. Θα έρθουν άλλοι μετά από εμάς, άλλα πρόσωπα, άλλες κυβερνήσεις ίσως μετά από μία οκταετία υπολογίζω που θα πάρουν τη σκυτάλη για να συνεχίσουν.
      Αυτό το έργο, λοιπόν, το οποίο καθημερινά αξιολογεί και κρίνει ο κόσμος στην καθημερινή του επαφή με το σύστημα πρέπει να γίνει πιο αποδοτικό με πιο απτά αποτελέσματα. Προς αυτήν την κατεύθυνση δουλεύουμε με συνέπεια, με τόλμη, με ρήξεις αν χρειαστεί γιατί, πράγματι, πιστεύουμε ότι στον Έλληνα πολίτη, στους κατοίκους αυτής της χώρας αξίζει μια καλύτερα υγεία. Πρέπει να πάμε ακόμα ψηλότερα γιατί ήδη έχουμε πάει καλά. Πρέπει να βελτιώσουμε το περιβάλλον μέσα στο οποίο δουλεύουν αυτοί οι  άνθρωποι για να εμπνευστούν, να προσφέρουν τις υπηρεσίες τους στο Εθνικό Σύστημα Υγείας. Πάνω από όλα με σεβασμό στην αξιοπρέπεια του πολίτη πρέπει να εξασφαλίσουμε την εμπιστοσύνη και την στήριξή του.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Η κ. Συλβάνα Ράπτη έχει το λόγο.
      ΣΥΛΒΑΝΑ ΡΑΠΤΗ: Ακολουθώντας τον έμπειρο πολιτικό τον οποίο εκτιμώ τον κ. Αβραμόπουλο, Υπουργό Υγείας και Κοινωνικής Αλληλεγγύης για τη συμμετρία της κουβέντας θα επαναλάβω ότι έχω εκτίμηση για το πρόσωπό του. Να μου επιτρέψει όμως ένα πολύ μικρό σχόλιο το οποίο λέει πως όταν ένας άνθρωπος αισθάνεται την ανάγκη να χρησιμοποιήσει χαρακτηρισμούς για τη συμπεριφορά κάποιου, αυτό σημαίνει πολύ απλά ότι στη φαρέτρα του δεν έχει ουσιαστικά επιχειρήματα πλέον. 
      Εδώ βάζω τελεία και πηγαίνω στην ουσία της συζήτησης. Από τη συζήτηση της σημερινής επερώτησης για τις προσλήψεις το κοινό που μας παρακολουθεί περιμένει να ακούσει, να καταλάβει ένα πολύ απλό πράγμα. Θα γίνουν ή δεν θα γίνουν τελικώς προσλήψεις νοσηλευτών και άλλου προσωπικού το οποίο είναι απαραίτητο για την εύρυθμη λειτουργία των νοσοκομείων; 
      Κύριε Υπουργέ, σ’ αυτό το ερώτημα φοβούμαι ότι απάντηση δεν πήραμε. Ακούσαμε αριθμούς οι οποίοι μας άρεσαν, ήταν μεγάλοι αριθμοί, ακούσαμε προθέσεις με τις οποίες συμφωνούμε. Δηλώσαμε και τη δική μας πρόθεση να ακούσουμε με πολλή προσοχή, να συζητήσουμε και να μελετήσουμε την οποιαδήποτε πρόταση θα έρθει από την πλευρά του Υπουργείου. Αλλά για μία ακόμη φορά η κατάθεση αυτής της συγκεκριμένης πρότασης παραπέμπεται στις καλένδες, όπως στις καλένδες βλέπουμε και ακούμε να παραπέμπεται και σωρεία άλλων προσχεδίων –χρησιμοποιώ πάρα πολύ προσεκτικά τον όρο -και όχι νομοσχεδίων, γιατί με επέπληξε στην επιτροπή ο αγαπητός κύριος Υπουργός. Μίλησα για νομοσχέδιο για τις προμήθειες και μου είπε –είναι γραμμένο στα Πρακτικά- δεν υπάρχει νομοσχέδιο, εξηγώντας εκ των υστέρων ότι νομοσχέδιο ονομάζεται το κείμενο του σχεδίου νόμου όταν διαβεί το κατώφλι του Κοινοβουλίου. 
      Δεν θα σχολιάσω, δεν μπορώ όμως να μην υπογραμμίσω ότι ακούμε εδώ και πάρα πολύ καιρό γι’ αυτό το περίφημο σχέδιο νόμου για τις προμήθειες, γι’ αυτό το περίφημο σχέδιο νόμου για τον περιορισμό των Δ.Υ.ΠΕ. από δεκαεπτά σε επτά, αλλά στη Βουλή δεν τα βλέπουμε. 
      Γιατί αναφέρομαι σ’ αυτά και τι σχέση έχουν με τις προσλήψεις; Έχουν, γιατί κατά καιρούς έχει ειπωθεί ότι το σχέδιο νόμου για τις προμήθειες θα έχει ως αποτέλεσμα εξοικονόμηση πόρων. Κατά συνέπεια, από τους πόρους αυτούς ένα κομμάτι, αν όχι όλο, θα μπορεί να χρησιμοποιηθεί για προσλήψεις. 
      Το νομοσχέδιο για τις Δ.Υ.ΠΕ. όπως βαφτίστηκαν τα ΠΕ.Σ.Υ.Π. τα παλιά, είναι κρίσιμο και είναι κρίσιμο γιατί θα είναι αποκαλυπτικό των πραγματικών προθέσεων της Κυβέρνησης και του Υπουργείου. Από τη μια μεριά μιλάμε για αποκέντρωση και περιφερειακά συστήματα και από την άλλη μεριά όλο το σύστημα διοίκησης της υγείας κοντεύει να τιναχτεί στον αέρα, διότι, βεβαίως, όλοι οι άνθρωποι, από το κορυφαίο στέλεχος της κάθε Δ.Υ.ΠΕ. μέχρι τον τελευταίο κλητήρα βρίσκονται σε αναταραχή, βρίσκονται σε αναβρασμό. Δεν ξέρουν ποια θα είναι η τύχη τους, γιατί από δεκαεπτά Δ.Υ.ΠΕ. θα μείνουν επτά. Ποιες θα μείνουν και ποιες θα κλείσουν; Τι θα γίνουν οι άνθρωποι που είναι εκεί και δεν συμμαζεύεται. Και όλο αυτό καθόλου δεν θα μας ενδιέφερε, ούτε συζήτηση θα κάναμε σ’ αυτήν εδώ την Αίθουσα, εάν δεν είχε τις επιπτώσεις του στην καθημερινή λειτουργία της διοικητικής δομής των υπηρεσιών  υγείας και τελικά στον πολίτη και χρήστη των υπηρεσιών υγείας. 
      Αντιλαμβάνεστε, λοιπόν, ότι απάντηση δεν πήραμε και φοβούμαι ότι αν πάρουμε θα είναι αρνητική. Και ανατρέχω και πάλι στο σχέδιο προϋπολογισμού του 2007. Έχω καταγράψει, έχω σημειώσει το εξής πολύ απλό ότι οι μισθοί του προσωπικού των νοσηλευτικών ιδρυμάτων εμφανίζουν στον φετινό προϋπολογισμό αύξηση κατά 5,7%. Η ανάλογη αύξηση για τους υπαλλήλους της κεντρικής κυβέρνησης είναι 6,1%. Σε συνδυασμό με τη μηδενική εγγραφή κονδυλίων για προσλήψεις, για την οποία μίλησα προηγουμένως, αυτό σημαίνει ότι πρακτικά κατά το 2007 οι προσλήψεις θεωρητικά και μόνο θα αφορούν σ’ ένα πάρα πολύ συγκεκριμένο προσωπικό, στις θέσεις που πρέπει να καλυφθούν απ’ αυτούς που συνταξιοδοτούνται. Αξίζει δε να επισημάνουμε ότι μέσα από την ανάγνωση του σχεδίου του προϋπολογισμού προκύπτει κάτι ακόμα που είναι πραγματικά ανησυχητικό γιατί δεν ξέρουμε τι κάνουμε. 
      Προκύπτει, λοιπόν, το εξής: Φαίνεται να μην έχουν υπολογιστεί οι στοιχειώδεις παράμετροι, όπως είναι οι μισθολογικές εξελίξεις ενός γιατρού που από επιμελητής Β΄ γίνεται επιμελητής Α΄, όπως επίσης και οι ωριμάνσεις που εμφανίζονται ως χρονοεπιδόματα. 
      Τα αναφέρω αυτά, σταχυολογώντας μερικά από τα σημεία που αφορούν τα θέματα της υγείας και των κονδυλίων στο προσχέδιο προϋπολογισμού του 2007, για να καταδείξω ότι πραγματικά προθέσεις υπάρχουν, αλλά απέχουμε πολύ από τη δυνατότητα οι προθέσεις αυτές να γίνουν πραγματικότητα. 
      Υπάρχει μία ελπίδα, γιατί η ελπίδα πεθαίνει πάντα τελευταία. Έτσι τη θέλουμε και ειδικά σ’ αυτήν την περίπτωση. Με το που θα κατατεθεί το πραγματικό σχέδιο προϋπολογισμού, κάτι να έχει αλλάξει. Μακάρι! Το θέλουμε! 
      Ο κύριος Υπουργός προηγουμένως μίλησε για «συναίνεση» και είπε «όλοι μαζί» κλπ.. Μα θα σας πω κάτι που ανέφερε ο κ. Νασιώκας στην πρωτομιλία του, πρώτο-πρώτο, μάλιστα! Είπε ότι εμείς έχουμε δείξει εμπράκτως ότι τη συναίνεση την εννοούμε. Εννέα νομοσχέδια ήρθαν εδώ, σ’ αυτήν την Αίθουσα και στα πέντε πήρατε ψήφο από το ΠΑ.ΣΟ.Κ.. Τι άλλο πια μπορεί να αποτελέσει απόδειξη ότι όταν εμείς μιλάμε για συναίνεση, την εννοούμε; 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
      Όμως φοβάμαι –και ολοκληρώνω, κύριε Πρόεδρε- ότι όταν μιλάει η Κυβέρνηση για «συναίνεση» -πράγμα που έχουμε δει και σ’ άλλους τομείς- εννοεί πάρα πολύ απλά «ελάτε να γίνουμε συνένοχοι και συνυπεύθυνοι σ’ όλα αυτά που δεν μπορούμε να κατορθώσουμε. Ελάτε να μοιραστούμε την ευθύνη της αποτυχίας!». 
      Τα συμπεράσματα που μπορεί να βγάλει ο καθένας, αντιλαμβάνεστε ποια είναι. Θέλουμε να βοηθήσουμε, διότι η υπόθεση της υγείας είναι μία υπόθεση που μας αφορά όλους και όχι μόνο θεωρητικά, αλλά αύριο-μεθαύριο μπορεί να μας αφορά όλους και πρακτικά. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Σήμερα, είμεθα υγιείς, μιλάμε σ’ αυτήν εδώ την Αίθουσα και θεωρούμε ότι το κακό είναι μακριά από εμάς. 
      Αν ο καθένας μας –και ολοκληρώνω, κύριε Πρόεδρε, ευχαριστώ για την ανοχή- σκεφτεί τον εαυτό του ή τον δικό του άνθρωπο σ’ ένα κρεβάτι νοσοκομείου να μην μπορεί να έχει το νοσηλευτή και τη νοσηλεύτρια την ώρα που τους χρειάζεται, πραγματικά πιστεύω ότι μπορούμε να δούμε τα πράγματα διαφορετικά. 
      Καλώ τον Υπουργό Υγείας με τη σοβαρότητα και την υπευθυνότητα που τον διακρίνουν, να δώσει μάχη μέσα στην Κυβέρνηση, ενδεχομένως αντίστοιχη μ’ αυτήν που προσπάθησε να δώσει ο κ. Πολύδωρας για να κερδίσει τα κονδύλια που έχουν ανάγκη οι υπηρεσίες υγείας και, τελικώς, οι χρήστες υγείας. Σ’ αυτό θα είμαστε μαζί του, πρακτικά όμως, όχι στα λόγια τα μεγάλα, όχι στις κουβέντες τις μεγάλες. Θέλουμε έργα. Από λόγια, δυόμισι χρόνια έχουμε χορτάσει. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Ράπτη. 
      Κυρίες και κύριοι συνάδελφοι, πριν πάρει το λόγο ο Υπουργός, θα ήθελα να μου επιτρέψετε να κάνω μία παρατήρηση που θα παρακαλούσα να αποσυνδεθεί πλήρως από τον αποψινό διάλογο που είναι ένας διάλογος επιπέδου. 
      Όταν επαναλαμβάνονται οι συνεχείς αναφορές περί αμοιβαίας εκτίμησης, συμπάθειας, σεβασμού, αναγνώρισης προσωπικότητας, όσο και ωραία να ακούγονται, όταν συνοδεύονται από λεκτικές επιθέσεις και χαρακτηρισμούς, ξέρετε ότι δεν τιμά τον πολιτικό κόσμο, δεν τιμά τον άνθρωπο γενικότερα. Πρέπει να είμαστε λίγο προσεκτικοί. Όταν τιμώ, εκτιμώ, σέβομαι, έχω σε υπόληψη κάποιον, σημαίνει ότι πρέπει να προσδιορίσω διαφορετικά τη θέση μου. 
      Ακούμε στο ραδιόφωνο και βλέπουμε στην τηλεόραση κάποιον να λέει για παράδειγμα «και τον κ. Κακλαμάνη, τον εκτιμώ ιδιαίτερα, είναι πολύ συμπαθής, καλός πολιτικός» και αρχίζει ένα κατεβατό μετά, πράγμα που μου θυμίζει τους δικηγόρους, όπως λέγατε εσείς, κύριε συνάδελφε της Νέας Δημοκρατίας, κ. Τασούλα, που λένε  τελικά «διαγράφεται». Αφού, δηλαδή, κάποιος σέρνει τα εξ αμάξης, μετά λέει για μια λέξη «διαγράφεται». Ας τα προσέχουμε λίγο αυτά! 
      Παρακαλώ, όμως, αυτό να αποσυνδεθεί πλήρως από τη δική σας, την αποψινή συζήτηση. Επειδή εγώ ξέρω και για τους δυο σας ποιοι είστε, δεν είχατε κανένα λόγο να υποκριθείτε. Μάλιστα, δεν σας έλειψε και το θάρρος να κάνετε, όταν χρειαστεί, αντιπαραθέσεις. 
      Κύριε Υπουργέ, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αν μου επιτρέπει ο κύριος Υπουργός, θα ήθελα να πω δυο κουβέντες. 
      ΠΡΟΕΔΡΕΥΩΝ (Γεώργιος Σούρλας): Αν θέλει και ο κύριος Υπουργός, κύριε Κακλαμάνη, εσείς δικαιούστε να πάρετε το λόγο. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Παρακαλώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Κακλαμάνη, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, αντιλαμβάνομαι, όπως όλοι μας, τα προβλήματα που υπάρχουν και που εμφανίζονται στο διάλογο των περιφερειακών Υπουργών σε ό,τι αφορά τον κρατικό προϋπολογισμό με τους Υπουργούς Οικονομίας και ιδιαιτέρως με τον θησαυροφύλακα του Γενικού Λογιστηρίου. 
      Όμως αυτό από ένα σημείο και μετά αποτελεί και μια όχι αρκετά έντιμη πολιτικά υπεκφυγή. Διότι όταν υπάρχει μια κυβέρνηση και ένας συντονιστής αυτής της κυβέρνησης -που οφείλει να είναι, δεν το βλέπουμε- ο Πρωθυπουργός, υποτίθεται ότι χαράσσεται μια πολιτική και η πολιτική αυτή χαράσσεται επί της ουσίας, όχι επί της επικοινωνίας, όπως πια ανομολογείται και όχι μόνο από την Κυβέρνηση αλλά γενικώς βλέπουμε σήμερα να κυριαρχεί ακόμα κι εδώ μέσα το τι επικοινωνιακά είναι σκόπιμο, τι περνάει στον κόσμο και τι δεν περνάει κ.λπ..
      Αλλά εδώ μιλάμε για την  υγεία και την παιδεία του ελληνικού λαού και  ξέρουμε πολύ καλά ότι υπάρχουν, σε ό,τι αφορά την προσέγγιση αυτών των τομέων της κυβερνητικής πολιτικής, διαφορές και ιδεολογικές και πολιτικές, οι οποίες εκφράζονται αν όχι τόσο με τα κείμενα των προεκλογικών προγραμμάτων και των προγραμματικών δηλώσεων του εκάστοτε Πρωθυπουργού αλλά οπωσδήποτε στην πράξη. Κι εδώ, παρ’ όλα όσα μπορεί να πει κανείς στο πλαίσιο μιας κριτικής ιδιαίτερα για την περίοδο που η χώρα μας στην προσπάθειά της να ενταχθεί στην Οικονομική και Νομισματική Ένωση, χρειάστηκε να κάνει κάποιες προσπάθειες συγκράτησης σε ό,τι αφορά τις δαπάνες του προϋπολογισμού, γνωρίζουμε όλοι ότι εκείνα τα χρόνια κατορθώσαμε σαν χώρα –και είναι προς τιμήν των κυβερνήσεων μετά το 1993, του ΠΑ.ΣΟ.Κ. και του Ανδρέα Παπανδρέου και του Κώστα Σημίτη- να κρατήσουμε το 27%, που είναι προνομιακή θέση στην Ευρώπη σε ό,τι αφορά τον κοινωνικό προϋπολογισμό. 
      Κύριε Υπουργέ, παρακολουθούσα επί δυόμισι χρόνια τον προκάτοχό σας, όχι τον παρακαθήμενό σας, τον κ. Γιαννόπουλο, διότι με τον κ. Γιαννόπουλο έχουμε μια πιο ουσιαστική συζήτηση για συγκεκριμένα ζητήματα. Εσείς δεν έχετε –υποθέτω- στόχο να επανέλθετε ως Δήμαρχος Αθηναίων. Και κατά συνέπεια θα περίμενα πραγματικά -και δεν το είδα ούτε στην πρωτολογία σας ούτε εν συνεχεία που ήλθα μέσα στην Αίθουσα στην δευτερολογία σας- αυτό που πιστεύω ότι πρέπει να το εκδηλώσετε πιο αποφασιστικά. Να είστε σε θέση, όπως λέγατε στη συνεδρίαση της 1ης του μηνός στην Αίθουσα 150, που είχατε κληθεί -είχατε εσείς ο ίδιος ζητήσει να έλθετε να ενημερώσετε την Επιτροπή Κοινωνικών Υποθέσεων- να έχετε κι εσείς πια στο πλαίσιο μιας τριετίας που πλησιάζει η Κυβέρνηση αυτή, το χρόνο σας και αυτόν που έχετε περάσει. Και είπατε ότι δεν ήλθα αμέσως γιατί ήθελα να δω τι γίνεται, τι θα κάνω. Σωστά το είπατε. Και σας απομένει λίγος χρόνος. Είναι γνωστό ότι την Άνοιξη, το αργότερο πριν από το θέρος, ο τόπος θα πάει σε εκλογές. 
      Τι θα λέτε τότε στον ελληνικό λαό όσον αφορά τον τομέα της υγείας και της παιδείας –άλλος τραγέλαφος εκεί- ότι «θα» κάνουμε εννέα χιλιάδες προσλήψεις; 
      Κύριε Πρόεδρε, πόσες φορές και εσείς, ευρισκόμενος στην Έδρα, αλλά και άλλα μέλη του Προεδρείου ακούσατε ή, αγαπητοί συνάδελφοι, πόσες φορές  είδατε σε πρωτοσέλιδο των εφημερίδων ή ακούσατε στα κανάλια γι’ αυτές τις περίφημες εννέα χιλιάδες προσλήψεις; Επιτέλους, έλεος! 
      Μη συνεχίσετε, λοιπόν, –το επαναλαμβάνω- στη γραμμή που ακολούθησε ο προκάτοχός σας! Όμως, μην αρκεστείτε μόνο σ' αυτό το φυσικό επικοινωνιακό προσόν που είπατε ότι διαθέτετε σε σχέση με τον επαγγελματισμό της κ. Ράπτη. Κάποια στιγμή τελειώνουν οι δυνατότητες και εκείνου που, όπως κι εσείς, δεν φοβάται, διότι θεωρεί ότι έχει και το προσόν ή και την τόλμη, εν πάση περιπτώσει, να παρουσιάζεται στη δημοσιότητα, αλλά και οι δυνατότητες εκείνου που υπεκφεύγει μη εμφανιζόμενος, αλλά θεωρώντας ότι συντονίζει την Κυβέρνησή του όχι επισκεπτόμενος τους χώρους όπου μπορεί να έχει και άμεση αντίληψη, αλλά συσκεπτόμενος με τους Υπουργούς του στο Μέγαρο Μαξίμου. 
      Κάποια στιγμή θα τελειώσουν αυτές οι δυνατότητες και θα βρεθείτε ενώπιοι ενωπίοις με τους πολίτες, με τον ελληνικό λαό. Πείτε μου ειλικρινά τι θα πείτε τότε. Αυτό που έλεγε ο συνεπώνυμός μου, ότι πέρασα τόσα νομοσχέδια από τη Βουλή; Ας μας πει ο κ. Γιαννόπουλος απ’ αυτά τα «τόσα» νομοσχέδια, τα εννέα πράγματι νομοσχέδια, ποια βελτίωση επήλθε στην υπόθεση της υγείας του ελληνικού λαού. 
      Υπάρχει, λοιπόν, άλλη ιδεολογική και πολιτική κατεύθυνση. Εσείς πιστεύετε ότι πλέον σ’ αυτήν την παγκοσμιοποιημένη οικονομία το κράτος δεν αντέχει να δαπανά για την υγεία και την παιδεία. Πρέπει να μπει ο ιδιωτικός παράγων σ’ αυτούς τους τομείς. 
      Εμείς έχουμε άλλη αντίληψη. Το λέω αυτό και για εκείνους που θεωρούν –διότι δεν εμβαθύνουν- ότι τα δύο κόμματα δεν έχουν διαφορές και ότι ταυτίζονται. Μα υπάρχει μεγαλύτερη διαφορά απ’ αυτήν που έχουμε σε ό,τι αφορά την αντίληψη και τη φιλοσοφία με την οποία προσεγγίζουμε τα κοινωνικά προβλήματα, τα προβλήματα του απλού, φτωχού πολίτη, που δεν διαθέτει τα μέσα ούτε να στείλει στο εξωτερικό τα παιδιά του ούτε να νοσηλευτεί στα μεγάλα θεραπευτήρια της Ελλάδας ή του εξωτερικού. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Κύριε Υπουργέ, έχετε το λόγο για να ολοκληρώσουμε τη συζήτηση.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε. 
      Άκουσα με πολλή προσοχή τον έμπειρο Πρόεδρο κ. Κακλαμάνη και την προσπάθειά του να συνθέσει ετερόκλητα στοιχεία για να οδηγηθούμε από τις προσλήψεις στο πότε θα πάμε σε εκλογές. Δεν ξέρω αν ξέρετε κάτι. Πείτε το και σε μας, κύριε Κακλαμάνη. Θα μας βοηθήσετε να προετοιμαστούμε. Αναφέρομαι συνολικά στο Σώμα.
      ΑΠΟΣΤΟΛΟΣ ΚΑΚΛΑΜΑΝΗΣ: Ήδη προετοιμάζεστε. Είναι γνωστό ότι η Κυβέρνηση προετοιμάζεται. Εσείς το αγνοείτε; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εκείνο που γνωρίζω είναι ότι αυτή η Κυβέρνηση δουλεύει με σύνεση, με σοβαρότητα και με αποτελεσματικότητα. 
      Ως προς τις έμμεσες αναφορές σας στον Πρωθυπουργό της Ελλάδος κ. Καραμανλή θα ήθελα να μου επιτρέψετε να σας πω, όχι μονάχα γιατί οφείλω εκ της θέσεώς μου, αλλά και από την εμπειρία μου αυτά τα δυόμισι χρόνια, ότι είναι μεγάλη τύχη για τον τόπο που ένας νέος άνθρωπος της δικής μας γενιάς, πλαισιωμένος από τους ανθρώπους της γενιάς μας και, κυρίως, με τη στήριξη της κοινής γνώμης και μεγάλης, ευρύτερης απ’ ό,τι η ίδια η παράταξη της Νέας Δημοκρατίας, μερίδας πολιτών, όπως επιβεβαιώνεται καθημερινά και από τις έρευνες, ενθαρρύνεται, στηρίζεται και τυγχάνει εμπιστοσύνης, για να συνεχίσει αυτό που όλοι μαζί ξεκινήσαμε και που στο τέλος θα φέρει την υπογραφή του. Γιατί είμαι βέβαιος ότι θα αποδειχθεί ως ένας εκ των καλύτερων Πρωθυπουργών που ανέδειξε ο τόπος. Φαντάζομαι ότι και εσείς, ως πολίτης αυτής της χώρας, θα το ευχόσασταν, όπως κάποτε το εύχονταν και οι Έλληνες πολίτες για τους Πρωθυπουργούς των δικών σας κυβερνήσεων. Μονάχα που τα πράγματα έχουν αλλάξει.
      ΑΠΟΣΤΟΛΟΣ ΚΑΚΛΑΜΑΝΗΣ: Θεωρείτε ότι δεν εύχονται οι μισοί Έλληνες να πάει μπροστά ο τόπος. Ευχόμαστε το αντίθετο; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, αν μου επιτρέπετε, δεν θα ανοίξουμε τώρα συζήτηση για το ποιες είναι οι φιλοσοφικές, οι ιδεολογικές ή οι άλλες διαφορές. Αυτές θα αναδειχθούν με τον καιρό και μέσα από τις συζητήσεις που θα γίνουν σε αυτόν εδώ το χώρο. Η ευχή είναι συνολική.
      ΑΠΟΣΤΟΛΟΣ ΚΑΚΛΑΜΑΝΗΣ: Λέγονται βαρύτερα πράγματα χωρίς χαρακτηρισμούς.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Η κοινωνία μας παρακολουθεί και μας κρίνει. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, λέει ο κ. Κακλαμάνης ότι είπατε εσείς πως δεν θέλει να πάει μπροστά ο τόπος. Δεν το είπε αυτό, κύριε Κακλαμάνη.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ποτέ. Θα μου επιτρέψετε να σας πω να ρίξετε μια ματιά στο βίντεο.
      Όμως, τώρα θα ήθελα να γυρίσουμε τη συζήτηση και να αναφερθώ στις τελευταίες παρατηρήσεις που έγιναν πρωτύτερα. 
      Εμείς, κυρία Ράπτη, θα συνεχίσουμε να αγωνιζόμαστε για ένα σύστημα υγείας με περισσότερη διαφάνεια. Σε λίγες μέρες θα συζητήσουμε για το ένα εκ των νομοσχεδίων μας που είναι οι προμήθειες. Το άλλο έχει να κάνει με τη διοικητική ανασυγκρότηση των υγειονομικών μας περιφερειών, διότι εδώ πρέπει να σας πω ότι στις αποφάσεις που πήραμε, λάβαμε πολύ σοβαρά υπ' όψιν και τις εμπειρίες που αποκόμισε το ΠΑ.ΣΟ.Κ., του οποίου πρωτοβουλία ήταν η συγκρότηση των ΠεΣ.Υ.Π., αργότερα έγιναν Δ.Υ.ΠΕ. και ήρθε η ώρα να αλλάξουν τα πράγματα, για  καταστήσουμε το σύστημα πιο ευέλικτο, πιο λειτουργικό, πιο αποτελεσματικό. 
      Σε ό,τι αφορά τις προσλήψεις, απαντώ μονολεκτικά στις ερωτήσεις που θέσατε -διότι μέσα από το σκεπτικό που συνόδεψε το ερώτημά σας φαντάζομαι ότι συμφωνείτε- ναι, προχωρούμε. Θα κάνουμε ό,τι είναι δυνατόν, ώστε να ολοκληρωθούν οι διαδικασίες που σας περιέγραψα πριν και συντομότατα, ώστε το Ε.Σ.Υ. να ενισχυθεί από το προσωπικό που χρειάζεται.
      Τα νούμερα είναι εδώ και θα ήθελα να μου επιτρέψετε, κλείνοντας, να δώσω μια πλήρη περιγραφή το πώς έχουν τα πράγματα και ποιος είναι ο τελικός αριθμός με ακρίβεια αυτή τη φορά, γιατί -εγώ δεν είμαι μαθηματικός, αλλά ούτε και εσείς- γνωρίζουν πάνω απ’ όλα καλύτερα οι υπηρεσίες για το πόσοι μέσα σε σύντομο χρονικό διάστημα θα στελεχώσουν τις υπηρεσίες μας. 
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Αβραμόπουλος καταθέτει για τα Πρακτικά τα προαναφερθέντα στοιχεία τα οποία έχουν ως εξής:
      (Να φωτογραφηθούν οι σελίδες 167-168)
      ΑΠΟΣΤΟΛΟΣ ΚΑΚΛΑΜΑΝΗΣ: «Θα».
      ΑΝΑΣΤΑΣΙΑ- ΣΥΛΒΑΝΑ ΡΑΠΤΗ: «Θα».
       ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ήδη, κύριε Πρόεδρε -ίσως δεν ήσασταν στη συζήτηση- πριν από λίγο περιγράψαμε πόσοι μπήκαν…
      ΑΠΟΣΤΟΛΟΣ ΚΑΚΛΑΜΑΝΗΣ: Από διαγωνισμούς του ΠΑ.ΣΟ.Κ..
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Όχι, κύριε Πρόεδρε. Μερικοί εξ αυτών ξεκίνησαν τώρα και ολοκληρώνουν τώρα.
      ΠΡΟΕΔΡΕΥΩΝ (Γεώργιος Σούρλας): Το «θα» είναι μέσα στο λεξιλόγιό μας  και είναι απαραίτητο. Θα το καταργήσουμε; Δεν γίνεται.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Και βέβαια -πάλι για τη συμμετρία θα πω-  συμφωνώ απολύτως με αυτό που είπε πριν η κ. Ράπτη ότι δηλαδή –και εδώ πάει και η κουβέντα σ’ αυτά που είπε και ο κύριος Αντιπρόεδρος πριν- όταν προσφεύγουμε σε χαρακτηρισμούς σημαίνει έλλειμμα αποθεμάτων στις φαρέτρες μας, επιχειρημάτων και ουσίας. Το είπατε και συμφωνώ μαζί σας.
      ΑΝΑΣΤΑΣΙΑ-ΣΥΛΒΑΝΑ ΡΑΠΤΗ: Κύριε Υπουργέ…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τώρα που συμφωνούμε, μη διαφωνήσουμε πάλι.
      ΑΝΑΣΤΑΣΙΑ-ΣΥΛΒΑΝΑ ΡΑΠΤΗ: Απλώς να διευκρινίσω ότι η λέξη «ψέμα» δεν είναι επιθετικός προσδιορισμός, είναι ουσιαστικό. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Και ευχαριστούμε τον κ. Κακλαμάνη που μας έκανε την τιμή να είναι σ’ αυτήν τη  μικρή σε αριθμό συνεδρίαση, αλλά πρέπει να σας πω κάτι προσωπικά, ότι χαιρόμαστε να βλέπουμε τους έμπειρους και τους παλιότερους κοντά μας, γιατί πολλά έχουμε να μάθουμε. Να ξέρετε ότι εάν καμιά φορά αφήνεται και καμία αιχμή, χρήσιμη θα είναι για εμάς.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ,  δεν είναι μόνο απαραίτητη η γενιά σας, είναι απαραίτητες και οι προηγούμενες γενιές, γιατί είπατε ότι στηρίζεται η Κυβέρνηση στη γενιά σας. 
      ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος  Αντιπρόεδρος ήταν Υπουργός Υγείας και ο κ. Σιούφας Υπουργός Ανάπτυξης. 
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της υπ’ αριθμόν 3/2/22-9-2006 επερώτησης Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης σχετικά με τις προσλήψεις στο χώρο της υγείας. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.50΄, λύεται η συνεδρίαση για αύριο ημέρα Τρίτη 7 Νοεμβρίου 2006 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ
Συνεδριάση 6.11.06                                                                  σελ.2

Τελευταία Αποθήκευση:	10/11/2006 9:56:00 πμ	Από:	M.velioti
Εκτυπώθηκε:	10/11/2006 9:47:00 πμ

