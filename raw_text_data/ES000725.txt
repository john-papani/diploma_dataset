ΣΥΝΕΔΡΙΑΣΗ Κ'
Τρίτη 25 Ιουλίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών,  
2. Συζήτηση επί διαδικαστικού θέματος,   
Β. ΝΟΜΟΘΕΤΙΚΗ ΕΡΓΑΣΙΑ 
1. Συνέχιση της συζήτησης επί των άρθρων και των τροπολογιών του σχεδίου νόμου του Υπουργείου Ανάπτυξης: "Ρύθμιση θεμάτων Ανταγωνισμού, Ρυθμιστικές Αρχές Ενέργειας, Τουρισμού και άλλες διατάξεις,  
2. Ονομαστική Ψηφοφορία επί της τροπολογίας του σχεδίου νόμου του Υπουργείου Ανάπτυξης, με γενικό αριθμό 54 και ειδικό 2,  
3. Συζήτηση επί της αρχής του σχεδίου νόμου του Υπουργείου Δημοσίας Τάξης:"Ρύθμιση θεμάτων προσωπικού της Ελληνικής Αστυνομίας και άλλες διατάξεις",  
ΟΜΙΛΗΤΕΣ 
Α. Επί του σχεδιου νόμου του Υπουργείου Ανάπτυξης: ΑΠΟΣΤΟΛΑΚΗ Ε-Μ,  
ΚΑΚΛΑΜΑΝΗΣ Ν.,  
ΚΑΡΑΜΠΙΝΑΣ Κ.,   
ΚΑΡΑΤΖΑΦΕΡΗΣ Γ,   
ΚΟΝΤΟΜΑΡΗΣ Ε.,   
ΚΩΝΣΤΑΝΤΙΝΟΥ Φ.,   
ΛΑΦΑΖΑΝΗΣ Π.,   
ΟΙΚΟΝΟΜΟΥ Β.,   
ΠΑΠΑΘΑΝΑΣΙΟΥ Ι.,   
ΠΙΠΕΡΓΙΑΣ Δ.,   
ΣΗΦΟΥΝΑΚΗΣ Ν.,   
ΣΙΟΥΦΑΣ Δ.,   
ΣΠΥΡΟΠΟΥΛΟΣ Ρ.,   
ΣΠΥΡΟΥ Σ.,   
ΣΤΡΙΦΤΑΡΗΣ Σ.,   
ΦΑΡΜΑΚΗΣ Ν.,  
Β. Επί του διαδικαστικού: 
ΚΑΚΛΑΜΑΝΗΣ Α.,   
ΛΑΦΑΖΑΝΗΣ Π.,   
ΣΙΟΥΦΑΣ Δ.,  
ΣΠΥΡΟΥ Σ.,  
ΣΤΡΙΦΤΑΡΗΣ Σ.,    
Γ. Επί του σχεδίου νόμου του Υπουργείου Δημόσιας Τάξης: ΑΝΑΓΝΩΣΤΟΠΟΥΛΟΣ Θ.,  
ΚΟΣΙΩΝΗΣ Π.,  
ΛΕΒΕΝΤΗΣ Α.,   
ΛΥΚΟΥΡΕΖΟΣ Α.,   
ΜΑΡΚΟΓΙΑΝΝΑΚΗΣ Χ.,   
ΠΑΠΑΓΕΩΡΓΙΟΥ Γ.,   
ΠΑΥΛΟΠΟΥΛΟΣ Π.,   
ΣΠΥΡΟΠΟΥΛΟΣ Ρ.,   
ΧΡΥΣΟΧΟΙΔΗΣ Μ.,  

Π Ρ Α Κ Τ Ι Κ Α    Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000
ΣΥΝΕΔΡΙΑΣΗ Κ'
Τρίτη 25 Ιουλίου 2000
---------
Αθήνα, σήμερα στις 25 Ιουλίου 2000, ημέρα Τρίτη και ώρα 18.49' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης  επί των άρθρων και του συνόλου του σχεδίου νόμου του Υπουργείου Ανάπτυξης: "Ρύθμιση Θεμάτων Ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις".
Κύριοι συνάδελφοι, θα διεξαχθεί ονομαστική ψηφοφορία επί της υπ' αριθμόν 54 τροπολογίας.
Παρακαλώ τον κύριο Υπουργό να κάνει την τελική διατύπωση της τροπολογίας.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Κύριε Πρόεδρε, η τελική διατύπωση, σύμφωνα και με όσα ειπώθηκαν πριν από λίγες ημέρες, είναι η εξής: "Με απόφαση του Υπουργού Αιγαίου δημοπρατείται για μία ακόμα φορά κατά τις κείμενες διατάξεις η μεταβίβαση του "Πλωτού Ιατρικού Εξεταστικού Κέντρου" (ΠΙΕΚ) "ΙΠΠΟΚΡΑΤΗΣ". Σε περίπτωση που κριθεί άγονη η δημοπρασία, με απόφαση του Υπουργού Αιγαίου είναι δυνατό να μεταβιβάζεται η κυριότητα ή να παραχωρείται η χρήση του "Πλωτού Ιατρικού Εξεταστικού Κέντρου" (ΠΙΕΚ) "ΙΠΠΟΚΡΑΤΗΣ" κατά προτεραιότητα στο Πολεμικό Ναυτικό του Υπουργείου Εθνικής 'Αμυνας και ελλείψει εκδήλωσης ενδιαφέροντος από το Υπουργείο Εθνικής 'Αμυνας σε σωματεία και συλλόγους μη κερδοσκοπικού χαρακτήρα, προκειμένου αυτά να το χρησιμοποιήσουν για τους σκοπούς που προβλέπονται από το καταστατικό τους.
Με την ίδια απόφαση ορίζονται οι όροι και οι προϋποθέσεις παραχώρησης της χρήσης ή κυριότητας του πλοίου εκτός οποιασδήποτε απαιτουμένης κατά νόμον αδείας και αποκλειομένης της χρήσης του πλοίου για την επ'αμοιβή παροχή ιατροφαρμακευτικών υπηρεσιών." 
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Υπουργέ, να καταθέσετε το τελικό κείμενο στα Πρακτικά.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Ναι, κύριε Πρόεδρε.
(Στο σημείο αυτό ο Υπουργός Αιγαίου κ. Νικόλαος Σηφουνάκης καταθέτει για τα Πρακτικά το προαναφερθέν κείμενο, το οποίο έχει ως εξής: "Με απόφαση του Υπουργού Αιγαίου δημοπρατείται για μία ακόμα φορά κατά τις κείμενες διατάξεις η μεταβίβαση του "Πλωτού Ιατρικού Εξεταστικού Κέντρου" (ΠΙΕΚ) "ΙΠΠΟΚΡΑΤΗΣ". Σε περίπτωση που κριθεί άγονη η δημοπρασία, με απόφαση του Υπουργού Αιγαίου είναι δυνατό να μεταβιβάζεται η κυριότητα ή να παραχωρείται η χρήση του "Πλωτού Ιατρικού Εξεταστικού Κέντρου" (ΠΙΕΚ) "ΙΠΠΟΚΡΑΤΗΣ" κατά προτεραιότητα στο Πολεμικό Ναυτικό του Υπουργείου Εθνικής 'Αμυνας και ελλείψει εκδήλωσης ενδιαφέροντος από το Υπουργείο Εθνικής 'Αμυνας σε σωματεία και συλλόγους μη κερδοσκοπικού χαρακτήρα, προκειμένου αυτά να το χρησιμοποιήσουν για τους σκοπούς που προβλέπονται από το καταστατικό τους.
Με την ίδια απόφαση ορίζονται οι όροι και οι προϋποθέσεις παραχώρησης της χρήσης ή κυριότητας του πλοίου εκτός οποιασδήποτε απαιτουμένης κατά νόμον αδείας και αποκλειομένης της χρήσης του πλοίου για την επ'αμοιβή παροχή ιατροφαρμακευτικών υπηρεσιών." 
ΠΡΟΕΔΡΟΣ (Απόστολος Κακλαμάνης): Καλούνται επί του καταλόγου οι Βουλευτές κύριοι Νικόλαος Σαλαγιάννης από το ΠΑ.ΣΟ.Κ. και Ιορδάνης Τζαμτζής από τη Νέα Δημοκρατία.
Οι αποδεχόμενοι την τροπολογία λέγουν  "ΝΑΙ".
Οι μη αποδεχόμενοι την τροπολογία λέγουν "ΟΧΙ".
Οι αρνούμενοι ψήφο λέγουν "ΠΑΡΩΝ".
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ) (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) ΠΡΟΕΔΡΟΣ(Απόστολος Κακλαμάνης): Υπάρχει κανείς κύριος συνάδελφος που δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και στην εξαγωγή του αποτελέσματος.
(ΚΑΤΑΜΕΤΡΗΣΗ) (ΜΕΤΑ ΤΗΝ ΚΑΤΑΜΕΤΡΗΣΗ) 
ΠΡΟΕΔΡΟΣ(Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Τμήμα το αποτέλεσμα της διεξαχθείσης ονομαστικής ψηφοφορίας.
Ψήφισαν συνολικά ενενήντα έξι (96) Βουλευτές.
Υπέρ της τροπολογίας, δηλαδή "ΝΑΙ", ψήφισαν  πενήντα δύο (52) Βουλευτές.
Κατά της τροπολογίας, δηλαδή "ΟΧΙ", ψήφισαν  σαράντα τέσσερις (44) Βουλευτές, σύμφωνα με το παρακάτω πρωτόκολλο ονομαστικής ψηφοφορίας: (ΤΟ ΠΑΡΑΠΑΝΩ ΠΡΩΤΟΚΟΛΛΟ ΥΠΑΡΧΕΙ ΣΤΟ ΤΕΥΧΟΣ ΠΡΑΚΤΙΚΩΝ ΤΗΣ ΒΟΥΛΗΣ) 
ΠΡΟΕΔΡΟΣ (Απόστολος Κακλαμάνης): Συνεπώς, η τροπολογία του κυρίου Υπουργού Αιγαίου με αριθμό 54/2/6.7.2000 έγινε δεκτή, κατά πλειοψηφία, όπως τροποποιήθηκε από τον κύριο Υπουργό.
Θα συζητηθούν τώρα οι δύο τροπολογίες. Βέβαια έχουμε υπερβεί τα χρονικά περιθώρια και μας σχολιάζει αρνητικώς ο Τύπος.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα, έχετε το λόγο. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρά το γεγονός ότι η πλευρά της Κυβέρνησης, πριν γίνει η ονομαστική ψηφοφορία, είχε τη δυνατότητα διά του κυρίου Υπουργού να ανακοινώσει τις διορθώσεις στο υπό ψήφιση κείμενο, την ίδια ώρα ο κύριος Υπουργός μοίρασε ένα κείμενο -είναι στα έδρανα των Βουλευτών- που είναι απαράδεκτο για ένα λόγο. Η ονομαστική ψηφοφορία το ότι έγινε και ήταν επιτυχής οφείλεται στο ότι αναγκάστηκε ο κύριος Υπουργός πριν την ψηφοφορία να κάνει τροποποιήσεις. Αυτό οφείλεται...  
ΠΡΟΕΔΡΟΣ (Απόστολος Κακλαμάνης): Κύριε Σιούφα, θέλω να καταλάβω ποιο είναι το πρόβλημα, διότι τώρα κάνετε ένα σχόλιο που δεν ενδιαφέρει την Αίθουσα. Μπορείτε να το κάνετε και εκτός Αιθούσης. Ολοκληρώθηκε η διαδικασία αυτή και τώρα θα συζητήσουμε άλλες τροπολογίες. Το ότι ο Υπουργός εδέχθη απόψεις, είτε της πλευράς της δικής σας είτε άλλης, είναι καλό. Εμένα με ικανοποιεί.
ΔΗΜΗΤΡΙΟΣ ΣΙΟΥΦΑΣ: 'Οταν είμαστε αναγνώστες μέσα στην Αίθουσα... 
ΠΡΟΕΔΡΟΣ (Απόστολος Κακλαμάνης): Θα το επισημάνουμε αρνητικά και μάλιστα εκτός διαδικασίας; 
ΔΗΜΗΤΡΙΟΣ ΣΙΟΥΦΑΣ: Δεν είναι δυνατόν να συνομολογεί ότι χρειαζόταν τροποποίηση η τροπολογία και την ίδια ώρα να καθυβρίζει τη Νέα Δημοκρατία για πράξεις και για παραλείψεις της Κυβέρνησης.
ΠΡΟΕΔΡΟΣ (Απόστολος Κακλαμάνης): Κύριε Σιούφα, πρέπει να προχωρήσουμε στη διαδικασία. Το μήνυμα που βγαίνει είναι ότι η Κυβέρνηση όταν έρχεται εδώ πρέπει να εμμένει στην άποψή της, διότι εάν υιοθετήσει απόψεις της Βουλής, εμείς θα την κατακρίνουμε! Δεν νομίζω ότι είναι σωστό.
ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε, το αντίθετο.
ΠΡΟΕΔΡΟΣ (Απόστολος Κακλαμάνης): Εγώ νόμιζα ότι θα μου προτείνατε τι να κάνουμε με τις δύο τροπολογίες, διότι το νομοσχέδιο αυτό έχει πάει πιο πίσω κατά δύο ημέρες.
Θα έλεγα να δώσουμε το χρόνο στους εισηγητές και τους ειδικούς αγορητές, να συζητήσουμε μαζί αυτές τις δύο τροπολογίες του Υπουργείου Κοινωνικών Ασφαλίσεων. Για το "ΔΙΑΣ" δεν νομίζω ότι υπάρχουν αντιρρήσεις.  
ΝΙΚΗΤΑΣ ΚΑΚΛΑΜΑΝΗΣ: Υπάρχουν.
ΠΡΟΕΔΡΟΣ (Απόστολος Κακλαμάνης): Το πρόβλημα είναι νομίζω στην άλλη τροπολογία.
Να δώσουμε στους εισηγητές χρόνο δέκα λεπτά και στους ειδικούς αγορητές και στους εκπροσώπους των κομμάτων. Παρακαλώ οι άλλοι συνάδελφοι, που θα μιλήσουν, να περιορίσουν το χρόνο. Ο κ. Μαρκογιαννάκης αναμένει να εισηγηθεί το νομοσχέδιο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα μπούμε στο νομοσχέδιο; 
ΠΡΟΕΔΡΟΣ (Απόστολος Κακλαμάνης): Βέβαια, γιατί πρέπει να το τελειώσουμε αυτό.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, παρακαλώ, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Λαφαζάνη, έχετε το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Υπάρχουν τροπολογίες Βουλευτών που έχουν κατατεθεί εμπρόθεσμα και νομίζω ότι πρέπει να συζητηθούν.
ΠΡΟΕΔΡΟΣ (Απόστολος Κακλαμάνης): Ναι. Αφού τελειώσουμε, θα δούμε ο Υπουργός αν δέχεται να συζητηθούν αυτές που δεν έχουν πρόβλημα... 
ΠΑΝΑΓΙΩΤΗΣ ΛΑΦΑΖΑΝΗΣ: Απουσιάζει όμως ο κύριος Υπουργός.  ΠΡΟΕΔΡΟΣ (Απόστολος Κακλαμάνης): Αυτές που δεν έχουν πρόβλημα, όσον αφορά τον κρατικό προϋπολογισμό, θα συζητηθούν.
ΠΑΝΑΓΙΩΤΗΣ ΛΑΦΑΖΑΝΗΣ: Δεν υπάρχει πρόβλημα στον κρατικό προϋπολογισμό με τις τροπολογίες που έχουν κατατεθεί.
ΠΡΟΕΔΡΟΣ (Απόστολος Κακλαμάνης): Κύριε Λαφαζάνη, θα σας παρακαλέσω να τηρούμε αυτήν τη διαδικασία.
Ο κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Στην πρώτη τροπολογία με γενικό αριθμό 58 και ειδικό 6 έχω να προτείνω δύο διορθώσεις, πριν αρχίσει η συζήτηση.
Στην παράγραφο 2 να διαγραφεί το "από 1-8-2000" και αντ' αυτού να γίνει αναδιατύπωση ως εξής: "Από την πρώτη του επομένου, μετά την ισχύ του παρόντος, μηνός και εφεξής οι εργοδότες κλπ." Αυτό είναι αναγκαίο, διότι υπολογίζαμε ότι θα ψηφιζόταν νωρίτερα η τροπολογία, αλλά δεν προλαβαίνουμε μέχρι την 1-8-2000, δηλαδή την Τρίτη, να γίνει η εφαρμογή του μέτρου. Να το διορθώσουμε λοιπόν "από την πρώτη του επόμενου μηνός μετά την ισχύ του παρόντος".
Είναι αναγκαστική και η άλλη αναδιατύπωση.
ΠΡΟΕΔΡΟΣ (Απόστολος Κακλαμάνης): Για να ακούσουμε και την άλλη, διότι εδώ είναι περί όνου σκιάς το ζήτημα ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, έχει σημασία.
ΠΡΟΕΔΡΟΣ (Απόστολος Κακλαμάνης): Τι έχει σημασία; Ενός μηνός δεκαχίλιαρα είναι.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Αναφερόμαστε στην τροπολογία, όπως έχει κατατεθεί από 1-8-2000.
ΠΡΟΕΔΡΟΣ (Απόστολος Κακλαμάνης): Και τώρα θα πάει από 1-9-2000; ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Λέμε από την πρώτη του επομένου μηνός, μετά την ισχύ του παρόντος.  Αυτό για να είναι δυνατή η έκδοση των κανονιστικών αποφάσεων, κύριε Πρόεδρε.  Η διάταξη προβλέπει την έκδοση κοινών υπουργικών αποφάσεων. Αυτό δεν μπορεί να γίνει μέχρι τη Δευτέρα, διότι δεν μπορεί να γίνει επίκληση του ΦΕΚ. Δεν θα υπάχει νόμος σε ισχύ ακόμα.
ΠΡΟΕΔΡΟΣ (Απόστολος Κακλαμάνης): Επί της ουσίας τι θα γίνει; Θα πάρουν αυτό που υποσχεθήκατε; 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Ασφαλώς! Δεν αλλάζει τίποτα.
ΠΡΟΕΔΡΟΣ (Απόστολος Κακλαμάνης): Εντάξει. Νόμιζα ότι θα πηγαίναμε ένα μήνα πίσω. Τώρα το κατάλαβα. Λείπω πολλά χρόνια από τα υπουργικά έδρανα και είμαι λίγο επιφυλακτικός.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Τα ξέρετε καλά, κύριε Πρόεδρε. Δεν έχετε ξεχάσει τίποτα.
Στην παράγραφο 4, εκεί που αναφέρεται "από 1-1-2000 έως 31-7-2000", να διαγραφεί και αντ' αυτού η αναδιατύπωση να είναι η εξής: "Τα από 1-1-2000 μέχρι της εφαρμογής του μέτρου αναλογούντα ποσά" και συνεχίζει η παράγραφος ως έχει.
Αυτές τις δύο διορθώσεις ήθελα να κάνω.
ΠΡΟΕΔΡΟΣ (Απόστολος Κακλαμάνης): Το λόγο έχει ο κ. Οικονόμου.
ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, κυρίες και κύριοι συνάδελφοι, δεν θα χρησιμοποιήσω τα δέκα λεπτά που έχω στη διάθεσή μου, διότι νομιζω ότι οι δύο τροπολογίες είναι πολύ συγκεκριμένες και σαφείς όσον αφορά στα θέματα τα οποία θέτουν.
Η πρώτη τροπολογία, με την οποία έχουμε την επέκταση της εφαρμογής των διατάξεων της παραγράφου 5 του άρθρου 1 του ν. 2303/95, διαμορφώνει μια επέκταση της δυνατότητας πληρωμής των συντάξεων μέσω του συστήματος "ΔΙΑΣ" και αφορά στον Ο.Α.Ε.Δ., στον Ο.Ε.Κ. και στον Ο.Ε.Ε.
Παραπάνω επέκταση και αυτών των Οργανισμών μέσω του συστήματος "ΔΙΑΣ" νομίζω ότι κρίνεται απαραίτητη και μπορεί να διαμορφώσει ένα επίπεδο εξοικονόμησης και εκσυγχρονισμού όσον αφορά στα ζητήματα πληρωμής αποδοχών και συντάξεων. Νομίζω ότι έχουμε δραστική μείωση του κόστους προετοιμασίας και ελέγχου των σχετικών καταστάσεων.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Υπό αυτήν την έννοια αυτή η τροπολογία θεωρώ ότι εκ των πραγμάτων διασφαλίζει μια καλύτερη λειτουργία του συστήματος των ασφαλιστικών ταμείων.
Η δεύτερη τροπολογία όμως, την οποία συζητάμε, θα έλεγα ότι είναι πιο σημαντική και σηματοδοτεί πολιτικά την αξιοπιστία που η Κυβέρνηση του ΠΑ.ΣΟ.Κ δείχνει σε σχέση με τους λόγους προ των εκλογών και με τις πράξεις μετά τις εκλογές.
Είναι μία διάταξη με την οποία απαλλάσσονται οι εργαζόμενοι με τις χαμηλότερες αμοιβές από την υποχρέωση καταβολής ασφαλιστικής εισφοράς του κλάδου κύριας σύνταξης του ΙΚΑ που τους βαρύνει και η οποία παρακρατείται από τους εργοδότες και καταβάλλεται στο ΙΚΑ μαζί με την εργοδοτική εισφορά.
Ο υπολογισμός της ελάφρυνσης του κάθε εργαζόμενου είναι περίπου δέκα χιλιάδες το μήνα, είναι το λεγόμενο δεκαχίλιαρο, για το οποίο πολλή κουβέντα έγινε προ των εκλογών. Το κόμμα της Αξιωματικής Αντιπολίτευσης το θεώρησε προεκλογικό πυροτέχνημα, αλλά νομίζω ότι η ψήφιση της σημερινής τροπολογίας αποδεικνύει ότι υπάρχει αξιοπιστία λόγων. Η Κυβέρνηση επιδεικνύει το κοινωνικό της πρόσωπο. Θα έλεγα ότι ενισχύονται αυτές οι ομάδες, οι τάξεις των εργαζομένων που έχουν χαμηλό εισόδημα και χρήζουν μεγαλύτερης δυνατής βοήθειας. Νομίζω ότι ουδείς είναι δυνατόν να αρνηθεί αυτήν τη διάταξη, εκτός αν κάποιοι πιστεύουν και θέλουν να το κρίνουν οι εργαζόμενοι. Γι' αυτό βέβαια έχουν μεγάλη και πολύ καλή ευκαιρία να το πουν σήμερα εδώ, να τους ακούσουμε και εμείς αλλά και ο ελληνικός λαός.  Αλλά επειδή πιστεύω ότι όλοι αγαπάμε και θέλουμε να στηρίξουμε τον εργαζόμενο ή το συνταξιούχο που έχει χαμηλό εισόδημα, θα έλεγα ότι θα πρέπει να χαιρετίσουμε τη σημερινή τροπολογία που φέρνει η Κυβέρνηση. Δεν είναι κακό όταν ένας πολιτικός φορέας είναι αξιόπιστος, συνεπής και σταθερός στα λόγια του και στις πράξεις του. Υπ' αυτήν την έννοια νομίζω ότι περαιτέρω συζήτηση επί των δύο τροπολογιών από τη δική μου  πλευρά τουλάχιστον δεν χρειάζεται. Εγώ τουλάχιστον χαιρετίζω την τροπολογία η οποία αυτήν τη στιγμή μπορεί και δίνει κάποια δυνατότητα σε χιλιάδες εργαζομένους και τους ανακουφίζει έστω μέσα στα πλαίσια των οικονομικών δυνατοτήτων που αυτήν τη στιγμή η πολιτεία μας έχει.  Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Θυμίζω στους κυρίους συναδέλφους ότι για να μιλήσουν θα πρέπει να ζητήσουν το λόγο. Αναφέρομαι στους συναδέλφους πλην εισηγητών και Κοινοβουλευτικών Εκπροσώπων.
Ο κ. Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, όσον αφορά κατ' αρχήν την τροπολογία για το περιβόητο δεκαχίλιαρο, είναι αυτονόητο ότι θα την ψηφίσουμε, διότι πράγματι βοηθάει μια κατηγορία εργαζομένων, οι οποίοι δεν υπάρχει αμφιβολία ότι χρήζουν βοηθείας. Αυτό όμως δεν αίρει καθόλου τη σωστή διαπίστωση ότι η υπόσχεση, όταν δόθηκε, όπως δόθηκε, ήταν σαφώς προεκλογική, έγινε τρεις ημέρες πριν τις εκλογές -δεν είναι σωστή η διαδικασία αυτή-και ήταν σαφώς και ένα αποσπασματικό μέτρο. Η Κυβέρνηση βέβαια, για να δώσει την εντύπωση συνέπεια αλλά και για να τηρήσει αυτό το οποίο είπε, φέρνει την τροπολογία. Αυτό όμως δεν λύνει το πρόβλημα.  Ούτε το πρόβλημα λύνεται μόνο με αυτούς οι οποίοι παίρνουν το βασικό μισθό και τους οποίους αφορά η συγκεκριμένη τροπολογία. Εάν ήταν ένα μέτρο το οποίο είχε ληφθεί πράγματι στα πλαίσια μιας συγκροτημένης πολιτικής βοήθειας των εργαζομένων και δη των χαμηλόμισθων -χαμηλόμισθος δεν είναι μόνο αυτός που παίρνει το βασικό, αλλά αυτός που παίρνει και δύο χιλιάδες ή τρεις χιλιάδες ή πέντε χιλιάδες πάνω από το βασικό και ο οποίος με τη συγκεκριμένη τροπολογία δεν ευνοείται. Και όχι μόνο δεν ευνοείται, αλλά απόδειξη ότι έχει γίνει στο πόδι η πρόταση είναι ότι ξαφνικά θα βρεθούν άνθρωποι, οι οποίοι μέχρι χθες έπαιρναν συγκριτικά με κάποιον εισερχόμενο τρεις-τέσσερις-πέντε-επτά-οκτώ χιλιάδες παραπάνω, ξαφνικά να παίρνουν λιγότερα.
'Αρα θα πρέπει πέρα από αυτήν τη ρύθμιση να υπάρξει μια συνολική ρύθμιση που να έχει σχέση είτε με τη φορολογική ελάφρυνση είτε με την ασφαλιστική ελάφρυνση και άλλων κατηγοριών, ώστε σταδιακά να βοηθηθούν και άλλες κατηγορίες εργαζόμενων και όχι μόνο αυτοί που αμείβονται αποκλειστικά και μόνο με τον κατώτατο μισθό, τους οποίους αφορά η συγκεκριμένη τροπολογία. 'Αρα ήταν όντως προεκλογική και αβασάνιστη η εξαγγελία. Ασφαλώς υποστηρίζουμε τη βοήθεια των χαμηλόμισθων, αλλά επαναλαμβάνω δεν εξαντλείται εκεί η υποχρέωση της Κυβέρνησης προς τους χαμηλόμισθους, διότι χαμηλόμισθοι είναι και αυτοί που παίρνουν λίγο παραπάνω, οι οποίοι εδώ εν προκειμένω και δεν παίρνουν τίποτα και ξαφνικά θα βρίσκονται να παίρνου λιγότερα από άλλους οι οποίοι μέχρι χθες αμείβονταν χαμηλότερα.
Τώρα όσον αφορά τη δεύτερη τροπολογία, που αφορά την πληρωμή των συντάξεων, θα ήθελα να ρωτήσω τον κύριο Υπουργό: Η δυνατότητα αυτή να πληρωθεί μέσω του συστήματος "ΔΙΑΣ" είναι φαντάζομαι προαιρετική, δηλαδή δίνεται η δυνατότητα, δεν είναι υποχρεωτικό; Το λέω αυτό διότι την ίδια ώρα που λέτε αυτό βλέπουμε και δημοσιεύματα που αναφέρουν και άλλους τρόπους καταβολής. Σ' αυτό θα μπορούσατε να μας κάνετε μία διευκρίνιση, αν επιτρέπετε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θέλετε να το διευκρινίσετε; ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Γιατί όχι.
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Με την υπό ψήφιση τροπολογία δίνεται η δυνατότητα στο ΙΚΑ και στους εποπτευόμενους οργανισμούς από το Υπουργείο Εργασίας και Κοινωνικών Ασφαλίσεων -στο ΙΚΑ για τις συντάξεις, στους οργανισμούς για τις άλλες παροχές που δίνουν- να πληρώνουν μέσω του συστήματος "ΔΙΑΣ".
ΙΩΑΝΝΗΣ ΠΑΠΑΘΑΝΑΣΙΟΥ: Χωρίς αυτό να σημαίνει ότι υπάρχει αποκλειστικά και μόνο αυτός ο τρόπος.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 'Οχι βέβαια. Αλλά το ΙΚΑ έχει ανακοινώσει αυτό το μέτρο από καιρό και πρέπει να υπάρξει ρύθμιση.
ΙΩΑΝΝΗΣ ΠΑΠΑΘΑΝΑΣΙΟΥ: Mε τη λογική αυτή συζητάμε για μια τροπολογία την οποία δεν μπορούμε να μην υπερψηφίσουμε, διότι κινείται μέσα στα πλαίσια της προσαρμογής στα σύγχρονα δεδομένα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο. 
ΣΠΥΡΙΔΩΝ ΣΤΡΙΦΤΑΡΗΣ: Κατ' αρχήν, κύριε Πρόεδρε, να πω για την τροπολογία με γενικό αριθμό 64 και ειδικό 1 ότι δεν έχουμε αντίρρηση. Τώρα για το δεκαχίλιαρο. Δεν ξέρω, κύριε Υπουργέ, αν πραγματικά οι δέκα χιλιάδες ελάφρυνση είναι τόσο μεγάλη, ώστε να επικαλείσθε ότι είσθε συνεπείς στις προεκλογικές σας δεσμεύσεις κλπ. Κύριε Υπουργέ, μιλάμε για ένα κιλό ψωμί την ημέρα. 'Ενα κιλό ψωμί, τριακόσιες σαράντα δραχμές επί τριάντα ημέρες είναι ακριβώς αυτό που κάνετε και το θεωρείτε μεγάλο κατόρθωμα, πέραν του ότι ένας που παίρνει επτά χιλιάδες μία δραχμή μικτά δεν θα το δικαιούται, δηλαδή εκατόν πενήντα τρεις χιλιάδες και κάτι ψιλά δεν θα το δικαιούται αυτό το δεκαχίλιαρο. Και ξέρετε πολύ καλά ότι οι άνθρωποι αυτοί πραγματικά δεν μπορούν να πληρώσουν ούτε το ενοίκιο αν δεν έχουν δικό τους σπίτι, ειδικά όσοι πληρώνονται με τις κατώτερες συλλογικές συμβάσεις και με τους κατώτερους μισθούς.
'Ομως υπάρχει κάτι το οποίο είναι ότι ουσιαστικά θα πληρώσει το ΙΚΑ και θα τα αποδώσει κάποτε. Και αν πάρουμε την τακτική ότι η Κυβέρνηση χρωστάει στο ΙΚΑ, δεν ξέρω πόσα, αλλά μπορεί να ξεπερνάνε και το ένα τρισεκατομμύριο, δεν ξέρω πότε θα αποδοθούν αυτά τα λεφτά στο ΙΚΑ.  Ουσιαστικά, λοιπόν, με ξένα κόλλυβα κάνετε κοινωνική πολιτική. Πρέπει τουλάχιστον να ξεκαθαριστεί μέσα στην τροπολογία αυτό και όχι γενικά και αφηρημένα να αναφέρετε ότι κάποτε θα αποδοθούν από τον προϋπολογισμό στο ΙΚΑ αυτά τα χρήματα.
Πέρα απ' αυτό ο εμπαιγμός σ' αυτούς τους ανθρώπους φαίνεται και από το πότε θα πάρουν αυτά τα λεφτά. Ενώ τα έχετε αναγγείλει προεκλογικά, θα τα πάρουν ύστερα από ένα χρόνο ουσιαστικά. Θα ήθελα δε να πω ότι χρειάζεται περισσότερο σεβασμός γι'αυτούς τους ανθρώπους, γιατί πραγματικά όταν η Κυβέρνηση έρχεται και εξαγγέλλει τέτοια μέτρα σαν αυτά που εξήγγειλε προχθές -για τα πέντε σημεία λέω- αυτό αποτελεί κοροϊδία και στάχτη στα μάτια αυτών των ανθρώπων, που είναι αναγκασμένοι όχι δεύτερη δουλειά να αναζητήσουν αλλά και τρίτη, για να μπορέσουν να τα βγάλουν πέρα.
Γι' αυτό θα έλεγα ότι καλό είναι να διευκρινίσει ο κύριος Υπουργός αυτό που είπα με το ΙΚΑ, δηλαδή πότε επιτέλους θα αποδοθούν αυτά τα λεφτά στο ΙΚΑ και τελικά γι' αυτούς που παίρνουν είκοσι δραχμές πάνω δεν θα ισχύσει; Αυτοί δηλαδή είναι υψηλόμισθοι; Και σε τελική ανάλυση - και το είπε και ο κ. Παπαθανασίου - θα βρεθούν αυτοί που θα πάρουν αυτό το βοήθημα να παίρνουν περισσότερα από άλλους, οι οποίοι θα έχουν μισθό με ελάχιστη διαφορά από τον κατώτατο. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Θα αναφερθώ κατά κύριο λόγο στην τροπολογία που φέρνετε για το δεκαχίλιαρο.
Κατ' αρχάς θέλω να υπογραμμίσω με έμφαση ότι την τελευταία δεκαπενταετία απέναντι στους χαμηλόμισθους έχει διαμορφωθεί μια κατάσταση λεηλασίας των εισοδημάτων τους. Οι χαμηλόμισθοι το 2000 δυστυχώς παίρνουν πραγματικούς μισθούς οι οποίοι αντιστοιχούν στα επίπεδα -και μιλάω με επίσημα καταγεγραμμένα στοιχεία- του 1985.
Δηλαδή παρά τα λεγόμενα περί ανάπτυξης, αύξησης παραγωγικότητας, αύξησης του Ακαθαρίστου Εθνικού Προϊόντος, αυτοί οι άνθρωποι, οι οποίοι  είναι δεκάδες χιλιάδες στην Ελλάδα, δεν ωφελήθηκαν το παραμικρό.                   Αντίθετα, συνεχώς, λόγω των μονομερών πολιτικών λιτότητας από την πλευρά και της Κυβέρνησης του ΠΑ.ΣΟ.Κ., αλλά και της κυβέρνησης της Νέας Δημοκρατίας, είχαμε συνεχή σύνθλιψη και συμπίεση του επιπέδου ζωής και των μισθών τους. Επομένως μιλάμε για τους πιο αδικημένους ή μάλλον -για να είμαι σαφέστερος, γιατί υπάρχουν και οι άνεργοι- από τους πιο αδικημένους 'Ελληνες πολίτες, από τα πιο αδικημένα κοινωνικά στρώματα.  'Ερχεται αυτήν τη στιγμή η Κυβέρνηση για να κάνει, υποτίθεται, μία γενναιόδωρη κίνηση απέναντί τους. Λυπάμαι πάρα πολύ, αλλά το δεκαχίλιαρο δεν αναπληρώνει κατά κανένα τρόπο τη λεηλασία που υπέστησαν αυτοί οι μισθωτοί όλα αυτά τα χρόνια. Δεν αναπληρώνει με κανέναν τρόπο το εισόδημά  τους. Με το δεκαχίλιαρο ελάχιστα αλλάζει η μειονεκτική τους θέση. Παραμένουν τα υποζύγια της προσπάθειας ένταξης στην ΟΝΕ, κατά κύριο λόγο τα μεγάλα υποζύγια που έφεραν και το κύριο βάρος. Με το δεκαχίλιαρο που θα δοθεί και με τους όρους που δίνεται, δεν θα αλλάξει αυτή η κατάσταση. 'Ερχομαι τώρα στον τρόπο με τον οποίο δίδεται αυτό το δεκαχίλιαρο.   Πρέπει κανείς να κάνει ορισμένες ουσιαστικές παρατηρήσεις. Βλέπουμε ότι η Κυβέρνηση δίνει το δεκαχίλιαρο, δυστυχώς, από τον κρατικό προϋπολογισμό.  Το δεκαχίλιαρο αυτό, κύριε Υπουργέ, δεν επιβαρύνει τους εργοδότες. Οι εργοδότες έχουν τα κέρδη, που είναι τεράστια. Αντί όμως να επιβαρυνθούν αυτοί και να δώσουν πραγματικές αυξήσεις, στις οποίες θα προσμετρηθούν ύστερα και τα επιδόματα -για να είναι ουσιαστικές αυξήσεις- έρχεται ο κρατικός προϋπολογισμός -δηλαδή οι φορολογούμενοι, στους οποίους συμπεριλαμβάνονται και τα πιο αδύναμα κοινωνικά στρώματα- να επωμισθεί το βάρος του δεκαχίλιαρου.
Και σας λέω, κύριε Υπουργέ: Αν αύριο δείτε μία απεργία εργαζομένων, που αντί να ζητάει από τους εργοδότες αυξήσεις, ζητάει ενίσχυση από τον κρατικό προϋπολογισμό, θα βγείτε εσείς -οι εκσυγχρονιστές τάχα- και θα καθυβρίζετε αυτούς που κινητοποιούνται ως λαϊκιστές. Κι όμως αυτόν το λαϊκισμό κάνετε τώρα εσείς με το δεκαχίλιαρο. Επιβαρύνετε τον ελληνικό λαό, αντί να επιβαρύνετε αυτούς που πρέπει να πληρώσουν το δεκαχίλιαρο, τους εργοδότες, το κεφάλαιο, τους επιχειρηματίες. Διότι αυτοί κέρδισαν τόσα χρόνια από τη συμπίεση των χαμηλόμισθων. Κι όμως το επωμίζεται ο κρατικός προϋπολογισμός.
Θέλω να κάνω και μια δεύτερη παρατήρηση, η οποία νομίζω ότι είναι ουσιαστική. Το δεκαχίλιαρο δεν θα το πάρουν οι εργαζόμενοι ούτε από το δημόσιο ταμείο ούτε από την τράπεζα. Θα το πάρουν από τον εργοδότη.  Δυστυχώς αυτή η ρύθμιση είναι ευάλωτη στο να μην πάρουν ούτε καν το δεκαχίλιαρο. Διότι ξέρετε ποιες συνθήκες επικρατούν στον ιδιωτικό τομέα.  Ξέρετε λοιπόν ότι ο εργοδότης μπορεί να τους παρακρατεί το δεκαχίλιαρο και να μην το αποδίδει, ενώ θα το εισπράττει από την τράπεζα όταν θα πηγαίνει τα ένσημα.
Καταλαβαίνετε λοιπόν ότι με αυτόν τον τρόπο μπορεί να έχουμε σωρεία περιπτώσεων ομηρίας εργαζομένων χαμηλόμισθων, οι οποίοι θα απειλούνται με απόλυση αν διεκδικούν το δεκαχίλιαρό τους. Γιατί δεν κάνετε μία ρύθμιση με την οποία οι εργαζόμενοι να παίρνουν οι ίδιοι το δεκαχίλιαρο είτε από το δημόσιο ταμείο είτε από την τράπεζα και να μην μεσολαβεί ο εργοδότης για να τους το παραχωρεί. Τουλάχιστον αυτό πρέπει να κάνετε, για να μην υπάρξει σωρεία περιπτώσεων εκμετάλλευσης και μη απόδοσης ακόμα και αυτού του δεκαχίλιαρου από ανεύθυνους, ασυνείδητους εργοδότες, που ξέρουμε ότι δεν είναι λίγοι σ' αυτόν τον τόπο και θέλουν "και από τη μύγα ξίγκι να βγάζουν".
Επομένως να αλλάξετε αυτήν τη ρύθμιση και να μπορεί ο χαμηλόμισθος με μια απλή βεβαίωση του εργοδότη ότι είναι χαμηλόμισθος να εισπράττει το δεκαχίλιαρο είτε από το δημόσιο ταμείο είτε από την τράπεζα.
Μία τρίτη παρατήρηση. Αυτό το δεκαχίλιαρο δεν το δίδεται τώρα, αλλά θα τους το δώσετε αναδρομικά μετά ενάμιση χρόνο, όταν θα καταθέσουν τη φορολογική δήλωση τους την άνοιξη του 2001. Δηλαδή μετά ενάμιση χρόνο θα έχετε λεηλατήσει δυστυχώς με τον πληθωρισμό που υπάρχει -και γνωρίζουμε τι γίνεται- και αυτήν την εξαγγελία σας, κλέβοντας στην ουσία -επιτρέψτε μου αυτήν τη φράση- από τα αναδρομικά του δεκαχίλιαρου στους πιο εκμεταλλευόμενους και πιο αδύνατους εκ των μισθωτών σ' αυτήν τη χώρα. Τα αναδρομικά δεν πρέπει να τα δώσετε με την κατάθεση της φορολογικής δήλωσης την άνοιξη του 2001, να τα δώσετε τώρα,  γιατί τα δικαιούνται και πρέπει να τα εισπράξουν άμεσα και όχι μέσω του εργοδότη, διότι δεν θα τα πάρουν ποτέ.
Τέταρτη παρατήρηση. Δεν αναφέρομαι στους εργαζόμενος των 180.000 δραχμών, των 190.000 δραχμών, που και αυτοί δεν μπορεί να θεωρηθούν  υψηλόμισθοι και θα έπρεπε και αυτοί να τύχουν μια ανάλογης μεταχείρισης.  Αλλά σας ρωτώ, κύριε Υπουργέ. Δεν υπάρχουν μόνο χαμηλόμισθοι που πληρώνοναι με το κατώτατο όριο της συλλογικής σύμβασης, υπάρχουν και μερικά απασχολούμενοι, οι οποίοι παίρνουν ακόμη λιγότερα χρήματα και τυχαίνουν ακόμη πιο στιγνής εκμετάλλευσης, μερικά απασχολούμενοι οι οποίοι στηρίζουν την αμοιβή τους είτε για τρίωρο είτε τετράωρο στο κατώτατο της συλλογικής σύμβασης. 'Επρεπε να πάρετε μια πρωτοβουλία και γι' αυτούς, ώστε να υπάρξει κατά το μέρος που τους αναλογεί -και εφόσον στηρίζεται η αμοιβή τους για τη μερική απασχόληση στο κατώτατο της συλλογικής σύμβασης- μια ρύθμιση και γι' αυτούς, μια μικρή ανακούφιση.  'Ολα αυτά νομίζω ότι είναι ουσιαστικές παρατηρήσεις και ελπίζω να τις κάνετε δεκτές. Το δεκαχίλιαρο δε αντιστοιχεί στις απώλειες των εισοδημάτων, δεν αντιστοιχεί σε μια πραγματική ανάγκη ανακούφισης. Θα το ψηφίσουμε ακόμα κι έτσι, γιατί αυτό το φιλοδώρημα- "ελεημοσύνη" το έχουν ανάγκη αυτοί οι άνθρωποι.'Ομως θα ήθελα μια απάντηση και ένα σχόλιο σε όλα αυτά τα ουσιαστικά ερωτήματα και στις τροποποιήσεις που σας προτείναμε.  Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας) Ο κ. Νικήτας Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, θα ήθελα να κάνω μια παρατήρηση σχετικά με το "ΔΙΑΣ", τα υπέρ που έχει αυτό το σύστημα και ταυτόχρονα τώρα, σήμερα, σε όλον τον ημερήσιο τύπο διαβάζω ότι έγινε σύσεψη παρουσία του Υφυπουργού κυρίου Αλέκου Βούλγαρη με τον κ. Νεκτάριο το Διευθύνοντα Σύμβουλο των ΕΛΤΑ κ. Κυριακόπουλο κα αποφάσισαν σε ότι αφορά τις συντάξεις του Ι.Κ.Α. το αιτιολογικό. Ακούστε με τι αιτιολογία. "Καθώς το μέτρο που τέθηκε σε εφαρμογή να εισπράττουν ο απόμαχοι της εργασίας τη σύνταξή τους αποκλειστικά από το διατραπεζικό σύστημα "ΔΙΑΣ" οδήγησε σε μεγάλα προβλήματα. Ο μεν αρμόδιος Υφυπυοργός κύριος Βούλγαρης ορθώς κατά την άποψή μου και ορθώς και το Ι.Κ.Α έκαναν το προαιρετικό- διαπιστώνει μεγάλα προβλήματα όταν πληρώνονται οι συντάξεις αποκλειστικά με το σύστημα "ΔΙΑΣ" και κάποιοι άλλοι Υπουργοί της ίδιας Κυβέρνησης, που προφανώς δεν είχαν συνεννοηθεί με τον κ. Βούλγαρη, έρχονται και στην εισηγητική έκθεση της τροπολογίας, που ζητάτε να ψηφίσουμε, λένε ότι το επεκτείνετε και σε άλλα ταμεία μόνο και μόνο γιατί έτσι θα είναι καλύτερα.  Συγγνώμη, αυτό λέγεται σοβαρή πρόταση τροπολογίας; Υπάρχει συνεννόηση; Πέραν του ότι εγώ έχω σύγχυση στο κρανίο μου, ένας Υπουργός της Κυβέρνησης λέει "επειδή το υποχρεωτικό δημιούργησε μεγάλα προβλήματα", συνεννοείται με το Ι.Κ.Α. και κάνει το προαιρετικό και κάποιοι άλλοι Υπουργοί μας λένε ακριβώς το ανάποδο και μας ζητούν να ψηφίσουμε μια τροπολογία. Παρακαλώ να μας διευκρινίσετε τι ισχύει από τα δύο. Εγώ νομίζω ότι πρέπει να γίνει μια δήλωση του κ. Φαρμάκη ότι και η καινούρια τροπολογία να συμπεριλάβει το προαιρετικό. Αν θέλει ένας ασφαλισμένος, έχει καλώς, αν δεν θέλει, να του πηγαίνει ο ταχυδρόμος, όπως του πάει τώρα, την επιταγή ή τα χρήματα στην πόρτα του.
Το πρόβλημα, δηλαδή, είναι μόνο για το γεροντάκι του ΙΚΑ και όχι για το γεροντάκι του δημοσίου ή κάποιου άλλου ταμείου; Δημιουργήθηκε πρόβλημα μόνο στη μια πλευρά και δεν θα δημιουργηθεί στην άλλη; Νομίζω, λοιπόν, ότι πρέπει να μπει το "προαιρετικό" σε όλα, γιατί σε τελική ανάλυση είναι καλό και για τα ίδια τα "ΕΛ.ΤΑ".
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα πάρετε το λόγο; 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ, το λόγο.
ΠΡΟΕΔΡΕΥΩΝ (Κωνσταντίνος Γείτονας): Θέλετε να μιλήσετε πριν από τον κύριο Υπουργό; Είχε ζητήσει το λόγο και ο κ. Σπυρόπουλος, αλλά θεώρησα σκόπιμο να απαντήσει ο κύριος Υπουργός, επειδή ετέθησαν θέματα από τους συναδέλφους, και οι Κοινοβουλευτικοί Εκπρόσωποι να μιλήσουν μετά. Εκτός αν θέλετε να προηγηθείτε, κύριε Σιούφα.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, για την οικονομία της συζήτησης νομίζω ότι καλό είναι να μιλήσουν και οι υπόλοιποι και να απαντήσω συνολικά. Πιστεύω ότι είναι καλύτερο.
ΔΗΜΗΤΡΙΟΣ ΣΙΟΥΦΑΣ: Μπορώ να έχω το λόγο, κύριε Πρόεδρε; ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος της Νέας Δημοκρατίας κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν θα έπαιρνα το λόγο εάν η τοποθέτηση του εισηγητή της Πλειοψηφίας δεν ήταν ολίγον τι αιχμηρή και προκλητική.
Είπε στην Εθνική Αντιπροσωπεία ότι η ψήφιση αυτής της τροπολογίας αποδεικνύει πως δεν ήταν προεκλογική υπόσχεση το μέτρο για το οποίο ρυθμίζεται η μη καταβολή εισφορών των εργαζομένων και ότι η Κυβέρνηση έρχεται σήμερα και το υλοποιεί.
Το γεγονός ότι χρειάστηκαν τέσσερις μήνες μετά τις εκλογές για να φέρετε αυτήν την τροπολογία με τις τόσες αδυναμίες τις οποίες έχει, αγαπητέ συνάδελφε και αγαπητέ Πρόεδρε, δείχνει ότι βιαστικά, στον πανικό και στην τρικυμία έπρεπε να κερδηθούν πάση θυσία η εκλογές και μαζί με όλα τα άλλα ρίξατε τότε και το θέμα της απαλλαγής από την καταβολή των εισφορών των εργαζομένων. Nα σας θυμίσω επίσης τις ανακοινώσεις για τη σύνταξη των 152.000 δραχμών σε μία αγωνιώδη προσπάθεια να συναγωνισθείτε το πρόγραμμα κοινωνικής προστασίας της Νέας Δημοκρατίας και τόσα άλλα που δεν είναι του παρόντος.
Θέλω να έλθω στην ουσία του ζητήματος και απευθύνομαι στον αγαπητό Υπουργό με τρία ερωτήματα: Πρώτον, δεν βλέπω, κύριε Υπουργέ, να παίρνετε μέτρα στην περίπτωση κατά την οποία καθυστερήσει το Γενικό Λογιστήριο του Κράτους να τροφοδοτήσει αυτόν το λογαριασμό, απ'όπου το ΙΚΑ θα εισπράττει τις εισφορές των εργαζομένων. Για όλους τους άλλους όταν δεν καταβάλλονται εγκαίρως οι εισφορές, ισχύουν οι τόκοι υπερημερίας. Αν το δημόσιο δεν θα καταβάλλει εγκαίρως τις εισφορές θα έχει αυτήν την απαλλαγή; Και γιατί να την έχει; Δεύτερον, εμείς έχουμε σοβαρότατες επιφυλάξεις ότι η πολιτεία θα ανταποκριθεί στις υποχρεώσεις της, γιατί συνήθως -το έχει δείξει άλλωστε η δεκαετία του '80, αλλά και νομοθετήματα μετά το 1994- επιβάλλονται εισφορές στους ασφαλιστικούς οργανισμούς για να κάνει κοινωνική πολιτική η Κυβέρνηση, την πληρώνουν οι ασφαλιστικοί οργανισμοί και στο τέλος έχετε ορισμένους ψήφους παραπάνω, αλλά τα ταμεία οδεύουν σε διαρκή προβλήματα.  Για να είμαι συγκεκριμένος, θα αναφέρω ότι υπάρχει υποχρέωση από την τριμερή χρηματοδότηση συμμετοχής του κράτους σε μία σειρά από ασφαλιστικούς οργανισμούς. Εσείς γνωρίζετε καλύτερα από μένα ότι μόνο το ΤΕΒΕ, ο σημερινός Οργανισμός Ασφάλισης Αυταπασχολουμένων, έχει λαβείν από την τριμερή χρηματοδότηση μεγαλύτερη των 90.000.000.000 δραχμών. Το ίδιο πράγμα συμβαίνει και με το ΙΚΑ και με άλλους ασφαλιστικούς οργανισμούς.  Να πάω, όμως, σε κάτι πιο συγκεκριμένο και πιο σημαντικό για πολλούς από μας της ελληνικής περιφέρειας, τον ΟΓΑ. Η συμμετοχή στο νέο φορέα, που έχετε κάνει, της πολιτείας, έχει δοθεί μέχρι σήμερα με ομόλογα και έχει δοθεί στο μισό από αυτό που ήταν να δοθεί.
Συνεπώς έχουμε σοβαρές επιφυλάξεις για το αν η πολιτεία, με το μέτρο που θεσπίζει, πρόκειται να ανταποκριθεί απέναντι στις υποχρεώσεις προς το 'Ιδρυμα Κοινωνικών Ασφαλίσεων.
Γνωρίζουμε, επίσης, από ανακοινώσεις που κάνει το Υπουργείο σας για το ποιοι χρωστάνε στο ΙΚΑ, ότι φιγουράρει στην πρώτη θέση το δημόσιο ως εργοδότης, χρωστώντας εισφορές στο ΙΚΑ εξ άλλου λόγου. Και εδώ δεν υπάρχει απολύτως καμία εξασφάλιση του λαβείν του Ιδρύματος Κοινωνικών Ασφαλίσεων.
Και το τρίτο είναι το εξής: Αν πραγματικά αυτό αποτελούσε τμήμα της κοινωνικής σας πολιτικής και δεν ήταν ένα μέτρο πανικού προεκλογικά, θα νοιαζόσασταν για μια άλλη κατηγορία εργαζομένων, την οποία εδώ δεν αναφέρετε καθόλου.
Αν δεν κάνω λάθος, διάβασα ότι αποκλείσατε από την καταβολή εισφορών τους μερικής απασχόλησης εργαζομένους, διότι αυτό θα σας δημιουργούσε πολύ μεγάλη εμπλοκή. Αλλά αν έχει κάποια κατηγορία εργαζομένων χρεία τέτοιας βοήθειας, είναι οι μερικώς απασχολούμενοι.
Βεβαίως, με τη φόρα την οποία έχει πάρει η Κυβέρνησή σας με το να τα δώσει όλα, τον τελευταίο καιρό βλέπουμε να κάνει μόνιμο καθεστώς τη μερική απασχόληση, βεβαίως αποσπασματικά, σε μια προσπάθεια να λύσει ή τουλάχιστον να καταπολεμήσει το πρόβλημα της ανεργίας.
Εμείς σας έχουμε πει ότι η αντιμετώπιση της ανεργίας δεν γίνεται μεμονωμένα, με μέτρα υπέρ των ανέργων. Η αντιμετώπιση της ανεργίας γίνεται με συνολική πολιτική ανάπτυξης, με συνολική πολιτική απασχόλησης και ταυτόχρονα, με έγνοια και μέτρο προσαρμογής του εκπαιδευτικού συστήματος στις σύγχρονες ανάγκες, τις σημερινές και τις αυριανές. Προς αυτήν την κατεύθυνση, οι επιδόσεις της Κυβέρνησης τα τελευταία χρόνια δυστυχώς είναι κατώτερες των περιστάσεων. Και γι' αυτό δεν υπάρχει καμία αμφιβολία.
Κλείνοντας, κύριε Πρόεδρε, θέλω να πω ότι η Νέα Δημοκρατία την ψηφίζει αυτήν την τροπολογία, όπως είπε και ο εισηγητής μας, αλλά εκφράζουμε σοβαρές επιφυλάξεις για το βιαστικό, όχι της κατάθεσης της τροπολογίας, αλλά της ρύθμισης, η οποία πάει να λύσει ένα πρόβλημα για μετά την 1η Αυγούστου του 2000, γιατί για το χρονικό διάστημα μέχρι τον Αύγουστο του 2000 από την 1η Ιανουαρίου του έτους, επειδή δεν έχετε άλλον τρόπο για να επιστρέψετε τα χρήματα, λέτε στους εργαζόμενους ότι "αυτά θα σας τα δώσουμε μέσω της επιστροφής του φόρου που θα κάνουμε το 2001".  Αποδεικνύεται μ'αυτό, κύριε Πρόεδρε, ότι πράγματι αυτή ήταν μια τροπολογία πανικού σε μια προσπάθεια να σώσετε ό,τι μπορείτε. Και αυτό το οποίο καταφέρατε, είναι να έχει σήμερα η Κυβέρνηση του ΠΑΣΟΚ, μια κυβέρνηση τριών μηνών, μια εικόνα ασυνεννοησίας, μια εικόνα παράλυσης και μια εικόνα αδυναμίας να κυβερνήσει.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ.  Σπυρόπουλος, Κοινοβουλευτικός Εκπρόσωπος του ΠΑΣΟΚ, έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, είναι απορίας άξιο πράγματι μια τροπολογία, για την οποία και το κόμμα της Αξιωματικής Αντιπολίτευσης αλλά και τα υπόλοιπα κόμματα συμφωνούν, να επιλέγεται ως ένα θέμα ή μια ευκαιρία πολιτικής αντιπαράθεσης με επιχειρήματα, που δεν συνάδουν ούτε με την εποχή αλλά ούτε και με το κλίμα των ημερών. Απόρησα πραγματικά για το πώς ο κ.Σιούφας ανακάλυψε για την Κυβέρνηση σημεία παράλυσης, σημεία μη συνεννόησης. Δεν θα απαντήσω.  Για μένα λοιπόν υπάρχει ένα ερώτημα, αν ο κ.  Σιούφας επικοινωνεί με τη σημερινή πολιτική πραγματικότητα και αν πράγματι μπορεί, πέρα από την αντιπολιτευτική του διάθεση, να αναλύσει με μια στοιχειώδη πολιτική  αντικειμενικότητα τα συμβαίνοντα είτε στο ΠΑΣΟΚ είτε στον πολιτικό κόσμο. Λυπάμαι γιατί ποτέ δεν περίμενα από έναν υπεύθυνο πολιτικό άνδρα δι' ασήμαντη αφορμή να πει τόσο σκληρές και βαριές κουβέντες.
Για την εν λόγω τροπολογία πιστεύω ότι δεν έχω να πω τίποτα σημαντικό, δεδομένου ότι όλα τα κόμματα την ψηφίζουν. Θέλω να σταθώ όμως σε κάποια σημεία, μια και με την ευκαιρία της τροπολογίας ειπώθηκαν, τουλάχιστον από τη μεριά του Συνασπισμού, πολύ σκληρές κουβέντες. Καθώς άκουγα τον κ. Λαφαζάνη, ένιωθα ότι είμαι μέλος ενός κόμματος που λεηλατεί τον ελληνικό λαό και τον κλέπτει ή περίπου έτσι.
Και το πιο σπουδαίο είναι ότι επιμένει και λέει"ασφαλώς". Κοιτάξτε, κύριε Λαφαζάνη, μη με προκαλείτε, γιατί δεν θέλω σε καμία περίπτωση να επαναφέρω στο σημερινό πολιτικό μας διάλογο τις τεράστιες ευθύνες και αν θέλετε και προσωπικές σας ευθύνες για τα συμβαίνοντα το 1989, όταν προετοιμάσατε το έδαφος για να υπάρξει μία πραγματική λεηλασία για τους εργαζομένους.
Εν πάση περιπτώσει, μπορώ να αξιολογήσω σαν πολύ ψύχραιμη και υπεύθυνη την αντιπαράθεση του Κομμουνιστικού Κόμματος. Δεν μπορώ όμως σε καμία περίπτωση να δεχθώ ότι η εν λόγω τροπολογία δεν απαλλάσσει από τις ευθύνες του το ΠΑΣΟΚ, ένα κόμμα που "κλέπτει και λεηλατεί".
Θέλω να σας θυμίσω, κύριε Λαφαζάνη, ότι το 1982 κοινωνικό κράτος στην Ελλάδα δεν υπήρχε. Το ΙΚΑ ήταν στην Πάτρα και στην Αθήνα. Σε όλη την υπόλοιπη Ελλάδα δεν ήταν υποχρεωτική η ασφάλιση. Το κοινωνικό κράτος ολοκληρώθηκε από τους" λεηλατούντες" και από τους "κλέπτοντες" κατ' εσάς. Και βέβαια δεν θέλω να σας επισημάνω μία σειρά από αξιόλογες σημαντικότατες, φιλεργατικότατες πολιτικές πράξεις και πολιτικές αποφάσεις που με υπερηφάνεια και ως κόμμα και ως Κυβέρνηση επικαλούμεθα κάθε φορά και οι οποίες ξέρουμε ότι είναι αυτές που μας κρατούν όλα αυτά τα χρόνια στην Κυβέρνηση.
Θα ήθελα να επισημάνω ένα σημείο ακόμη: το αν πράγματι υπήρχε μία προεκλογική εξαγγελία. Σαφώς υπήρξε μία προεκλογική εξαγγελία. Δεν είπαμε κάτι αντίθετο. 'Ολα τα κόμματα έκαναν προεκλογικές εξαγγελίες. Το κόμμα όμως που κέρδισε τις εκλογές έπρεπε να κάνει πράξη τις προεκλογικές του εξαγγελίες. Αυτή είναι η ιστορία. Το ΠΑΣΟΚ, λοιπόν, ήρθε με τη σημερινή νομοθετική του πρωτοβουλία και κάνει πράξη μία προεκλογική του εξαγγελία.  'Οσον αφορά την προεκλογική αντιπαράθεση, βεβαίως υπήρξε αντιπαράθεση προεκλογικών, αν θέλετε, εξαγγελιών ή δεσμεύσεων. Ο ελληνικός λαός έκρινε με βάση αυτές και αποφάσισε και έδωσε με τη δική του ετυμηγορία την ευθύνη στο ΠΑΣΟΚ να υλοποιήσει τις προεκλογικές του εξαγγελίες. Το θετικό είναι ότι το ΠΑΣΟΚ υλοποιεί ακριβώς τις προεκλογικές του εξαγγελίες.
'Ενα ακόμη σημείο και τελειώνω. Μέσα από αυτήν την τροπολογία υπήρξε επίκληση από τη μεριά του κ. Σιούφα ότι θα έπρεπε το μέτρο να επεκταθεί και στους απασχολούμενους με μερική απασχόληση. Πιστεύω ότι και αν αυτό είχε γίνει, θα έπρεπε να είχε γίνει μετά από προηγούμενο διάλογο με τα συνδικάτα και βέβαια μπορώ να προβλέψω με απόλυτη σαφήνεια και βεβαιότητα ότι αν είχε γίνει τώρα θα είχαμε μία πολύ σκληρή κριτική στο κατά πόσο η Κυβέρνηση με το μέτρο αυτό ενισχύει εμμέσως πλην σαφώς τη διεύρυνση της μερικής απασχόλησης κλπ.
Το θέμα του αν θα πρέπει να διευρυνθεί το μέτρο στους μερικώς απασχολούμενους πρέπει να είναι μέτρο που θα αφορά έναν προηγούμενο διάλογο της Κυβέρνησης με το συνδικαλιστικό κίνημα. Από την άποψη αυτή το ΠΑΣΟΚ δεν είναι αντίθετο, όμως θέτει ως απαραίτητη προϋπόθεση το διάλογο της Κυβέρνησης με τα συνδικάτα για την ενδεχόμενη επέκταση του μέτρου.  Και επειδή ακούγονται διάφορα σε σχέση με τα θέματα της ανεργίας και επειδή ο κ. Σιούφας επιχείρησε να προσάψει στην Κυβέρνηση ευθύνες για τη σημερινή κατάσταση της ανεργίας. Κανείς δεν αμφισβητεί ότι το μεγαλύτερο πρόβλημα που αντιμετωπίζει σήμερα ένα μεγάλο κομμάτι του ελληνικού λαού -και μάλιστα μιλώ για εκείνο το κομμάτι που η προοπτική της ζωής του περνάει μέσα από την εργασία, από τη μισθωτή ή την όποια άλλη εργασίακαι η χώρα γενικότερα είναι το θέμα της προοπτικής της εργασίας, δηλαδή η καταπολέμηση της ανεργίας.
Δεν πιστεύω όμως ότι το ζήτημα αυτό μπορεί να αντιμετωπισθεί με πολιτικά πυροτεχνήματα. Συνολικά η πολιτική μας είναι μια πολιτική που στοχεύει στη μείωση της ανεργίας. Υπάρχουν σε εξέλιξη πολιτικές πρωτοβουλίες, υπάρχει σε εξέλιξηε ένας ενδιαφέρων πολιτικός διάλογος, που είμαι βέβαιος ότι θα δώσει τη δυνατότητα στην Κυβέρνηση στο τέλος αυτής της χρονιάς ή στις αρχές της επόμενης, να πάρει μια σειρά συγκεκριμένα μέτρα, στοχεύοντας στη μείωση της ανεργίας και στην ουσιαστική διεύρυνση της απασχόλησης.
Κλείνοντας, πιστεύω ότι η ρύθμιση αυτή ανοίγει και  μια νέα παρένθεση. Εμμέσως πλην σαφώς ανοίγει το δρόμο για τη μείωση του έμμεσου μη μισθολογικού κόστους και πολύ σωστά κάνει η Κυβέρνηση που αντιμετωπίζει αυτό το θέμα, απαλλάσσοντας πρώτα τους εργαζόμενους και μάλιστα τους χαμηλόμισθους από αυτήν την παράμετρο.
Η επίκληση ότι ο κρατικός προϋπολογισμός αναλαμβάνει αυτό το κομμάτι και ότι αυτό δεν είναι σωστό, που ειπώθηκε κατά βάση από τον κ. Λαφαζάνη, νομίζω ότι δεν είναι σωστή. Σε όλη την Ευρώπη και σε όλο τον κόσμο, και μάλιστα απ' όλο το πολιτικό φάσμα των πολιτικών κομμάτων υποστηρίζονται πολιτικές που ευνοούν τη μείωση του έμμεσου μη μισθολογικού κόστους, είτε αυτό αφορά τους εργαζόμενους είτε αφορά τους εργοδότες, προκειμένου αυτό να δώσει τη δυνατότητα στις επιχειρήσεις και στην οικονομία να βελτιώσουν την ανταγωνιστική τους θέση και βέβαια, βελτιώνοντας τη θέση τους στην ανταγωνιστική οικονομία να μειωθεί η ανεργία.
Δεν πρέπει από την εκκίνηση μιας τέτοιας διαδικασίας να αποκλείουμε τη συμμετοχή του κρατικού προϋπολογισμού στη μείωση του έμμεσου μη μισθολογικού κόστους.
ΠΡΟΕΔΡΕΥΩΝ (Κωνσταντίνος Γείτονας): Μιλήσατε στο ημίφως, κύριε συνάδελφε, αλλά πιστεύουμε ότι θα επανέλθει το φως. Υπάρχουν φωταδιστές πολλοί.
Ο Υφυπουργός Εργασίας και Κοινωνικών Ασφαλίσεων κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κυρίες και κύριοι συνάδελφοι, δεν θα αναφερθώ στην τροπολογία που αναφέρεται στη δυνατότητα πληρωμής των συντάξεων και των εν γένει βοηθημάτων μέσω του συστήματος "ΔΙΑΣ", επειδή δεν υπήρξαν σημαντικές παρατηρήσεις από την πλευρά των συναδέλφων.
Θέλω να πω μόνο, σχολιάζοντας όσα είπε ο συνάδελφος κ. Κακλαμάνης, ότι η εφαρμογή του  μέτρου δεν μπορεί να είναι προαιρετική, δηλαδή να είναι στη βούληση του κάθε συνταξιούχου αν θα παίρνει τη σύνταξη μέσω του νέου συστήματος που προτείνουμε, του "ΔΙΑΣ" ή με τον παλιό τρόπο μέσω ταχυδρομικού διανομέα. Δεν μπορεί να είναι προαιρετική η εφαρμογή του μέτρου για κάθε έναν χωριστά από τους συνταξιούχους.
Αυτό που μας απασχολεί και συζητήσαμε με το Υπουργείο Μεταφορών είναι για κάποιες κατηγορίες συνταξιούχων που μπορεί να είναι ανάπηροι, που μπορεί να είναι παραπληγικοί, που μπορεί να βρίσκονται σε περιοχές της χώρας που δεν υπάρχουν υποκαταστήματα τραπεζών. Θα πρέπει να μπορούμε να συνεχίσουμε γι' αυτούς με τον παλιό τρόπο, σε μία συνεργασία που θα υπάρξει με τα "ΕΛ.ΤΑ" και το Ταχυδρομικό Ταμιευτήριο.
Αυτό είναι το θέμα που εμφανίζεται στον Τύπο ως σύσκεψη του ΙΚΑ με το Υπουργείο Μεταφορών και τον εποπτεύοντα τον ΟΤΕ Υφυπουργό. Κάποια άλλα πράγματα που ανέφερε και έχουν σχέση με ένα συγκεκριμένο δημοσίευμα, δεν μπορώ να τα σχολιάσω, γιατί βεβαίως στη Βουλή δεν θα απαντήσω σε δημοσιεύματα.
ΝΙΚΗΤΑΣ ΚΑΚΛΑΜΑΝΗΣ: Δεν είναι δημοσιεύματα. Επίσημη ανακοίνωση είναι. 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Από ποιον, κύριε Κακλαμάνη; 
ΝΙΚΗΤΑΣ ΚΑΚΛΑΜΑΝΗΣ: Από τον κ. Βούλγαρη, τον κ. ...
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Δεν πρόκειται περί ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ.
Κύριε Κακλαμάνη, να μη συνεχίσουμε αυτόν τον τύπο διαλόγου.
Εάν θέλετε, παρακαλώ, κάποια διευκρίνιση από τον κύριο Υπουργό, να ζητάτε το λόγο από το Προεδρείο. Kαι αν ο κύριος Υπουργός δέχεται, ευχαρίστως, να τον πάρετε, αν αυτό προσφέρει στη συζήτηση. 'Οχι με αυτόν τον τρόπο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Αρκετή αυτή η απάντηση. Η συντριπτική πλειοψηφία των συνταξιούχων θα υπαχθεί στο σύστημα και θα εξαιρεθούν εκείνοι που για αντικειμενικούς λόγους δεν μπορούν να κάνουν χρήση του συστήματος. Είναι ανάπηροι, είναι ανήμποροι, είναι υπερήλικες -αυτό θα συμβεί και στα αστικά κέντρα- ή βρίσκονται σε περιοχές που δεν υπάρχουν υποκαταστήματα τραπεζών.
Προχωρώ στη δεύτερη τροπολογία, η οποία αναφέρεται στην επιδότηση της εργατικής ασφαλιστικής εισφοράς. Εδώ, παρά το γεγονός ότι όλοι οι συνάδελφοι που μίλησαν συμφώνησαν με την τροπολογία και εδήλωσαν ότι θα την ψηφίσουν, υπήρξε μια έντονη κριτική στο μέτρο που είχε σχέση και με την εξαγγελία του και με την εφαρμογή του.
Ο κ. Σιούφας αναφέρθηκε σε πανικό προεκλογικό του ΠΑ.ΣΟ.Κ. και του Προέδρου του, στην αναγγελία του μέτρου. Ο κ. Σιούφας έχει μία δική του, υποψιάζομαι, λογική. 'Οσες εξαγγελίες έκανε η Νέα Δημοκρατία, ήταν το πρόγραμμά της, ενώ όσα αναφέραμε εμείς, ήταν προεκλογικές υποσχέσεις.  Κύριε Σιούφα, πρέπει να είμαστε ειλικρινείς. Τα κόμματα έχουν δικαίωμα να ανακοινώνουν προεκλογικά τι θα κάνουν, εάν εκλεγούν στην κυβέρνηση. Αυτό έκανε και η Νέα Δημοκρατία, αυτό κάναμε κι εμείς, αυτό έχει δικαίωμα να κάνει κάθε κόμμα.
Μέσα, λοιπόν, στα μέτρα που εξαγγείλαμε ήταν και η επιδότηση αυτή της εργατικής ασφαλιστικής εισφοράς, έτσι ώστε να προκύψει όφελος στον εργαζόμενο, που υπολογίζεται -και μπορώ να το εξηγήσω, αν χρειάζεται- από δέκα έως εντεκάμισι χιλιάδες δραχμές το μήνα. Που μπορεί, κύριε Λαφαζάνη και κύριε Στριφτάρη, να μη λύνει τα προβλήματα των εργαζομένων -ασφαλώς δεν τα λύνει- αλλά προστίθεται μία αύξηση γύρω στο 7,5%-8% στην αύξηση που παίρνουν όπως αυτή καθορίζεται από την εισοδηματική πολιτική. Είναι κάτι, βοηθάει, είναι, αν θέλετε, επέκταση του μέτρου στον εργαζόμενο που είχαμε προ διετίας- τριετίας πάρει για τον χαμηλοσυνταξιούχο με τις μεγαλύτερες ανάγκες, όταν μέσω του ΕΚΑΣ δεν δώσαμε αύξηση σε όλους, αλλά ενισχύσαμε εκείνους που είχαν τη μεγαλύτερη ανάγκη. Αυτό κάνουμε κι εδώ.  Την ενίσχυση αυτή και συνεπώς την αύξηση στις αποδοχές δικαιούνται όλοι όσοι αμείβονται με τους κατώτερους μισθούς και τα ημερομίσθια της Εθνικής Γενικής Συλλογικής Σύμβασης Εργασίας. Και εκείνοι που έχουν πέντε τριετίες κι εκείνοι που έχουν οικογενειακά βάρη, αλλά είναι του ιδίου ύψους για όλους. Υπολογίζεται στο 6,67 του εργαζόμενου που δεν έχει οικογενειακά βάρη και δεν έχει τριετίες. Την παίρνουν όλοι και οι από εκεί και πάνω αμειβόμενοι, δηλαδή όχι μόνον εκείνος που παίρνει εκατόν σαράντα εννιά, εκατόν πενήντα χιλιάδες δραχμές -γιατί τόσο είναι το κατώτερο του εργαζόμενου χωρίς επιδόματα και χωρίς τριετίες- αλλά κι εκείνος που παίρνει διακόσιες δέκα ή διακόσιες είκοσι χιλιάδες, που έχει δηλαδή οικογενειακά βάρη και έχει και το σύνολο των τριετιών. Παίρνουν όλοι την ίδια αύξηση, γιατί αλλιώς κάποιος θα ξεπερνούσε κάποιον άλλον. Για να μην υπάρξει άλλου είδους εξομάλυνση, το μέτρο εφαρμόζεται κατά τον τρόπο που προτείνεται στην τροπολογία.
Το σενάριο που περιγράφεται με σαφήνεια στην τροπολογία διασφαλίζει να πάρει ο εργαζόμενος τα χρήματά του και διασφαλίζει επίσης να μη χάσει το Ι.Κ.Α. Γιατί; Γιατί προσέρχεται ο εργοδότης -όπως μέχρι και σήμεραστο υποκατάστημα του Ι.Κ.Α. ή στο υποκατάστημα της τράπεζας για την αγορά των ενσήμων, παίρνει όλη την αξία των ενσήμων, για να μπορεί να τα επικολλήσει στην καρτέλα του εργαζόμενου και να υπάρχει ασφαλιστική απεικόνιση και δεν πληρώνει την ασφαλιστική εργατική εισφορά -την οποία πλήρωνε πριν- αφού την παρακρατούσε από τον εργαζόμενο- διότι την αποδίδει στον εργαζόμενο.
Αυτόματα η τράπεζα ή το υποκατάστημα του ΙΚΑ πιστώνει αυτό το υπόλοιπο σε ειδικό λογαριασμό, και το λέει η τροπολογία αν τη διαβάσετε, που ανοίγεται από το Γενικό Λογιστήριο του Κράτους και κλείνουν ταμείο αυθημερόν. Ο λογαριασμός αυτός τροφοδοτείται συνεχώς. 'Εχουμε συνεννοηθεί με την 'Ενωση των Ελληνικών Τραπεζών, έχουμε συνεννοηθεί με το Γενικό Λογιστήριο του Κράτους, για να διασφαλίσουμε ότι το ΙΚΑ δεν θα έχει απώλεια εσόδων. Και μάλιστα αναφέρεται στην τροπολογία ότι για κάθε μέρα που περνάει υπάρχει τόκος -λέμε για τις τράπεζες- ο νόμιμος τόκος, αλλά αντιλαμβάνεσθε ότι αυτό ως πίεση για να έχει χρήματα ο λογαριασμός αφορά και το ΙΚΑ, γιατί από τον ίδιο λογαριασμό παίρνει τα χρήματά του και το ΙΚΑ. Δεν υπάρχει λοιπόν κανένα πρόβλημα.
Υπάρχει ενίσχυση του εργαζόμενου μέσω αυτού του τρόπου. Δεν θέλαμε να επιβαρύνουμε την εργοδοσία. Είναι άλλο αυτό που πρότεινε ο κ.  Λαφαζάνης. Θέλουμε να διατηρήσουμε την ανταγωνιστικότητα της ελληνικής οικονομίας. Μάλιστα, όπως θα γνωρίζετε, στο τραπέζι του διαλόγου -και δεν υπήρξε διαφωνία από πουθενά γι' αυτό- θα συζητηθεί και η επιδότηση της εργοδοτικής εισφοράς, υπό όρους και σε ποιο ύψος δεν γνωρίζω να σας πω, γιατί αυτό θα προκύψει από το διάλογο, πάντως είναι ένα από τα μέτρα που δεν έφερε αντίρρηση κανείς από αυτούς που είδαμε και με τους οποίους θα γίνει ο διάλογος μετά τις 20 Αυγούστου.
Είναι λοιπόν μέτρο ισορροπημένο κατά τη γνώμη μας, στηρίζει τους εργαζόμενους με τις μεγαλύτερες ανάγκες, δεν επιφέρει απώλεια εσόδων το ΙΚΑ και λαμβάνει υπόψη την ανταγωνιστικότητα της ελληνικής οικονομίας, την οποία θεωρούμε ότι δεν πρέπει να θίξουμε με κανέναν τρόπο.
Πρέπει να πω στον κ. Σιούφα ότι συμφωνούμε απολύτως με όσα είπε. Πρέπει μάλλον να πείσετε κάποιους από το κόμμα σας που διαφωνούν ότι η ενίσχυση της απασχόλησης και ο περιορισμός της ανεργίας δεν είναι θέμα μόνο του Υπουργείου Εργασίας. Κατά ένα μικρό μέρος είναι θέμα του Υπουργείου Εργασίας. Ασφαλώς και συμπράττει μια σειρά Υπουργείων, το Υπουργείο Εθνικής Οικονομίας, το Υπουργείο Ανάπτυξης, το Υπουργείο Παιδείας. Είναι αναγκαία η ενίσχυση της επιχειρηματικότητας, ιδιαιτέρως της νέας επιχειρηματικότητας, πρέπει να δούμε το ανθρώπινο δυναμικό που παράγουμε και αν υπάρχει αντιστοίχηση με την παραγωγή και την αγορά εργασίας και όλα αυτά τα πράγματα. Συμφωνούμε απολύτως. Γι' αυτό και το πακέτο μέτρων, το πλαίσιο πολιτικών που θα συζητήσουμε με τους κοινωνικούς εταίρους περιλαμβάνει όλα αυτά στα οποία αναφερθήκατε και είμαστε ικανοποιημένοι που συμφωνείτε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Δεν θέλω κατ' αρχάς να ανοίξω ενδοθεσσαλικό πόλεμο  και ιδιαίτερα με τον -στο Νομό Λαρίσης εκλεγόμενο- Υπουργό, τον κ. Φαρμάκη.
ΠΡΟΕΔΡΕΥΩΝ (Κωνσταντίνος Γείτονας): Αυτό το ακούω ασμένως εγώ. 'Οχι πόλεμο εδώ.
ΔΗΜΗΤΡΙΟΣ ΣΙΟΥΦΑΣ: 'Οχι, γιατί παρακολουθείται τον τελευταίο καιρό μια αντιπαράθεση των δύο νομών και των αγροτών για το θέμα του νερού αλλά και εδώ ευθύνη της Κυβέρνησης είναι και όχι των συμπολιτών της Καρδίτσας και των Λαρισαίων. Εγκατέλειψε όλα τα μεγάλα έργα αλλά, εν πάση περιπτώσει, κύριε Πρόεδρε, δύο πράγματα από τη συζήτηση βγαίνουν και σε απάντηση του Κοινοβουλευτικού Εκπροσώπου του ΠΑΣΟΚ.
Αγαπητέ Υπουργέ, αυτά δεν πρέπει να τα λέτε στην Αίθουσα. Στον κ. Παπαντωνίου πρέπει να τα πείτε, ο οποίος είπε ότι πρέπει να γίνει σοκ στα εργασιακά για να αντιμετωπιστεί η ανεργία. Και, βεβαίως, τώρα ο κ.                  Παπαντωνίου λέει να γίνει σοκ στα εργασιακά. Πριν από δύο μήνες έλεγε όταν είχε την κατηγορία η οποία πράγματι είχε πάει τον τόπο πίσω ότι δεν προχωρούν οι διαρθρωτικές αλλαγές, ο κ. Παπαντωνίου έλεγε: σιγά την καθυστέρηση. Επειδή καθυστερούμε θα μας κάνει "ντα" η Ευρωπαϊκή 'Ενωση; Αλλά οι άνεργοι είναι άνεργοι, εξακόσιες χιλιάδες και αυξάνουν δραματικά και καθημερινά. Κάθε οικογένεια έχει ένα και δύο ανέργους.
Και για την ουσία του πράγματος εγώ θέλω να πω στην Κυβέρνηση ότι άγαρμπα, άτεχνα, επιπόλαια αντιμετωπίζει και αυτό το θέμα. Και, βεβαίως, λέει ο κύριος Υπουργός, συνεπές το ΠΑΣΟΚ και η Κυβέρνησή του υλοποιεί τις προεκλογικές υποσχέσεις.
Κύριε Υπουργέ, τις προεκλογικές υποσχέσεις τις υλοποιεί. Γι' αυτά που δεν είπε στον ελληνικό λαό και κάνει μετά τις εκλογές, τι λέει η Κυβέρνηση; Και γίνομαι πιο συγκεκριμένος. Είπατε τίποτα για το θέμα των ταυτοτήτων προεκλογικά στον ελληνικό λαό; Είπατε τίποτα για την κατάσταση με τους Ολυμπιακούς Αγώνες; Είπατε στον ελληνικό λαό τι γίνεται με την Ολυμπιακή Αεροπορία, που τα αλλεπάλληλα σχέδια εξυγίανσης την έχουν απαξιώσει οικονομικά και την έχουν οδηγήσει σε χρεοκοπία; Είπατε για τις εργασιακές αλλαγές τις οποίες κάνατε; 
ΕΝΑΣ ΒΟΥΛΕΥΤΗΣ (Από τη Νέα Δημοκρατία): Για το χρηματιστήριο; 
ΔΗΜΗΤΡΙΟΣ ΣΙΟΥΦΑΣ: Κύριε συνάδελφε, αυτό θα έλεγα.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, δεν χρειάζεται υποβολείς ο κ. Σιούφας.
ΔΗΜΗΤΡΙΟΣ ΣΙΟΥΦΑΣ: Ευχαριστώ για την αλληλεγγύη του αναστήματος, κύριε Πρόεδρε! 
ΠΡΟΕΔΡΕΥΩΝ (Κωνσταντίνος Γείτονας): Κοιτάξτε να δείτε. Σταθείτε στο ύψος σας εσείς, γιατί βλέπω πολλούς υποβολείς! (Χειροκροτήματα απ' όλες τις πτέρυγες της Βουλής) 
ΔΗΜΗΤΡΙΟΣ ΣΙΟΥΦΑΣ: Ευχαριστώ πάρα πολύ, κύριε Πρόεδρε.
'Ελεγα, κύριε Πρόεδρε, ότι στις 9 Απριλίου θα τελείωνε η δοκιμασία του χρηματιστηρίου. 'Ετσι έλεγε ο κ. Παπαντωνίου, τον οποίο βλέπω ότι πολύ τον αγαπάει η ΠΑΣΚΕ του κυβερνώντος κόμματος, οι συνδικαλιστές, τα τριτοβάθμια συνδικαλιστικά όργανα κλπ. τον τελευταίο καιρό, αλλά και πολλοί Υπουργοί του ΠΑΣΟΚ. 'Ομως η ουσία είναι μία. 'Οχι 43% που πήρε δεν θα έπαιρνε. Αμφιβάλλω, το έλεγα πριν τρεις μέρες σε μια συζήτηση για τα ίδια θέματα, αν θα προσέγγιζε το 30% των ψήφων. Και εσείς σεμνύνεσθε.  Δικαίωμά σας βέβαια. Αλλά αυτό το αποτέλεσμα της διαφοράς των τριάντα πέντε χιλιάδων ψήφων το βλέπετε πως αντιστοιχεί στην παραλυσία και την ανικανότητα της Κυβέρνησης να χειριστεί τα μεγάλα και σοβαρά προβλήματα που έχει ο ελληνικός λαός. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρατζαφέρης έχει το λόγο για προτασσόμενη δευτερολογία.
ΓΕΩΡΓΙΟΣ ΚΑΡΑΤΖΑΦΕΡΗΣ: Θα έλεγα, κύριε Πρόεδρε, ότι θα μπορούσαν να περάσουν αυτές οι δύο τροπολογίες από τον κ. Φαρμάκη, χωρίς να είναι ανάγκη να ρίξει φαρμάκι μέσα στην Αίθουσα και προς την πλευρά της Νέας Δημοκρατίας και προς τον κ. Λαφαζάνη.
Εν πάση περιπτώσει, επειδή και ο κ. Σιούφας έξυσε κάποιες πληγές για το αποτέλεσμα των εκλογών, εγώ για άλλη μια φορά θα έλεγα να διαβάσουν καλά για να δουν το αποτέλεσμα των εκλογών, γιατί δεν το έχουν καταλάβει ακόμα στη Νέα Δημοκρατία.
'Οσον αφορά τον Κοινοβουλευτικό Εκπρόσωπο του ΠΑΣΟΚ, θα έλεγα ότι αναφορικά μ' αυτήν τη διάλεξη που ακούσαμε για φιλεργατική πολιτική, ξεχνά εκείνο το φασιστικό άρθρο 4 που απαγόρευε τις απεργίες. 'Αρα, λοιπόν, έχουμε μνήμη. 'Οχι επιλεκτική μνήμη.
'Ερχομαι τώρα στην ουσία των δύο αυτών τροπολογιών. Δεν καταλαβαίνω δηλαδή τι γίνεται. Πηγαίνανε τα λεφτά σαν πολιτεία στο σπίτι του ανήμπορου συνταξιούχου και τώρα του λένε πήγαινε να τα πάρεις από την τράπεζα. Και αυτή είναι πρόοδος! Δηλαδή στα εβδομήντα, στα ογδόντα του, πιθανόν και κατάκοιτος να φεύγει από το σπίτι του και να πάει στην τράπεζα να πάρει τα λεφτά του με κίνδυνο στο δρόμο να τον ληστέψουν, μετά την αύξηση της εγκληματικότητας που έχουμε. Και αυτή είναι πρόοδος; Και από τη στιγμή που ήταν κυρίαρχος των χρημάτων του από την πρώτη ώρα που τα πήγαινε ο ταχυδρόμος, ξαφνικά τώρα κυρίαρχος των χρημάτων γίνεται η τράπεζα, για να αυξάνει τα κέρδη της. Είδατε χθες, κύριε Υπουργέ, τις ανακοινώσεις των τραπεζών όπου είχαν διπλάσια κέρδη το εξάμηνο από τον περσινό χρόνο. Εκεί είναι η ανταγωνιστικότητα στην οποία αναφέρεσθε. Να βάλετε τις τράπεζες να δίνουν πίσω τα χρήματα στον εργοδότη από τους υπερβολικούς τόκους για να μπορεί ο εργοδότης να δώσει ένα δεκαχίλιαρο με την άλλη τροπολογία.  Συζητάμε εδώ μέσα για δέκα χιλιάδες δραχμές και δεν φέρνει κανείς αντίρρηση. 'Οχι, έχω αντίρρηση, κύριε Υπουργέ.             Κοροϊδεύουμε τον κόσμο, όταν διαβάζω σήμερα στις εφημερίδες ότι το χρήμα που παίρνει εκείνος ο φτωχός εργαζόμενος, δηλαδή τις δέκα χιλιάδες δραχμές, που παίρνει σύνταξη εκατόν πενήντα χιλιάδες το χρόνο, τις παίρνουμε εμείς οι Βουλευτές και οι δικαστικοί ως αύξηση από μια τελεσίδικη απόφαση. Μην κοροϊδεύουμε τον κόσμο.  Υπάρχει φτωχός κόσμος που πένεται. Μην τους "δουλεύουμε" μέσα στην Αίθουσα, κύριε Υπουργέ. Τους πηγαίναμε τα χρήματα στο σπίτι. Τώρα τους τα πάμε στην τράπεζα, τα  εκμεταλλεύεται η τράπεζα και όχι ο νοικοκύρης. Θα τα πάρει κάποια στιγμή. Αλλά κυρίαρχος των χρημάτων για εκμετάλλευση από το πρώτο λεπτό είναι οι τράπεζες. Ποιος είναι ο λόγος για τον οποίο γίνεται αυτό; Πείτε την αλήθεια: Θέλουν τα "ΕΛ.ΤΑ." να τα πάρουν εκείνοι που παίρνουν τα πάντα, οι "πάρτα όλες" της διαπλοκής, και θέλουν τον "ΕΛ.ΤΑ." καθαρό για να πάρουν τα ταχυδρομεία. Και απαλλάσσετε αυτήν τη στιγμή τα ταχυδρομεία απ' αυτήν την κοινωνική πρόνοια, για να τα πάρουν καθαρά, όπως κάνατε εξάλλου προχθές και σε ένα άρθρο για τα καζίνο, όπου διώχνετε τους εργαζόμενους για να τα πάρει πάλι ο νονός χωρίς επιβαρύνσεις των εργατικών χεριών.
Αυτή είναι η πραγματικότητα και δεν μπορώ να καταλάβω επιτέλους γιατί αυτό το "Σοσιαλιστικό" δεν το έχετε βγάλει από την επωνυμία του κόμματός σας. Είσθε πλέον φιλελεύθερο κόμμα. "ΠΑΦΙΚ" είσθε πλέον!  
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοντομάρης έχει το λόγο για την προτασσόμενη δευτερολογία.
ΕΥΤΥΧΗΣ ΚΟΝΤΟΜΑΡΗΣ: Κύριε Πρόεδρε, θέλω να στηρίξω αυτήν την τροπολογία περνώντας ένα κλίμα από την επαρχία. Και σε ό,τι αφορά στα ταχυδρομεία που χρειάζονται, όπως είπε ο κύριος Υπουργός, για ορισμένους ανήμπορους, εγώ θα το επεκτείνω και για ορισμένους που ζουν στα νησιά μας, -Οθωνοί Ερύκουσα και Μαθράκι- όπου δεν υπάρχει τράπεζα. Είναι φανερό λοιπόν ότι πρέπει να προστατεύσουμε αυτούς τους ανθρώπους και σωστά λειτουργεί η Κυβέρνηση. Επιτέλους, πρέπει να δούμε τι κάνουμε εδώ μέσα: Αν είμαστε στην Αθήνα, στο αθηνοκεντρικό κράτος ή βλέπουμε και την επαρχία.
Το άλλο ζήτημα είναι το εξής: Σας πληροφορώ ότι πάρα πολύς κόσμος από τη νότια Κέρκυρα, ξενοδοχοϋπάλληλοι και άλλοι πάσης φύσεως, για να πάρουν το επίδομα από τον ΟΑΕΔ είναι αναγκασμένοι να πάνε στην πόλη της Κέρκυρας. Ξέρετε τι σημαίνει σαράντα χιλιόμετρα για εργαζόμενους; Με ποιο αυτοκίνητο; Πού θα παρκάρουν; Πού θα πάνε; Με ποιο λεωφορείο; Πότε θα πάνε να πάρουν τα λεφτά τους; Υπάρχει λοιπόν μία τράπεζα, ένα υποκατάστημα, μια θυρίδα που πρέπει να επεκταθεί, κύριε Υπουργέ, προς τα εκεί. Μη μας πουν ότι επειδή δεν είναι κατάστημα, δεν γίνεται. Πρέπει και οι θυρίδες να μπορούν να κάνουν αυτήν τη δουλειά. Αν λοιπόν οι άνθρωποι πηγαίνουν σε μία απόσταση δύο-τριών χιλιομέτρων, θα εξυπηρετηθούν στη νότια ή στη βόρεια Κέρκυρα και δεν θα είναι αναγκασμένοι να ταλαιπωρούνται.
Αυτό δείχνει ότι η Κυβέρνηση λογαριάζει τα προβλήματα της καθημερινότητας του πολίτη. Και ειλικρινά χαίρομαι που φέρατε αυτήν την τροπολογία.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, θέλω να κάνω ορισμένα σχόλια, διότι θα ανέμενε κανείς ότι ο κύριος Υπουργός θα απαντούσε σε ορισμένες προτάσεις, οι οποίες έγιναν και οι οποίες νομίζω ήταν εύλογες και απόλυτα δίκαιες.
Κατ' αρχήν θα ήθελα να κάνω ένα πρώτο σχόλιο σε αυτά που είπε ο Κοινοβουλευτικός Εκπρόσωπος του ΠΑΣΟΚ. Δεν ξέρω εάν ο κύριος Κοινοβουλευτικός Εκπρόσωπος ζει σε άλλον πλανήτη, σε άλλη χώρα. Δυστυχώς εδώ υπάρχουν αριθμοί και οι αριθμοί είναι ατράνταχτοι, ακλόνητοι και δεν μπορούν να αμφισβητηθούν.
ΠΡΟΕΔΡΕΥΩΝ (Κωνσταντίνος Γείτονας): 'Ολοι στην Ιερουσαλήμ παροικούμε, κύριε συνάδελφε.
ΠΑΝΑΓΙΩΤΗΣ ΛΑΦΑΖΑΝΗΣ: Ορισμένοι, φαίνεται, όχι.
Από το 1985 και ιδιαίτερα στη δεκαετία του 1990 έχει γίνει μια πραγματική λεηλασία -με πολιτικούς όρους πάντοτε μιλάω- του εισοδήματος των μισθωτών και συνταξιούχων. Τα πρώτα θύματα αυτής της λεηλασίας είναι οι χαμηλόμισθοι και οι χαμηλοσυνταξιούχοι.
Τα δικά σας επίσημα κυβερνητικά στοιχεία λένε ότι το επίπεδο των πραγματικών μισθών για τους χαμηλόμισθους, γι' αυτούς που η βάση του μισθού τους ξεκινάει από την Εθνική Συλλογική Σύμβαση Εργασίας, βρίσκεται σήμερα εν έτει 2000 στα επίπεδα του 1985. Και μιλάω για πραγματικούς μισθούς. Εάν αυτό δεν είναι λεηλασία εισοδήματος, τι άλλο μπορεί να ονομασθεί.
Και υπάρχει φυσικά και μία άλλη λεηλασία, πρωτόγνωρη τα τελευταία χρόνια, αυτή που έγινε στο χρηματιστήριο με τους μικροεπενδυτές, μία τεράστια ανακατανομή πλούτου από τα πολλά χέρια σε πάρα πολύ λίγα. Και ο ρόλος, ο οποίος παίχτηκε προεκλογικά με το χρηματιστήριο από τη ΔΕΚΑ, αρχίζει πλέον και γίνεται ορατός.
Νομίζω λοιπόν ότι δεν μπορούν να αμφισβητηθούν αυτά τα πράγματα, αυτές οι καταστάσεις. Είναι βέβαια οδυνηρές για την κυβερνητική παράταξη, αλλά απόλυτα πραγματικές.
Και μπαίνω τώρα στο θέμα της τροπολογίας -διότι σχετίζονται τα προηγούμενα- πολύ πιο συγκεκριμένα.
Είπα στον κύριο Υπουργό ότι δίνεται ενίσχυση, δίνεται αύξηση με τον κρατικό προϋπολογισμό. Πρώτη φορά ακούγεται να παίρνουν ενίσχυση και αύξηση οι εργαζόμενοι χωρίς να επιβαρύνονται ούτε μία δεκάρα οι εργοδότες τους. Και μάλιστα ποιοι εργοδότες; Αυτοί οι εργοδότες οι οποίοι έχουν πολλαπλασιάσει, υπερπολλαπλασιάσει, χάριν της πολιτικής του ΠΑ.ΣΟ.Κ., τα κέρδη τους τα τελευταία χρόνια. Και εδώ μιλάω πάλι με απόλυτους αριθμούς και με πραγματικά στοιχεία, τα οποία είναι αδιάψευστα.
Σας έθεσα το εξής ερώτημα, κύριε Υπουργέ: Εάν αύριο απεργήσουν οι εργαζόμενοι και δεν ζητούν από τον εργοδότη τους την αύξηση, αλλά τη ζητούν από εσάς, από τον κρατικό προϋπολογισμό, διότι δεν θέλουν να ενοχλήσουν τον εργοδότη -και ο εργοδότης φυσικά θα σηκώνει τα χέρια στην απεργία και δεν θα τον ενδιαφέρει κιόλας, διότι δεν θα ζητούν από αυτόν-πώς θα χαρακτηρίζατε αυτούς τους απεργούς; Λαϊκιστές θα τους χαρακτηρίζατε κατά τη δική σας λογική του εκσυγχρονισμού.
Αυτό, λοιπόν, κάνετε τώρα. Επιβαρύνετε τον απλό φορολογούμενο, το μεσαίο και κατώτερο 'Ελληνα φορολογούμενο με το δεκαχίλιαρο, αντί να επιβαρυνθεί ο εργοδότης, αυτός που όφειλε να πληρώσει από τα κέρδη του, αυτός ο οποίος έχει κερδίσει από το χαμηλόμισθο. Και αυτό το λέτε εκσυγχρονιστικό μέτρο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Λαφαζάνη...
ΠΑΝΑΓΙΩΤΗΣ ΛΑΦΑΖΑΝΗΣ: Να ολοκληρώσω και θα μου απαντήσετε.
'Ετσι, όμως, δημιουργείτε ελλείμματα. Και ξέρετε τι είναι τα ελλείμματα αυτόν το χρόνο; Δυστυχώς τα ελλείμματα είναι επιχορήγηση κερδών. Από εκεί προέρχονται τα ελλείμματα. Δεν είναι αποτέλεσμα διασπάθισης από τους απλούς εργαζόμενους, δεν είναι αποτέλεσμα κοινωνικών πολιτικών. Είναι αποτέλεσμα επιχορήγησης του κέρδους. Απόδειξη; Αυτό που κάνετε. Το δεκαχίλιαρο θα προστεθεί στο έλλειμμα. Το έλλειμμα μετά θα το χρεώνετε στους εργαζόμενους και στο λεγόμενο κοινωνικό κράτος και θα πηγαίνετε να το κατεδαφίζετε.
Η δεύτερη παρατήρηση που σας έκανα είναι να παίρνει το δεκαχίλιαρο ο χαμηλόμισθος, να μη μεσολαβεί ο εργοδότης. Στον ιδιωτικό τομέα επικρατεί σήμερα μία λογική, όπου ο εργαζόμενος, εάν αντιμιλήσει στον εργοδότη ή διεκδικήσει κάποιο δικαίωμά του, είναι στο δρόμο. Δεν υπάρχουν πολιτικές ελέγχου της εργοδοσίας. Δεν λειτουργεί τίποτα. Είναι γκέτο και άντρο σήμερα τα εργοστάσια, οι επιχειρήσεις. Αυτή είναι η σκληρή πραγματικότητα και τη γνωρίζετε.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Γιατί να μεσολαβεί, λοιπόν, ο εργοδότης, ο επιχειρηματίας για το δεκαχίλιαρο και να μην το παίρνει απευθείας ο εργαζόμενος, είτε από την τράπεζα είτε από το δημόσιο ταμείο; Διότι θα του το παρακρατεί αύριο, θα του το στερεί ο εργοδότης και δεν θα το ζητάει ο εργαζόμενος με το φόβο της απόλυσης.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε, ολοκληρώστε.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
Τρίτον, δεν μου απαντήσατε στην αναδρομικότητα, κύριε Υπουργέ. Γιατί τα αναδρομικά τα θέτετε στην άνοιξη του 2001; Αυτό είναι πραγματική κλοπή μιας υπόσχεσης, εξαγγελίας, μιας δυνατότητας που έχουν οι εργαζόμενοι να πάρουν το δεκαχίλιαρό τους. Δεν το πήραν μέχρι σήμερα.  Κακώς δεν το πήραν. 'Επρεπε όμως τώρα, με την ψήφιση του νόμου, να τους το δώσετε, να τους πληρώσετε τους προηγούμενους οκτώ μήνες. Γιατί τους παραπέμπετε ενάμιση χρόνο μετά, όταν ένα μέρος από αυτό το δεκαχίλιαρο, από αυτό το μικρό ποσό ενίσχυσης που δίνετε, το ελάχιστο, θα λεηλατηθεί λόγω του πληθωρισμού; Γιατί να το κατακλέψετε και αυτό; Δώστε το τώρα, λοιπόν, αντί να το παραπέμπετε.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή) Τέταρτον -και τελειώνω με αυτό, κύριε Πρόεδρε- γιατί, κύριε Υπουργέ, δεν ασχολείστε με τους μερικά απασχολούμενους; Ο κ. Παπαντωνίου θέλει να κάνει την Ελλάδα μερικώς απασχολούμενη. Στους αυριανούς νέους τάζει ωρομίσθια, εποχικότητα και μερική απασχόληση. Γιατί εξαιρείτε τους μερικά απασχολούμενους που στηρίζεται η αμοιβή τους στη μερική απασχόληση...  
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Λαφαζάνη. 
ΠΑΝΑΓΙΩΤΗΣ ΛΑΦΑΖΑΝΗΣ: ...στη εθνική συλλογική σύμβαση, από την ενίσχυση...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Λαφαζάνη! 
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
...από την ενίσχυση στο μέρος που τους αναλογεί; Γιατί δεν τους το δίνετε αυτό; Είναι υψηλόμισθοι αυτοί; Το δικαιούνται.
'Οταν μιλάτε για εθνική συλλογική σύμβαση, δεν πληρώνονται μόνο αυτοί που την παίρνουν ολόκληρη, αλλά και αυτοί που είναι μερικά απασχολούμενοι, ωρομίσθιοι, εποχιακοί, part time.
Αυτοί οι άνθρωποι, λοιπόν, δικαιούνται, με βάση την εξαγγελία της Κυβέρνησης, να έχουν την αναλογία στο δεκαχίλιαρο.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. Σας παρακαλώ! 
ΠΑΝΑΓΙΩΤΗΣ ΛΑΦΑΖΑΝΗΣ:  Μη μας λέτε, λοιπόν, ότι ψηφίζουμε την τροπολογία. Δεν ψηφίζουμε αυτήν την τροπολογία. Ψηφίζουμε έστω και αυτό το ισχνό δεκαχίλιαρο, που το έχει ανάγκη ο χαμηλόμισθος, να πάει με αυτόν  τον κακό και άδικο τρόπο, που του το στέλνετε να το πάρει, έστω και αυτό.  Η τροπολογία, όμως, αυτή, έτσι όπως το δίνετε, είναι απαράδεκτη.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαθανασίου έχει το λόγο. 
ΙΩΑΝΝΗΣ ΠΑΠΑΘΑΝΑΣΙΟΥ: Ρώτησα τον κύριο Υπουργό και έκανε τη διευκρίνιση ότι δεν θα είναι υποχρεωτική, αλλά θα δίνεται η δυνατότητα στο ΙΚΑ. Kαι στη συνέχεια διευκρινίσατε ότι αυτό θα γίνεται όταν δεν υπάρχει η δυνατότητα, όταν είναι υπερήλικες, όταν είναι ανήμποροι και όλα αυτά τα οποία αναφέρατε, σε αυτές τις κατηγορίες.
Αυτή η απόφαση, όμως, πώς θα λαμβάνεται, κεντρικά; Νομίζω, κύριε Υπουργέ, ότι πρέπει να δεσμευθείτε ότι θα δημιουργηθεί στο ΙΚΑ μια επιτροπή στην οποία να μπορεί και κάποιος ατομικά, ο οποίος έχει αυτό το πρόβλημα, να προσφεύγει και να αποδεικνύει την αδυναμία του να μπορεί να πάει να πάρει την σύνταξη, για να ικανοποιηθεί. Διότι αν το αφήσετε σε μια κεντρική οργάνωση που χωρίζει κατά κατηγορίες, εάν υπάρχει τράπεζα στο τάδε νησί ή αν δεν υπάρχει και δεν λαμβάνει υπόψη του τις μεμονωμένες περιπτώσεις, θα δημιουργηθούν προβλήματα. Νομίζω ότι πρέπει να δεσμευθείτε γι'αυτό.
ΠΡΟΕΔΡΕΥΩΝ (Κωνσταντίνος Γείτονας): Ο κ. Οικονόμου έχει το λόγο. 
ΒΑΣΙΛΕΙΟΣ ΟΙΚΟΝΟΜΟΥ: Kύριε Πρόεδρε, δεν θα μιλήσω πάρα πολύ. Προηγήθηκε όλος αυτός ο λόγος της υπερβολής, της καταγγελίας από τη μεριά του Συνασπισμού και ότι στηρίζει αυτό το μέτρο. Και η τροπολογία, καλώς ή κακώς, αποδεικνύει τη συνέπεια των λόγων και πράξεων της Κυβέρνησης.  Δεν είμαι αιχμηρός εγώ όταν τα λέω αυτά, αλλά είναι αιχμηρή η αλήθεια και αυτό είναι γεγονός. Εγώ δεν είπα και δεν περιέγραψα τίποτα παραπάνω από αυτό που είναι αληθές.  Δηλάδη, το ότι αυτό που υπεσχέθη η Κυβέρνηση -και είναι πολύ συγκεκριμένο, μέχρι εκεί μπορούσε, αυτές ήταν οι οικονομικές δυνατότητες, αυτή ήταν η εξαγγελία που είχε κάνει- το πράττει τώρα και το υλοποιεί.
Νομίζω ότι η ψήφιση του, τουλάχιστον από την Αξιωματική Αντιπολίτευση δείχνει μια σοβαρότητα και μια συνέπεια, άσχετα εάν το κάνει με βαριά  καρδιά, γιατί αναγνωρίζει συγχρόνως αυτή την αξιοπιστία της Κυβέρνησης.         Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, θα είμαι πάρα πολύ σύντομος.
ΠΡΟΕΔΡΕΥΩΝ (Κωνσταντίνος Γείτονας): Θα βοηθούσε.
ΡΟΒΕΡΤΟΣ ΣΠΥΡΟΠΟΥΛΟΣ: Θέλω να επισημάνω ένα -δύο πράγματα.
Ειπώθηκε, εάν δεν κάνω λάθος από τη μεριά του κ. Λαφαζάνη, ότι ο κ. Παπαντωνίου θέλει να κάνει την Ελλάδα μερικώς απασχολούμενη και ταυτόχρονα, βέβαια, πρόκειται να συμπεριληφθεί η επιδότηση της μερικής απασχόλησης στο μέτρο που εφαρμόζει σήμερα η τροπολογία. Θεωρώ ότι είναι μια αντίφαση.
Θέλω να απαντήσω όμως και επί της ουσίας. Είπα στην πρωτολογία μου ότι αυτό το μέτρο για να επεκταθεί είναι σίγουρο ότι θα έπρεπε να είναι μέτρο που θα το υιοθετούσε η Κυβέρνηση μετά από τη σύμφωνη γνώμη των συνδικάτων. Θα υπήρχαν εντονότατες αντιδράσεις και δικαιολογημένα από τα συνδικάτα.
Ο κ. Λαφαζάνης είπε ότι είμαι από άλλον πλανήτη. Θεωρώ ότι μάλλον από άλλον πλανήτη είναι αυτός ο οποίος νομίζει ότι ακόμα και σήμερα οι ελληνικές επιχειρήσεις είναι γκέτο. Κοιτάξτε να δείτε, είναι εύκολο να λέμε πάρα πολύ σκληρές κουβέντες και να φορούμε έτσι μια φιλεργατική ή αριστερή λεοντή. Τα πράγματα όμως δεν είναι έτσι, κύριε Λαφαζάνη. Η δημοκρατία στην Ελλάδα έχει ενηλικιωθεί και βέβαια έχουν περάσει σειρά νόμων που έχουν φέρει τη δημοκρατία στους χώρους δουλειάς. Πάντα υπήρχαν και θα υπάρχουν πάντα και εργοδότες που θα αντιστρατεύονται ή θα παραβιάζουν τη νομοθεσία. 'Ομως δεν τιμά τη δημοκρατία μας  μια μέρα μετά από τον εορτασμό της αποκατάστασής της να λέμε λόγια που δεν αντιστοιχούν σε καμία περίπτωση σ'αυτά που συμβαίνουν στις επιχειρήσεις.
Θέλω να επισημάνω ένα ακόμα πράγμα: Ο Κοινοβουλευτικός Εκπρόσωπος της Νέας Δημοκρατίας είπε κάποια πράγματα σε σχέση με το συντονισμό του κυβερνητικού έργου και ειδικότερα για τα μέτρα τα οποία η Κυβέρνηση σχεδιάζει να πάρει για την ανεργία, επιχειρώντας να κατακερματίσει την ενότητα των πολιτικών και επιχειρώντας ακόμα ένα βήμα παραπέρα, ταυτίζοντας πολιτικές με πρόσωπα και φέρνοντας τα πρόσωπα αντιμέτωπα με τμήματα του ΠΑΣΟΚ.
Το ΠΑΣΟΚ, κύριε Σιούφα, έχει αποδείξει μέσα από την ιστορική του διαδρομή ότι μπορεί να κουβεντιάζει στο εσωτερικό του, να συνθέτει απόψεις και στο κυβερνητικό επίπεδο και στο κομματικό επίπεδο και όταν χρειάζεται και όποτε χρειάζεται με ενιαίες πολιτικές να αντιμετωπίζει τα μεγάλα προβλήματα.
Στην εν λόγω τροπολογία θεωρώ ότι το σημείο που ενδεχόμενα μπορεί να δημιουργήσει μια τριβή είναι η επέκταση στους μερικά απασχολούμενους. Ως ΠΑΣΟΚ δεν θα είχαμε καμιά αντίρρηση. Απαραίτητη προϋπόθεση όμως για την εφαρμογή ενός τέτοιου μέτρου είναι ο διάλογος με τα συνδικάτα και η σύμφωνη γνώμη αυτών.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Θέλω να κάνω μια επισήμανση σε αυτά που είπε ο Κοινοβουλευτικός Εκπρόσωπος του ΠΑΣΟΚ. Κύριε Σπυρόπουλε, τα συνδικάτα είναι τόσο πολύ θεματοφύλακες της εισοδηματικής πολιτικής της Κυβέρνησης, που θα πούνε όχι; Είναι που είναι κυβερνητικά, είναι που είναι υποτακτικά, μην τα ξεφτιλίζετε τόσο πολύ. Θα υποστηρίξουν έτσι την εισοδηματική πολιτική της Κυβέρνησης, ώστε να μη δώσουν έστω και δέκα χιλιάδες στους μερικά απασχολούμενους; Δεν είναι όμως αυτό το θέμα μας σήμερα.
Κύριε Υπουργέ, έχω ακόμα κάποιες επιφυλάξεις. Λέει στο άρθρο 3 η τροπολογία "σε περίπτωση αγοράς ενσήμων παραλαμβάνει το σύνολο αυτών χωρίς καμιά μείωση. Το μη καταβληθέν ποσόν που αντιστοιχεί στην εργατική εισφορά πιστώνεται από τα υποκαταστήματα του ΙΚΑ καθώς και τις τράπεζες σε ειδικό λογαριασμό του Γενικού Λογιστηρίου του Κράτους, από τον οποίο και εισπράττεται. Από τον ίδιο λογαριασμό καταβάλλεται στις τράπεζες και η δαπάνη για την εκτέλεσή του". Εάν ο εργοδότης δεν πάει να πάρει τα ένσημα...
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Τώρα αν δεν πάει, τι γίνεται; 
ΠΡΟΕΔΡΕΩΝ (Κωνσταντίνος Γείτονας): Κύριε Υπουργέ, παρακαλώ, ζητήστε το λόγο από το Προεδρείο και να μιλάτε στο μικρόφωνο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Υπουργέ, γιατί δεν βρίσκετε μια άλλη διατύπωση, ώστε να μην μπορεί να εμπλέκεται ο εργοδότης στη μέση σ' αυτό το ζήτημα; Τελικά, θα κάνετε αυτό που κάνετε κάθε φορά. Δηλαδή τα λεφτά το ΙΚΑ δεν θα τα πάρει.'Ενα ζήτημα είναι αυτό.
Το δεύτερο ζήτημα έχει να κάνει με τα όσα ελέχθησαν για τις προεκλογικές υποχρεώσεις, εξαγγελίες του ΠΑΣΟΚ. Αλήθεια, αυτό που εξαγγείλατε τώρα για το 25% και πιθανόν θα γίνει νομοθέτημά σας ...  
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Δεν έκανα καμία εξαγγελία.
ΣΠΥΡΙΔΩΝ ΣΤΡΙΦΤΑΡΗΣ: Στο περίφημο κοινωνικό διάλογο συμμετέχουν συνδικαλιστές του Συνασπισμού. Δεν ξέρω τώρα τι λέει ο κ.  Λαφαζάνης. Εγώ σας λέω τούτο: Το 25% που εξαγγείλατε στην ελάφρυνση της εργοδοτικής εισφοράς, πόσο θα ελαφρύνει τους εργοδότες; Μόνο τόσα δισεκατομμύρια που θα δώσει ο κρατικός προϋπολογισμός; Και γιατί δεν το ρυθμίζετε, ώστε να τα πάρουν τώρα τα λεφτά οι άνθρωποι, να πάρουν τις εβδομήντα ή ογδόντα χιλιάδες; Τι θέλετε να κάνετε; Ουσιαστικά θέλετε να μη βγάλετε έλλειμμα στον προϋπολογισμό, να μας πείτε "έχουμε πρωτογενές πλεόνασμα στον προϋπολογισμό". Και τους αφήνετε να περιμένουν ενάμιση χρόνο για ένα δεκαχίλιαρο, με το οποίο δεν θα πληρώσουν ούτε ένα ενοίκιο για ένα δυαράκι, ακόμα και αν τα πάρουν συνολικά μετά από ενάμιση χρόνο.
Γιατί δεν τα δίνετε τώρα; Εδώ εξαγγέλλετε ότι θα έχει πλεόνασμα ο προϋπολογισμός. Γιατί τα 35 δισεκατομμύρια να δοθούν μετά από ενάμιση χρόνο, ουσιαστικά; Είναι πολύ απλά αυτά που σας λέω και νομίζω ότι μπορούσατε να τα κάνετε, κύριε Υπουργέ, αν θέλατε να είσαστε συνεπείς στις προεκλογικές σας εξαγγελίες. Μην επαίρεστε ότι τις τηρείτε. Είχατε πει "αμέσως μόλις γίνουμε κυβέρνηση θα το πάρουν το δεκαχίλιαρο, όπως και τις 152.000 οι συνταξιούχοι". Πού είναι οι 152.000 στους συνταξιούχους;  Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει άλλος εγγεγραμμένος για να μιλήσει.
Ο κύριος Υπουργός έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα προσπαθήσω να είμαι σύντομος και θα απαντήσω τόσο απλά, όσο απλά τα είπε ο κ. Στριφτάρης, όπως ισχυρίστηκε.
Στον κ. Σιούφα, που έφερε στη συζήτηση πάρα πολλά θέματα αρμοδιότητας πολλών Υπουργείων, νομίζω ότι δεν μπορώ με την ευκαιρία της συζήτησης μιας συγκεκριμένης τροπολογίας και μέσα στο χρόνο που έχω στη διάθεσή μου να απαντήσω.
Θα πω μόνο ότι η Κυβέρνηση αυτόν τον καιρό, πολύ λίγους μήνες μετά τις εκλογές, πραγματοποιεί ακριβώς όσα επαγγέλθηκε πριν από τις εκλογές στον ελληνικό λαό. Υλοποιεί, δηλαδή, εκείνα που έθεσε ως προτεραιότητες για τη νέα τετραετία. Ποια ήταν αυτά; Η καλύτερη λειτουργία του κράτους.'Ηδη το Υπουργικό Συμβούλιο ασχολήθηκε με το θέμα.
Η ενίσχυση της απασχόλησης και ο περιορισμός της ανεργίας. 'Ηδη το Υπουργικό Συμβούλιο ασχολήθηκε με το θέμα και πάμε σε διάλογο.
Η μεταρρύθμιση του ασφαλιστικού συστήματος. Κινήθηκαν οι διαδικασίες.  'Εχει ανατεθεί ήδη η μελέτη και έχουμε πει ότι θα προχωρήσουμε με διάλογο πριν από τη λήψη των αποφάσεων, επιζητώντας τη μεγαλύτερη δυνατή συναίνεση.
Οι μεταρρυθμίσεις στην υγεία είναι το θέμα του μεθαυριανού Υπουργικού Συμβουλίου.
Θεωρώ, λοιπόν, ότι προχωρούμε με μεγάλη ταχύτητα και μέσα σε μικρό χρονικό διάστημα στην υλοποίηση όσων είπαμε στον ελληνικό λαό. Θα κριθούμε βεβαίως από τα αποτελέσματα της εφαρμογής των πολιτικών  μας.  Εξεπλάγην με τον κ. Καρατζαφέρη που μας ζητά να πάρουμε πίσω την τροπολογία που δίνει τη δυνατότητα να πληρώνονται οι συνταξιούχοι μέσω του συστήματος "ΔΙΑΣ". Εμείς δεν ανακαλύψαμε το αυγό του Κολόμβου. Κύριε Καρατζαφέρη. Εφαρμόζουμε καθυστερημένα αυτά που πολύ πριν από μας έκαναν άλλες προηγμένες χώρες του κόσμου. Θέλουμε και εμείς να λέμε ότι είμαστε προηγμένη χώρα.
Ενάμισι τρισεκατομμύριο (1.500.000.000.000) κάθε μήνα βρίσκεται για λίγες ημέρες στις τσάντες των ταχυδρομικών διανομέων με πολύ μεγάλες καθυστερήσεις πολλές φορές μέχρι να φθάσει στους δικαιούχους και με ό,τι σημαίνει αυτό. Θα διαβάζετε στις εφημερίδες, είσθε και δημοσιογράφος  έγκριτος άλλωστε, πόσες φορές έγιναν θύματα επιθέσεων αυτοί οι άνθρωποι.  Να μην εφαρμοσθεί το μέτρο, όταν μάλιστα λαμβάνουμε μέτρα ώστε εκείνοι που δεν μπορούν να κάνουν χρήση του μέτρου -όχι που επιθυμούν να μην κάνουν χρήση- να εξυπηρετηθούν με τον τρόπο που εξυπηρετούνται μέχρι τώρα; Θεωρώ ότι δεν μπορούμε να κάνουμε συζήτηση για ένα τέτοιο θέμα και πολύ περισσότερο δεν μπορεί να είναι αυτό το επιχείρημά σας ώστε να τοποθετείσθε αριστερότερά από μένα στην πολιτική σκηνή.
ΓΕΩΡΓΙΟΣ ΚΑΡΑΤΖΑΦΕΡΗΣ: 'Εχετε πάει τόσο δεξιά, που δεν υπάρχει πιο δεξιά.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):  Δεν νομίζω ότι μπορεί να έχω πάει δεξιότερα απο εσάς, κύριε Καρατζαφέρη.  Αποκλείεται να έχει συμβεί αυτό.
ΠΡΟΕΔΡΕΥΩΝ (Κωνσταντίνος Γείτονας): Σας επαίνεσε ο κύριος Υπουργός, κύριε Καρατζαφέρη, και τον διακόπτετε κιόλας.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Θα περάσω τώρα στις παρατηρήσεις των άλλων συναδέλφων για την αναδρομικότητα.
Η διαχείριση του μέτρου είναι πολύ δύσκολη, κύριοι συνάδελφοι. Δεν υποκρύπτεται τίποτα, κύριε Στριφτάρη. Ούτε για να εμφανισθεί θετικό οργανικό πλεόνασμα στον προϋπολογισμό, όπως είπατε, ούτε τίποτα. Τα χρήματα υπάρχουν. Τα χρήματα πρέπει να πάνε στους εργαζόμενους που στήριξαν τη μεγάλη προσπάθεια της χώρας τα τελευταία χρόνια για την εξυγίανση της ελληνικής οικονομίας και την ανάπτυξη. Είναι αναδιανομή του θετικού πλεονάσματος της ελληνικής οικονομίας αυτό το μέτρο και πάει εκεί που πρέπει, δηλαδή στους εργαζόμενους που έχουν τις μεγαλύτερες ανάγκες.  Αλλά η διαχείριση του μέτρου επαναλαμβάνω είναι δύσκολη. Εάν έχετε -όποιοι το έχετε- ένα σενάριο αυριανής απόδοσης των αναδρομικών, να μας το προτείνετε και είμαστε ανοικτοί στο διάλογο. 'Ολο το μέτρο στη διαχείρισή του είναι δύσκολο. Ξέρετε γιατί; Γιατί δεν υπάρχει μηχανοργάνωση, γιατί δεν υπάρχουν στοιχεία, γιατί γνωρίζετε με ποιον τρόπο λειτουργούν οι ασφαλιστικοί μας οργανισμοί και βέβαια ο μεγαλύτερος από αυτούς, το ΙΚΑ.
ΠΑΝΑΓΙΩΤΗΣ ΛΑΦΑΖΑΝΗΣ: Σε όσους δώσατε το δεκαχίλιαρο για μία φορά, να δώσετε και αναδρομικά.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Λαφαζάνη, επιτρέψτε μου να μιλήσω, γιατί υπερβήκατε πολύ το χρόνο και δεν φτάνει τώρα και ο δικός μου. Ο ίδιος λόγος επέβαλε την επιλογή του σεναρίου μέσω των εργοδοτών. Οι δικαιούχοι είναι τετρακόσιες εβδομήντα χιλιάδες περίπου. Πείτε μου πώς να τους αναζητήσουμε; Τι θα γίνει στις ουρές του ΙΚΑ ή της τράπεζας την πρώτη του μηνός για ένα δεκαχίλιαρο; Βεβαίως και είναι μέλημά μας να περιοριστούν οι κακοί εργοδότες, αλλά αυτό ισχύει και σήμερα, κύριε Στριφτάρη. Κάποιοι δεν πάνε να εκπληρώσουν τις υποχρεώσεις τους στο ΙΚΑ. Δεν ενισχύεται με το μέτρο αυτό η  επισφάλεια των απαιτήσεων του ΙΚΑ. Επελέγη, λοιπόν, το πιο απλό σενάριο.   Εκείνο που μπορούσε να εφαρμοσθεί στο συντομότερο δυνατό χρόνο, γιατί αν πηγαίναμε ενάμιση χρόνο μετά εφαρμόζοντας μία διαδικασία τύπου ΕΚΑΣ για παράδειγμα, θα ερχόσασταν και θα λέγατε: γιατί αυτή η εξαγγελία δεν εφαρμόζεται τώρα, το συντομότερο δυνατόν; Πάλι δηλαδή κατηγορούμενοι θα είμαστε, αφού κατηγορούμενοι είμαστε από σας και για τις εκατόν πενήντα δύο χιλιάδες, ένα άλλο μέτρο για την κατώτερη σύνταξη που εξαγγείλαμε και που είπαμε ότι η εφαρμογή της είναι από 1.1.2001. Γιατί βιάζεσθε; Θάρθει, λοιπόν, και αυτή η ρύθμιση. Δεν χρειάζεται νομίζω καν ρύθμιση αυτό, απόφαση είναι. Από 1.1.2001 πράγματι η κατώτερη σύνταξη του Ι.Κ.Α. μαζί με το ΕΚΑΣ θα είναι εκατόν πενήντα δύο χιλιάδες δραχμές. Θα είναι παραπάνω από σήμερα δώδεκα ή δεκατρείς χιλιάδες δραχμές. Αυτό το είπαμε και θα γίνει.
Θέλω να σας διαβεβαιώσω ότι απώλειες -γιατί πιστεύω ότι αυτό είναι το ουσιαστικό- για το Ι.Κ.Α. δεν θα υπάρξουν. Το κράτος αναλαμβάνει αυτήν την υποχρέωση και είναι η πρώτη φορά που με τέτοιον τρόπο το κάνει, ώστε να υπάρξει αυτή η συνεχής ροή των εσόδων προς το Ι.Κ.Α.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, τελειώνετε.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 'Eνα λεπτό, κύριε Πρόεδρε.
'Αλλωστε ο μεγαλύτερος αριθμός των διακινουμένων ενσήμων γίνεται μέσω των τραπεζών. Οι τράπεζες, αγοράζουν τα ένσημα από το Ι.Κ.Α. και πληρώνουν στο Ι.Κ.Α. Από κει και πέρα έχουν να κάνουν οι τράπεζες με το Γενικό Λογιστήριο για την απόδοση της εργατικής εισφοράς που δεν απέδωσε ο εργοδότης, διότι πήγε στον εργαζόμενο. Βεβαίως θα ενισχύσουμε και τους ελέγχους, ώστε να μην υπάρξουν παραβάτες από την πλευρά των εργοδοτών.  Και για να κλείσω. Κύριε Λαφαζάνη, εμείς δεν έχουμε κανένα λόγο να πυροβολούμε τους εργοδότες αυτής της χώρας, και τις επιχειρήσεις.  Η ανάπτυξη της οικονομίας, γίνεται με τη συμμετοχή τους. Πρέπει να συνεννοηθούμε όμως και το έχουμε πει πολλές φορές ότι δεν δικαιολογείται η μή αντιστοίχηση των κερδών και η καλή κατάσταση της οικονομίας και των επιχειρήσεών τους τα τελευταία χρόνια με την αύξηση των θέσεων απασχόλησης, που πράγματι δεν συμβαδίζει. Αυτό το έχουμε πει πολλές φορές οι συναρμόδιοι Υπουργοί και ο ίδιος ο Πρωθυπουργός.
Σε ό,τι αφορά τη μερική απασχόληση για την οποία μιλήσατε, απάντηση υπήρξε από τον Κοινοβουλευτικό μας Εκπρόσωπο. Είναι αυτή η απάντηση.  Διότι το μέτρο έγινε και σε συνεννόηση με τη ΓΣΕΕ. Πέραν των προβλημάτων που θα υπήρχαν στην εφαρμογή του μέτρου, είναι ανοιχτό το θέμα και για την Κυβέρνηση. Μας απασχολεί. Εάν συνεννοηθούμε με τα συνδικάτα και δεν υπάρχουν άλλου είδους παρενέργειες σαν κι αυτές στις οποίες αναφέρθηκε ο κ. Σπυρόπουλος, δεν έχουμε κανένα λόγο να μην το δώσουμε και σε εκείνους.  
ΠΑΝΑΓΙΩΤΗΣ ΛΑΦΑΖΑΝΗΣ: Απολύτως καμία παρενέργεια δεν υπάρχει. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, κηρύσσεται περαιωμένη η συζήτηση επί των τροπολογιών με γενικό αριθμό 58 και ειδικό 6 και με γενικό αριθμό 64 και ειδικό 11.
Ερωτάται το Τμήμα: Πρώτον: Γίνεται δεκτή η με γενικό αριθμό 58 και ειδικό 6 τροπολογία, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΓΕΩΡΓΙΟΣ ΚΑΡΑΤΖΑΦΕΡΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η υπ' αριθμόν 58/6 τροπολογία έγινε δεκτή κατά πλειοψηφία, όπως τροποποιήθηκε από τον κύριο Υπουργό.
Δεύτερον: Γίνεται δεκτή η με γενικό αριθμό 64 και ειδικό 11 τροπολογία, ως έχει; ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η υπ' αριθμόν 64/11 τροπολογία έγινε δεκτή κατά πλειοψηφία, ως έχει.
Οι ψηφισθείσες τροπολογίες εντάσσονται στο νομοσχέδιο ως ίδια άρθρα. Eισερχόμαστε στη συζήτηση των τροπολογιών που υπεβλήθησαν από συναδέλφους Βουλευτές.
Υπάρχουν τρεις εμπρόθεσμες τροπολογίες. Πρώτη, όπου προτείνων Βουλευτής είναι ο Παναγιώτης Λαφαζάνης, δεύτερη, με προτείνοντες Βουλευτές τους Βασίλειο Οικονόμου και Δημήτριο Πιπεργιάς και, τρίτη, όπου πάλι προτείνων Βουλευτής είναι ο Παναγιώτης Λαφαζάνης. Υπάρχουν και δύο εκπρόθεσμες τροπολογίες.
Στις εμπρόθεσμες τροπολογίες θα δώσω το λόγο στους προτείνοντες -πρώτος ο κ. Λαφαζάνης έχει το λόγο- για να αναπτύξουν δι' ολίγων τις τροπολογίες και στη συνέχεια στον Υπουργό.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
ΠΑΝΑΓΙΩΤΗΣ ΛΑΦΑΖΑΝΗΣ: Ξεκινάω, κύριε Πρόεδρε, από την πρώτη τροπολογία, που αφορά στην υπηρεσία αυτεπιστασίας ελέγχου Καζίνο Πάρνηθας του Ε.Ο.Τ. και τους εργαζόμενους σε αυτήν την υπηρεσία.
Αυτή η υπηρεσία καταργείται με το σχετικό άρθρο του νομοσχεδίου και η Κυβέρνηση δεν δεσμεύεται ότι οι εργαζόμενοι σε αυτή θα μεταταχθούν στην αρμόδια υπηρεσία ελέγχου των καζίνο του Υπουργείου Ανάπτυξης. Αφήνει ανοιχτό το ενδεχόμενο να υπάρξουν μετατάξεις των εργαζομένων στην καταργούμενη υπηρεσία αυτεπιστασίας σε άλλους δημόσιους οργανισμούς και όχι στην υπηρεσία ελέγχου του Υπουργείου Ανάπτυξης.
Κύριε Πρόεδρε, εμείς θέλουμε να υπάρξει μία ισχυρή υπηρεσία ελέγχου των καζίνο, η οποία να υπάγεται στο Υπουργείο Ανάπτυξης. Για να υπάρξει, όμως, μία ισχυρή τέτοια υπηρεσία με αρμοδιότητες και ρόλο, χρειάζεται εργαζόμενους με μεγάλη εμπειρία και δυνατότητα να παίξουν αυτόν τον ελεγκτικό ρόλο. Αυτό το προσωπικό είναι ήδη έτοιμο. Υπάρχει αυτό το προσωπικό, δουλεύει ήδη στην υπηρεσία αυτεπιστασίας που καταργείται.  Γιατί δεν δεσμεύεται η Κυβέρνηση -η αρμόδια Υπουργός που παρευρίσκεται εδώ στη σχετική συζήτηση- ότι το προσωπικό αυτό θα μεταταχθεί στην Υπηρεσία Ελέγχου των Καζίνο στο Υπουργείο Ανάπτυξης και ότι έως ότου να γίνει αυτή η μετάταξη, θα γίνει απόσπαση; Αλλά να μεταταχθεί εκεί. Να είναι δεσμευτική η κατεύθυνση. Και όχι να τους διασκορπίσετε ανά το νομό σε διάφορες υπηρεσίες και οργανισμούς και έτσι να χάσετε έμπειρο προσωπικό που θα μπορούσε να παίξει έναν πολύ θετικό ρόλο στο Υπουργείο Ανάπτυξης για τον έλεγχο των καζίνο, όταν είναι γνωστό -νομίζω και σε σας- το τι γίνεται με τα καζίνο αυτής της χώρας. Στην ουσία σήμερα δεν υπάρχει έλεγχος, γιατί δεν υπάρχει ισχυρή αρχή με αρμοδιότητες και εξουσίες.
Η δεύτερη τροπολογία...
ΠΡΟΕΔΡΕΥΩΝ (Παναγιώτης Σγουρίδης): Αναπτύξτε και τις δύο μαζί, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Να πω, κύριε Πρόεδρε, δύο λόγια για τη δεύτερη τροπολογία.
ΠΡΟΕΔΡΕΥΩΝ (Παναγιώτης Σγουρίδης): Ναι, κύριε συνάδελφε, για την 56 με ειδικό αριθμό 4.
ΠΑΝΑΓΙΩΤΗΣ ΛΑΦΑΖΑΝΗΣ: Γι' αυτήν την τροπολογία δεν μου δόθηκε η ευκαιρία να πω ορισμένα πράγματα. Πολύ επιγραμματικά θα ήθελα να πω ότι νομίζω ότι εδώ έχουμε ένα απλό πρόβλημα, που δεν καταλαβαίνω γιατί από την πλευρά της Κυβέρνησης δεν ρυθμίζεται.
Αναφέρομαι στο προσωπικό που υπηρετεί με σύμβαση εργασίας ιδιωτικού δικαίου αορίστου ή ορισμένου χρόνου και έχει προσληφθεί για την εξυπηρέτηση των αναγκών των καταργούμενων υπηρεσιών αυτεπιστασίας Ε.Ο.Τ., καζίνο, ξενοδοχείο και τελεφερίκ Πάρνηθας και καζίνο Κέρκυρας.  Διαμορφώνετε με το νόμο -τώρα πλέον- μία νέα εταιρεία. Γιατί δεν δεσμεύεστε στη βάση της αρχής της διαδοχής ότι οι εργαζόμενοι που δούλευαν σε αυτές τις υπηρεσίες θα προσληφθούν με τα ίδια εργασιακά δικαιώματα και τις ίδιες εργασιακές σχέσεις από τη νέα εταιρεία; Λέτε ότι θα κάνει αίτηση ο εργαζόμενος, θα πάρει απόφαση το διοικητικό συμβούλιο της "Τουριστικά Ακίνητα Α.Ε." και τότε θα δούμε αν θα προσληφθεί στη νέα εταιρεία ο εργαζόμενος του οποίου η εργασία έχει καταργηθεί. Αυτό είναι πρωτοφανές.
Η αρχή της διαδοχής ξέρετε ότι ισχύει παντού και πάντοτε και είναι βασική και θεμελιώδης αρχή των εργασιακών σχέσεων του εργατικού δικαίου. Και γνωρίζετε ότι αν δεν το κάνετε αυτό, θα προσφύγουν οι εργαζόμενοι στα ευρωπαϊκά δικαστήρια -όπως έχει ξαναγίνει- και θα κερδίσουν αυτήν την υπόθεση. Γιατί δεν δεσμεύεστε; Πολύ φοβάμαι -επιτρέψτε μου να πω και δεν μιλάω για εσάς προσωπικά και για τον κύριο Υπουργό, αλλά γενικώς- ότι αυτή η διάταξη που λέει "κάνε αίτηση και θα αποφασίσει το διοικητικό συμβούλιο, που έχουμε διορίσει εμείς" κατά τα άλλα θέτει σε ομηρία αυτούς τους εργαζόμενους. Και δεν νομίζω ότι πρέπει να κατηγορηθείτε ότι σπρώχνετε εκαταντάδες εργαζόμενους στην ομηρία, στην προεκλογική επαιτεία, στην πελατειακή σχέση και στο "ελάτε από το γραφείο μου για να σας βάλουμε στη νέα εταιρεία που δημιουργούμε".
Η ρύθμισή σας να είναι σαφής. Με βάση την αρχή της διαδοχής αυτό το προσωπικό αυτοδικαίως προσλαμβάνεται στη νέα εταιρεία με τα ίδια εργασιακά δικαιώματα και τις ίδιες εργασιακές σχέσεις.
Ανάλογη τροπολογία έχουν καταθέσει και οι δύο Βουλευτές του ΠΑ.ΣΟ.Κ., ο ειδικός αγορητής του ΠΑ.ΣΟ.Κ. και ο κ. Πιπεργιάς. Νομίζω ότι είναι στην ίδια κατεύθυνση και στην ίδια λογική.
Ελπίζω και εύχομαι να την κάνετε δεκτή. 'Ηδη αυτοί οι εργαζόμενοι και στη μια επιχείρηση και στην άλλη βρίσκονται σε πολυήμερη απεργιακή κινητοποίηση. Πολλοί από αυτούς βρίσκονται μέρες εδώ έξω και νομίζουμε ότι δίκαια αιτήματά τους μπορούν και πρέπει να γίνουν δεκτά.
ΠΡΟΕΔΡΕΥΩΝ (Παναγιώτης Σγουρίδης): Κυρία Αποστολάκη, πριν δώσω το λόγο στους άλλους Βουλευτές που έχουν ζητήσει να μιλήσουν, θέλω να σας ρωτήσω το εξής: Κατ' αρχήν θα κάνετε καμία από τις εμπρόθεσμες τροπολογίες δεκτή; 
ΕΛΕΝΗ-ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): 'Οχι κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Τις εμπρόθεσμες θα τις συζητήσουμε οπωσδήποτε όμως. Τις εκπρόθεσμες θα τις συζητήσετε; 
ΕΛΕΝΗ-ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Θεωρώ ότι για την οικονομία του χρόνου και των συναδέλφων δεν είναι σκόπιμο να τις συζητήσουμε.
ΠΡΟΕΔΡΕΥΩΝ (Παναγιώτης Σγουρίδης):  'Αρα δεν δέχεστε καμία εκπρόθεσμη τροπολογία, άρα δεν τις συζητάτε.
Ως προς το θέμα τώρα των εμπροθέσμων τροπολογιών, βλέπω ότι υπάρχει η τροπολογία με γενικό αριθμό 55 και ειδικό 3 των κυρίων Οικονόμου και Πιπεργιά και η τροπολογία με γενικό αριθμό 56 και ειδικό 4 του κ. Λαφαζάνη και είναι του ιδίου περιεχομένου. Ο κ. Λαφαζάνης πήρε το λόγο και ζήτησαν το λόγο και κάποιοι άλλοι συνάδελφοι Βουλευτές, οι οποίοι και θα μιλήσουν επ' αυτής της τροπολογίας.
Θα ήθελα όμως για την τροπολογία του κ.  Λαφαζάνη με γενικό αριθμό 53 και ειδικό 1 αν έχετε να πείτε κάτι επ' αυτής, κυρία Υπουργέ.
ΕΛΕΝΗ - ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Το μόνο που θα ήθελα να πω, αν και νομίζω ότι είναι θέματα τα οποία ειπώθηκαν και κατά τη συζήτηση κατ' άρθρον του νομοσχεδίου, είναι ότι τα εργασιακά δικαιώματα των εργαζομένων στις μονάδες αυτεπιστασίας είναι πλήρως διασφαλισμένα με το υπό ψήφιση νομοσχέδιο και η ένταξή τους στην Υπηρεσία Ελέγχου Καζίνο του Υπουργείου Ανάπτυξης είναι θα έλεγα ένα αυτονόητο ενδεχόμενο στο βαθμό που η συγκεκριμένη οργάνωση της υπηρεσίας επιτρέπει την απορρόφηση όλων των εργαζομένων. Ανάλογα δηλαδή με τις οργανωτικές ανάγκες, τις ανάγκες υποδομής, ούτως ώστε η διεύθυνση αυτή να λειτουργήσει αποδοτικά και με το προσωπικό το οποίο έχει ανάγκη, για να ολοκληρώσει τον έλεγχο των καζίνο της χώρας, είναι αυτονόητο ότι οι άνθρωποι αυτοί θα στελεχώσουν αυτήν τη Διεύθυνση του Υπουργείου Ανάπτυξης.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 53 και ειδικό 1 δεν γίνεται δεκτή από την κυρία Υπουργό. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, σας παρακαλώ ...
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, δεν νομίζω ότι υπάρχει συζήτηση από εκεί και πέρα.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, έχουμε αίτηση για ονομαστική ψηφοφορία.
ΠΡΟΕΔΡΕΥΩΝ (Παναγιώτης Σγουρίδης): Στην τροπολογία με γενικό αριθμό 53 και ειδικό 1; 
ΠΑΝΑΓΙΩΤΗΣ ΛΑΦΑΖΑΝΗΣ: Και στην άλλη, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): 'Αρα μιλάτε για την επόμενη τροπολογία.
ΠΑΝΑΓΙΩΤΗΣ ΛΑΦΑΖΑΝΗΣ: Και γι' αυτήν και για την επόμενη.
ΠΡΟΕΔΡΕΥΩΝ (Παναγιώτης Σγουρίδης): 'Εχετε και για τις δύο αίτηση ονομαστικής ψηφοφορίας; 
ΠΑΝΑΓΙΩΤΗΣ ΛΑΦΑΖΑΝΗΣ: Μάλιστα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, φέρτε μας την αίτηση ονομαστικής ψηφοφορίας.
ΓΕΩΡΓΙΟΣ ΚΑΡΑΤΖΑΦΕΡΗΣ: Τελείωσε η συζήτηση, κύριε Πρόεδρε; ΠΡΟΕΔΡΕΥΩΝ (Παναγιώτης Σγουρίδης): Μιλάω για την τροπολογία με γενικό αριθμό 53 και ειδικό 1.
ΓΕΩΡΓΙΟΣ ΚΑΡΑΤΖΑΦΕΡΗΣ: Τελείωσε η συζήτηση; 
ΠΡΟΕΔΡΕΥΩΝ (Παναγιώτης Σγουρίδης): Γι' αυτήν έχει τελειώσει.
ΓΕΩΡΓΙΟΣ ΚΑΡΑΤΖΑΦΕΡΗΣ: Δεν τελείωσε.
ΠΡΟΕΔΡΕΥΩΝ (Παναγιώτης Σγουρίδης): Υπάρχουν δύο τροπολογίες του κ. Λαφαζάνη. Η μια είναι ταυτόσημη με την τροπολογία και των Βουλευτών του ΠΑΣΟΚ και αυτήν την τροπολογία θα τη συζητήσουμε.  Συνεχίζουμε τη συζήτηση. Για την άλλη ρωτάω, κύριε Λαφαζάνη, για την τροπολογία με γενικό αριθμό 53 και ειδικό 1, έχετε αίτηση ονομαστικής ψηφοφορίας;  
ΠΑΝΑΓΙΩΤΗΣ ΛΑΦΑΖΑΝΗΣ: 'Εχουμε αίτηση ονομαστικής ψηφοφορίας. ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! Η τροπολογία με γενικό αριθμό 53 και ειδικό 1 δεν γίνεται δεκτή από την κυρία Υπουργό.
Εισερχόμαστε στη συζήτηση της τροπολογίας με γενικό αριθμό 55 και ειδικό 3.
Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριοι συνάδελφοι, προβλέπεται από την εργατική νομοθεσία και από τη νομολογία των δικαστηρίων ότι κατά τη μεταβίβαση των επιχειρήσεων, όταν μάλιστα συνεχίσει η λειτουργία της οικονομικής μονάδας, υπάρχει διαδοχή για τα δικαιώματα των εργαζομένων και ότι κατά τη μεταβίβαση της εταιρείας το απασχολούμενο προσωπικό με τα μέχρι τότε δικαιώματα περιέρχεται στο νέο εργοδότη.
Στα άρθρα του νομοσχεδίου που ψηφίσαμε, υπάρχει μία έλλειψη. Δεν υπάρχει σαφής πρόβλεψη, έτσι ώστε να εξασφαλίζεται η συνέχιση της εργασιακής σχέσης στο προσωπικό που απασχολείται στο καζίνο, στο ξενοδοχείο και στο τελεφερίκ Πάρνηθας και στο καζίνο Κέρκυρας, με αποτέλεσμα βέβαια να υπάρχει ανασφάλεια και πρόβλημα. 'Οπως επίσης δεν υπάρχει σαφέστατη διευθέτηση του ζητήματος για μετάταξη και σε όσους έχουν συμπληρώσει τις προϋποθέσεις για εθελούσια έξοδο από την εργασία.  Επειδή το προσωπικό είναι απολύτως εξειδικευμένο και θα υπάρχει μεγάλο πρόβλημα αν δεν απορροφηθεί από την καινούρια μονάδα, που εκ των πραγμάτων θα δημιουργηθεί για να καλύψει τις δραστηριότητες των δύο καζίνο, έχουμε υποβάλει με το συνάδελφο Οικονόμου την τροπολογία με γενικό αριθμό 55 και ειδικό 3. Πιστεύουμε ότι το Υπουργείο, η κυρία Υπουργός θα κάνει αποδεκτή τη συγκεκριμένη τροπολογία, αφού αλλιώς θα δικαιωθούν  οι εργαζόμενοι αν προσφύγουν στα δικαστήρια.
ΠΡΟΕΔΡΕΥΩΝ (Παναγιώτης Σγουρίδης): Ο κ. Οικονόμου έχει το λόγο.
ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, επειδή κάναμε ιδιαίτερη συζήτηση και επί της αρχής και επί των άρθρων, είναι γεγονός ότι η κουβέντα εστιάστηκε στο θέμα της διαδοχής. Και ο κύριος Υπουργός από την τοποθέτησή του παραδέχθηκε ότι ισχύει η έννοια της διαδοχής. Αυτό που εμείς ζητάμε είναι να γραφτεί. Και επειδή στο νόμο για τα τουριστικά ακίνητα υπήρχε η διατύπωση περί διαδοχής, σαφέστατα μπορεί να υπάρξει και για τη θυγατρική που αφορά το καζίνο, το ξενοδοχείο και το τελεφερίκ της Πάρνηθας και το καζίνο της Κέρκυρας. Υπ' αυτήν την έννοια και εφόσον ο Υπουργός δέχθηκε τις μετατάξεις εντός νομού που είναι ένα στοιχείο που το έχουμε μέσα στην τροπολογία μας, και επειδή δέχθηκε με σαφήνεια την έννοια της διαδοχής, μπορεί να περιγράψει αυτά που αποδέχτηκε ο ίδιος, δεν νομίζω ότι είναι πολύ σοβαρό για να μη γίνει δεκτή η τροπολογία τουλάχιστον σ' αυτό το σημείο. Αν δεν μπορεί να γίνει δεκτό αυτό το στοιχείο, στο άρθρο 13 παράγραφος 6, εκεί που λέει "το προσωπικό αυτό είναι δυνατόν ύστερα από αίτησή του και από απόφαση της εταιρείας "Ελληνικά Τουριστικά Ακίνητα" να μεταφέρεται και να εντάσσεται στην εταιρεία που θα συσταθεί", να απαλειφθεί το "ύστερα από αίτησή του".  
ΓΕΩΡΓΙΟΣ ΚΑΡΑΤΖΑΦΕΡΗΣ: Αφού ψηφίστηκε.
ΒΑΣΙΛΕΙΟΣ ΟΙΚΟΝΟΜΟΥ: Να διορθωθεί. Δεν νομίζω ότι είναι τρομερό αν διορθωθεί. Αυτό που προσπαθούμε να βρούμε όλοι είναι μια λύση για τους εργαζόμενους. Αν η τυπολατρεία είναι παραπάνω από την ουσία, τι να πω.  
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι έχετε εγγραφεί με τις κάρτες σας και θα μιλήσετε, αλλά πρέπει να ξέρετε ότι η τροπολογία αυτή συνεπάγεται δαπάνη και σαφώς σύμφωνα με το Σύνταγμα απλώς εκφράζονται απόψεις. Δεν μπορούμε να τη συζητήσουμε και να τη θέσουμε σε ψηφοφορία.
Ορίστε, κύριε Παπαθανασίου, έχετε το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, με συγχωρείτε...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Λαφαζάνη! Ορίστε, κύριε Παπαθανασίου, έχετε το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, όταν συζητούσαμε το νομοσχέδιο, διαφωνήσαμε και καταψηφίσαμε τα άρθρα 9 και 10, για λόγους τους οποίους αναφέραμε και αναπτύξαμε στην κατ' άρθρον συζήτηση. Μεταξύ αυτών, ειδικά στο άρθρο 10, ήταν και το θεμα των εργαζομένων.
Η Νέα Δημοκρατία στο συγκεκριμένο θέμα, που είναι η προστασία των καλώς νοουμένων συμφερόντων των εργαζομένων, είχε και συγκεκριμένη άποψη, η οποία ήταν η εξής: Για μεν τους ελεγκτές υποστήριξε ότι εφόσον ο αριθμός των ελεγκτών που θα χρειασθούν θα είναι περισσότερος από αυτόν που υπάρχει και οι προδιαγραφές που θα τεθούν για τους ελεγκτές καλύπτονται, θα έπρεπε να απασχοληθούν αυτοί που είναι σήμερα ελεγκτές.  Για δε τους υπόλοιπους εργαζόμενους, θέσαμε το θέμα ότι με το καθεστώς αυτό, έτσι όπως προβλέπεται, θα βρεθούν εργαζόμενοι οι οποίοι, ενώ πριν αμείβοντο με το βασικό μισθό, συν τα φιλοδωρήματα, τα οποία όμως ενσωματώνονται στο μισθό και για τα οποία φορολογούνται οι εργαζόμενοι εδώ και πολύ καιρό, θα βρεθούν να εισπράττουν πολύ λιγότερα χρήματα.  Θέσαμε το ερώτημα και δεν πήραμε απάντηση, εάν έχει εξετάσει κατ' αρχήν η κυβέρνηση εάν αυτό είναι νόμιμο. Δηλαδή, εάν νομίμως μπορεί μετά από τόσον καιρό να μετατάξει υπαλλήλους από μια θέση σε μια άλλη, πράγμα το οποίο θα σημαίνει σημαντική μείωση των αποδοχών τους, αποδοχές που έχουν διαμορφωθεί μετά από πολυετή υπηρεσία σε αυτό το πόστο και με αυτά τα δεδομένα.
Δεν πήραμε απάντηση σε αυτό και το ζητούμενο ακριβώς είναι να διασφαλισθεί ότι, εφόσον οι ανάγκες υπερκαλύπτουν τη διαθεσιμότητα των ανθρώπων από πλευράς αριθμού και καλύπτονται και οι προδιαγραφές για τα προσόντα τα οποία πρέπει να  έχουν τα συγκεκριμένα άτομα, να πάνε οι συγκεκριμένοι άνθρωποι εκεί.
Η πρότασή μας ήταν σοβαρή, προστατεύει τα καλώς νοούμενα συμφέροντα των εργαζομένων και δυστυχώς δεν πήραμε καμία απάντηση και γι' αυτό εμμένουμε σε αυτήν την πρόταση.
ΠΡΟΕΔΡΕΥΩΝ(Παναγιώτης Σγουρίδης): Ο κ. Καρατζαφέρης έχει το λόγο. 
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε δεν μπορώ να καταλάβω γιατί υπάρχει πρόσθετη δαπάνη για το δημόσιο. Δεν μιλάμε για καμία πρόσληψη.  Κάνετε λάθος σε αυτό. Δεν μιλάμε για καμία επιβάρυνση. Σαφώς και μπορεί να περάσει η τροπολογία. Δεν υπάρχει επιβάρυνση, το λέω άλλη μια φορά, γιατί νόμιζα ότι είναι μια προσπάθειά σας να ξεφύγετε και να βοηθήσετε λίγο την Κυβέρνηση.
Κυρία Υφυπουργέ, το καζίνο της Πάρνηθας θα το δώσετε εξίσου καλά και  αν υπάρχουν τριάντα ή σαράνα άνθρωποι ακόμα παραπάνω. Είναι το μπον φιλέ.  Δείτε τι έγινε στο Λουτράκι και θα καταλάβετε. Επομένως, λοιπόν, μην κόψετε τη ζωή, την εξέλιξη κάποιων ανθρώπων που χρόνια ανεβοκατεβαίνουν πάνω στο βουνό για να ειδικευθούν και να μάθουν τη δουλειά.
Είπατε ότι ο νόμος, όπως τον φέρατε, τους προστατεύει. Εάν τους προστάτευε, δεν θα ήταν στο θεωρείο της Βουλής. Δεν είχαν καμία όρεξη να έρθουν να μας παρακολουθήσουν Ιούλιο μήνα με 45 βαθμούς θερμοκρασία. 'Αρα ενδιαφέρονται και κόπτονται γι' αυτό το θέμα.
Επομένως μιλάμε για λίγους ανθρώπους, οι οποίοι είναι απολύτως εξειδικευμένοι σε αυτό το αντικείμενο. Είναι απαράδεκτο να θέλετε να ιδιοτικοποιήσετε και το καζίνο της Πάρνηθας αλλά και της Κέρκυρας, να το δώσετε σε έναν ιδιώτη απαλλαγμένο από το προσωπικό που έστησε αυτά τα καζίνο.
'Οσον αφορά δε την πρόταση του συναδέλφου, του κ. Λαφαζάνη, να πάνε στον έλεγχο του Υπουργείου, είναι η πεμπτουσία της λύσεως. Οι λοβιτούρες που γίνονται τις ξέρετε. Το θέμα είναι κατά πόσο είσθε ισχυροί στο Υπουργείο, να επιβάλετε τις θελήσεις σας στα μεγάλα καζίνο. Γιατί ξέρουμε πού πρόσκειται το καζίνο του Λουτρακίου, όπως ξέρουμε και πού πρόσκειται και το καζίνο της Θεσσαλονίκης.
Εδώ δεν μπορέσατε να υλοποιήσετε ένα νόμο τον οποίο φέρατε, σχετικά με τα πουρμπουάρ που παίρνουν. Παίζει κάποιος το 32 και έρχεται. Παίρνει τα λεφτά και δίνει 10.000 πουρμπουάρ. Ε, αυτό το πουρμπουάρ δεν πηγαίνει στους εργαζόμενους, πηγαίνει στο καζίνο, πηγαίνει στους ανθρώπους που είναι στο Λουτράκι ή στην "HYATT" επάνω.
Επομένως δεν μπορείτε -και δεν το ομολογείτε- να νομοθετήσετε γι' αυτούς, αλλά, εν πάση περιπτώσει, για την Πάρνηθα μπορείτε. Κάντε κάτι λοιπόν. Πενήντα άνθρωποι είναι όλοι και όλοι αυτοί. Μην τους πετάξουμε στο δρόμο για να γίνει πιο πλούσιος ο ανάδοχος αύριο το πρωί. Σκεφθείτε λίγο σοσιαλιστικά.
ΠΡΟΕΔΡΕΥΩΝ (Παναγιώτης Σγουρίδης): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Κατ' αρχήν να πω ότι θέλω να στηρίξω και τις δύο τροπολογίες και των δύο Βουλευτών του ΠΑΣΟΚ, που είναι παρόμοιες και να πω...
ΠΡΟΕΔΡΕΥΩΝ (Παναγιώτης Σγουρίδης): Για τη μια τροπολογία έκλεισε το θέμα. Μιλάμε για τις δύο άλλες τροπολογίες.
ΣΠΥΡΙΔΩΝ ΣΤΡΙΦΤΑΡΗΣ: Θα ήθελα να πω δυο κουβέντες.
Συγκεκριμένα θα ήθελα να πω στην κυρία Υφυπουργό ότι νομίζω πως οι καλύτεροι ελεγκτές -και από κει πρέπει να πάρουν καινούριους για να τους εκπαιδεύουν- είναι αυτοί ακριβώς που μπορούν να τα κάνουν αυτά, εκτός κι αν σκέφτονται άλλα πράγματα. Τα καζίνο δεν θέλουν έμπειρους ελεγκτές.  'Οσο για τη δεύτερη τροπολογία, αφού το ΠΑΣΟΚ τηρεί τις προεκλογικές του υποχρεώσεις, εδώ είναι οι εργαζόμενοι, κυρία Υφυπουργέ. Εσείς πήγατε στο καζίνο και τους είπατε "ναι, θα έχετε τη διαδοχή". Κάντε το, λοιπόν, τώρα. Τίποτε άλλο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Ευχαριστώ, κύριε Πρόεδρε.
Σε ό,τι αφορά την πρώτη τροπολογία του κ. Λαφαζάνη με γενικό αριθμό 53 και ειδικό αριθμό 1, νομίζω ότι το θέμα έκλεισε, οπότε είναι περιττή η όποια συζήτηση, γιατί άκουσα τη διαδικασία που τηρήσατε.
ΠΑΝΑΓΙΩΤΗΣ ΛΑΦΑΖΑΝΗΣ: Πώς έκλεισε; 
ΦΛΩΡΟΣ ΚΩΝΣΤΑΝΤΙΝΟΥ: Σας παρακαλώ, κύριε συνάδελφε. Εγώ γιατί να το κλείσω; 'Ακουσα τη διαδικασία. 'Εθεσε ο Πρόεδρος...
ΠΑΝΑΓΙΩΤΗΣ ΛΑΦΑΖΑΝΗΣ: Είπε η κυρία Υπουργός ότι δεν την κάνει δεκτή και ζητήθηκε ονομαστική ψηφοφορία.
ΦΛΩΡΟΣ ΚΩΝΣΤΑΝΤΙΝΟΥ: Δεν το καθορίζω εγώ.  Δεν είμαι αρμόδιος να δώσω τις απαντήσεις, αλλά παρακολουθούσα, κύριε Λαφαζάνη, και ξέρω από αυτά που άκουσα ότι το θέμα έκλεισε.
'Ερχομαι όμως στην επόμενη τροπολογία, που κατέθεσε και ο κ. Λαφαζάνης και συνάδελφοι του ΠΑΣΟΚ, ο κ. Οικονόμου και ο κ. Πιπεργιάς. 'Ηθελα να μη βρισκόμασταν σε δύσκολη θέση, κύριε Πρόεδρε, διότι και εγώ και άλλοι συνάδελφοι του ΠΑΣΟΚ είμαστε σε πολύ δύσκολη θέση.
Θα παρακαλούσα, πριν πάρω και εγώ την απόφασή μου για το τι θέση θα τηρήσω, την κυρία Υπουργό να λάβει το λόγο και να ξεκαθαρίσει κάποια πράγματα. Είναι άχαρος ο ρόλος να υπάρχουν σκέψεις για το ότι πράγματι επέρχονται δαπάνες, για τις οποίες έπρεπε να υπάρχει έκθεση του Γενικού Λογιστηρίου, γνωρίζω ότι υπάρχει θέμα συνταγματικό και να επικαλούμαστε αυτό και να μην ακούμε πρώτα τη θέση της Κυβέρνησης, διότι αλλιώς θα έρθει η πλειοψηφία των Βουλευτών της Βουλής σε αντίθεση με την Κυβέρνηση, πράγμα που εγώ δεν θέλω να κάνω. Γι' αυτό παρακαλώ την κυρία Υπουργό έγκαιρα να ξεκαθαρίσει τη θέση της Κυβέρνησης.
Και υπάρχει και το εξής οξύμωρο, κύριε Πρόεδρε: 'Η υπάρχει δαπάνη από τον προϋπολογισμό και έπρεπε να υπάρχει η έκθεση του Γενικού Λογιστηρίου του Κράτους, άρα μεταβάλλονται οι εργασιακές σχέσεις ή δεν μεταβάλλονται οι εργασιακές σχέσεις, άρα είναι περιττή η όποια έκθεση του Γενικού Λογιστηρίου. Τι από τα δύο ισχύει; Ας αποφασίσει η κυρία Υφυπουργός και ας μας βγάλει από τη δύσκολη θέση.
Μη φέρνετε όμως τη Βουλή σε δύσκολη θέση, κυρία Υπουργέ, και αναγκαστούμε να καταψηφίσουμε πρόταση της Κυβέρνησης. Δεν το θέλουμε.  
ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντομάρης έχει το λόγο. 
ΕΥΤΥΧΗΣ ΚΟΝΤΟΜΑΡΗΣ: Κύριε Πρόεδρε, κυρίες και κύριοι συνάδελφοι, βασικά πιστεύω ότι για τη μία τροπολογία, γιατί για την προηγούμενη εγώ καλύφθηκα, μας τα είπε η ίδια η Υπουργός, είναι εξασφαλισμένη  στη Διεύθυνση του Υπουργείου Ανάπτυξης η θέση των ανθρώπων που είναι στην αυτεπιστασία, των ανθρώπων που έχουν τα προσόντα. Τελείωσε για μένα αυτό.  Από εκεί και μετά, το δεύτερο θέμα που μπαίνει είναι το εξής: Η δεύτερη τροπολογία έχει δύο θέματα. Το ένα αναφέρεται στο ασφαλιστικό, το οποίο δεν ξέρω αν είμαστε σε θέση απόψε εδώ να κουβεντιάσουμε με την παρουσία της Υπουργού. 'Εχουμε απόψεις και θα τις πούμε.
Το άλλο θέμα όμως, το κυρίαρχο, κύριε Πρόεδρε, και θέλω να συμφωνήσω σ' αυτό με το συνάδελφο κ. Κωνσταντίνου, είναι το εξής: 'Εχω εργαζόμενους στο καζίνο της Κέρκυρας. Εγώ επ' ουδενί δεν μπορώ να συνεργήσω, ώστε να απολυθεί αυτήν τη στιγμή έστω και ένας, δηλαδή να μην εξασφαλιστεί η δουλειά του, η συνέχεια της δουλειάς του.
'Ακουσα προχθές τον κύριο Υπουργό που είπε ότι καλύπτονται πλήρως τα εργασιακά και ασφαλιστικά τους δικαιώματα. Αν έτσι έχουν τα πράγματα, απλά να το επιβεβαιώσετε εδώ με περισσότερη λεπτομέρεια και τότε για μένα δεν υπάρχει θέμα, διότι βασικά με ενδιαφέρει οι εργαζόμενοι να συνεχίσουν να είναι εργαζόμενοι.
Στο βαθμό βέβαια που θέλουν να μεταταγούν, να πάνε αλλού, είναι δικαίωμά τους να πάνε εθελοντικά, αν τους αποδέχεται ένας δήμος, μία νομαρχία. Τότε, με γεια τους με χαρά τους. Θα είναι επιλογή δική τους όμως. Δεν θα τους διώξω εγώ με την ψήφιση του νομοσχεδίου στη Βουλή από τη δουλειά τους.
Καταλαβαίνετε, κυρία Υφυπουργέ, ότι είναι σημαντικό αυτό, ότι εξασφαλίζονται όλοι σε ό,τι αφορά την εργασία τους στο χώρο που δούλευαν μέχρι τώρα, στην καινούρια εταιρεία να συνεχίσουν να δουλεύουν ή αν θέλουν να πάνε κάπου αλλού. Αν εξασφαλιστούν αυτά και δεν απολυθεί ούτε ένας μ'αυτήν τη ρύθμιση που περνάμε, τότε σαφώς στηρίζω την Κυβέρνηση και βέβαια δεν χρειάζεται η τροπολογία των συναδέλφων που έχει κατατεθεί.  
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Καραμπίνα. ΚΩΝΣΤΑΝΤΙΝΟΣ ΚΑΡΑΜΠΙΝΑΣ: 'Ενα λεπτό έχω, κύριε Πρόεδρε; ΠΡΟΕΔΡΕΥΩΝ (Παναγιώτης Σγουρίδης): 'Ολοι ένα λεπτό είχαν και μίλησαν ενάμισι, δύο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Θα χάσει και τη σοβαρότητα το θέμα που συζητάμε.
ΠΡΟΕΔΡΕΥΩΝ (Παναγιώτης Σγουρίδης): Κύριε Καραμπίνα, μη χάνετε χρόνο γι'αυτά τα σοβαρά που θέλετε να πείτε.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Θα αναφερθώ στην τροπολογία των συναδέλφων του ΠΑΣΟΚ.
Επειδή εδώ που βρίσκομαι αισθάνομαι τη συνειδητή υποχρέωση να προασπίζω, κύριε Πρόεδρε, πρωτίστως τους αδυνάμους και τα συμφέροντά τους και στην προκειμένη περίπτωση εδώ αδύναμοι είναι οι εργαζόμενοι που όχι μόνο οι πολιτικές αποφάσεις της Κυβέρνησης τους δημιουργούν μύρια όσα ψυχολογικά προβλήματα και ανησυχίες στους ίδιους και το οικογενειακό τους περιβάλλον, για να ικανοποιηθεί φυσικά αυτό που εκφράζει και υπηρετεί η Κυβέρνηση και που κατά τη δική μας ταπεινή άποψη δεν είναι άλλο από την εργοδοσία και το κεφάλαιο, η Κυβέρνηση θέλει από πάνω να χάσουν και τη δουλειά τους ή να αμείβονται με τις μισές αποδοχές. Και εγώ ρωτάω, για ποιο λόγο; Ποιος από μας θα ήθελε σε κάποια στιγμή της ζωής που να αμείβεται με τις μισές αποδοχές, όταν μάλιστα στην ηλικία που βρίσκεται οι οικογενειακές του υποχρεώσεις είναι τεράστιες.
Και, βέβαια, θα μπω και στην ουσία της μεταβίβασης των επιχειρήσεων. Μια επιχείρηση σε λειτουργία, κύριε Πρόεδρε, κυρίες και κύριοι συνάδελφοι, και που αποδεδειγμένα είναι κερδοφόρα, όπως αυτή των καζίνο που συζητάμε, η λογική λέει ότι αν συνεχίζει να είναι εν λειτουργία, θα πρέπει να είναι μαζί μ'εκείνους που έφεραν αυτά τα αποτελέσματα της κερδοφορίας και που στην προκειμένη περίπτωση είναι και πάρα πολλά. Εν πάση περιπτώσει, οι ιδιώτες που θα πάρουν τα καζίνο και στους οποίους ετησίως θα αποφέρουν τεράστια κέρδη, κέρδη δισεκατομμυρίων, θα όφειλαν ευχαριστίες σ'αυτούς τους εργαζόμενους για τα φιλέτα που θα πάρουν.  Επίσης, κύριε Πρόεδρε, και η κείμενη νομοθεσία, όπως οι συνάδελφοι με την τροπολογία τους ισχυρίζονται, η νομολογία των δικαστηρίων προβλέπει ότι κατά τη μεταβίβαση επιχειρήσεων, που είναι εν λειτουργία, υφίσταται διαδοχή, κατάσταση επιχειρήσεων και το κατά μεταβίβαση απασχολούμενο προσωπικό με τα μέχρι τότε δικαιώματά του περιέρχεται άνευ άλλου στο νέο εργοδότη.
Επίσης, θα πρέπει να ληφθεί σοβαρά υπόψη ότι μεγάλο μέρος του προσωπικού είναι εξειδικευμένο και απολυόμενο είναι πολύ δύσκολο να βρει εργασία. Γι'αυτό θα πρέπει να θεμελιώσουμε το δικαίωμά τους με μετατάξεις ή εθελουσία έξοδο με σύνταξη. Ως εκ τούτου η Κυβέρνηση δεν έχει κανένα λόγο να μη δεχθεί την τροπολογία. Αν την απορρίψει, θα επιβεβαιωθεί για μια ακόμα φορά ότι η πολιτική της είναι να προασπίζει μόνο τα συμφέροντα του κεφαλαίου.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Καραμπίνα.
Ορίστε, κύριε Κακλαμάνη.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, σας άκουσα που είπατε ότι βάσει του Κανονισμού, επειδή δεν υπάρχει η έκθεση του Γενικού Λογιστηρίου, δεν μπορεί να εισαχθεί και έχετε δίκιο. Για εξηγήστε μου όμως τώρα κάτι άλλο. Πώς κατά σύμπτωση τροπολογίες Βουλευτών -δεν έχει σημασία ποιοι τις υπογράφουν- όταν χρειάζεται δαπάνη και έχουν κατατεθεί δέκα μέρες πριν από τις τροπολογίες των Υπουργών, δεν πάνε στο Γενικό Λογιστήριο και πάνε των Υπουργών; Παραδείγματος χάριν η τροπολογία των συναδέλφων έχει κατατεθεί, απ'ό,τι βλέπω εδώ, από τις 10 Ιουλίου και κατά σύμπτωση, αυτή που πριν λίγο περάσαμε για τις συντάξεις στο πρόγραμμα αδείας, στις 18 Ιουλίου. Αυτήν που κατετέθη στις 18 Ιουλίου σπεύσατε και τη στείλατε στο Γενικό Λογιστήριο και πήρατε γνωμάτευση, ενώ την άλλη που είχε κατατεθεί εννέα μέρες πριν, επειδή ούτως ή άλλως είχατε αποφασίσει να μην τη δεχθείτε, δεν τη στείλατε στο Γενικό  Λογιστήριο, για να έλθει τώρα ο Προεδρεύων και να μας πει ότι για λόγους Κανονισμού, για λόγους τυπικούς, δεν μπαίνει στην ψηφοφορία.
Εμείς τώρα τι θέλετε να πιστέψουμε; 'Οτι δεν παίζετε θέατρο εδώ; Ως κόμμα μάλιστα παίζετε θέατρο. Οι καλοί και οι κακοί, για να σας ακούν οι εργαζόμενοι και να λένε: "Τι να κάνουμε; Το καλό κόμμα που για τυπικούς λόγους δεν μπορεί να το θέσει σε ψηφοφορία".
Αυτό αποδεικνύεται απόψε εδώ και συμμετέχει δυστυχώς και το Προεδρείο, γιατί ήταν ευθύνη του Προεδρείου να το στείλει στο Γενικό Λογιστήριο. Δεν ήταν ευθύνη, ούτε του κ. Οικονόμου ούτε του κ. Χριστοδουλάκη. Και έτσι να έρθετε σήμερα να μας πείτε, εννέα μέρες μετά, ότι δεν το έχετε στείλει.
Εμείς, όπως αντιλαμβάνεσθε, σε αυτήν την κωμωδία δεν μπορούμε να πάρουμε μέρος. Εμείς τις απόψεις μας τις είπαμε. Μπορεί να έγιναν δεκτές εν μέρει, δεν ικανοποιήθηκαν πλήρως αυτά που είχαμε ζητήσει για τους εργαζόμενους και γι' αυτό και δεν ψηφίσαμε το αντίστοιχο άρθρο, παρά το ότι είχατε δεχθεί μερικά πράγματα.
Παρακαλώ, όμως, λίγη ειλικρίνεια. Μη μας παίζετε μπαλάκι εδώ, μεταξύ καλών και κακών του ιδίου κόμματος.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επειδή δεν θα πρέπει να συνεχίσουμε να συζητάμε επί του θέματος, χωρίς να έχουμε γνώση του τι λέει το άρθρο 73 παράγραφος 3 του Συντάγματος και επειδή ακούγονται και απόψεις όπως αυτή του κ. Νικήτα Κακλαμάνη, που λέει ότι θα πρέπει να υπάρχει έκθεση του Γενικού Λογιστηρίου του Κράτους ...
ΝΙΚΗΤΑΣ ΚΑΚΛΑΜΑΝΗΣ: Εσείς το είπατε.
ΠΡΟΕΔΡΕΥΩΝ (Παναγιωτης Σγουρίδης): ... σας παρακαλώ, να ακούσετε τι λέει το άρθρο 73 παράγραφος 3 του Συντάγματος. 'Οχι του Κανονισμού της Βουλής.
Λέει λοιπόν: "Καμία πρόταση  νόμου ή τροπολογία ή προσθήκη δεν εισάγεται για συζήτηση", δεν μιλάει περί εκθέσεως "αν προέρχεται από τη Βουλή, εφόσον συνεπάγεται σε βάρος του δημοσίου, των Οργανισμών Τοπικής Αυτοδιοίκησης ή άλλων Νομικών Προσώπων Δημοσίου Δικαίου, δαπάνες ή ελάττωση εσόδων ή της περιουσίας τους για να δοθεί μισθός ή σύνταξη ή γενικά όφελος σε κάποιο πρόσωπο".
Η συγκεκριμένη τροπολογία κανονικά δεν θα έπρεπε να εισαχθεί καν προς συζήτηση.
ΝΙΚΗΤΑΣ ΚΑΚΛΑΜΑΝΗΣ: Γιατί τη θέσατε τότε; 
ΠΡΟΕΔΡΕΥΩΝ (Παναγιώτης Σγουρίδης): Διότι ο προηγούμενος Προεδρεύων είπε να ακουστούν οι απόψεις, να τις λάβει υπόψη της η Κυβέρνηση. Αφού λοιπόν η Κυβέρνηση τοποθετηθεί, θα τις λάβει υπόψη της.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, μου επιτρέπετε; ΠΡΟΕΔΡΕΥΩΝ (Παναγιωτης Σγουρίδης): Μισό λεπτό, κύριε Στριφτάρη.
Επειδή ακριβώς θητεύουμε πολύ καιρο σ' αυτήν την Αίθουσα και επειδή γνώμονάς μας είναι το Σύνταγμα και ο Κανονισμός της Βουλής, θα πρέπει να το σεβόμαστε αυτό, με τρόπο  που να μη δίνουμε λαβές για οτιδήποτε άλλο.  
ΣΠΥΡΙΔΩΝ ΣΤΡΙΦΤΑΡΗΣ: Εγώ τα σέβομαι. Εσείς τα σέβεσθε; ΠΡΟΕΔΡΕΥΩΝ (Παναγιωτης Σγουρίδης): Στην προκειμένη περίπτωση εισήχθη προς συζήτηση η τροπολογία αυτή των συναδελφων Βουλευτών όλων των πτερύγων, για να ακουστούν οι απόψεις, να ακούσουμε την άποψη της Κυβέρνησης και να ληφθεί υπόψη σε μία μελλοντική νομοθετική ρύθμιση.  (Θόρυβος, διαμαρτυρίες από την πτέρυγα της Νέας Δημοκρατίας) 'Αρα, λοιπόν, θα παρακαλέσω πάρα πολύ τους κυρίους συναδέλφους τα εξής: 'Εχει ζητήσει το λόγο παρά τον Κανονισμό, γιατί δεν έχει χτυπήσει την κάρτα του, αλλά επειδή προέρχεται απο την Κέρκυρα θα του δώσω το λόγο για ένα δύο λεπτά, και ξέρω πολύ καλά τι λέω, κύριοι συνάδελφοι, και γιατί τα λέω αυτά, γιατί δεν μπορούμε εδώ μέσα να παίζουμε το κρυφτούλι ο ένας πίσω από τον άλλον...
ΣΠΥΡΙΔΩΝ ΣΤΡΙΦΤΑΡΗΣ: Επί της διαδικασίας, κύριε Πρόεδρε.
ΔΗΜΗΤΡΙΟΣ ΣΙΟΥΦΑΣ: Να τα λέτε προς εκεινη την πτέρυγα και όχι προς αυτήν την πτέρυγα, κύριε Πρόεδρε.
ΠΡΟΕΔΡΕΥΩΝ (Παναγιωτης Σγουρίδης): Τα λέω προς πάσα κατεύθυνση, κύριε Σιούφα.
Θα δώσω το λόγο στον κ. Στριφτάρη και τον κ. Λαφαζάνη, θα ακούσουμε και εσάς, κύριε Οικονόμου, για να δευτερολογήσετε ...
ΒΑΣΙΛΕΙΟΣ ΟΙΚΟΝΟΜΟΥ: Ναι, γιατί είπε κάποια πράγματα ο κ. Νικήτας Κακλαμάνης περί θεάτρου.
ΠΡΟΕΔΡΕΥΩΝ (Παναγιωτης Σγουρίδης):... και κλείνουμε τη συζήτηση, αφού ακούσουμε τις απόψεις της Κυβέρνησης. Θα σας δώσω από ένα λεπτό.
Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Ευχαριστώ, κύριε Πρόεδρε, για την δυνατότητα που μου δίνετε.
Κατά τη διάρκεια της συζήτησης του σχετικού άρθρου δεν επείσθη κανείς στην Αίθουσα αυτή ότι η Κυβέρνηση μιλάει με ειλικρίνεια για το θέμα των εργαζομένων, τόσο του καζίνο της Πάρνηθας όσο και για το καζίνο της Κέρκυρας. Ξέρουμε με ποιες μεθοδεύσεις θέλει να ξεπουλήσει τα καζίνο, ξέρουμε  ότι δεν έχει την δυνατότητα να ελέγχει τα καζίνο, ξέρουμε ότι εισπρακτικοί λόγοι την οδηγούν σε ορισμένες κατευθύνσεις και όχι για να δημιουργήσει πραγματικά εξυγίανση του όλου κυκλώματος. Αυτά τα καταψηφίσαμε.
Συζητάμε όμως το θέμα των εργαζομένων, που δεν επείσθην. Οι εργαζόμενοι στην πλειοψηφία τους είναι οπαδοί της Κυβέρνησης. Είναι και παλιοί συνδικαλιστές και γνωρίζουν καλύτερα απ' όλους μας ότι η τακτική που ακολουθεί η Κυβέρνηση μάλλον τους οδηγεί στην καταστρατήγηση των εργασιακών τους δικαιωμάτων και στις προοπτικές που μπορεί να έχουν. Γι' αυτό βρίσκονται στα θεωρεία, γι' αυτό έχουν καταλάβει από μέρες την είσοδο της Βουλής.
Θα πρέπει επιτέλους να νιώθουμε κι εμείς ότι νομοθετεί αυτή η Βουλή, και ότι δεν υπηρετούμε μόνο τις σκοπιμότητες που η Κυβέρνηση φέρνει,που δεν αναδεικνύονται μέσα από τη συζήτηση. Γι' αυτό θα πρέπει να ψηφίσουμε την τροπολογία και να γίνει σεβαστό κάποια στιγμή ότι οι Βουλευτές νομοθετούν σ' αυτόν τον τόπο και όχι η Κυβέρνηση.
ΠΡΟΕΔΡΕΥΩΝ (Παναγιώτης Σγουρίδης): Φαίνεται ότι διάβασα το Σύνταγμα σε ώτα μη ακουόντων.
Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, νομίζω ότι περισσότερη σύγχυση φέρατε, γιατί το Σύνταγμα λέει, αν αφορά το δημόσιο, πρόσωπα δημοσίου δικαίου και δεν αφορά ανώνυμες εταιρείς ιδιωτικού δικαιού, όπως θα είναι αυτή που θα φτιάξετε. Θέλετε να πουλήσετε το καζίνο απαλλαγμένο από τους εργαζόμενους. Αυτή είναι η ουσία και γι' αυτό φέρνετε κωλύματα εκεί που δεν υπάρχουν, όπως το άρθρο του Συντάγματος που διαβάσατε. Δεν επιβαρύνεται ο προϋπολογισμός ούτε με μία δραχμή. Είναι ανώνυμη εταιρεία ιδιωτικού δικαίου και δεν εμπίπτει στο άρθρο που διαβάσατε.
ΒΑΣΙΛΕΙΟΣ ΟΙΚΟΝΟΜΟΥ: Το 51% είναι του δημοσίου.
ΠΡΟΕΔΡΕΥΩΝ (Παναγιώτης Σγουρίδης): Κύριε Στριφτάρη, διαβάστε,σας παρακαλώ,την τροπολογία με προσοχή.
ΣΠΥΡΙΔΩΝ ΣΤΡΙΦΤΑΡΗΣ: Την έχω διαβάσει. Εσείς διαβάστε το Σύνταγμα και μη μιλάτε παραπλανητικά.
Ο κ. Λαφαζάνης έχει το λόγο.
XΡΗΣΤΟΣ ΜΑΡΚΟΓΙΑΝΝΑΚΗΣ: Αντιδικείτε με τους Βουλευτές; Τι πράγματα είναι αυτά, κύριε Πρόεδρε; 
ΠΡΟΕΔΡΕΥΩΝ (Παναγιώτης Σγουρίδης): 'Οχι. Λέω να διαβάσει την τροπολογία.
Ορίστε, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, το θέμα νομίζω ότι είναι απλό και σαφέστατο. Κάναμε μία αίτηση για ονομαστική ψηφοφορία πέντε Βουλευτές, για δύο τροπολογίες εμπρόθεσμα κατατεθειμένες. Και βλέπω μία ανησυχία, μία αγωνία, έναν εκνευρισμό σ' αυτήν την Αίθουσα, λες και έγινε κάτι παράτυπο, κάτι το οποίο, ας πούμε, είναι μία μικρή ανωμαλία στο πρόγραμμα που έχει καθοριστεί.
Αν την έκανε την αίτηση η Νέα Δημοκρατία, ασφαλώς θα ήταν μια αίτηση από ένα καθεστωτικό θεσμικό κόμμα, που παίζει ένα ρόλο και επομένως θα προχωρούσε. Αλλά εδώ βλέπετε η πρόταση έχει γίνει από τα μικρότερα κόμματα και αυτό ενοχλεί. Δεν καταλαβαίνω γιατί. Οι αιτιάσεις που προβάλλονται νομίζω δεν έχουν καμία υπόσταση. Πρώτον, δαπάνες δεν εισηγούμεθα. Δεν ζητούμε ούτε μείωση ούτε αύξηση δαπανών. Τα έξοδα είναι μηδέν. Ζητάμε τη συνέχιση των ίδιων εργασιακών σχέσεων, των ίδιων εργασιακών δικαιωμάτων. Δεν χρειάζεται λοιπόν να επικαλείσθε την ανάγκη έκθεσης του Γενικού Λογιστηρίου, τη στιγμή που δεν πρόκειται για επιπρόσθετες δαπάνες, αλλά ούτε και για ελάττωση. Δεν κατάλαβα γιατί αναφερθήκατε και στο Σύνταγμα.
Σας είπε ο κ. Νικήτας Κακλαμάνης κάτι το οποίο είναι πολύ σωστό.  Είναι εννέα μέρες πιο πριν από την άλλη τροπολογία η οποία εδόθη στο Γενικό Λογιστήριο, για να αποφανθεί κατά πόσο πρόκειται για δαπάνη.  Σας είπε και ο κ. Στριφτάρης το επιχείρημα -επιπρόσθετο κι αυτό- ότι πλέον εδώ μιλάτε για μια νέα ανώνυμη εταιρεία που διαμορφώνεται. Επίσης είπε η κυρία Υπουργός ότι είναι αυτονόητα ορισμένα πράγματα. Δεν το καταλαβαίνω. Αφού είναι αυτονόητα, γιατί δεν εδέχθη πριν να μπουν στο νόμο αυτά που αφορούν τους εργαζόμενους στην επιστασία και να πάνε στην υπηρεσία...
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, παρακαλώ, τελειώστε.
ΠΑΝΑΓΙΩΤΗΣ ΛΑΦΑΖΑΝΗΣ: Επίσης, αφού είναι αυτονόητα, γιατί δεν κάνει την τροπολογία δεκτή; (Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Δεν νομίζω, λοιπόν, ότι είναι τυπικά ανύπαρκτα θέματα. Μπορεί να αποσοβήσουμε την ανάγκη η οποία ετέθη με πρωτοβουλία πέντε Βουλευτών εμπρόθεσμα και νόμιμα για ονομαστική ψηφοφορία.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω τη γνώμη ότι το επίπεδο των συζητήσεων και το κύρος των αποφάσεων αυτού του Σώματος, το οποίο όπως ξέρετε αντιμετωπίζει συχνά και μια κακόπιστη κριτική, είναι υπόθεση πρώτα-πρώτα ημών των ιδίων να το κατασφαλίσουμε.  Εάν, είτε ιδιαίτερα νέοι συνάδελφοι,που είναι λογικό να μην έχουν υπόψη τους όλο το πλέγμα των ρυθμίσεων και των διαδικασιών και του Συντάγματος και του Κανονισμού της Βουλής που καλύπτει τη λειτουργία αυτού του Σώματος, είτε άλλοι συνάδελφοι, από μια διάθεση -άλλωστε γι'αυτό είμαστε εδώ ως εκπρόσωποι του ελληνικού λαού, να τείνουμε ευήκοον ους στα προβλήματα των απλών ανθρώπων- να ανταποκριθούμε και να συμβάλουμε στη λύση των προβλημάτων, εάν με αυτές τις αφετηρίες, είτε μιας δικαιολογημένης απειρίας είτε μαζί και από τη σχετική διάθεση που έχουμε να ανταποκριθούμε, παραγνωρίζουμε αυτό το πλαίσιο, δεν κάνουμε τίποτα άλλο από το να δίνουμε επιχειρήματα σε εκείνους που κάνουν κριτική.  Και ήδη πρέπει να το πω -αλλά οι πολύ παλαιοί συνάδελφοι θα το θυμούνται- έφθαναν εδώ νομοσχέδια όταν η Βουλή λειτούργησε μετά την κατάρρευση της δικτατορίας και στο ισόγειο αυτού του Μεγάρου -μέχρι το 1993 που απαγόρευσα ως Πρόεδρος να έρχονται οι λεγόμενοι τροπολογιούχοικαι ομάδες των ενδιαφερομένων συνέτασσαν τροπολογίες -τις οποίες συνέτασσαν και ειδικά γραφεία μάλιστα- και με καλή διάθεση ή από απειρία επαναλαμβάνω και οι συνάδελφοι εκείνης της εποχής υπέγραφαν συλλήβδην και αθρόως τροπολογίες, με αποτέλεσμα, να ακούτε συχνά και στα δελτία ειδήσεων ακόμη νομοσχέδια, τα οποία κατατίθενται, να αναγγέλλονται ως τροπολογίες, ότι ο Υπουργός τάδε καταθέτει τροπολογία, ενώ πρόκειται για ένα νομοσχέδιο. Αλλά έχει περάσει πλέον στην κοινή γνώμη ότι τα ζητήματα ρυθμίζονται όλα με κάποιες τροπολογίες.
Εγώ πιστεύω ότι δεν είναι κανείς μέσα σ' αυτήν την Αίθουσα που να πιστεύει, αγαπητέ συνάδελφε -και εγώ χαίρομαι τη ζωντανή σου παρουσία και μου θυμίζεις κάτι από μένα- ότι είναι καθεστωτικά κόμματα και μη καθεστωτικά κόμματα. 'Ολα τα κόμματα εδώ λειτουργούν μέσα σ' αυτό το πλαίσιο. Και δεν είναι δυνατόν να τεθεί εδώ ζήτημα ότι ο Κανονισμός και το Σύνταγμα εφαρμόζεται αναλόγως του ποια από τις πλευρές αυτές προτείνει ή δεν προτείνει κάτι.
Πρέπει να σας πω ότι όταν διαβάσετε τον Κανονισμό, θα δείτε ότι ψηφοφορία διεξάγεται όταν κηρυχθεί περαιωμένη η συζήτηση. Η συζήτηση δεν έχει κηρυχθεί περαιωμένη, γιατί τυπικά δεν γίνεται συζήτηση.
Ο Προεδρεύων Αντιπρόεδρος κ. Γείτονας με τη θετική διάθεση που πρέπει να έχει πάντοτε το Προεδρείο, ώστε εδώ να τίθενται ζητήματα, να συζητούνται, να αναδεικνύονται, να ερεθίζεται η Κυβέρνηση, ώστε να γνωρίζει ποιες είναι οι διαθέσεις της Βουλής για κάποια ζητήματα, είπε ότι θα δώσω δι'ολίγων στον κ. Λαφαζάνη και τον κ. Οικονόμου, που υπέγραψαν -νομίζω- τροπολογίες να πουν την άποψή τους γι'αυτό το θέμα.  Και στη συνέχεια ο κ. Σγουρίδης στη διάθεσή του να εκτεθούν απόψεις είπε ότι υπάρχουν και συνάδελφοι εκ Κερκύρας και φίλοι καλοί ή ενδιαφερόμενοι και όπως είναι φυσικό παρακολουθούν τη συζήτησή μας. Και εγώ θα τους δυσαρεστήσω όπως και ο κ. Σγουρίδης, αλλά το Σύνταγμα και ο Κανονισμός είναι πάνω από τις ανθρώπινες διαθέσεις και τα όποια συναισθήματά μας. Διότι ενεναντία περιπτώσει κάθε ομάδα και κάθε κοινωνική τάξη και κάθε πολίτης που έχει ένα πρόβλημα ...
(Θόρυβος στην Αίθουσα) 
ΠΡΟΕΔΡΟΣ (Απόστολος Κακλαμάνης): Σας παρακαλώ πάρα πολύ, κύριοι συνάδελφοι.
... είναι λογικό να το φέρνει εδώ και να βρει ανταπόκριση σε κάποιον συνάδελφο. Και όπως είπε ο κ. Κωνσταντίνου, νομίζω είναι δύσκολο σε ένα Βουλευτή να πει: "εγώ δεν θέλω να αποκατασταθούν κάποιοι εργαζόμενοι που  μπορεί κάποια στιγμή να βρεθούν στο δρόμο". Ποιος μπορεί να το πει αυτό εδώ μέσα; Αυτό νομίζετε ότι μας δίνει το δικαίωμα αντιστάσεως μη ούσης να πούμε: "Ας πάει δίπλα το Σύνταγμα και ο Κανονισμός. Εμείς τι  θέλουμε; Θέλουμε οι τάδε εργαζόμενοι, που μπορεί να βρεθούν στο δρόμο, να μεταταγούν. 'Η αν δεν μπορούν να μεταταγούν ή δεν θέλουν, να πάρουν σύνταξη ή να πάρουν εθελουσία έξοδο".
Αυτά όλα τα ζητήματα, αγαπητοί συνάδελφοι, τα αντιμετωπίζει ο Κανονισμός. Τα αντιμετώπισε το Σύνταγμα ήδη από το 1975 και έθεσε κάποια ζητήματα και κάποιες ρυθμίσεις, τις οποίες εμείς δεν μπορούμε να ξεπεράσουμε.
Εγώ θυμάμαι παραμονές των εκλογών σ' αυτήν την Αίθουσα το περίφημο θέμα των πανωτοκίων, όπου κανένας Βουλευτής δεν είχε λόγο να πει να μη χαριστούν τα χρέη των οφειλετών στις τράπεζες. Ακόμα και εγώ καταλάβαινα ότι είναι ένα θέμα, αλλά αυτό δεν σημαίνει ότι μπορούσα να πω: "Αυτό είναι, τελειώνει". 'Η εδώ μπορώ να πω ότι βγάζουμε μία διάταξη που θα πει στο ΙΚΑ ή σε οποιονδήποτε άλλον ασφαλιστικό οργανισμό, είναι νομικό πρόσωπο δημοσίου δικαίου.
Το Σύνταγμα λέει: "Καμία πρόταση νόμου ή τροπολογία ή προσθήκη όχι μόνο δεν ψηφίζεται, αλλά δεν εισάγεται καν για συζήτηση αν προέρχεται από τη Βουλή και εάν συνεπάγεται εις βάρος του δημοσίου, των οργανισμών, ΟΤΑ ή άλλων νομικών προσώπων δημοσίου δικαίου δαπάνες ή ελάττωση εσόδων, περιουσίας, μισθώσεις, συντάξεις, γενικά όφελος σε κάποιο πρόσωπο".
Σε ό,τι αφορά δε το θέμα της εκθέσεως του Γενικού Λογιστηρίου, επειδή άκουσα πριν ένα συνάδελφο που μέμφθηκε το Προεδρείο, ο Κανονισμός είναι σαφής εκεί: "Αποστέλλονται στο Γενικό Λογιστήριο, αν το ζητήσουν οι αρμόδιοι Υπουργοί".
ΓΕΩΡΓΙΟΣ ΒΛΑΧΟΣ: Τότε τι κάνουμε; 
ΠΡΟΕΔΡΟΣ (Απόστολος Κακλαμάνης): Τι κάνουμε, κύριε Βλάχο; Νομοθετούμε, αλλά δεν αυθαιρετούμε. Διότι αν είναι, έτσι θα έλθεις εσύ, θα έλθω και εγώ, που είμαστε από τη Λευκάδα -και είμεθα πολύ ψυχοπονιάρηδες εκεί από τη Λευκάδα- και θα πούμε: "Εγώ Πρόεδρος, εσύ Βουλευτής, προτείνεις, κάποια ώρα που συμφωνούν όλοι εδώ πέρα εμείς ψηφίζουμε. Το στείλαμε πριν από δεκαπέντε μέρες, οι Υπουργοί δεν ζήτησαν να πάει στο Γενικό Λογιστήριο, δεν ήλθε η έκθεση".
Γι' αυτό λοιπόν σας παρακαλώ πάρα πολύ. Στο σημείο αυτό εγώ θεωρώ ότι ήταν χρήσιμη η συζήτηση που έγινε έστω και κατά παρέκκλιση αυτών που ορίζονται. Νομίζω ότι η Κυβέρνηση θα πρέπει να λάβει υπόψη της την ομόθυμη από όλες τις πλευρές διάθεση και το ενδιαφέρον που εκδηλώνετε γι' αυτούς τους εργαζόμενους. Διότι θα κάνετε μια εταιρεία. Εάν αυτή η εταιρεία θα απασχολήσει τον κόσμο αυτόν, θα είναι ευχής έργο και εμείς θα το θέλαμε πολύ, όπως βλέπετε.
Από εκεί και πέρα το ότι κωλυόμεθα να πούμε ότι όσοι δεν θα πάνε θα πρέπει να πάρουν σύνταξη ή θα πρέπει να μεταταγούν ή οτιδήποτε άλλο προτείνει η τροπολογία, αυτό δεν σημαίνει ότι εσείς θα πρέπει να αδιαφορήσετε στο βαθμό που μπορείτε. Διότι όπως δεν θέλω να μετακυλίουμε σε εσάς τα προβλήματα, δεν θέλω από την άλλη να έχει και η Βουλή την ευθύνη ότι αδιαφορεί για ζητήματα που υπάρχουν.
Αυτό ήθελα να πω.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μπορώ να έχω το λόγο; ΠΡΟΕΔΡΟΣ (Απόστολος Κακλαμάνης): Κύριε Σιούφα, γιατί ζητάτε το λόγο; Για ποιο θέμα; 'Εχετε εγγραφεί για να μιλήσετε επί της τροπολογίας; 
ΔΗΜΗΤΡΙΟΣ ΣΙΟΥΦΑΣ: 'Οχι.
ΠΡΟΕΔΡΟΣ (Απόστολος Κακλαμάνης): Τότε; Yπάρχει θέμα επί του Κανονισμού; 
ΔΗΜΗΤΡΙΟΣ ΣΙΟΥΦΑΣ: Βεβαίως.
ΠΡΟΕΔΡΟΣ (Απόστολος Κακλαμάνης): Δεν έχω σχετικό αίτημα για τον Κανονισμό.
Ο Πρόεδρος του Σώματος παίρνει αυτήν την αντιδημοτική θέση, τέλος πάντων, ας υπάρξει ένας εδώ μέσα ο οποίος δεν είναι υπέρ των εργαζομένων.  Νομίζω όμως ότι είναι θέμα σοβαρότητας και της Αιθούσης.
Σας παρακαλώ όλους, διότι είμαι βέβαιος ότι κανείς σας, όπως είπε ο κ. Κωνσταντίνου, δεν θα ήθελε να πει να μην εξασφαλιστούν κάποιοι εργαζόμενοι. Νομίζετε όμως ότι εάν κάνουμε έτσι προάγουμε το κύρος του Σώματος αυτού; Και θα έλεγα στον αγαπητό κ. Λαφαζάνη, τα μικρότερα κόμματα τα "μη καθεστωτικά" όπως λέτε, νομίζω ότι χρειάζονται πιο πολύ αυτό το ανοιχτό βήμα.
Αυτή είναι η γνώμη μου και την έχω πει επανειλημμένως και σε συζητήσεις επί του προϋπολογισμού. Και εάν το Σώμα αυτό κατορθώσει με τη βοήθεια όλων και ιδιαίτερα των νέων συναδέλφων να αναχθεί σε εκείνο το επίπεδο που θα του δώσει περισσότερο κύρος, θα μπορεί να αντιμετωπίσει και εκείνα τα "καθεστωτικά" τα οποία υπαινίσσεσθε. Εάν όμως είτε δημαγωγώντας είτε από οποιαδήποτε άλλη αδυναμία μας εμείς συμβάλλουμε στο να απαξιώνεται αυτή η λειτουργία, να είστε βέβαιοι ότι λειτουργούμε προς την εντελώς αντίθετη κατεύθυνση.
Με αίσθηση ευθύνης σας μιλώ και παρακαλώ να με κατανοήσετε.
ΔΗΜΗΤΡΙΟΣ ΣΙΟΥΦΑΣ: Μου επιτρέπετε κύριε Πρόεδρε; 
ΠΡΟΕΔΡΟΣ (Απόστολος Κακλαμάνης): Κύριε Σιούφα, κατά παρέκκλιση θα σας δώσω ένα λεπτό ελπίζοντας ότι και εσείς θα συμβάλετε στο να κλείσει αυτή η συζήτηση.
ΔΗΜΗΤΡΙΟΣ ΣΙΟΥΦΑΣ: Βεβαίως κύριε Πρόεδρε.
Με όλο το σεβασμό στο πρόσωπό σας, βάλατε μία σειρά από ζητήματα που σχετίζονται με την εφαρμογή του Κανονισμού της Βουλής και ιδιαίτερα με τη διαδικασία ψήφισης των τροπολογιών, που εάν κύρις Πρόεδρε σιωπήσουμε και αποδεχθούμε το πλαίσιο το οποίο βάλατε, τότε...
ΠΡΟΕΔΡΟΣ (Απόστολος Κακλαμάνης): Κύριε Σιούφα, με συγχωρείτε. Ακούστε κάτι. Σε μία πέντε-δέκα λεπτών ίσως ομιλία μου είναι φυσικό να μην είστε σύμφωνος σε κάποια πράγματα. Η παράκλησή μου είναι -έχουμε τη Διάσκεψη των Προέδρων στην οποία μπορούμε να τα συζητήσουμε- αυτήν τη στιγμή ως Πρόεδρος του Σώματος, μετά την προσπάθεια του κ. Γείτονα, του κ.  Σγουρίδη, που προεδρεύουν και έχουν ευθύνη, σας παρακαλώ να κλείσει αυτό το θέμα, διότι δεν οδηγεί πουθενά. Είμαι βέβαιος δε, ότι και αυτοί οι οποίοι παρακολουθούν, έχουν νου να καταλαβαίνουν.
ΔΗΜΗΤΡΙΟΣ ΣΙΟΥΦΑΣ: Δεν αντιδικώ μαζί σας κύριε Πρόεδρε. 'Ομως, ούτε εσείς έχετε απεριόριστο το χρόνο του ομιλείν, του παρεμβαίνειν, για να το στερείτε...
ΠΡΟΕΔΡΟΣ (Απόστολος Κακλαμάνης): Σας παρακαλώ είμαι ο Πρόεδρος του Σώματος....
ΔΗΜΗΤΡΙΟΣ ΣΙΟΥΦΑΣ: Μάλιστα, κύριε Πρόεδρε, και σας σεβόμεθα.
ΠΡΟΕΔΡΟΣ (Απόστολος Κακλαμάνης): Σας παρακαλώ, μην κάνετε κατάχρηση. Δεν είναι σωστό. Ουσιαστικά δεν έχετε το δικαίωμα να μιλήσετε τώρα. Η παράκλησή μου είναι.....
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, οι χειρισμοί που έγιναν από τους προεδρεύοντες ...
ΠΡΟΕΔΡΟΣ (Απόστολος Κακλαμάνης) Μπορείτε να με ακούσετε; ΔΗΜΗΤΡΙΟΣ ΣΙΟΥΦΑΣ:....στην τροπολογία αυτή ήταν ατυχείς και αντιλαμβάνομαι την προσπάθειά σας...
ΠΡΟΕΔΡΟΣ (Απόστολος Κακλαμάνης): Κύριε Σιούφα, οι προεδρεύοντες "έκαναν το λάθος", αν θέλετε, να διευκολύνουν το Τμήμα να εκφράσει την άποψή του. Εάν λέμε ευθύς εξαρχής ότι αυτό λέει ο Κανονισμός και τέρμα, τότε πάλι διαμαρτυρόμεθα.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν επιθυμώ να εκνευρισθείτε. Να διευκολύνω τη συζήτηση θέλω.
ΠΡΟΕΔΡΟΣ (Απόστολος Κακλαμάνης):'Εχω την άποψη ότι μπορεί στο Τμήμα να εκφράζονται απόψεις, αλλά αναγνωρίζουμε ποιο είναι το όριό μας. Κύριοι συνάδελφοι, στο σημείο αυτό επειδή αυτά που είπα αφορούν τουλάχιστον τον κ. Λαφαζάνη και τον κ. Στριφτάρη, αλλά επί της τροπολογίας και της διαδικασίας αυτής, όχι γενικώς για τη λειτουργία του Τμήματος, διότι θα με αναγκάζατε να απαντήσω και κάποιοι όχι αρκετά γενναιόφρονα νομίζω μου λένε ότι μίλησα πολύ. Ακούω δώδεκα ώρες μέσα από το γραφείο μου αλλά δεν μπορώ ο ίδιος εδώ να μιλήσω παραπάνω από πέντε λεπτά, όπως μου λέει ο κ. Σιούφας.
Ορίστε, κύριε Λαφαζάνη, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Είναι θέμα ύφους. Δεν είναι θέμα χρόνου.
ΔΗΜΗΤΡΙΟΣ ΣΙΟΥΦΑΣ: Ε, όχι, κύριε Πρόεδρε! 
ΠΡΟΕΔΡΟΣ (Απόστολος Κακλαμάνης): Αφού είπατε ότι μίλησα πολύ.
ΔΗΜΗΤΡΙΟΣ ΣΙΟΥΦΑΣ:Σας παρακαλώ πάρα πολύ.
ΠΡΟΕΔΡΟΣ (Απόστολος Κακλαμάνης): Είναι σοβαρά πράγματα αυτά; Ακούστε κύριοι της Νέας Δημοκρατίας. Μία συζήτηση που παίρνει αυτήν την έκταση δεν είναι μόνο θέμα του Προεδρείου. Το έχω πει και άλλοτε, όταν συνάδελφοι στην προηγούμενη περίοδο παρεξετρέποντο. Και ενώ ενδομύχως όλοι τους αποδοκίμαζαν για τη συμπεριφορά τους, ανέμεναν από το Προεδρείο.
Κανείς δεν εξεδήλωνε την απαξία αυτής της πράξεως. Και θυμάστε κάποιος συνάδελφος που είπε στον προεδρεύοντα "δεν βλέπετε, όλοι σιωπούν, άρα συμφωνούν μαζί μου". Γι' αυτό σας παρακαλώ να βοηθάτε το Προεδρείο όταν αντιμετωπίζει τέτοιου είδους προβλήματα, όταν οι ίδιοι γνωρίζετε ότι έχει δίκιο το Προεδρείο και να μην υφίσταται ο κ. Σγουρίδης επί μία ώρα αυτή την πίεση να μην εφαρμοσθεί ο Κανονισμός.
Ορίστε, κύριε Λαφαζάνη, έχετε το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, συζητούμε το πιο μακροσκελές ίσως σε χρονική περίοδο νομοσχέδιο. Μας εδόθη στην επιτροπή σε μία νύχτα και είχαμε τη δυνατότητα να το συζητήσουμε σε μία μέρα...
ΠΡΟΕΔΡΟΣ (Απόστολος Κακλαμάνης): Με συγχωρείτε, αλλά εάν πάμε γενεές δεκατέσσερις που έλεγε η μακαρίτισσα η μάνα μου, δεν θα τελειώσουμε ποτέ.  
ΠΑΝΑΓΙΩΤΗΣ ΛΑΦΑΖΑΝΗΣ: Δεν ξέρω γιατί είστε εκνευρισμένος.
ΠΡΟΕΔΡΟΣ (Απόστολος Κακλαμάνης): Με συγχωρείτε, κύριε Λαφαζάνη, αλλά εσείς όταν μιλάτε σε τόνο δυνατό, είστε εκνευρισμένος; 
ΠΑΝΑΓΙΩΤΗΣ ΛΑΦΑΖΑΝΗΣ: 'Οχι μα εσείς δεν αντιδικείτε...
ΠΡΟΕΔΡΟΣ (Απόστολος Κακλαμάνης): Μη μου αφαιρείτε κάτι από την προσωπικότητά μου. Εμένα αυτός είναι ο τόνος μου.
ΠΑΝΑΓΙΩΤΗΣ ΛΑΦΑΖΑΝΗΣ: Δεν κατάλαβα.
ΠΡΟΕΔΡΟΣ (Απόστολος Κακλαμάνης): Μας έχουν επιβάλει κύριε Λαφαζάνη, κάποια πράγματα. Λένε οι επικοινωνιολόγοι τώρα ότι για να περνάς μέσα από τα media τα ηλεκτρονικά τα μηνύματά σου, πρέπει να είσαι με κοφτές σύντομες φράσεις, χαμηλών τόνων και με ήπιο ύφος. Εγώ αυτό το θεωρώ ένα από τα στοιχεία που συμβάλλουν σε αυτήν την εικονική, όπως λέγεται, πραγματικότητα.
Εγώ προτιμώ να εκφράζομαι αυθεντικά και τιμώ όλους εκείνους ιδιαιτέρως που εκφράζονται αυθεντικά. Γι αυτό φωνάξτε όσο θέλετε. Δεν με ενοχλεί εμένα αυτό.
ΠΑΝΑΓΙΩΤΗΣ ΛΑΦΑΖΑΝΗΣ: Συμπίπτουμε σε αυτό, αλλά εγώ δεν πρόλαβα να πω απολύτως τίποτα από αυτά που ήθελα να πω και σας είδα να εκνευρίζεστε, γι αυτό. Ακούστε πρώτα και μετά έχετε το δικαίωμα σε μία πολιτική αντιπαράθεση να οξύνετε και τον τόνο. Δεν με πειράζει αυτό, ούτε με ενοχλεί.
ΠΡΟΕΔΡΟΣ (Απόστολος Κακλαμάνης): Δεν κάνω πολιτική αντιπαράθεση εγώ, να το ξέρετε αυτό.
ΠΑΝΑΓΙΩΤΗΣ ΛΑΦΑΖΑΝΗΣ: Εγώ είπα ότι συζητάμε περίπου δύο εβδομάδες αυτό το ρημάδι το νομοσχέδιο, όταν μας δόθηκε για μια μέρα, φτάσαμε να συζητήσουμε δέκα τροπολογίες, αφήσαμε τις τροπολογίες που αφορούν το ίδιο το νομοσχέδιο τελευταίες, λες και είναι παρείσακτες κλπ. Φτάσαμε την τελευταία στιγμή, η ώρα έχει πάει δέκα παρά είκοσι...
ΠΡΟΕΔΡΟΣ (Απόστολος Κακλαμάνης): Ο Κανονισμός λέει ότι οι τροπολογίες των Βουλευτών συζητούνται, αλλά τελευταίες. Δεν μπορείτε να λέτε ότι το αφήσαμε.
ΠΑΝΑΓΙΩΤΗΣ ΛΑΦΑΖΑΝΗΣ: Ωραία.
ΠΡΟΕΔΡΟΣ (Απόστολος Κακλαμάνης): Λυπάμαι, διαβάστε τον Κανονισμό.
ΠΑΝΑΓΙΩΤΗΣ ΛΑΦΑΖΑΝΗΣ: Συζητούνται τελευταίες...
ΠΡΟΕΔΡΟΣ (Απόστολος Κακλαμάνης): Τα λέτε σαν να μιλάτε σε μία ανοικτή συγκέντρωση, που μπορείτε ελευθέρως να λέτε ό,τι θέλετε.
ΠΑΝΑΓΙΩΤΗΣ ΛΑΦΑΖΑΝΗΣ: Δεν με αφήνετε να ολοκληρώσω.
ΠΡΟΕΔΡΟΣ (Απόστολος Κακλαμάνης): Ο Κανονισμός λέει ότι οι τροπολογίες των Βουλευτών συζητούνται στο τέλος των τροπολογιών που φέρνει η Κυβέρνηση.
ΠΑΝΑΓΙΩΤΗΣ ΛΑΦΑΖΑΝΗΣ: Του νομοσχεδίου. Εδώ συζητήσαμε άλλες δέκα τροπολογίες άσχετες με το νομοσχέδιο, κύριε Πρόεδρε, το γνωρίζετε και στο τέλος φτάσαμε να συζητάμε δύο εμπρόθεσμες τροπολογίες...
ΠΡΟΕΔΡΟΣ (Απόστολος Κακλαμάνης): Δεν έχετε δίκιο, κύριε Λαφαζάνη. Διαβάστε τον Κανονισμό, για να δείτε τι συζητείται και πότε συζητείται.  
ΠΑΝΑΓΙΩΤΗΣ ΛΑΦΑΖΑΝΗΣ: Κοιτάξτε, έχετε επικαλεστεί πάρα πολλές φορές ότι είμαι νέος Βουλευτής. Μπορεί να είμαι νέος Βουλευτής, σύμφωνοι, αλλά δεν είμαι νέος στην πολιτική ζωή. Και εν πάση περιπτώσει, ο καθένας έχει μία διαδρομή. Ξέρετε καλύτερα τον Κανονισμό. Εγώ μιλάω πολιτικά, μιλάω λογικά έτσι όπως έχω μάθει πάντοτε να μιλάω, χωρίς να μετράω το πνεύμα και το γράμμα μίας υπόθεσης.
Σας λέω ότι ψηφίσαμε ένα νομοσχέδιο -το ψηφίσαμε, έκλεισε το νομοσχέδιο- περάσαμε σε άσχετες τροπολογίες και ξαφνικά έρχονται οι δύο τροπολογίες που αφορούν το ίδιο το νομοσχέδιο. Λέτε ότι ο Κανονισμός αυτό προτάσσει. Μάλιστα, να το δεχθώ εάν είναι έτσι με τον Κανονισμό. Αλλά πάντως, δεν είναι λογικό διότι είναι θέματα ουσίας αυτά.
Από εκεί και πέρα, εμείς καταθέσαμε εμπρόθεσμα τις τροπολογίες. Πάνε πάνω από δεκαπέντε μέρες που είναι κατατεθειμένες, από την επιτροπή. Κάναμε ένα κόπο, κάναμε μία προσπάθεια να καταθέσουμε μία συμβολή σε αυτήν την υπόθεση. Ερχόμαστε και ανοίγουμε συζήτηση επ' αυτών των τροπολογιών και δικαιολογημένα ανοίγεται συζήτηση. Δεν μπορούσε να μην ανοίξει συζήτηση. Δεν το καταλαβαίνω ότι δεν τήρησε τον Κανονισμό το Προεδρείο που άνοιξε η συζήτηση. Αλίμονο! Δηλαδή τι έπρεπε; Να σηκωθεί η Υπουργός να πει απορρίπτουμε τις τροπολογίες που δεν είχαν συζητηθεί στην επιτροπή, δεν εδόθη η δυνατότητα να συζητηθούν καθόλου στην Αίθουσα αυτή και να κλείσει η συζήτηση; Εδώ άνοιξε η συζήτηση. Καταθέτουμε πρόταση ονομαστικής ψηφοφορίας.
Αυτές οι τροπολογίες είναι δεκαπέντε μέρες. Εάν υπήρχε πρόβλημα ότι από αυτές προκύπτουν δαπάνες, η ίδια η Κυβέρνηση έπρεπε να το πάει στο Γενικό Λογιστήριο του Κράτους και να μας πει. Δεν προκύπτουν, όμως, δαπάνες. Δεν ζητάμε αλλαγή εργασιακών σχέσεων, αλλαγή εργασιακών δικαιωμάτων. Από τη στιγμή που θα κάνει δεκτή την τροπολογία με αριθμό 55 η κυρία Υπουργός δεν θα προκύψει δαπάνη ούτε μιας δραχμής διότι αμέσως το προσωπικό θα πάει στη νέα εταιρεία.
Οι άλλες δαπάνες που θεωρείται ότι θα προκύψουν θα είναι αν η νέα εταιρεία δεν θέλει το προσωπικό αυτό και θέλει να το πάει σε εθελουσία έξοδο. Τότε μπορεί να συζητήσουμε και να πούμε ότι θα υπάρξουν δαπάνες.  Εάν δεχθεί, λοιπόν, η Υπουργός ότι με βάση την αρχή της διαδοχής οι εργαζόμενοι...
ΠΡΟΕΔΡΟΣ (Απόστολος Κακλαμάνης): Κύριε Λαφαζάνη, όπως καταλαβαίνετε θα ζητήσουν και άλλοι το λόγο για να μιλήσουν επί της ουσίας, όπως μιλάτε εσείς.
Το θέμα είναι ότι επί της διαδικασίας, αφού το Προεδρείο -το τονίζω πάλι- θέλησε να διευκολύνει να εκτεθούν απόψεις ...
ΠΑΝΑΓΙΩΤΗΣ ΛΑΦΑΖΑΝΗΣ: Καλώς έκανε.
ΠΡΟΕΔΡΟΣ (Απόστολος Κακλαμάνης): 'Οχι, δεν έκανε καλώς, γιατί δεν εφαντάζετο ότι αυτό θα εστρέφετο εναντίον και του ιδίου του Προεδρείου.  ΠΑΝΑΓΙΩΤΗΣ ΛΑΦΑΖΑΝΗΣ: Δεν στρεφόμαστε εναντίον του Προεδρείου, πρόταση ονομαστικής ψηφοφορίας κάνουμε.
ΠΡΟΕΔΡΟΣ (Απόστολος Κακλαμάνης): Mα,αυτό λέτε, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Δεν κάνουμε αντιπαράθεση με το Προεδρείο. Δεν στρεφόμαστε εναντίον του.
ΠΡΟΕΔΡΟΣ (Απόστολος Κακλαμάνης): Αυτή είναι η άποψή σας. Εγώ σας είπα ότι η πρόταση κατατίθεται αφού περαιωθεί η συζήτηση. Δεν θεωρείται ότι υπάρχει καμία πρόταση και η συζήτηση γίνεται αν είναι σύμφωνη με το Σύνταγμα και τον Κανονισμό. Το ότι είπε ο Προεδρεύων "είναι ένα θέμα που ευαισθητοποιεί τη Βουλή, ας πουν οι προτείνοντες την άποψή τους", δεν νομίζω ότι είναι σωστό να χρησιμοποιείται εναντίον του Προεδρείου.  
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Κύριε Στριφτάρη, έχετε το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
Η αίτηση κατατέθηκε μόλις τελείωσε η συζήτηση της πρώτης τροπολογίας.  Αυτό το λέω για να είμαστε και μέσα στα πράγματα. Επομένως, δεν έχουμε παραβεί τον Κανονισμό.
ΠΡΟΕΔΡΟΣ (Απόστολος Κακλαμάνης): Δεν υπήρξε συζήτηση κατά τον Κανονισμό -αυτό σας λέω- γιατί ο Κανονισμός λέει ότι αυτές οι τροπολογίες δεν εισάγονται προς συζήτηση.
ΣΠΥΡΙΔΩΝ ΣΤΡΙΦΤΑΡΗΣ: Αυτό θέλω να πω, κύριε Πρόεδρε. Ξέρω τον Κανονισμό και το Σύνταγμα. 'Ομως αν θέλουμε να συζητήσουμε ... 
ΠΡΟΕΔΡΟΣ (Απόστολος Κακλαμάνης): Ο μακαρίτης ο Τσαλδάρης και ο μακαρίτης ο Αλευράς, αυτήν την ώρα θα είχαν προ πολλού...
ΣΠΥΡΙΔΩΝ ΣΤΡΙΦΤΑΡΗΣ: Το ξέρω.
ΠΡΟΕΔΡΟΣ (Απόστολος Κακλαμάνης): Με συγχωρείτε. Κακώς αφήνω αυτή την στιγμή και συνεχίζεται η συζήτηση.
ΣΠΥΡΙΔΩΝ ΣΤΡΙΦΤΑΡΗΣ: Να τελειώσω, κύριε Πρόεδρε; 
ΠΡΟΕΔΡΟΣ (Απόστολος Κακλαμάνης): Προσπαθώ να σας πείσω ότι εσείς που ανήκετε σε μικρότερα κόμματα έχετε συμφέρον να εφαρμόζεται αυτό.  
ΣΠΥΡΙΔΩΝ ΣΤΡΙΦΤΑΡΗΣ: Αυτό το πράγμα απαιτεί έκθεση από το Γενικό Λογιστήριο του Κράτους.
ΠΡΟΕΔΡΟΣ (Απόστολος Κακλαμάνης): Αν το ζητήσουν οι Υπουργοί, όχι εσείς και εγώ. Αυτό λέει.
ΣΠΥΡΙΔΩΝ ΣΤΡΙΦΤΑΡΗΣ: Δεν το ζήτησαν. 'Αρα; 
ΠΡΟΕΔΡΟΣ (Απόστολος Κακλαμάνης): Λέει αν το ζητήσουν. Μόνο τότε. 
ΣΠΥΡΙΔΩΝ ΣΤΡΙΦΤΑΡΗΣ: Δεν ζητήθεκε γιατί δεν συνεπάγεται καμία επιβάρυνση του δημοσίου.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, στο σημείο αυτό κηρύσσεται περαιωμένη η συζήτηση αυτή.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Κύριε Καρατζαφέρη, έχει κλείσει η συζήτηση αυτή.
Υπάρχει άλλη τροπολογία Βουλευτών; 
ΓΕΩΡΓΙΟΣ ΚΑΡΑΤΖΑΦΕΡΗΣ: Ξεκινήσαμε να συζητάμε εδώ για το θέμα αυτό.
Αυθαιρετείτε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν είναι σωστό να μου μιλάτε έτσι, τώρα. Είναι εύκολο, ο καθένας να τα λέει αυτά.
ΓΕΩΡΓΙΟΣ ΚΑΡΑΤΖΑΦΕΡΗΣ: Εμείς σας ακούσαμε. Μισή ώρα μας παραδώσατε μάθημα.
ΠΡΟΕΔΡΟΣ (Απόστολος Κακλαμάνης): Κύριε Καρατζαφέρη, ακούστε.'Ολοι ενδιαφερόμαστε γι'αυτά τα θέματα.
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΟΣ (Απόστολος Κακλαμάνης): Δεν ακούω καν τι λέτε. Μιλάμε και οι δύο.
Παρακαλώ να μην γράφεται στα Πρακτικά τίποτα, αν δεν έχω δώσει.   το λόγο.
ΕΥΤΥΧΗΣ ΚΟΝΤΟΜΑΡΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Δεν έχετε το λόγο, κύριε Κοντομάρη. Πιστεύω -και αν δεν μου το αναγνωρίζετε- ότι εν πάση περιπτώσει, κανένας μας δεν έχει λόγο να μην θέλει να ικανοποιούνται ζητήματα εργαζομένων.
Εγώ θα σταθώ στο ότι είναι ομόθυμη η διάθεση της Βουλής και παρακαλώ την Κυβέρνηση στις ρυθμίσεις που θα κάνει αν συγκροτηθεί αυτή η εταιρεία, προφανώς λόγω εμπειρίας και γνώσεων και λόγω του κοινωνικού προβλήματος που δημιουργείται, να λάβει υπόψη της αυτά για τα οποία όλοι στην Αίθουσα και οι προτείνοντες συνηγορούν.
ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Κύριε Οικονόμου, έχω ήδη πει ότι έληξε η συζήτηση. Δεν δίνω σε κανέναν το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, υπάρχει ένα θέμα.
ΠΡΟΕΔΡΟΣ (Απόστολος Κακλαμάνης): Κύριε Παυλόπουλε, είπα ότι έληξε η συζήτηση.
ΠΡΟΚΟΠΗΣ ΠΑΥΛΟΠΟΥΛΟΣ: Είναι διαδικαστικό το θέμα. Δεν ξέρουμε πως νομοθετούμε εδώ.
ΠΡΟΕΔΡΟΣ (Απόστολος Κακλαμάνης): Δεν σας έδωσα το λόγο.
Παρακαλώ να μην γράφεται τίποτε από τις διακοπές που γίνονται στα Πρακτικά.
ΠΡΟΚΟΠΗΣ ΠΑΥΛΟΠΟΥΛΟΣ: ...
ΠΡΟΕΔΡΟΣ (Απόστολος Κακλαμάνης): Λυπάμαι, κύριε Παυλόπουλε, διότι ενώ ο ρόλος σας είναι να συμβάλλετε εδώ στην ομαλότητα, όπως ενεργείτε εγώ δεν θα έλεγα ότι συμβάλλετε σε αυτό.
ΠΡΟΚΟΠΗΣ ΠΑΥΛΟΠΟΥΛΟΣ: ...
ΠΡΟΕΔΡΟΣ (Απόστολος Κακλαμάνης): Αυτήν τη στιγμή παραβιάζετε τον Κανονισμό, εσείς, ένας καθηγητής του Συνταγματικού Δικαίου.
Ερωτάται το Τμήμα: Γίνεται δεκτό το ακροτελεύτιο άρθρο; ΔΗΜΗΤΡΙΟΣ ΣΙΟΥΦΑΣ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς, το ακροτελεύτιο άρθρο γίνεται δεκτό κατά πλειοψηφία.
Η κυρία Υφυπουργός έχει το λόγο.
ΕΛΕΝΗ ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Θέλω να κάνω κάποιες αναδιατυπώσεις και διορθώσεις λαθών, στο σύνολο του νομοσχεδίου.  (Θόρυβος από την πτέρυγα της Νέας Δημοκρατίας) ΠΡΟΕΔΡΟΣ (Απόστολος Κακλαμάνης): Κυρία Υφυπουργέ, με συγχωρείτε μια στιγμή.
'Ακουσα την εκλεκτή νέα συνάδελφο. Δεν είναι σωστό αυτό που κάνουν οι νεότεροι συνάδελφοι. Βέβαια, φταίμε εμείς οι παλαιότεροι ή έστω οι σχετικώς παλαιοί, διότι ήδη η νεότητα φεύγει, κύριε Παυλόπουλε.  Αν αυτό δίνουμε ως υπόδειγμα, είναι φυσικό η συνάδελφος να αναρωτιέται πώς δίνουμε το λόγο στην κ.Αποστολάκη.
ΠΡΟΚΟΠΗΣ ΠΑΥΛΟΠΟΥΛΟΣ:...
ΠΡΟΕΔΡΟΣ (Απόστολος Κακλαμάνης): Δεν μπορεί να έχει την εικόνα αυτή η Αίθουσα, κύριε Παυλόπουλε. Ακούτε τι σας λέω;  Κάνετε λάθος και να συμμορφωθείτε με κάποια πράγματα.
Συνεχίστε κυρία Αποστολάκη.
ΕΛΕΝΗ ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης):Κύριε Πρόεδρε, θα ήθελα να αναφερθώ σε ορισμένες διορθώσεις λαθών και επαναδιατυπώσεις στο σχέδιο νόμου τις οποίες θα ήθελα να εκφωνήσω.
ΠΡΟΚΟΠΗΣ ΠΑΥΛΟΠΟΥΛΟΣ:...
ΠΡΟΕΔΡΟΣ (Απόστολος Κακλαμάνης): Κύριε Παυλόπουλε, λυπάμαι πάρα πολύ. Θέλετε να εφαρμόσω τον Κανονισμό σε σας; Θέλετε να μάθει η κοινή γνώμη ότι ο Πρόεδρος της  Βουλής σας ανακάλεσε στην τάξη; Σας πληροφορώ ότι επτά χρόνια δεν το έχω κάνει αυτό, ούτε θα το κάνω. Επομένως, χωρίς φόβο μπορείτε να συνεχίσετε να δίνετε αυτήν την εικόνα στο Κοινοβούλιο.
Κυρία Αποστολάκη, αυτά όλα θα γίνουν στο σύνολο.
Συνεπώς το νομοσχέδιο του Υπουργείου Ανάπτυξης: "Ρύθμιση θεμάτων Ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις", έγινε δεκτό κατά πλειοψηφία κατ' αρχήν και κατ' άρθρον. Η ψήφιση του στο σύνολο αναβάλλεται για άλλη συνεδρίαση.
Εισερχόμαστε στη συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: "Ρύθμιση θεμάτων προσωπικού της Ελληνικής Αστυνομίας και άλλες διατάξεις".
Ο κ.Θεόδωρος Αναγνωστόπουλος ορίζεται ως Κοινοβουλευτικός Εκπρόσωπος της Νέας Δημοκρατίας.
Ο κ.Παναγιώτης Κοσιώνης ορίζεται ως Κοινοβουλευτικός Εκπρόσωπος του Κομμουνιστικού Κόμματος Ελλάδας.
Ο κ.Αθανάσιος Λεβέντης ορίζεται ως Κοινοβουλευτικός Εκπρόσωπος του Συνασπισμού της Αριστεράς και της Προόδου.
Ο κ.Γεώργιος Παπαγεωργίου έχει το λόγο.
ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, κυρίες και κύριοι συνάδελφοι, με το συζητούμενο νομοσχέδιο "Ρύθμιση θεμάτων προσωπικού της Ελληνικής Αστυνομίας και άλλες διατάξεις", στοχεύεται πρώτον η ενίσχυση του αισθήματος ασφαλείας των πολιτών των παραμεθόριων και των όμορων σε αυτούς νομών, καθώς και των νησιών μας που βρίσκονται κοντά στα θαλάσσια σύνορα της χώρας μας.
Δεύτερον, στοχεύεται η ασφαλέστερη φρούρηση των ευπαθών στόχων, ιδίως κτιρίων και εγκαταστάσεων και η εξασφάλιση καλύτερων συνθηκών ασφαλείας στον 'Ελληνα πολίτη σε ολόκληρη τη χώρα.
Για την επίτευξη αυτών των δύο βασικών και ουσιαστικών στόχων, είναι ανάγκη να αυξηθεί η οργανική δύναμη των συνοριακών φρουρών κατά χίλιες θέσεις, με την παράλληλη επέκταση του θεσμού της συνοριακής φύλαξης στους όμορους των παραμεθορίων νομούς, καθώς και στα ακριτικά νησιά της χώρας και να αυξηθεί επίσης, ο αριθμός των ειδικών φρουρών κατά χίλιους τριακόσιους θέσεις με την παράλληλη διεύρυνση των καθηκόντων τους και στις περιπολίες καθώς και τη διάθεσή τους προς ενίσχυση ειδικών αστυνομικών μονάδων ή αποσπασμάτων.
Κυρίες και κύριοι συνάδελφοι, το φαινόμενο της λαθρομετανάστευσης και εκείνο των πολιτικών προσφύγων αποτελούσε ανέκαθεν ένα πρόβλημα της διεθνούς πολιτικής σκηνής που εκδηλωνόταν κυρίως με τη μορφή μετακίνησης ομάδων πληθυσμών ή μεμονωμένων ατόμων για αναζήτηση καλύτερης τύχης ή για παροχή πολιτικού ασύλου, σε περιπτώσεις πολιτικών διώξεων.
Είναι ιστορικά καταγεγραμμένο γεγονός ότι μέχρι το τέλος του 1989 η χώρα μας δεν αντιμετώπιζε ιδιαίτερο πρόβλημα λαθρομετανάστευσης, καθώς μέχρι τότε οι λάθρα εισερχόμενοι στη χώρα περιορίζονταν σε ελάχιστους πολιτικούς πρόσφυγες και ένα μικρό αριθμό οικονομικών προσφύγων κυρίως από ασιατικές χώρες, όπως το Πακιστάν, η Ινδία, Ιράκ, Ιράν, κλπ.
Τα τελευταία, όμως, χρόνια και συγκεκριμένα τη δεκαετία 1990-2000 η χώρα μας αντιμετώπισε σοβαρό και διαρκώς διογκούμενο πρόβλημα αναφορικά με τη λαθρομετανάστευση και την παράνομη είσοδο οικονομικών προσφύγων στη χώρα. Πράγματι μετά το έτος 1989 και την ανατροπή των καθεστώτων του υπαρκτού σοσιαλισμού το φαινόμενο της λαθρομετανάστευσης έχει ήδη λάβει ανησυχητικές διαστάσεις λόγω του μεγάλου αριθμού οικονομικών προσφύγων που άρχισαν να εισρέουν στη χώρα μας από τις ανατολικές και βαλκανικές χώρες και κυρίως την Αλβανία. Ενώ εκ παραλλήλου η χώρα μας άρχισε να αντιμετωπίζει επίσης πάρα πολύ σοβαρά προβλήματα και από τον διαρκώς αυξανόμενο ρυθμό εισροής οικονομικών προσφύγων από τις ασιατικές χώρες.  Παράλληλα ασφαλώς είναι σε όλους γνωστό ότι οργανωμένα κυκλώματα διεθνούς δράσης άρχισαν να εκμεταλλεύονται και εκμεταλλεύονται μέχρι και σήμερα έναντι αδράς αμοιβής την ελπίδα αυτών των εξαθλιωμένων αλλοδαπών για ένα καλύτερο αύριο και μια καλύτερη ζωή.
Αποτέλεσμα των φαινομένων αυτών, όπως όλοι γνωρίζουμε και ο ελληνικός λαός το βίωσε καθημερινά, ήταν να δημιουργηθούν σοβαρά προβλήματα στους τομείς της υποδοχής και κοινωνικής αποδοχής των λαθρομεταναστών, καθώς και στους τομείς της δημόσιας ασφάλειας, της οικονομίας και της εσωτερικής γαλήνης της χώρας μας κυρίως με την αύξηση της εγκληματικότητας και την αισθητή είσοδο λαθρομεταναστών στην αγορά εργασίας σε βάρος τις περισσότερες φορές των Ελλήνων εργαζομένων.
Η χώρα μας καθώς βρέθηκε αντιμέτωπη με τα προβλήματα αυτά που έχουν να κάνουν με το περιβάλλον μας, το οποίο παρουσιάζει ιδιαίτερη κινητικότητα, προσπάθησε να επιλύσει τα προβλήματα αυτά. 'Εκανε και κάνει προσπάθεια να βοηθήσει στην οικονομική, στην πολιτική, στην κοινωνική και θεσμική ανόρθωση των χωρών της βαλκανικής. Παράλληλα προσπάθησε με σειρά μέτρων στο εσωτερικό να δημιουργήσει μια ισορροπία στη διασφάλιση του κράτους δικαίου με την εφαρμογή της εσωτερικής νομοθεσίας, περί αλλοδαπών και των διεθνών συνθηκών που αναφέρονται στους πρόσφυγες. 'Ομως, παρά την προσπάθειά της δεν ήταν δυνατόν να επιλύσει όλα αυτά τα προβλήματα και λόγω της αιφνίδιας εμφάνισής τους, αλλά κυρίως λόγω της πολύ μεγάλης έκτασης του φαινομένου τους. 'Ετσι ήταν και είναι αναγκασμένη να διαμορφώσει αμυντικούς μηχανισμούς και να θωρακίσει στο μέτρο βέβαια του δυνατού τα σύνορα της χώρας προκειμένου να θέσει φραγμό στη λαθρομετανάστευση, αλλά και στην εισαγόμενη εγκληματικότητα.
Τονίζω και πάλι ότι αυτή η ανάγκη για την ανάπτυξη αμυντικών μηχανισμών και ιδιαίτερα για τη θωράκιση των συνόρων της χώρας μας κατέστη αναγκαία καθώς σειρά από μέτρα τα οποία κατά καιρούς έλαβε η πολιτεία, δεν είχαν παλαιότερα τα αναμενόμενα αποτελέσματα τουλάχιστον προς την κατεύθυνση της αποτροπής και της αποθάρρυνσης εισόδου των λαθρομεταναστών στη χώρα μας. 'Αλλωστε σε κάθε περίπτωση η χειρότερη αίσθηση που μπορεί να εκπέμψει μια χώρα προς κάθε κατεύθυνση και κάθε αποδέκτη είναι, όταν δημιουργείται μία αίσθηση στην κοινωνία, αλλά και στην προκείμενη περίπτωση και στους ίδιους τους λαθρομετανάστες ότι δεν υπάρχουν μηχανισμοί ανάσχεσης και ότι ο καθένας μπορεί ανά πάσα στιγμή να εισέρχεται παράνομα σε αυτήν τη χώρα και μάλιστα με σχετική τις περισσότερες φορές ευκολία.
'Ετσι η Κυβέρνηση του ΠΑ.ΣΟ.Κ. προκειμένου να αντιμετωπίσει την κατάσταση αυτή εισηγήθηκε στη Βουλή και αυτή ψήφισε το ν. 2622/98 περί της ίδρυσης υπηρεσιών συνοριακής φύλαξης και κατ'εφαρμογή αυτού του νόμου συστήθηκε εδώ και ένα χρόνο περίπου το σώμα αυτό των ειδικών υπηρεσιών συνοριακής φύλαξης με αποκλειστική αποστολή την αξιόπιστη και αποτελεσματική επιτήρηση των συνόρων της χώρας προκειμένου να αποτρέπεται η λαθραία είσοδος μεταναστών και να επιτυγχάνεται η άμεση επαναπροώθηση αυτών που έχουν εισέλθει παράνομα, καθώς επίσης και να αντιμετωπισθεί η σημαντικού βαθμού εγκληματικότητα που παρετηρείτο στους παραμεθόριους νομούς.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) Ο θεσμός του συνοριακού φύλακα, κυρίες και κύριοι συνάδελφοι, στο μικρό χρονικό διάστημα που λειτουργεί, αφού μόλις παρήλθε η διετία από την ψήφιση του σχετικού νομοσχεδίου και μόλις ένας χρόνος από τη σύσταση του θεσμού, παρά τις όποιες λεκτικές και πάντως όχι ουσιαστικές αντιρρήσεις, ασφαλώς λειτούργησε σωστά και φαίνεται αναντίρρητα ότι έχει επιτύχει σε ικανοποιητικό βαθμό τους στόχους για τους οποίους έχει θεσπισθεί. Δεν μπορεί βέβαια να ισχυρισθεί κανείς -και ούτε ασφαλώς η παράταξή μας το ισχυρίζεται- ότι όλα τα προβλήματα έχουν λυθεί. 'Ομως, από την άλλη μεριά, πρέπει όλοι να ομολογήσουμε ότι με την εφαρμογή του θεσμού της συνοριακής φύλαξης, τα αποτελέσματα για την αποτροπή της λαθρομετανάστευσης και την αντιμετώπιση της εγκληματικότητας στις παραμεθόριες περιοχές, είναι σε μεγάλο βαθμό, ικανοποιητικά.
'Ετσι παράλληλα και η εδραίωση του αισθήματος ασφαλείας των κατοίκων στις περιοχές αυτές είναι πλέον γεγονός και οι προοπτικές της περαιτέρω ανάπτυξής τους ευοίωνες. Οι άνθρωποι που ζουν εκεί δεν είναι πλέον μόνοι και εγκαταλελειμμένοι. Δεν ζουν με το φόβο και την απειλή του ξαφνικού εισαγόμενου απλού λαθρομετανάστη ή εγκληματία λαθρομετανάστη, που έθετε σε κίνδυνο τη ζωή τους, την ηρεμία τους, την περιουσία τους, που αναστάτωνε αν θέλετε, πολλές φορές τη συνήθη καθημερινότητά τους. Ο συνοριακός φρουρός είναι εκεινος που περιπολεί ασταμάτητα στις δύσβατες ως επί το πλείστον περιοχές των συνόρων μας, που εγγυάται την ηρεμία και την ασφάλεια του πολίτη του κατοίκου των ακριτικών αυτών περιοχών.
Οι μαζικές εισροές των λαθρομεταναστών που σαν αστείρευτα ανθρώπινα ποτάμια εισέρεαν άλλοτε στη χώρα μας, ανήκουν πλέον στο παρελθόν, ενώ ελέγχεται και περιορίζεται η είσοδος εκείνων των ευκαιριακών ή μη μεταναστών που εισέρχονται στη χώρα μας με αποκλειστικό σκοπό όχι βέβαια την εργασία αλλά τη συμμετοχή στο κάθε μορφής έγκλημα και μάλιστα τις περισσότερες φορές στο οργανωμένο.
Ευάριθμες είναι οι περιπτώσεις παρεμπόδισης εισαγωγής ναρκωτικών, λαθραίων όπλων και άλλες περιπτώσεις αποσόβησης της εμφάνισης του οργανωμένου εγκληματος.
Δεν είναι λίγες οι περιπτώσεις όπου πράγματι δυναμικά αναχαιτίστηκαν οι λαθρομετανάστες που επεχείρησαν να εισέλθουν στη χώρα μας και το γεγονός -θα μου επιτρέψετε να το ισχυρισθώ- ότι έχει αποτιμηθεί και φόρος αίματος συνοριακού φρουρού ή συνοριακών φρουρών σ' αυτές τις αναχαιτίσεις όσο και αν αυτό προξένησε και ασφαλώς προξενεί την ανθρώπινη συμπάθεια και λύπη, αποδεικνύει από μόνο του ότι ο θεσμός του συνοριακού φύλακα-φρουρού λειτούργησε, λειτουργεί και βρίσκεται στο σωστό δρόμο.  'Ετσι με τα δεδομένα αυτά, στη σωστή πλέον κατεύθυνση κινείται και η πρόταση ότι ο θεσμός πρέπει να ενισχυθεί και κυρίως, αφού δοκιμασθείς επέτυχε, να επεκταθεί και στους όμορους των παραμεθόριων νομούς, καθώς και στις νησιωτικές ακριτικές περιοχές και ιδιαίτερα στα νησιά μας που βρίσκονται κοντά στα θαλάσσια σύνορα της χώρας.
Η ανάγκη για την ίδρυση υπηρεσιών φύλαξης και στους όμορους των παραμεθόριων νομούς, επιβάλλεται, ώστε να αντιμετωπίζεται και να εντοπίζονται σε μία δεύτερη θα έλεγε κανείς, ζώνη ελέγχου και αναχαίτισης λαθρομετανάστες, οι οποίοι, παρά την επιμελή φύλαξη της παραμεθόριας ζώνης, ενδεχομένως να καταφέρνουν να διαφεύγουν και εν όψει και των μικρών αποστάσεων και ως επί το πλείστον δεδόμενων γεωγραφικών ιδιομορφιών -δύσβατοι και δασώδεις ορεινοί όγκοι- να κινούνται στους νομούς αυτούς.  Με την επέκταση, λοιπόν, του θεσμού του συνοριακού φύλακα και στους νομούς αυτούς, τους όμορους δηλαδή προς τους παραμεθόριους, είναι δεδομένο -και σ' αυτό στοχεύει το εισηγούμενο μέτρο της επέκτασης και σ' αυτούς του θεσμού του συνοριακού φύλακα- ότι θα θωρακισθεί ακόμη περισσότερο η χώρα μας από τη λαθρομετανάστευση και την είσοδο παράνομων οικονομικών προσφύγων αλλά και εγκληματιών σ' αυτήν τη χώρα.
Η δε ανάγκη της επέκτασης του θεσμού του συνοριακού φύλακα και στις νησιωτικές ακριτικές περιοχές, είναι επιβεβλημένη και αυτονόητη, αφού και οι περιοχές αυτές εξακολουθούν να αντιμετωπίζουν πολυπληθή προβλήματα από την επανειλημμένη είσοδο στη χώρα μας μέσω των θαλάσσιων συνόρων λαθρομεταναστών οι οποίοι εισέρχονται στη χώρα μας, όπως προανέφερα με την εκμετάλλευση συνήθως οργανωμένων διεθνών τις περισσότερες φορές κυκλωμάτων. Μάλιστα τις περισσότερες φορές οι έμποροι αυτοί της ελπίδας και της αγωνίας των προσφύγων για μια καλύτερη ζωή, τους εγκαταλείπουν σε απόμερες ακτές της ελληνικής νησιωτικής και όχι μόνο επικράτειας. Εικόνες εγκαταλελειμμένων και αξιολύπητων απο κάθε άποψη προσφύγων έχουν σε συχνή επανάληψη κάνει το γύρο της χώρας και όχι μόνο και ασφαλώς οφείλουμε να προλάβουμε αποτρεπτικά τέτοια φαινόμενα.
Βεβαίως, έχει σημασία να τονιστεί ότι με το συζητούμενο νομοσχέδιο προτείνεται οι συνοριακοί φύλακες να προσλαμβάνονται για κάθε νομό ή νησί ξεχωριστά από υποψηφίους που κατοικούν την τελευταία διετία ή κατοικούσαν από της γεννήσεώς των και μέχρι τη συμπλήρωση του δέκατου όγδοου της ηλικίας των στο συγκεκριμένο νομό ή το νησί, όπου λειτουργούν ή πρόκειται να λειτουργήσουν οι υπηρεσίες συνοριακής φύλαξης και κατά προτίμηση στις περιοχές αυτών που περιλαμβάνονται στην τοπική αρμοδιότητα των εν λόγω υπηρεσιών.
Αυτό γίνεται γιατί αυτοί γνωρίζουν καλύτερα τις τοπικές συνθήκες και τις εδαφικές ιδιαιτερότητες της συγκεκριμένης περιοχής και λογικό και αναμενόμενο είναι να επιδεικνύουν αυξημένο ενδιαφέρον για την εκπλήρωση της αποστολής τους, αφού αυτό συνδέεται άρρηκτα με την προστασία των οικογενειών και της περιουσίας τους.
Περαιτέρω η δημιουργία θέσεων εργασίας και ευκαιριών απασχόλησης στις ακριτικές αυτές περιοχές εκτιμάται ότι θα συμβάλει στην πληθυσμιακή τόνωσή τους και την οικονομική ανάπτυξή τους.
Επίσης, εξίσου καλά αποτελέσματα έχει αποδώσει και το μέτρο της ανάθεσης της φρούρησης ευπαθών στόχων στο Σώμα των Ειδικών Φρουρών, κυρίως κτηρίων και εγκαταστάσεων, όπως είναι δημόσιες υπηρεσίες, δικαστικές αρχές, οργανισμοί κοινής ωφελείας, διπλωματικές υπηρεσίες, κατοικίες κυβερνητικών αξιωματούχων κλπ. Μάλιστα, από κάθε πλευρά ομολογείται και γίνεται αποδεκτό ότι είχαμε το πρώτο που προέχει: Αποτελεσματική φρούρηση και φύλαξη αυτών των στόχων.
Το μερίδιο της συμμετοχής των ειδικών φρουρών στην ασφάλεια των πολιτών δεν είναι σήμερα καθόλου αμελητέο, αν ληφθεί υπόψη ότι αυτή τη στιγμή φυλάσσονται από τους ειδικούς φρουρούς εξακόσιοι ευπαθείς στόχοι μόνο στην περιοχή των Αθηνών.
Εξ ίσου σημαντικό, όμως, είναι το γεγονός ότι από την αποτελεσματική φρούρηση των ευπαθών ακινήτων στόχων από τους ειδικούς φρουρούς απελευθερώθηκε σημαντικός αριθμός των αστυνομικών, που θα ανάλωνε την κατά την υπηρεσία του δραστηριότητα στη φύλαξη των ευπαθών ακινήτων αυτών στόχων και οι αστυνομικοί αυτοί διετέθησαν στη συνέχεια στις περιπολίες στην πόλη και στην ύπαιθρο.
Θα συμφωνήσουμε όλοι ασφαλώς ότι οι περιπολίες των ένστολων αστυνομικών και η πύκνωσή τους, είναι, ένα πολύ αποτελεσματικό μέτρο για τη φρούρηση και ασφάλεια των πολιτών. Λειτουργούν κατ' αρχήν από μόνες τους θετικά στην εμψύχωση του πολίτη, που νοιώθει με ανακούφιση τον αστυνομικό-φύλακα δίπλα του, δρουν προληπτικά καθώς αποτρέπουν τους επίδοξους δράστες να εγκληματίσουν έστω ευκαιριακά και τις περισσότερες φορές δρουν άμεσα και αποτελεσματικά, καθώς οι αστυνομικοί είναι συχνά κοντά ή επιτόπου στο έγκλημα. 'Ετσι κρίνεται επάναγκες και ωφέλιμο να επεκταθεί και να πυκνώσει ακόμη περισσότερο το μέτρο των περιπολιών με πεζούς, αλλά και εποχούμενους περιπολούντες.
Παρ' όλα αυτά δεν είναι δυνατόν οι ανάγκες ασφάλειας, που καθημερινά πολλαπλασιάζονται και απαιτούν άμεση αντιμετώπιση, να καλυφθούν με το υπάρχον αστυνομικό προσωπικό. Ο στόχος είναι, βέβαια, κάθε νέος αστυνομικός που εισέρχεται στην Αστυνομία να εκτελεί χρέη ειδικού φρουρού και να αντικαθιστά έναν αστυνομικό ο οποίος θα διατεθεί για την πάταξη της εγκληματικότητας.
Σε ό,τι δε αφορά τη διεύρυνση των καθηκόντων τους, είναι αδύνατο να έχουμε χιλιάδες αστυνομικούς που να εισάγονται μάλιστα -όπως πιθανώς θα κατηγορηθούμε- με την κλασική μέθοδο των πανελληνίων εξετάσεων και άλλωστε να είναι έτοιμοι να αναλάβουν δράση μετά από ορισμένα χρόνια.
Η Ανατολική Αττική, η Δυτική Αττική, αλλά και οι άλλες συνοικίες του Λεκανοπεδίου πρωτευόντως χρειάζονται άμεσα και επιτακτικά φύλαξη. Γι' αυτό είναι επιβεβλημένο να διατεθούν, με διεύρυνση της αρμοδιότητάς τους, οι ειδικοί φρουροί και σε περιπολίες.
Επίσης, είναι σκόπιμο και χρήσιμο οι ειδικοί φρουροί να διατεθούν και σε άλλες δραστηριότητες και να μπορούν να στελεχώνουν ειδικές αστυνομικές υπηρεσίες, να συμμετέχουν στη συγκρότηση ειδικών μονάδων και μεταβατικών αποσπασμάτων για την αντιμετώπιση ιδιαίτερων μορφών εγκληματικότητος ή για την αναζήτηση εξαφανισθέντων προσώπων.
Σημειώνεται ότι το προσωπικό των ειδικών φρουρών δεν είναι αστυνομικό, έχει πενταετή υποχρεωτική θητεία, είναι ασφαλισμένο στο Ι.Κ.Α. και προπαντός θα συνοδεύεται κατά την άσκηση των καθηκόντων του από αστυνομικούς, αφού οι ειδικοί φρουροί δεν έχουν προανακριτικά καθήκοντα.
Κατ' αυτόν τον τρόπο θα λυθεί άμεσα το πρόβλημα της ασφάλειας, που υφίσταται στο λεκανοπέδιο της Αττικής, αλλά και σε ολόκληρη τη χώρα στην πορεία.
Τέλος, αυτονόητο είναι ότι για τη στελέχωση των νέων υπηρεσιών συνοριακής φύλαξης με τον αναγκαίο αριθμό βαθμοφόρων αστυνομικών απαιτείται αύξηση των οργανικών θέσεων των υπαστυνόμων, ανθυπαστυνόμων και αρχιφυλάκων, με ανάλογη μείωση των οργανικών θέσεων των αρχιφυλάκων.  Κυρίες και κύριοι συνάδελφοι, είναι αναμφισβήτητο ότι το παρόν νομοσχέδιο εντάσσεται στη συστηματική προσπάθεια που γίνεται για την οικοδόμηση της ασφάλειας σ' αυτήν τη χώρα. Γι' αυτό και σας καλώ να το υπερψηφίσετε κατ' αρχήν.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ) ΠΡΟΕΔΡΕΥΟΥΣΑ('Αννα Μπενάκη-Ψαρούδα): Ο εισηγητής της Νέας Δημοκρατίας, κ. Χρήστος Μαρκογιαννάκης, έχει το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, δεν υπάρχει αμφιβολία ότι η προσπάθεια για την επίλυση του οποιουδήποτε προβλήματος είναι ανάλογη με το μέγεθος του προβλήματος και τη σοβαρότητά του. Και επειδή όλοι γνωρίζουμε ότι το πρόβλημα των λαθρομεταναστών, των λεγόμενων οικονομικών προσφύγων, είναι ένα τεράστιο πρόβλημα το οποίο ταλανίζει την τελευταία δεκαετία ολόκληρη την ελληνική κοινωνία, ασφαλώς η κάθε προσπάθεια, η οποία κατατείνει στο να λύσει αυτό το πρόβλημα, δεν μπορεί να είναι αποσπασματική, γιατί τέτοιου είδους ρυθμίσεις ασφαλώς και δεν επιφέρουν το οποιοδήποτε αποτέλεσμα.
Η Νέα Δημοκρατία, επ' ευκαιρία της συζήτησης του παρόντος νομοσχεδίου, είναι υποχρεωμένη να επισημάνει ότι οι Κυβερνήσεις του ΠΑΣΟΚ με την πολιτική, την οποία ακολουθούν τα τελευταία χρόνια, έχουν οδηγήσει το σύνολο της ελληνικής κοινωνίας, το σύνολο του ελληνικού λαού στο να διακατέχεται από ένα έντονο αίσθημα ανασφάλειας, το οποίο απλώνεται σε όλα τα κοινωνικά στρώματα από το ένα άκρο της Ελλάδας μέχρι το άλλο.
Οι αιτίες που έχουν προκαλέσει αυτή την ανασφάλεια, ανασφάλεια από κάθε πλευρά, έχουν επισημανθεί κατά καιρούς, είτε κατά τη διάρκεια της νομοθετικής εργασίας είτε κατά τη διάρκεια του κοινοβουλευτικού ελέγχου, μάλιστα δε συνοδεύονται από προτάσεις. Συνοδεύονταν πάντα από προτάσεις εποικοδομητικές. Δεν ασκείται στείρα αντιπολίτευση, αλλά δυστυχώς οι Κυβερνήσεις του ΠΑΣΟΚ εκώφευσαν.
Την ίδια τακτική ακολουθείτε, κύριε Υπουργέ, και σήμερα με το νομοσχέδιο το οποίο συζητάμε, το οποίο εμείς εκτιμούμε και λέμε ευθύς εξ αρχής ότι είναι αναποτελεσματικό, είναι αποσπασματικό και σε καμία περίπτωση δεν θα δώσει λύση στα προβλήματα που αντιμετωπίζει ο ελληνικός λαός σε σχέση με τη λαθρομετανάστευση.
Συνοπτικά θα αναφέρω, επ' ευκαιρία της συζήτησης του νομοσχεδίου αυτού, ποιες είναι οι αιτίες εκείνες, οι οποίες προκάλεσαν αυτήν την αδράνεια των αμυντικών μηχανισμών κατά της εγκληματικότητας, διότι πραγματικά σε αυτήν τη χειμαρρώδη εισβολή του εγκλήματος, σε αυτήν την εκρηκτική αύξηση της εγκληματικότητας, βρέθηκαν ανέτοιμοι οι αμυντικοί μηχανισμοί, βρέθηκε ανέτοιμη κυρίως η Ελληνική Αστυνομία να αντιμετωπίσει το πρόβλημα.
Κύριοι συνάδελφοι, πολλές είναι οι αιτίες. Επιγραμματικά θα επανέλθουμε για άλλη μια φορά, ελπίζοντας ότι και αυτήν τη φορά δεν θα απευθυνόμαστε σε ώτα μη ακουόντων.
Κατ' αρχάς, θα πρέπει όλοι να δεχθούμε ότι η οργάνωση της Ελληνικής Αστυνομίας δεν είναι ό,τι το καλύτερο. Η χωροταξική κατανομή δεν είναι σωστή και απ' ό,τι μάλιστα πληροφορούμεθα, τώρα στους διάφορους νομούς της Ελλάδος συνέρχονται κάποιες επιτροπές, οι οποίες αποφασίζουν και εισηγούνται αναδιατάξεις. Δεν ξέρουμε ποιο θα είναι το αποτέλεσμα. Πολύ φοβούμαστε, όμως, ότι στο τέλος θα την πληρώσει η ύπαιθρος.
'Ενα άλλο παράδειγμα. 'Εχουμε τονίσει κατ' επανάληψη -και έχει τονιστεί όχι μόνο από τη δική μας την πλευρά, αλλά και από χείλη πρώην Υπουργών Δημόσιας Τάξης του ΠΑΣΟΚ- ότι τα περίφημα πολυδύναμα αστυνομικά τμήματα της Αττικής και των άλλων μεγαλουπόλεων, κύριε Υπουργέ, είναι αναποτελεσματικά, δεν προσφέρουν και όμως παρά ταύτα διατηρούνται με την ίδια οργανική σύνθεση, χωρίς να γίνεται κάποια προσπάθεια είτε να γίνει αναδιοργάνωση των, είτε σε κάθε περίπτωση, εφόσον δεν επιφέρουν το αποτέλεσμα το οποίο επιδιώκουμε, να τα καταργήσουμε.
Μιλάμε για την εκπαίδευση, διότι,όσοι και αν είναι οι αστυνομικοί, όση προσπάθεια και αν καταβάλλουν, αν δεν εκπαιδευτούν σωστά και αν δεν υπάρχει μια συνεχής μετεκπαίδευση, ασφαλώς θα είναι αναποτελεσματικοί. Και υπάρχουν δυστυχώς αστυνομικοί σ' αυτόν τον τόπο, οι οποίοι από την ημέρα που έχουν βγει από τις κάποτε υποτυπώδεις αστυνομικές σχολές, δεν έχουν κάνει μια ώρα μετεκπαίδευση.
Η κακή υλικοτεχνική υποδομή: δεν είναι δυνατόν εν έτει 2000 να προσπαθεί ο 'Ελληνας αστυνομικός να αντιμετωπίσει τον εγκληματία, ο οποίος χρησιμοποιεί και έχει στη διάθεσή του τα πλέον σύγχρονα μέσα, με μέσα τα οποία ανήκουν σε προηγούμενες δεκαετίες.Ατυχώς, παρά το ότι πομπωδώς αναγγέλλεται κάθε τόσο από το Υπουργείο Δημόσιας Τάξης ότι είτε εφοδιάζεται η Ελληνική Αστυνομία με σύγχρονα μέσα είτε ότι ενισχύεται με σύγρονα κτίρια στέγασης των αστυνομικών τμημάτων ή των άλλων υπηρεσιών βρισκόμεθα στην ίδια κατάσταση.
Η μη επίλυση πολλών προβλημάτων, κυρίως οικονομικών, αλλά και θεσμικών: ο αστυνομικός, ο οποίος είναι ένας εργαζόμενος οικογενειάρχης και μάλιστα προσφέρει μια υπηρεσία λίαν επικίνδυνη με μεγάλες αξιώσεις από την κοινωνία, που σήμερα μάλιστα οι αξιώσεις αυτές είναι ακόμη μεγαλύτερες, θα πρέπει να αμείβεται. Με ικανοποίηση πληροφορούμαστε ότι ο κύριος Υπουργός θα καταθέσει δύο τροπολογίες οι οποίες θα αφορούν και τα κατώτερα αστυνομικά όργανα, αλλά και τους αξιωματικούς Θα θέλαμε αυτές οι τροπολογίες να επιφέρουν κάποια ουσιαστική βελτίωση των αποδοχών των αστυνομικών, διότι πράγματι τους αξίζουν.
Κύριοι συνάδελφοι, ένα άλλο μεγάλο πρόβλημα, το οποίο πολύ φοβάμαι ότι ακουμπά και το σημερινό νομοσχέδιο, είναι ο κομματισμός. Κακά τα ψέματα. Να πούμε την αλήθεια. Το φαινόμενο δεν είναι νέο: "ο αναμάρτητος πρώτος τον λίθον βαλέτω"; Να το δεχτούμε, αλλά πλέον μιλάμε για το σήμερα, μιλάμε για τα γεγονότα των τελευταίων ετών και θα πρέπει επιτέλους το Υπουργείο Δημόσιας Τάξης να καταλάβει, ότι όσο και αν ο κομματισμός προσφέρει πρόσκαιρα πολιτικά οφέλη σε βάθος χρόνου βλάπτει την κοινωνία.
Είναι πρωτοφανές ότι οι αξιωματικοί οι οποίοι ήταν οι πρώτοι των τάξεων τους, όταν εξήλθαν από τη σχολή, όλοι σχεδόν έχουν αποστρατευτεί και έχουν παραμείνει σχεδόν όλοι όσοι ήταν τελευταίοι στις τάξεις. Μιλάω για τους ανώτατους αξιωματικούς. Αυτό δεν λέει τίποτα; Κατά τεκμήριο αυτοί οι οποίοι εξέρχονται πρώτοι δεν είναι και οι ικανότεροι; Πώς περιέργως όλοι σχεδόν απ' αυτούς ευρίσκονται εκτός της Ελληνικής Αστυνομίας; Και επί ημερών του ΠΑΣΟΚ είδαν το φως της δημοσιότητας οι περίφημες λίστες του κ. Σουλτάτου. Ουσιαστικά όλοι εκείνοι που τις μηχανεύτηκαν έχουν μείνει ατιμώρητοι. Οι λίστες λειτούργησαν  κατά τις προαγωγές και έγιναν εγκλήματα εις βάρος της Ελληνικής Αστυνομίας.
Η διαφθορά, κύριοι συνάδελφοι, είτε μας αρέσει είτε όχι είναι μια πραγματικότητα. Δυστυχώς ένα μικρό κομμάτι που κάνει, όμως, μεγάλη ζημιά στην Ελληνική Αστυνομία και στα Σώματα Ασφαλείας γενικότερα, είναι διεφθαρμένο. Επί ημερών προκατόχου σας, κύριε Υπουργέ, αυτό το φαινόμενο έλαβε τρομακτικές διαστάσεις. Και δημιουργήθηκε μεν αυτή η ειδική υπηρεσία, η οποία ελέγχει εννοείται τη διαφθορά, αλλά εμείς τουλάχιστον επιτυχίες δεν είδαμε να έχει αυτή η υπηρεσία και σε κάθε περίπτωση είναι έντονη η αίσθηση, η οποία επικρατεί στον ελληνικό λαό ότι κάτι δεν πάει καλά σ' αυτόν τον τομέα.
'Εχουμε τονίσει -και όσον αφορά το θέμα των λαθρομεταναστών αυτό είναι ένα μέγα πρόβλημα- ότι θα πρέπει να ψηφιστεί επιτέλους ένας νόμος, ο οποίος θα προσδιορίζει τα όρια και τις δυνατότητες χρήσεως του όπλου από τους αστυνομικούς. Δεν μπορεί σήμερα να ισχύει ένας κατοχικός νόμος για το πότε πρέπει και το πώς θα χρησιμοποιήσει ένας αστυνομικός το όπλο του. Υπάρχουν οι γενικές διατάξεις του Ποινικού Κώδικα, βάσει των οποίων ο αστυνομικός θα πρέπει να περιμένει να δεχτεί την επίθεση, να βρίσκεται σε θέση άμυνας για να μπορέσει να χρησιμοποιήσει το όπλο του.  Νομίζω ότι κάτι πρέπει να αλλάξει όσον αφορά τουλάχιστον το θέμα των λαθρομεταναστών. Είδατε τι έγινε πριν από μερικές μέρες στην Καστοριά.
Και ερχόμαστε τώρα στο πρόβλημα των λαθρομεταναστών που είναι μία από τις αιτίες που έχουμε αύξηση της εγκληματικότητας.
Και η εγκληματικότητα είναι πολύ μεγαλύτερη,κύριοι συνάδελφοι, από εκείνη η οποία εμφανίζεται, διότι ένα πολύ μεγάλο μέρος της εγκληματικότητας των λαθρομεταναστών δεν εξιχνιάζεται. Τα περισσότερα εγκλήματα από εκείνα που μένουν ανεξιχνίαστα, έχουν διαπραχθεί από αλλοδαπούς λαθρομετανάστες, διότι δεν ξέρουμε ποιοι είναι, πού μένουν, τι κάνουν και πως συμπεριφέρονται.
Ποια είναι η κατάσταση σήμερα; Είπε προηγουμένως ο συνάδελφος της Πλειοψηφίας κάποια πράγματα και περιέγραψε σε γενικές γραμμές το πρόβλημα. Δυστυχώς το πρόβλημα είναι πολύ μεγαλύτερο. Δυστυχώς σ' αυτό τον τόπο υπάρχουν εκατοντάδες χιλιάδες λαθρομετανάστες και δεν γνωρίζουμε, κύριοι συνάδελφοι, ούτε ποιοι είναι ούτε πού μένουν ούτε με τι ασχολούνται ούτε από πού προέρχονται ούτε ποια είναι η οικογενειακή τους κατάσταση και γενικά κινούνται σ' αυτήν τη χώρα ως εάν ήταν πολιτειακώς ασύντακτος χώρα. Αυτό είναι πρωτοφανές και φοβάμαι ότι δεν συμβαίνει σε καμία άλλη χώρα της Ευρώπης. 'Εχουμε το θλιβερό προνόμιο να έχουμε την πρωτιά όσον αφορά αυτό το θέμα.
Το χειρότερο, όμως, είναι ότι εισέρχονται και εξέρχονται από τη χώρα κατά το δοκούν, χωρίς να υπάρχει δυνατότητα από την πολιτεία να αναχαιτίσει αυτό το φαινόμενο.
Ποιες είναι οι συνέπειες; Πρώτα απ' όλα στο θέμα της εργασίας. Η ανεργία η οποία υπάρχει και είναι πάρα πολύ μεγάλη στον τόπο μας επιτείνεται ασφαλώς από την παρουσία των εκατοντάδων χιλιάδων λαθρομεταναστών, οι οποίοι προσφέρουν εργασίες κάτω από τις γνωστές συνθήκες. 'Εχουν καταλυτικές συνέπειες στα προβλήματα τα οποία έχουν τα ασφαλιστικά ταμεία, διότι όλοι αυτοί εργάζονται χωρίς να πληρώνονται οι ασφαλιστικές εισφορές.
'Οπως είπα προηγουμένως, είναι πολύ μεγάλη η συμβολή τους στην αύξηση της εγκληματικότητας και ιδιαίτερα στη βαριά εγκληματικότητα, όπως είναι οι ληστείες, τα ναρκωτικά, το εμπόριο λευκής σαρκός. Επιτείνουν τη διαφθορά στις διάφορες υπηρεσίες και γενικότερα δημιουργούν αυτό το κλίμα της ανασφάλειας το οποίο υπάρχει.
Πριν από μερικές ημέρες, την περασμένη Παρασκευή, κλιμάκιο Βουλευτών της Νέας Δημοκρατίας, είχε επισκεφθεί το Νομό Καστοριάς, όπου είχαμε την ευκαιρία να συζητήσουμε με φορείς, με απλούς ανθρώπους. Εκεί κατά τον εναργέστερο τρόπο διατραγωδήθηκε η κατάσταση. Η κατάσταση στις ακριτικές περιοχές είναι απαράδεκτη. Αυτά τα οποία συμβαίνουν εκεί δεν συμβαίνουν σε κανένα αφρικανικό κράτος.
'Οταν μπαίνουν και βγαίνουν ανεξέλεγκτα, όταν, κύριε Υπουργέ, κοπάδια από την Αλβανία μπαίνουν σε ελληνικά εδάφη και βόσκουν ανενόχλητα, όταν Αλβανοί έρχονται και υλοτομούν ελληνικά δάση και μεταφέρουν την ξυλία στην Αλβανία και κανείς δεν μπορεί να τους παρεμποδίσει, τότε, με συγχωρείτε πάρα πολύ, αλλά εγώ αρχίζω να αισθάνομαι ότι αυτή η πολιτεία δεν μπορεί να με προστατεύσει, δεν μπορεί να προστατεύσει τους κατοίκους της, δεν μπορεί να προστατεύσει το ελληνικό έδαφος.
Είχαμε τη δολοφονία του συνοριακού φύλακα. Ξέρετε, κύριε Υπουργέ, που έγινε αυτή η δολοφονία; 'Εγινε σ' ένα χωριό το οποίο είναι τριάντα χιλιόμετρα από τα σύνορα. Ξέρετε πόσοι ήταν μαζί οι φύλακες; Τέσσερις.  Ξέρετε ότι δολοφονήθηκε εξ επαφής; Αυτό λέει πάρα πολλά πράγματα.
Οι άνθρωποι δεν μπορούν να αφήσουν το σπίτι τους και να φύγουν.   Ελέχθη ότι σε μεμονωμένες κατοικίες, κάπως πιο έξω από τους πυκνοκατοικημένους συνοικισμούς, δεν έχουν μείνει ούτε τα κεραμίδια, έχουν ξηλώσει και τα πλακάκια από το μπάνιο.
Αυτή είναι, λοιπόν, η κατάσταση στις παραμεθόριες περιοχές. Φόβος και τρόμος. Το σημαντικότερο, όμως, πιο είναι; Σήμερα, κύριε Υπουργέ, υπάρχουν στην Ελλάδα κατά άλλους επτακόσιες χιλιάδες, κατ' άλλους οκτακόσιες χιλιάδες. Γεννοβολούν, κάνουν πολλά παιδιά, τους έχετε νομιμοποιήσει με αυτές τις περίφημες κάρτες και σε λίγο στα ελληνικά σχολεία θα είναι περισσότερα τα παιδιά τα οποία θα προέρχονται από γονείς αλβανικής καταγωγής απ' ότι από 'Ελληνες.
Και αναλογίζεστε τι θα σημαίνει αυτό το πράγμα, μετά από μερικές δεκαετίες για τον τόπο μας; Μπορείτε να μας πείτε και να προβλέψετε τι μειονότητες ενδεχομένως θα δημιουργηθούν και τι άλλα προβλήματα θα έχουμε στο μέλλον; Τι κάνατε για να αντιμετωπίσετε αυτό το πρόβλημα ως Κυβέρνηση; Φέρατε και ψηφίσατε ένα νόμο για τις περίφημες κάρτες, για τη νομιμοποίηση της παρουσίας των αλλοδαπών στον τόπο μας, όπου ως μοναδική προϋπόθεση θέσατε να έχει έρθει μέχρι το 1997 οποιοσδήποτε στην Ελλάδα νομίζω ως το Δεκέμβριο. Καμιά άλλη προϋπόθεση. Ούτε να έχει δηλώσει κάποιος ότι θα τον χρησιμοποιήσει στην εργασία του, ούτε να έχει μια μόνιμη διαμονή και κατοικία ούτε να έχει κάποια πιστοποιητικά, από τα οποία εν πάση περιπτώσει να ξέρουμε τι είναι αυτός ο άνθρωπος. 'Ετσι έχουμε σήμερα νομίμως ευρισκομένους στην Ελλάδα -κατ' επίφαση νομίμως-εκατοντάδες χιλιάδων, οι οποίοι δρουν, συμπεριφέρονται κατά τρόπο ανεξέλεγκτο.
Από εκεί και πέρα, κάνετε συλλήψεις, επαναπροωθήσεις, σήμερα τους διώχνετε, την επόμενη μέρα ξαναμπαίνουν στην Ελλάδα ή την ίδια μέρα επιστρέφουν πίσω. Αυτό έχετε καταφέρει.
Καθιερώσατε και το θεσμό του συνοριακού φύλακα. Εμείς, κύριε Υπουργέ, δεν είμαστε εναντίον του θεσμού. Εμείς τον είχαμε υπερψηφίσει και είχαμε πει μάλιστα, αν είναι δυνατόν, να είναι και περισσότεροι. Δεν περιμέναμε, όμως, σε καμία περίπτωση ότι αυτός ο θεσμός, αυτό το σώμα θα λειτουργήσει, όπως λειτουργεί. 'Οταν κάποιος δολοφονείται τριάντα χιλιόμετρα από τα σύνορα παύει να είναι συνοριακός φρουρός. Δεν είναι πλέον συνοριακός φρουρός. Εκείνοι τους οποίους θα εγκαταστήσετε, όχι στους παραμεθόριους νομούς, αλλά πίσω από τους παραμεθόριους νομούς, παύουν να είναι συνοριακοί φύλακες πλέον. Είναι οιονεί αστυνομικοί και  απορώ, γιατί δεν εμπιστεύεστε τους αστυνομικούς αυτούς καθ' εαυτούς.        Αυξήστε αν θέλετε τη δύναμή τους, εκπαιδεύστε τους ειδικά και χρησιμοποιείστε τους για να αναχαιτίσετε τα κύματα των λαθρομεταναστών.
Αυτή τη δυσπιστία προς τον αστυνομικό της ΕΛΑΣ εγώ δεν την καταλαβαίνω. Βεβαίως υπάρχουν προβλήματα, αλλά γι αυτό ευθύνεται η πολιτική και η φυσική ηγεσία του Υπουργείου Δημόσιας Τάξης και της Ελληνικής Αστυνομίας.
Τους έχετε οργανώσει, τους έχετε εκπαιδεύσει, τους έχετε εφοδιάσει με τα μέσα τα οποία χρειάζονται και γενικότερα έχετε εφοδιάσει την Ελληνική Αστυνομία με εκείνα τα οποία χρειάζεται; Καταθέτω στη Βουλή μια ανακοίνωση του Διοικητικού Συμβουλίου της Ενώσεως Αστυνομικών Καστοριάς που μας ετέθη υπόψη κατά την επίσκεψή μας εκεί, όπου ζητούν οι άνθρωποι απλά πράγματα τα οποία είναι υποχρεωμένη η πολιτεία να τα δώσει στην Αστυνομία.
(Στο σημείο αυτό ο Βουλευτής κ. Χρήστος Μαρκογιαννάκης καταθέτει για τα Πρακτικά την προαναφερθείσα ανακοίνωση η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Μιλούν για θερμικές κάμερες, μιλούν για διόπτρες, για αλεξίσφαιρα γιλέκα που τους έχετε δώσει, αλλά είναι το καθένα τριάντα με σαράντα κιλά και άλλος είναι ευτραφής και άλλος αδύνατος και του δίνετε οποιοσδήποτε που δεν μπορεί να το μεταφέρει και αναγκάζονται και ζητιανεύουν από τους διάφορους φορείς, είτε είναι νομαρχία είτε είναι εκκλησία είτε είναι κάποιοι οικονομικά ισχυροί, προκειμένου να τα πάρουν. Καταλαβαίνετε από εκεί και πέρα, τι είδους εξαρτήσεις υπάρχουν.
Κύριοι συνάδελφοι, έρχεται τώρα το νομοσχέδιο με το οποίο αυξάνεται ο αριθμός των συνοριακών φυλάκων και των ειδικών φρουρών.  'Εχετε κάνει κάποια μελέτη; Αυξάνονται κατά χίλια και χίλια τριακόσια άτομα.  Αυτό και μόνο δείχνει ότι οποιαδήποτε μελέτη δεν έχει γίνει. Παίρνετε δύο νούμερα, τα βάζετε στο νομοσχέδιο και προχωρείτε. Δεν λέτε, όμως, τίποτα για την εκπαίδευσή τους, δε λέτε τίποτα που να δείχνει ότι έχετε την οποιαδήποτε πρόθεση να διορθωσετε τα κακώς κείμενα.
Για τους ειδικούς φρουρούς, τι μας λέτε; Μας λέτε ότι θα τους αναθέσετε ειδικές αποστολές, σε ανθρώπους οι οποίοι δεν είναι ειδικά εκπαιδευμένοι. Και μην μας λέτε ότι οι περισσότεροι προέρχονται από ειδικές δυνάμεις είτε από αλεξιπτωτιστές είτε από βατραχανθρώπους, διότι άλλη είναι η εκπαίδευση εκείνου ο οποίος προορίζεται να πάει στον πόλεμο και άλλη είναι η εκπαίδευση του αστυνομικού, ο οποίος θα αντιμετωπίσει τον εγκληματία. Επιπλέον δε, λέτε σε κάποια παράγραφο ότι έχουν τα δικαιώματα και τις υποχρεώσεις του αστυνομικού.
Κύριε Υπουργέ, γιατί δεν το λέτε ευθέως, ότι θέλετε να παρακάμψετε τη διαδικασία των πανελληνίων εξετάσεων, θέλετε να παρακάμψετε τη νόμιμο εισαγωγή στην Αστυνομία και να προχωρήσετε στη συνέχεια σ' αυτό το οποίο φημολογείται; Και ποιο είναι αυτό; Να τους μετατάξετε μετά από λίγο στην Ελληνική Αστυνομία. Και η ερώτηση είναι η εξής: Αυτοί οι οποίοι εκπαιδεύονται δυόμισι χρόνια για να γίνουν αστυνομικοί είναι ανίκανοι και εκείνοι οι οποίοι εκπαιδεύονται τρεις μήνες είναι οι ικανοί, είναι εκείνοι οι οποίοι θα σας λύσουν τα δύσκολα προβλήματα, είναι εκείνοι οι οποίοι θα συμβάλουν στην καταστολή του εγκλήματος; Υπάρχουν πολλά θέματα, αλλά λήγει ο χρόνος. Γι'αυτό θα ήθελα -επειδή η Αντιπολίτευση δεν είναι μόνο για να ασκεί κριτική αλλά να κάνει και προτάσεις- εν τάχει να πω κάποιες προτάσεις που κάνουμε εμείς για να βοηθήσουμε και αν θέλετε ακούστε μας.
Πρώτα απ'όλα, εν όψει του προβλήματος, κύριε Υπουργέ, θα πρέπει να σημάνει συναγερμός. Θα πρέπει όλος ο κρατικός μηχανισμός να τεθεί επί ποδός. Δεν αντιμετωπίζεται το πρόβλημα με την προσπάθεια κάποιων ανθρώπων. Αυτό δεν σημαίνει πως είμαστε ούτε ρατσιστές  ούτε ξενόφοβοι.  Είμαστε ρεαλιστές.
Δεύτερον, συντονισμός Στρατού, Αστυνομίας, συνοριακών φυλάκων και όλης της Δημόσιας Διοίκησης, ταυτόχρονα δε, εκπαίδευση καλή και εφοδιασμός με τα κατάλληλα μέσα.
Τρίτον, αλλαγή του νομοθετικού πλαισίου το οποίο προβλέπει την είσοδο και την παραμονή των αλλοδαπών στη χώρα. Θα πρέπει να τιμωρείται αυστηρά σε κάθε περίπτωση ο αλλοδαπός ο οποίος εισέρχεται χωρίς να έχει τα απαραίτητα ταξιδιωτικά έγγραφα και να τιμωρείται και εκείνος που του δίνει δουλειά. Εάν γνωρίζει ο αλλοδαπός ότι θα μπει στην Ελλάδα και δεν θα βρει δουλειά, αν γνωρίζει ότι θα τιμωρηθεί εφόσον είναι παράνομος, αποθαρρύνεται να έλθει και θα έλθουν λιγότεροι.
Οι περίφημες πράσινες κάρτες να είναι τοπικής ισχύος. Να μην ισχύουν για όλη την Ελλάδα. Θα έχει κάποιος την κάρτα του και θα διαμένει νομίμως και μονίμως στο Νομό Καστοριάς, Χανίων, Ηρακλείου. Από κει και πέρα για να φύγει, θα πρέπει να το δηλώσει, για να ξέρουμε πού βρίσκεται.
Θα πρέπει να υπάρξουν διακρατικές συμφωνίες για το πόσοι και πώς θα έλθουν και το σημαντικότερο, από την  ώρα που οι βόρειοι γείτονές μας δέχονται και τη δική μας βοήθεια και της Ενωμένης Ευρώπης, θα πρέπει να τους ζητηθεί όπως εμείς φυλάμε τα σύνορά μας και αυτοί να φυλάσσουν τα δικά τους. Δεν μπορεί να διευκολύνονται να έλθουν παράνομα στην Ελλάδα.  Και δεν μπορεί να υπάρχουν στην Αλβανία ειδικές στάσεις λεωφορείων, όπου υπάρχουν τα κατάλληλα περάσματα. Η Αλβανία, παίρνει κάποια δισεκατομμύρια από την Ελλάδα. Τουλάχιστον ας τεθεί αυτός ο όρος να γίνουν κάποιες συμφωνίες, να παρεμποδίζουν αυτό το κύμα των λαθρομεταναστών. Πώς επί  Χότζα δεν ερχόταν κανένας; Δεν λέμε να ξαναγυρίσουν οι άνθρωποι στο καθεστώς του Χότζα, αλλά εν πάση περιπτώσει, κάποια προσπάθεια να γίνει και από εκείνη την πλευρά.
Από κει και πέρα, αυστηρότερες οι προϋποθέσεις ελληνοποίησης, αυστηρότερες οι προϋποθέσεις χορήγησης βίζας από τα προξενεία και τις πρεσβείες που έχουν γίνει δυστυχώς εκτροφεία σκανδάλων. Εν πάση περιπτώσει, όλες οι γενεσιουργές αιτίες που ανέφερα προηγουμένως που συμβάλλουν στην αύξηση της εγκληματικότητας, να αντιμετωπιστούν αποτελεσματικά.
Εμείς ως Νέα Δημοκρατία, κάνουμε τις προτάσεις μας. Αν θέλετε να μας ακούσετε. Δυστυχώς επειδή το νομοσχέδιο που μας φέρατε δεν έχει καμία σχέση μ'εκείνα που πιστεύουμε ότι πρέπει να γίνουν προκειμένου να αντιμετωπιστεί το έγκλημα γενικότερα και η λαθρομετανάστευση ειδικότερα. Δεν μπορούμε να το ψηφίσουμε.
( Χειροκροτήματα από την πτέρυγα της Νέας  Δημοκρατίας ) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ.Κοσιώνης έχει το λόγο. 
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Προτείνω μετά την ομιλία των εισηγητών να διακόψουμε, ώστε να μπορέσουμε στην αυριανή συνεδρίαση να αναπτύξουμε τις απόψεις μας και να μιλήσουν όλοι οι συνάδελφοι που επιθυμούν. Να μιλήσουν οι εισηγητές και οι ειδικοί αγορητές και να απαντήσει αύριο ο κύριος Υπουργός και να μιλήσουν οι υπόλοιποι.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ας προχωρήσουμε στους εισηγητές των άλλων κομμάτων και θα δούμε, κύριε Αναγνωστόπουλε.
Ορίστε, κύριε Κοσιώνη.
ΠΑΝΑΓΙΩΤΗΣ ΚΟΣΙΩΝΗΣ (Ε'Αντιπρόεδρος της  Βουλής): Κύριοι συνάδελφοι, κατά τη γνώμη μου δεν είναι καθόλου τυχαίο ότι όπως έγινε στην Επιτροπή, οι εκπρόσωποι της Νέας Δημοκρατίας και του ΠΑΣΟΚ αφιέρωσαν το μεγαλύτερο χρονικό διάστημα για τους λαθρομετανάστες.
Γενικά για το νομοσχέδιο ήθελα να πω ότι ως Κομμουνιστικό Κόμμα μας ανησυχεί βαθύτατα, διότι στηρίζεται σε μια λαθεμένη και κατά τη γνώμη μας επικίνδυνη  λογική, αυτή της αστυνόμευσης και της καταστολής. Κανένας δεν θα ισχυριζόταν φυσικά ότι σ'ένα κράτος δεν χρειάζεται Αστυνομία. Με τη διαφορά ότι εδώ στην Ελλάδα τα τελευταία οκτώ με δέκα χρόνια, παίρνει μια τελείως διαφορετική μορφή.
Κάθε φορά που δημιουργείται ένα κοινωνικό πρόβλημα, η απάντηση από την πλευρά της Κυβέρνησης και όχι μόνο, είναι περισσότερη αστυνόμευση.          Βλέπουμε στην τηλεόραση ή διαβάζουμε στις εφημερίδες ομαδικούς θανάτους από τα ναρκωτικά; Η λύση είναι μεγαλύτερη και εντονότερη αστυνόμευση.  Αυξάνει ο αριθμός των νεκρών στα τροχαία ατυχήματα; Η λύση ποια είναι; Καλύτερη αστυνόμευση.
'Εχουμε τώρα με τους λαθρομετανάστες μεγαλύτερη αστυνόμευση. Βέβαια κανένας δεν θα μπορούσε να ισχυριστεί ότι οι λαθρομετανάστες είναι όλοι αγγελούδια. 'Οπως και δεν υπήρξαμε εμείς ποτέ ως ματανάστες όλοι αγγελούδια.
Είχα κάνει ένα υπαινιγμό τότε που συζητούσαμε στην επιτροπή το θέμα.  Θα ήθελα να πω ένα παράδειγμα για το πώς δημιουργείται κλίμα σε έναν ολόκληρο λαό. Τη δεκαετία του '60 τότε που ήταν "εθνική επιταγή", όπως θα θυμόσαστε οι παλαιότεροι, η μετανάστευση και όσο η Γερμανία -έχει γίνει και στην Αμερική αυτό- χρειαζόταν τα εργατικά χέρια, ήταν οι πάντες ευπρόσδεκτοι, παρά το ότι και τότε είχαν λειτουργήσει δουλέμποροι. Και ήξερα συγκεκριμένες περιπτώσεις από την περίοδο που ήμουν εκεί, εκατοντάδες και διακοσάδες ερχόντουσαν παράνομοι και τους έφερναν δουλέμποροι. 'Οταν επιτελέστηκε, όμως, το λεγόμενο ή το πραγματικό γερμανικό θαύμα, άρχισε μία απότομη αλλαγή. Κάθε Κυριακή βράδυ στην τηλεόραση έβγαινε πόσα εγκλήματα έγιναν το σαβατοκύριακο: Τριακόσια πενήντα. Ποιοι τα έκαναν; Ο επόμενος πίνακας: Πρώτοι οι Ιταλοί, δεύτεροι οι Ισπανοί, τρίτοι οι 'Ελληνες, τέταρτοι οι Γιουγκοσλάβοι, κ,λπ. Και εκεί που επί χρόνια ολόκληρα τρώγαμα ψωμί και αλάτι όπως λένε, με τους Γερμανούς και είμαστε πάρα πολύ φιλικοί, ξαφνικά άρχισαν να μας βλέπουν με τελείως διαφορετικό μάτι. Και φυσικά και τα λεωφορεία και τα αεροπλάνα γέμιζαν από ανθρώπους που δήθεν παρανομούσαν. 'Ετσι δημιουργήθηκε και το κλίμα ανασφάλειας μέσα στον ίδιο το γερμανικό λαό, που μέχρι εκείνη τη στιγμή ήταν φίλοι με τους εργαζόμενους. 'Ετσι και εδώ.
Είπα και στην αρχή ότι δεν θα έλεγε κανένας ότι είναι αγγελούδια, αλλά η υπεραπλούστευση και η γενίκευση ορισμένων όχι μεμονωμένων γεγονότων δημιουργεί ένα επικίνδυνο κλίμα, που πιστεύουμε ότι χρησιμοποιείται και για άλλες περιπτώσεις. Είπα και πιο μπροστά ότι σε κάθε περίπτωση που εμφανίζονται κοινωνικά προβλήματα η πρόταση είναι μεγαλύτερη αστυνόμευση. Και τώρα η θέση της Κυβέρνησης είναι πάρα πολύ συγκεκριμένη. Δεν είναι ότι αδυνατεί να πάρει θέση για τα συγκεκριμένα κοινωνικά προβλήματα που δημιουργούνται, αλλά δεν θέλει να πάρει επειδή ακριβώς έχει μία συγκεκριμένη πολιτική κατεύθυνση.
Τώρα στη συγκεκριμένη περίπτωση που συζητάμε. Είναι άραγε αυτό που γίνεται μόνο για τους λαθρομετανάστες. Ο αριθμός αυξάνει για την υπηρεσία συνοριακής φύλαξης από δύο διακόσιες τριάντα σε τρεις διακόσιες τριάντα, τρία συντάγματα περίπου. Από την άλλη μεριά των ειδικών φρουρών, φθάνουν τα δύο τριακόσια, άλλα δύο συντάγματα. Δεκατρείς χιλιάδες περίπου δημοτικοί αστυνομικοί, χώρια από την Αστυνομία που έχει. Δεν φθάνουν; Δημιουργείται ένα πρωτοφανές αστυνομικό κράτος.
Είπα και την άλλη φορά στον κύριο Υπουργό, με καλή θέληση βέβαια, ότι και η Αστυνομία και οι κατασταλτικές δυνάμεις είναι αρκετές. 'Ετσι και σφυρίξει κλέφτικα που λένε -με συγχωρείτε για την έκφραση- τους μαζεύει εκεί που τους θέλει, γιατί έχει δημιουργηθεί ένας αντίστοιχος προσανατολισμός της Αστυνομίας. Πάρτε παράδειγμα τη "ΒΙΟΚΑΡΠΕΤ", πάρτε παράδειγμα όταν γράφτηκαν αυτά τα δημοσιεύματα στην Ουάσιγκτον Ποστ, λίγο πριν έλθει ο Κλίντον εδώ, πώς μάζεψε το Υπουργείο Δικαιοσύνης εκεί που ήθελαν τις δυνάμεις καταστολής για να εμποδίσουν τον ελληνικό λαό να διαδηλώσει την αντίθεσή του προς τον Κλίντον. Και γνωρίζετε πολύ καλά ότι έχει τη δυνατότητα να το κάνει παντού.
Τώρα, δεν αυξάνει μόνο ο αριθμός. Διευρύνονται γεωγραφικά οι χώροι που θα ισχύει το καθεστώς, διευρύνονται οι αρμοδιότητες, διευρύνονται τα ειδικά καθήκοντα, διευρύνονται τα πάντα. Είπα και την προηγούμενη φορά και στην Κέρκυρα μπορεί να γίνει και στην Κρήτη μπορεί να γίνει και στην Πάτρα μπορεί να γίνει, γιατί εκεί έχουμε πολλούς Κούρδους. Παντού μπορεί να γίνει.
Και υπάρχουν και περιπτώσεις όπου εκεί που δεν μπορεί να το φανταστεί κανείς να δημιουργηθούν τέτοιες δυνάμεις καταστολής. Παραδείγματος χάρη θα διαβάσατε πριν από δέκα, δεκαπέντε ημέρες ένα ειδικό δημοσίευμα ξένης εφημερίδας, νομίζω ήταν αγγλική, που έλεγε: "Για προσέξτε εκεί στη Θεσσαλονίκη υπάρχει ειδικός πυρήνας". 'Hταν έμμεσος συνδυασμός με τη 17 Νοέμβρη, αλλά δεν πήγαινε στη 17η Νοέμβρη, πήγαινε στην ιστορία της Θεσσαλονίκης, που έλεγε ότι υπήρχαν στο παρελθόν έντονες πολιτικές αντιπαραθέσεις με κάτι μαρξιστές. Καταλαβαίνετε, ένα ολόκληρο μπέρδεμα.  Εάν, λοιπόν, ασκηθούν τέτοιες πιέσεις, όπως γίνεται πολύ συχνά από διάφορες εφημερίδες στην Αμερική, που δήθεν γράφουν τα δικά τους, αλλά ξέρετε από πού προωθούνται, θα έχουμε αντίστοιχες υποχωρήσεις και παρεμβάσεις της Κυβέρνησης σε περιπτώσεις που υπάρχει ένα αίσθημα από το λαό για θέματα αγροτικά, ασφαλιστικά ή γενικότερα για θέματα εθνικής ανεξαρτησίας. Θα έχει το δικαίωμα να επεμβαίνει για την καταστολή αυτών των αντιδράσεων.
Για όλους αυτούς τους λόγους και για τους λόγους που θα εκθέσουμε στην κατ' άρθρον συζήτηση είμαστε κατηγορηματικά αντίθετοι, γιατί πιστεύουμε ότι δημιουργείται ένας πρωτοφανής μηχανισμός καταστολής από αστυνομικές δυνάμεις και άλλες που δεν έχει στόχο ή κατά κύριο λόγο τους λαθρομετανάστες, αλλά τα προβλήματα τα οποία θα οξύνονται και θα δημιουργούνται με την πάροδο του χρόνου. Και θέλει την ευχέρεια η Κυβέρνηση, κατά πάσα πιθανότητα όπως φαίνεται με τη  σύμφωνη γνώμη και της Αξιωματικής Αντιπολίτευσης, να έχει τη δυνατότητα να καταστέλλει αυτές τις αντιδράσεις. Γι' αυτό και θα καταψηφίσουμε αυτό το νομοσχέδιο.  
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Λεβέντης έχει το λόγο. 
ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, κυρίες και κύριοι συνάδελφοι, σύμφωνα με το σχέδιο νόμου οι συνοριακοί φύλακες αυξάνονται από χίλιους σε δύο χιλιάδες τριακόσιους, πράγμα που σημαίνει ότι κρίνεται αναγκαία η παρουσία τους και η επαγγελματική τους δραστηριότητα. Προφανώς συνοριακούς φύλακες με τις κρατούσες συνθήκες η χώρα μας θα χρειάζεται για πολλά χρόνια ακόμα.
Ωστόσο, παρ' ότι οι εργαζόμενοι αυτοί καλούνται να εργαστούν κάτω από ιδιαίτερα δύσκολες συνθήκες και αντιμετωπίζουν σχεδόν καθημερινά επικίνδυνες καταστάσεις θέτοντας σε άμεσο κίνδυνο τη ζωή τους, η πολιτεία τους αντιμετωπίζει σαν αστυνομικούς δευτέρας κατηγορίας. Γιατί βέβαια και η εκπαίδευσή τους δεν είναι ανάλογη.
Τώρα που τείνει να γίνει θεσμός η ύπαρξη και η λειτουργία της υπηρεσίας  συνοριακής φύλαξης επιβάλλεται να αλλάξει ολόκληρο το νομικό πλαίσιο που αναφέρεται στη λειτουργία τους. Συγκεκριμένα ο ν. 2622 του 1998 που αναφέρεται στη σύσταση αυτής της υπηρεσίας στο άρθρο 4 αναφέρει: Πρώτον: "Δεν προάγονται βαθμολογικά". Αυτό σημαίνει έλλειψη σοβαρού κινήτρου για απόδοση ουσιαστικού έργου σε βάθος χρόνου.
Δεύτερον: "Δεν χορηγείται μακρά αναρρωτική άδεια σε εργαζόμενους, ενώ είναι  εξαιρετικά σοβαρές οι πιθανότητες να τραυματιστούν και κατά συνέπεια να χρειάζονται μακρά αναρρωτική άδεια".
Τρίτον: "Για τα πειθαρχικά παραπτώματα τιμωρούνται αμέσως με την ποινή της απόλυσης". Δεν υπάρχουν δηλαδή οι ποινές της πρόσκαιρης παύσης, της αργίας, με απόλυση δύο έως έξι μήνες, ή τέλος της απόταξης που ισχύει στην Αστυνομία. Στην ουσία δηλαδή τους αποπέμπουν με συνοπτικές διαδικασίες και το σοβαρότερο αποπέμπονται από το "αρμόδιο" όργανο που τους προσέλαβε και όχι από ανεξάρτητο ή ειδικό πειθαρχικό συμβούλιο και χωρίς φυσικά την εποπτεία εισαγγελικού λειτουργού προφανώς για να μην έχει δικαίωμα ο διωχθείς να προσφύγει στο Δευτεροβάθμιο Πειθαρχικό Συμβούλιο ή στο Διοικητικό Εφετείο για ακύρωση της ποινής του.
Τέταρτον, δεν διευκρινίζεται με ποια κριτήρια ανανεώνεται η πενταετής σύμβαση  που υπογράφουν και ποιοι αποφασίζουν για την ανανέωση με αποτέλεσμα να διακατέχει τους εργαζόμενους μόνιμη επαγγελματική ανασφάλεια.
Πέμπτον, στο άρθρο 5 αναφέρεται ότι όσοι απολύονται απο την υπηρεσία για πειθαρχικά παραπτώματα, δεν δικαιούνται αποζημίωσης, πράγμα βέβαια απαράδεκτο. Το ερώτημα είναι και ποιοί κρίνουν αυτά τα πειθαρχικά παραπτώματα και πού μπορούν να προσφύγουν για ακύρωση της ποινής τους.  Είναι προφανές ότι και σ' αυτό το επίπεδο από εργασιακής πλευράς τους θέλουν σε πρότυπα άλλων εποχών.
'Εκτον, στο άρθρο 5 παράγραφος 4, λέγει ότι όσοι απολύονται για λόγους υγείας, τους χορηγούν κάποια αποζημίωση, το 1/3 του συνόλου των μηνιαίων αποδοχών τους. Αυτό είναι απαράδεκτο. Η πολιτεία προσλαμβάνει αυτά τα παιδιά υγιέστατα. 'Αν κλονίστηκε η υγεία τους σε βαθμό που δεν μπορούν να εργασθούν, συνέβη εξαιτίας των ιδιαίτερα δύσκολων εργασιακών συνθηκων τους. Δεν δικαιούται η πολιτεία να τους ρίξει στην ανεργία με κάποια στοιχειώδη αποζημίωση. Υποχρεούται, αν καταστούν ανίκανοι για εργασία, να ισχύσουν τα μέτρα που ισχύουν για όλους τους εργαζόμενους σε αυτές τις περιπτώσεις.
Και τέλος, σχετικά με την ασφάλισή τους στο ΙΚΑ, ανοίγεται ένα άλλο μεγάλο κεφάλαιο που δεν είναι εδώ του παρόντος για να μπορέσουμε να το αναλύσουμε.
Τώρα για τους ειδικούς φρουρούς, ισχύουν και γι' αυτούς περίπου τα ίδια πράγματα. Σύμφωνα με το ν.2730/98 στην παράγραφο 4, έχουν τις ίδιες εξουσίες καθήκοντα και υποχρεώσεις με το αστυνομικό προσωπικό.  Ωστόσο δεν έχουν τα ίδια δικαιώματα. Αποτελούν και αυτοί μια άλλη κατηγορία αστυνομικών με μειωμένα εργασιακά ασφαλιστικά δικαιώματα.  Προφανώς η φιλοσοφία της Κυβέρνησης είναι να δημιουργεί εργαζόμενους που δεν θα μπορούν να διεκδικήσουν ο,τιδήποτε όσο σκληρά και αν εργάζονται. Και αφού τους χρησιμοποιεί, όσο τους έχει ανάγκη, να τους αποπέμπει χωρίς ιδιαίτερο κόστος. Αυτό το έχει καταφέρει σε απόλυτο θα λέγαμε βαθμό, σε αυτές τις δύο κατηγορίες εργαζομένων, στους συνοριακούς φύλακες και στους ειδικούς φρουρούς.
Δυστυχώς η τεράστια ανεργία που υπάρχει αναγκάζει νέους ανθρώπους να δέχονται αυτές τις εργασιακές συνθήκες με την παντελή έλλειψη κάθε δικαιώματος που και η αναφορά ακόμα σε συνδικαλιστικά δικαιώματα είναι τολμηρή.  Προφανώς όλα αυτά, είναι μακριά από συνταγματικές διατάξεις, συνδικαλιστικά δικαιώματα και ευρύτερα τους νομικούς κανόνες. Πρόκειται λοιπόν για νομοσχέδια που περιορίζουν τα δικαιώματα, αν θέλετε και την ανθρώπινη προσωπικότητα και οντότητα και εισάγουν νέες μορφές εργασίας μόνο με υποχρεώσεις, χωρίς ουσιαστικά τα δικαιώματα που έχουν όλοι οι άλλοι εργαζόμενοι. Τώρα, αν αυτα αποτελούν και πιλοτικά προγράμματα για όλους τους εργαζόμενους, ο καιρός θα το δείξει.
Η Κυβέρνηση μετά την αύξηση του αριθμού των στρατηγών και τη μείωση του αριθμού των αστυφυλάκων σε προηγούμενο νομοσχέδιο που αναφερόταν στη σύσταση Αρχηγείου Αστυνομίας, συνεχίζει την ίδια λογική. Καταργεί διακόσιες ογδόντα θέσεις αστυφυλάκων, όταν και ο τελευταίος πολίτης γνωρίζει ότι η Αστυνομία δεν πάσχει τόσο απο έλλειψη επιτελικών αξιωματικών. 'Εχει ανάγκη από αστυφύλακες και αυτό το  γνωρίζουν καλύτερα οι κάτοικοι της υπαίθρου και των υποβαθμισμένων περιοχών όλης της χώρας και ειδικά της Αττικής. Τα αστυνομικά τμήματα είναι απογυμνωμένα από απλούς αστυνομικούς και ο 'Ελληνας πολίτης, ο 'Ελληνας φορολογούμενος πρωτίστως αυτούς έχει ανάγκη, να τρέξουν κοντά του όταν παρουσιασθεί κάποιο πρόβλημα.
Κατά συνέπεια θα περιμέναμε αύξηση του αριθμού των αστυφυλάκων και όχι μείωσή τους. Μάλιστα, από επισκέψεις που είχαμε σε μία σειρά αστυνομικά τμήματα, διαπιστώσαμε ότι σχεδόν παντού υπάρχει έλλειψη προσωπικού και βέβαια και αυτοι οι κανονισμοί που έχουν καθορίσει τις οργανικές θέσεις, είναι ξεπερασμένοι γιατί αναφέρονται σε άλλες εποχές.  Αν δείτε στην Αττική, περιοχές που είχαν πέντε ή δέκα χιλιάδες κατοίκους, όταν θεσπίστηκαν αυτοί οι κανονισμοί, τώρα έχουν πενήντα και εκατό χιλιάδες. Και όμως δεν έχουν αναπροσαρμοσθεί. 'Εχουν προκύψει καινούριες ανάγκες. 'Εχουν τεράστια ανάγκη από τεχνικά μέσα. Πάμε π.χ. στην Ελευσίνα και έχουν ένα περιπολικό όλο και όλο για να καλύψουν μια τεράστια περιοχή με πάμπολλα και πολυποίκιλα προβλήματα.
Αναφέρθηκε από τον εισηγητή της Νέας Δημοκρατίας ο κομματισμός στην Αστυνομία. Βέβαια εμείς τον καταδικάζουμε πάντοτε. Δεν ξέρω, ίσως το διαπιστώνει τώρα πιο έντονα η Νέα Δημοκρατία. Ο κομματισμός στην Αστυνομία έχει παλιά ιστορία. Ο χώρος της Αριστεράς αυτό το έχει γευθεί.  'Εχουν ξεπεραστεί αυτές οι εποχές. Παρ' όλα αυτά δεν μπορούμε να πούμε ότι έχουν ξεπεραστεί και νοοτροπίες από το παρελθόν. Και θέλουμε να πιστεύουμε ότι κάποτε θα εκσυγχρονιστούμε απόλυτα σ' αυτόν τον τομέα.  Τώρα, για τους λαθρομετανάστες θέλω να πω τα εξής: Είναι ένα μεγάλο κοινωνικό φαινόμενο με μεγάλα προβλήματα, που δημιουργούνται στη χώρα, όχι μόνο στη δική μας, αλλά ειδικότερα στην Ελλάδα.
Κατ' αρχήν δεν πρέπει να ξεχνάμε ότι δεν είναι κολακευτικές οι εκθέσεις των διεθνών οργανισμών, όταν αναφέρονται στη χώρα μας, όσον αφορά στην αντιμετώπιση των λαθρομεταναστών. 'Ετσι όμως όπως ετέθη, να μπουν τέτοιοι περιορισμοί, οι πράσινες κάρτες να είναι περιορισμένης ισχύος, όπως αναφέρθηκε προηγουμένως, να τιμωρείται ο αλλοδαπός λαθρομετανάστης, όπως ειπώθηκε από τον εισηγητή της Νέας Δημοκρατίας, βλέπουμε να επανέρχονται πράγματα ξεπερασμένα, πράγματα που ανήκουν στο παρελθόν και νομίζω ότι θα πρέπει να μας κάνουν πολύ προσεκτικούς, γιατί μπορεί να δημιουργήσουν σοβαρά προβλήματα όχι μόνο στο εσωτερικό της χώρας μας, αλλά και στην εικόνα που παρουσιάζει διεθνώς.
'Οσο για τα προξενεία, ξέρουμε όλοι, το έχουμε διαβάσει και το έχουμε ακούσει επανειλημμένα, ότι έχουν γίνει πολλά παρατράγουδα. Πρέπει και αυτό να το έχουμε υπόψη μας.
Και αν θέλετε και μέσα στη χώρα μας, μέσα στην Ελλάδα, ρίχνουμε τον λίθο του αναθέματος σε ό,τι στραβό και ανάποδο γίνεται στους λαθρομετανάστες. Δεν λέω ότι είναι άγιοι και ότι δεν έχουν σοβαρές ευθύνες και ότι δεν έχουν κάνει μια σειρά εκτροπές, ποινικά κολάσιμες πάρα πολλές φορές. Μην ξεχνάμε, όμως, ότι επίσης μέσα από τη δική μας χώρα οργανώνονται μια σειρά από καταστάσεις και αν θέλετε κατευθύνονται οι λαθρομετανάστες προς αυτές τις κατευθύνσεις.
Αυτά όλα είναι φαινόμενα που όλοι πρέπει να τα καταδικάζουμε και να τα έχουμε υπόψη, ώστε να μην βλέπουμε μόνο στους λαθρομετανάστες ευθύνες.           Θα πρέπει οι λαθρομετανάστες να αντιμετωπίζονται με τις ανθρωπιστικές συμπεριφορές που επιβάλλουν οι σημερινές συνθήκες.
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κύριος Υπουργός έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κυρία Πρόεδρε, κύριοι συνάδελφοι, νομίζω ότι είναι συνομολογημένο εδώ και αρκετό καιρό από όλους μας, πως τα τελευταία χρόνια έχουμε μία ποσοτική και ποιοτική διαφοροποίηση της εγκληματικότητας στη χώρα μας, η οποία προκύπτει από λόγους κοινωνικούς, οικονομικούς, πολιτικούς, που αφορούν είτε το εσωτερικό της χώρας μας  είτε το περιβάλλον της χώρας μας. Ιδιαίτερα το περιβάλλον της χώρας μας τα τελευταία χρόνια έχει αλλάξει ριζικά, με αποτέλεσμα να γίνουμε χώρα υποδοχής οικονομικών προσφύγων, οικονομικών μεταναστών, οι οποίοι αναζητούν μία καλύτερη τύχη για το μέλλον τους.  Νομίζω πως απ' όλες τις συζητήσεις που έχουν γίνει μέχρι σήμερα -τουλάχιστον στα νομοσχέδια που το Υπουργείο Δημόσιας Τάξης έχει φέρει και με τη δική μου, την προσωπική παρουσία έχει γίνει εδώ συζήτηση με πάρα πολλούς συναδέλφους, που ήταν και στην προηγούμενη Βουλή- προκύπτει ότι υπάρχει ένα έλλειμμα πολιτικής.
Πολλές φορές κάποιοι από τους συναδέλφους της Νέας Δημοκρατίας επιμένουν στο έλλειμμα της μεταναστευτικής πολιτικής που έχει η χώρα μας και το είδαμε και προηγουμένως. Μιλώντας ο κ. Μαρκογιαννάκης ταύτισε τους λαθρομετανάστες με την εγκληματικότητα που κατά τη γνώμη μου είναι κρίσιμο λάθος και αναφέρθηκε μάλιστα στα παιδιά των αλλοδαπών που πηγαίνουν στα ελληνικά σχολεία, που παίρνουν ελληνική μόρφωση και αυτό θεωρήθηκε ως αρνητικό. Εγώ δεν συμφωνώ, κύριοι συνάδελφοι. Δεν συμφωνώ καθόλου μ' αυτήν τη λογική, το να ταυτίσουμε δηλαδή τη λαθρομετανάστευση με την εγκληματικότητα.
Η λαθρομετανάστευση είναι ένα μεγάλο κοινωνικό πρόβλημα. 'Εβλεπα χθες στην οθόνη της τηλεόρασης το πτώμα μιας μελαμψής γυναίκας στις ισπανικές ακτές. Δηλαδή είναι ένα πρόβλημα που απασχολεί όλες τις χώρες της Ευρώπης. 'Ενα μεγάλο κύμα οικονομικών προσφύγων από τον τρίτο κόσμο ανεβαίνει βόρεια προς αναζήτηση καλύτερης τύχης.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) Διότι εδώ επιχειρείτε να παρουσιάσετε μια άλλη Ελλάδα. Η Ελλάδα αυτή τη στιγμή είναι η πιο φιλήσυχη χώρα της Ευρώπης και εσείς επιχειρείτε να παρουσιάσετε μια άλλη εικόνα, διαψεύδοντας μάλιστα τα επίσημα στοιχεία για την εγκληματικότητα όπου πέρυσι το 1999 και φέτος παρουσιάζουν συνεχώς μείωση και λέγοντας ότι δεν δηλώνονται τα αδικήματα.
Noμίζω, λοιπόν, ότι θα πρέπει να συμφωνήσουμε ότι πρέπει να καλύψουμε αυτό το έλλειμμα μεταναστευτικής πολιτικής που έχουμε ως  χώρα. Και η Κυβέρνηση πολύ σύντομα φέρνει στη Βουλή ένα νομοσχέδιο που αναφέρεται ακριβώς στη διαμόρφωση μιας σύγχρονης μεταναστευτικής πολιτικής, η οποία θα απαντήσει σε όλα αυτά τα ζητήματα τα σύγχρονα και επίκαιρα που αντιμετωπίζουμε καθημερινά.
Το δεύτερο θέμα που ήθελα να θέσω είναι ότι εδώ μέσα αγαπητοί συνάδελφοι πρέπει να είμαστε ειλικρινείς. Εχω γίνει τις τελευταίες μέρες, τις τελευταίες εβδομάδες για να είμαι πιο συγκεκριμένος, αποδέκτης πιέσεων από Βουλευτές όλων των κομμάτων για να μη διώξουμε τους Αλβανούς λαθρομετανάστες εργάτες οι οποίοι εργάζονται αυτήν τη στιγμή ως εργάτες γης, γιατί τους έχουν ανάγκη οι αγρότες.
Θα πρέπει να συμφωνήσουμε, λοιπόν, σε ορισμένες πρακτικές, να τηρήσουμε κανόνες και αρχές σταθερές. Η Αστυνομία αυτήν τη στιγμή καταδιώκει τη λαθρομετανάστευση όχι γιατί, επαναλαμβάνω, οι λαθρομετανάστες είναι όλοι εγκληματίες, αλλά γιατί επιτέλους πρέπει να τηρήσουμε ορισμένους κανόνες και αρχές, γιατί πρέπει να στείλουμε σαφές μήνυμα προς κάθε κατεύθυνση και σε αυτούς που απασχολούν παράνομα αλλοδαπούς αλλά και στους ίδιους τους αλλοδαπούς, ότι αυτή η χώρα δεν είναι ξέφραγο αμπέλι. Αλλά επειδή πρέπει να βολευτούμε τώρα το καλοκαίρι, επειδή δεν εφαρμόζουμε τη νομοθεσία για την εποχική απασχόληση ή δεν θέλουμε να την εφαρμόσουμε, τότε λοιπόν, προκειμένου να κάνουμε το χατίρι κάποιων ή ακόμα και του συνόλου των αγροτών και χάρη λαϊκισμού, να μην εφαρμοστεί ο νόμος.
Νομίζω, λοιπόν, ότι πρέπει να εξηγηθούμε σε όλα αυτά. Να είμαστε πάρα πολλοί καθαροί απέναντι στον εαυτό μας και απέναντι στη νομοθεσία την οποία εμείς εδώ μέσα έχουμε ψηφίσει.
'Ενα τρίτο στοιχείο που θέλω να τονίσω επειδή το άκουσα προηγουμένως, αναφέρεται στην αποσπασματικότητα και αναποτελεσματικότητα των μέτρων του νομοσχεδίου αυτού και γενικά όλης της πολιτικής.
Δεν μπορώ να συμφωνήσω μαζί σας για τον εξής λόγο. Σήμερα ανακοίνωσα  την αναδιάρθρωση των υπηρεσιών της Ελληνικής Αστυνομίας στην Αττική.                Γιατί γίνεται αυτή η αναδιάρθρωση στην Αττική; Διότι πρέπει η Αστυνομία να αποκτήσει μια τέτοια οργανωτική δομή η οποία θα ανταποκρίνεται στις ανάγκες και του σήμερα αλλά κυρίως του αύριο και με τους Ολυμπιακούς Αγώνες και με τη νέα οικονομική και κοινωνική πραγματικότητα που διαμορφώθηκε στο χώρο του Λεκανοπεδίου. Και ακολουθεί η αναδιάρθρωση σε όλη τη χώρα, όπως είπε προηγουμένως ο κ. Μαρκογιαννάκης, με τη συμμετοχή της Νομαρχιακής και Τοπικής Αυτοδιοίκησης και βεβαίως των υπηρεσιών της Ελληνικής Αστυνομίας, προκειμένου να υπάρχει συναίνεση στη δημιουργία ισχυρών υπηρεσιών, οι οποίες θα αστυνομεύουν ευρύτερες περιοχές.
Ακόμα θα ήθελα να επισημάνω ότι συνεχώς στην περιγραφή των προβλημάτων σε σχέση με την Αστυνομία και την εγκληματικότητα ακούω τα ίδια πράγματα εδώ και δύο χρόνια ή θα ακούμε όλοι πιστεύω τα ίδια πράγματα.
Αναφέρθηκε προηγουμένως ο κύριος συνάδελφος ότι στην Ελευσίνα λέει έχει ένα αυτοκίνητο. Μα πού ζείτε, κύριε συνάδελφε; Στην Ελευσίνα αυτήν τη στιγμή και σε όλη την Ελλάδα έχει πλημμυρίσει ο τόπος από περιπολικά και υπάρχουν άλλα τόσα περίσσευμα. Η Αστυνομία αυτήν τη στιγμή δεν έχει αυτοκίνητο παλαιότερο των πέντε ετών. Επιτέλους, ας σταματήσουν αυτά. Εν πάση περιπτώσει, τι μήνυμα στέλνουμε και στους κακοποιούς; Είπε ο κ. Μαρκογιαννάκης ότι έχουν βαριά αλεξίσφαιρα γιλέκα. Ναι, είναι βαριά τα αλεξίσφαιρα γιλέκα. Ρωτήστε σας παρακαλώ και κάποιους τεχνικούς, διότι τα καλάσνικοφ, τα οποία χρησιμοποιούν οι κακοποιοί, είναι όπλα τα οποία δυστυχώς έχουν πολύ μεγάλη βλητική ικανότητα. Είναι πάρα πολύ σύγχρονα τα αλεξίσφαιρα γιλέκα και όλο το άλλο υλικό το οποίο προμηθεύεται η Αστυνομία τα τελευταία χρόνια και έτσι πρέπει να είναι.  Διαθέτει ο προϋπολογισμός και ο ελληνικός λαός από τις θυσίες και τις στερήσεις του, προκειμένου να εξοπλίσουμε την Αστυνομία, το προσωπικό της, τα ειδικά σώματα τα οποία έχουμε φτιάξει για να μπορούν να ανταποκρίνονται στα καθήκοντά τους.
Επίσης, άκουσα να μιλάτε για διαφθορά. Βεβαίως, ενδημεί η διαφθορά και στην Ελληνική Αστυνομία, αλλά επικεντρώνουμε συνεχώς στην Ελληνική Αστυνομία το πρόβλημα. Η Ελληνική Αστυνομία είναι ο μοναδικός οργανισμός του δημοσίου που επέβαλε μηχανισμό αυτοκάθαρσης, ο οποίος βεβαίως δεν διαφημίζει καθημερινά τα επιτεύγματά του. Αλλά πρέπει να σας πω ότι αυτήν τη στιγμή, σε λιγότερο από ένα χρόνο λειτουργίας, υπάρχουν δεκάδες υποθέσεις οι οποίες έχουν παραπεμφθεί στους εισαγγελείς, στα δικαστήρια και πολλοί από αυτούς έχουν ήδη τιμωρηθεί, χώρια από το γεγονός ότι η Υπηρεσία Εσωτερικών  Υποθέσεων λειτουργεί προληπτικά για να αποτραπεί να ρέπουν ορισμένοι αστυνομικοί προς τη διαφθορά.
Με το νομοσχέδιο αυτό το οποίο καταθέσαμε πριν από λίγες μέρες, επιχειρούμε να συμβάλουμε πιο αποτελεσματικά σε όλην αυτή την προσπάθεια που κάνουμε για την περαιτέρω μείωση της εγκληματικότητας. Επιχειρούμε να εμποδίσουμε περαιτέρω τη λαθρομετανάστευση.
Με ρώτησαν προχθές κάποιοι συνάδελφοι ποια είναι η απόδοση των συνοριακών τμημάτων εδώ και ένα χρόνο. Σας απαντώ, λοιπόν, αγαπητοί συνάδελφοι, ότι το διάστημα από τον Ιούνιο του 1998 μέχρι το Μάϊο του 1999, δηλαδή μέχρι την ημέρα που εγκαταστάθηκαν οι συνοριακοί φρουροί και είχαν οι λίγες αστυνομικές δυνάμεις στη  μεθόριο την ευθύνη για τη φύλαξη των συνόρων, είχαν συλληφθεί εξήντα τρεις χιλιάδες τετρακόσιοι είκοσι οκτώ λαθρομετανάστες. 'Οταν λειτούργησαν τα τμήματα συνοριοφυλακής συνελήφθησαν σε ένα χρόνο εκατόν έξι χιλιάδες τριάντα τέσσερις λαθρομετανάστες στην περιοχή της ελληνοαλβανικής μεθορίου.
Να πάμε τώρα στην υπόλοιπη περιοχή, στα σύνορα με τα Σκόπια, τη Βουλγαρία, την Τουρκία κλπ. Στο τετράμηνο Μαρτίου - Ιουνίου 1999 είχαν συλληφθεί από τις λίγες αστυνομικές δυνάμεις εννιά χιλιάδες πεντακόσιοι εξήντα τρεις λαθρομετανάστες. Το αντίστοιχο τετράμηνο του 2000 έχουμε δεκαεννιάμισι χιλιάδες λαθρομετανάστες. Αυτά είναι επίσημα στοιχεία και τα καταθέτω στη Βουλή.
(Στο σημείο αυτό ο Υπουργός Δημόσιας Τάξης κ. Μιχαήλ Χρυσοχοϊδης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:) "ΔΙΕΥΘΥΝΣΗ ΑΛΛΟΔΑΠΩΝ" ΤΜΗΜΑ ΣΥΝΟΡΙΑΚΗΣ ΦΥΛΑΞΗΣ             Αθήνα 19 Ιουλίου 2000 ΕΝΗΜΕΡΩΤΙΚΟ ΣΗΜΕΙΩΜΑ ΘΕΜΑ:"Υπηρεσίες Συνοριακής Φύλαξης".
1. Με το ν. 2622/98, συστήθηκαν οι Υπηρεσίες Συνοριακής Φύλαξης, με οργανική δύναμη 1.000 Συνοριοφυλάκων, η οποία δύναται να αυξάνεται με Π.Δ. που προτείνεται από τους Υπουργούς Οικονομικών και Δημόσιας Τάξης.  2. Αποκλειστική αποστολή των Υπηρεσιών αυτών είναι η αποτροπή παράνομης εισόδου αλλοδαπών στη χώρα, ο εντοπισμός και σύλληψη αυτών και η παραπομπή τους στη δικαιοσύνη ή η επαναπροώθησή τους, καθώς και ο εντοπισμός και η σύλληψη προσώπων που διευκολύνουν την παράνομη είσοδο αλλοδαπών στη χώρα και η παραπομπή τους στη δικαιοσύνη, σύμφωνα με τις κείμενες διατάξεις.
3. Με το Π.Δ. 310/98, ιδρύθηκαν έντεκα (11) Τμήματα Συνοριακής Φύλαξης (Τ.Σ.Φ.) στους παραμεθόριους με την Αλβανία νομούς Θεσπρωτίας, Ιωαννίνων, Καστοριάς και Φλώρινας, τα οποία λειτουργούν από 24.5.1999.  4. Με το Π.Δ. 177/99, συστάθηκαν επιπλέον 1.230 νέες θέσεις Συνοριοφυλάκων και ιδρύθηκαν δεκαννέα (19) νέα Τμήματα Συνοριακής  Φύλαξης, εκ των οποίων, τα (2) στους νομούς Ιωαννίνων και Φλώρινας και τα άλλα δεκαεπτά (17) στους λοιπούς παραμεθόριους νομούς Πέλλας, Κιλκίς, Σερρών, Δράμας, Ξάνθης, Ροδόπης και 'Εβρου και λειτουργούν από 5.2.2000.  5. Η υπάρχουσα δύναμη των Συνοριοφυλάκων και του Αστυνομικού Προσωπικού των λειτουργούντων Τ.Σ.Φ., εμφαίνεται σε συνημμένο πίνακα (ΔΕΙΚΤΗΣ 1).
6. Από τη μέχρι σήμερα δραστηριοποίηση των Τ.Σ.Φ., σαφώς προκύπτει σημαντική διαφορά σε σχέση με προηγούμενα χρόνια που δεν λειτουργούσαν οι Υπηρεσίες αυτές, αναφορικά με τον αποτελεσματικότερο έλεγχο και επιτήρηση των χερσαίων συνόρων, αλλά και την καταπολέμηση του διασυνοριακού εγκλήματος, με επιτυχίες σε θέματα ναρκωτικών, όπλων και κλεμμένων οχημάτων. Ειδικότερα: α) Το χρονικό διάστημα Ιουνίου '98-Μαίου 99 (μη λειτουργία των Τ.Σ.Φ.), συνελήφθησαν από τις Αστυνομικές Υπηρεσίες των παραμεθόριων, με την Αλβανία, νομών Θεσπρωτίας, Ιωαννίνων, Καστοριάς και Φλώρινας 63.428 λαθρομετανάστες, 229 διακινητές λαθρομεταναστών και κατασχέθηκαν 225 μεταφορικά μέσα, ενώ το αντίστοιχο χρονικό διάστημα 1999-2000 (λειτουργία των Τ.Σ.Φ.) συνελήφθησαν 106.034 λαθρομετανάστες, 172 διακινητές και κατασχέθηκαν 158 μεταφορικά μέσα.
β) Κατά το 4μηνο Μαρτίου - Ιουνίου '99, συνελήφθησκαν από τις Α.Δ.              των παραμεθόριων, με Π.Γ.Δ.Μ., Βουλγαρία και Τουρκία, νομών Πέλλας, Κιλκίς, Σερρών, Δράμας, Ξάνθης Ροδόπης και 'Εβρου, 9.563 λαθρομετανάστες, 116 διακινητές και κατασχέθηκαν 74 μεταφορικά μέσα, ενώ το αντίστοιχο 4μηνο του 2000 (που άρχισε η λειτουργία των Τ.Σ.Φ.), συνελήφθησαν 19.550 λαθρομετανάστες, 175 διακινητές και κατασχέθηκαν 129 μεταφορικά μέσα.
- Αναλυτικοί συγκριτικοί πίνακες, εμφαίνονται στους ΔΕΙΚΤΕΣ 2 και 3. γ) Σε ό,τι αφορά τις λοιπές μορφές διασυνοριακής εγκληματικότητας, σημειώνεται ότι από τους Συνοριοφύλακες συνελήφθησαν 63 άτομα για παραβάσεις περί ναρκωτικών, 4 άτομα για παραβάσεις περί όπλων, 6 άτομα για κλοπές αυτοκινήτων, 2 για πλαστά έγγραφα και 2 για λαθρεμπόριο τσιγάρων, ενώ κατασχέθηκαν 4 πιστόλια, 7 όπλα τύπου καλάσνικωφ, 1 πυροβόλο όπλο και αριθμός φυσιγγίων, γεμιστήρων και ξιφολογχών, 6 οχήματα, 2.360 κουτιά λαθραίων τσιγάρων 2.100 περίπου κιλά ινδικής κάνναβης, 1.450 ναρκωτικά χάπια, 764 γρ. ηρωίνης και 884 γρ. όπιου.
7.- Ως γνωστόν, σύμφωνα με το κεκτημένο SCHENGEN, θα πρέπει στα εξωτερικά σύνορα των Κ-Μ, να υπάρχει όσο το δυνατόν πληρέστερη επιτήρηση των χερσαίων και θαλασσίων συνόρων, να διενεργούνται εμπεριστατωμένοι έλεγχοι και να ενισχύονται τα μέτρα άμεσης απομάκρυνσης των υπηκόων τρίτων χωρών που έχουν εισέλθει παράνομα σε μία χώρα μέλος. 'Ετσι, η Ελλάδα, συμμορφούμενη με τα δεδομένα αυτά, ανέπτυξε τις Υπηρεσίες Συνοριακής Φύλαξης.
Επιπλέον, στο ίδιο πλαίσιο, γνωρίζεται ότι, η αρμόδια Επιτροπή εμπειρογνωμόνων SCHENGEN που επισκέφθηκε πέρυσι τον Οκτώβριο τη χώρα μας και η οποία θα επανέλθει τον ίδιο μήνα εφέτος, διαπίστωσε ότι στα Ελληνοαλβανικά σύνορα, από την τοποθέτηση των Συνοριοφυλάκων τα αποτελέσματα που επιτεύχθηκαν ήταν ενθαρρυντικά, ως προς τη σύλληψη λαθρομεταναστών, σε σχέση με προηγούμενο διάστημα που δεν λειτουργούσαν οι εν λόγω Υπηρεσίες.
Ταυτόχρονα, όμως, προέβη σε σύσταση για επέκταση του θεσμού αυτού και στα λοιπά χερσαία σύνορα, ιδίως στα Ελληνοτουρκικά, ώστε να γίνεται ουσιαστικός έλεγχος και επιτήρηση αυτών, για την καταπολέμηση της λαθρομετανάστευσης και της διασυνοριακής εγκληματικότητας.
8.- Τέλος, πρέπει να υπογραμμισθεί το αναμφισβήτητο γεγονός ότι η όλη μέχρι σήμερα δράση των Υπηρεσιών Συνοριακής Φύλαξης, συνέβαλε αποφασιστικά και στην παγίωση του αισθήματος ασφαλείας των κατοίκων των παραμεθορίων περιοχών.") 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Συνεπώς  η απόδοση των υπηρεσιών αυτών δεν μπορεί να αμφισβητηθεί και πιστεύω ότι ορθώς και η Νέα Δημοκρατία στο πρόγραμμά της έλεγε, ότι πρέπει να αυξήσουμε τον αριθμό των συνοριοφυλάκων, οι οποίοι θα πρέπει να σας πω ότι λειτουργούν κατά τρόπο υποδειγματικό, διότι πρόκειται περί παιδιών με ειδικές ικανότητες. Προέρχονται όλοι από τις ειδικές δυνάμεις του Στρατού ή ήταν έφεδροι αξιωματικοί. Με την ευθύνη και την καθοδήγηση της Ελληνικής Αστυνομίας και των αξιωματικών της αποδίδουν σημαντικά αποτελέσματα. Τα πιο σημαντικά αποτελέσματα τα αποδίδουν στις ακριτικές περιοχές.
Εκεί έχει τονωθεί το αίσθημα ασφάλειας. Γιατί ακούω συνεχώς για το αίσθημα ασφάλειας στις ακριτικές περιοχές, θέλω να πω ότι δεν υπάρχουν λαθρομετανάστες στις ακριτικές περιοχές. Δεν μένει κανένας λαθρομετανάστης στα Γιάνεννα και τη Φλώρινα. Εισέρχονται στο εσωτερικό, προκειμένου να ζητήσουν δουλειά. Οι περιοχές αυτές δεν έχουν μόνο τους λαθρομετανάστες αλλά έχουν και μία δεύτερη ζώνη με τα μεταβατικά αποσπάσματα, τις οργανωμένες δυνάμεις της Αστυνομίας προκειμένου να μην υπάρχει η δυνατότητα ή να ελαχιστοποιούν τη  δυνατότητα εισόδου στη χώρα.  Υπήρξε το ερώτημα "γιατί κάνετε δεύτερη ζώνη συνοριοφυλακής". Για τον απλούστατο λόγο αγαπητοί συνάδελφοι: Εμείς που αντιμετωπίζουμε καθημερινά τα προβλήματα σε συννενόηση με τις τοπικές κοινωνίες πρέπει να βρούμε λύσεις στα προβλήματα. Ποιος θα αστυνομεύσει το Βόιο στην Κοζάνη; Οι διακόσιοι αστυνομικοί της Κοζάνης οι οποίοι πρέπει να αντιμετωπίσουν την εγκληματικότητα και τα ναρκωτικά  και να επιβάλουν την τάξη στο νομό; Ποιός θα αστυνομεύσει την Πίνδο, τα Γρεβενά, τα Τρίκαλα, την 'Αρτα, την Πρέβεζα, το Βέρμιο; Οι διακόσιοι αστυνομικοί της Πέλλας και της Ημαθίας; Προς Θεού.
Απαντάμε, λοιπόν, βάσει ενός σχεδίου. Ταυτόχρονα θα εμπλουτίσουμε την πρώτη γραμμή σε περιοχές όπου υπάρχει έλλειμμα όπως είναι η Καστοριά, η Φλώρινα, η Δράμα, το Κιλκίς, η Πέλλα. 'Οπου δηλαδή υπάρχουν ακόμα προβλήματα στην πρώτη γραμμή θα ενισχυθούν αυτές οι περιοχές και θα δημιουργηθεί η δεύτερη γραμμή.
Υπάρχει ένα συνολικό σχέδιο λοιπόν. 'Οπως ξέρετε αυτά τα παιδιά προσλαμβάνονται όλα με κριτήρια βάσει νόμου που ψηφίσαμε ομόφωνα στη Βουλή. Ούτε παράθυρο  ούτε ρουσφέτια. Συνεπώς, ούτε σε αυτό το σημείο μπορεί κανείς να αναζητήσει τον παραμικρό ψόγο.
Οι ειδικοί φρουροί είναι ένα μέτρο το οποίο πήραμε προκειμένου να απελευθερώσουμε στα μεγάλα αστικά κέντρα κυρίως Αθήνα και Θεσσαλονίκη αστυνομικούς από τη φύλαξη στόχων, ανάγκες οι οποίες αυξάνονται όλο και περισσότερο δυστυχώς και αναφέρομαι κυρίως σε στόχους που έχουν να κάνουν με διπλωματικές αντιπροσωπείες, να βγάλουμε στο δρόμο και στις γειτονιές σας αστυνομικούς με πεζές περιπολίες, να ενισχύσουμε με την αναδιάρθρωση που κάναμε τις υπηρεσίες ασφαλείας, για να ασχοληθούν με την εγκληματικότητα και ταυτόχρονα οι ειδικοί φρουροί να ασχοληθούν με τη φύλαξη των στόχων.
Είναι πολύ καθαρός ο στόχος και ακόμα πιο καθαρός ο ρόλος των ειδικών φρουρών. Προβλέπουμε ακόμα, όπου υπάρχει περίσσευμα ειδικών φρουρών, μαζί με τους αστυνομικούς να συμμετέχουν σε πεζές ή εποχούμενες περιπολίες και να επιβοηθούν το έργο της Ελληνικής Αστυνομίας σε περιοχές που έχουν μεγάλη έκταση, όπως είναι η Ανατολική και Δυτική Αττική, όπου υπάρχει ένα έλλειμμα αστυνόμευσης και έλλειμμα σε προσωπικό.
Επίσης άκουσα από τον κύριο συνάδελφο του Συνασπισμού ότι το Υπουργείο έχει μειώσει τους αστυφύλακες και αύξησε τους αξιωματικούς.  Βεβαίως αύξησε τους αξιωματικούς αφού υπάρχει μία σειρά από νέες δραστηριότητες οι οποίες απαιτούν προσωπικό, απαιτούν αξιωματικούς που θα είναι υπεύθυνοι για τους ειδικούς φρουρούς, τους συνοριοφύλακες. 'Ολα τα τμήματα συνοριοφυλακής έχουν υπεύθυνο αξιωματικό ή υπεύθυνους αξιωματικούς. Γι αυτό το λόγο έγιναν οι περισσότεροι αξιωματικοί.  Αγαπητοί συνάδελφοι πρέπει να συμφωνήσουμε όλοι εδώ μέσα στα πλαίσια μίας προσπάθειας που κάνουμε κάθε φορά, τουλάχιστον στα βασικά ζητήματα ότι είναι ανάγκη σήμερα να εμπλουτίσουμε και τη συνοριακή φύλαξη της χώρας μας και να μπορέσουμε να δημιουργήσουμε και άλλους μηχανισμούς ανάσχεσης και αναχαίτισης της λαθρομετανάστευσης και από την άλλη πλευρά με τους ειδικούς φρουρούς να απελευθερώσουμε προσωπικό το οποίο θα αποδοθεί στην πάταξη της εγκληματικότητας.
Αυτή, λοιπόν, είναι η φιλοσοφία, αυτός είναι ο στόχος του νομοσχεδίου, το οποίο συζητάμε σήμερα και σας καλώ όλους να το υπερψηφίσετε.
Νομίζω ότι αποτελεί αναγκαιότητα σήμερα όχι απλά η αύξηση του προσωπικού, όπως είπε ο κ. Κοσιώνης προηγουμένως, ούτε αποτελεί αυτό αυτοσκοπό. Αποτελεί κύριο στόχο όλων μας, πιστεύω, να μειώσουμε στο ελάχιστο την εγκληματικότητα και να αισθάνεται επιτέλους ο πολίτης στη χώρα του και στο σπίτι του ασφαλής.
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Και εμείς ευχαριστούμε τον κύριο Υπουργό.
Ο κ. Αναγνωστόπουλος  ο Κοινοβουλευτικός Εκπρόσωπος της Νέας Δημοκρατίας  έχει το λόγο.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κύριε Πρόεδρε, το σχέδιο νόμου το οποίο συζητούμε είναι πολύ μεγαλύτερης σημασίας από αυτή που νομίζουμε εκ πρώτης όψεως και θα πρέπει να το δούμε λίγο μέσα στην προοπτική του χρόνου, για να αντιληφθούμε τι προβλήματα είναι ενδεχόμενο να δημιουργηθούν στην πατρίδα μας με την αθρόα είσοδο οικονομικών μεταναστών που δεν υπάρχει κανένας έλεγχος και δεν ξέρουμε απολύτως τίποτα, ούτε πόσοι είναι ούτε πώς συμπεριφέρονται. Γνωρίζω ότι το σύνολο αυτών είναι γύρω στο ένα εκατομμύριο σήμερα στην Ελλάδα, μπορεί να είναι λίγο λιγότερο, μπορεί να είναι και λίγο περισσότερο.
'Ομως δεν αισιοδοξώ μετά την ομιλία του κυρίου Υπουργού Δημοσίας Τάξεως ο οποίος είπε, ότι ο κ. Μαρκογιαννάκης ταύτισε τους μετανάστες με την εγκληματικότητα. Ουδέν ψευδέστερον τούτου. 'Ομως εκείνο που θέλω να πω στον αγαπητό Υπουργό που πολιτεύεται στην περιφέρεια, είναι ότι πρέπει να προβληματισθεί. Ενδεχομένως στα μεγάλα αστικά κέντρα υπήρχε εγκληματικότητα και ασφαλώς μεγάλωσε με τους ξένους λαθρομετανάστες. Στην Ελληνική περιφέρεια δεν υπήρχε εγκληματικότητα. Στο νομό που πολιτεύεται ο κ. Χρυσοχοίδης ή στο νομό που πολιτεύομαι εγώ, οι άνθρωποι πήγαιναν με σιγουριά στα χωράφια τους, έβγαιναν από τα σπίτια τους, δεν είχαν κανένα πρόβλημα να διακινηθούν.  Τώρα μόλις νυχτώσει, αμπαρώνεται ο κόσμος. Και έρχεται ο κύριος Υπουργός να μας πει ότι ταυτιζόμαστε με την εγκληματικότητα. Επισημαίνουμε μια πραγματικότητα.
Θέλω να πω ακόμη, ότι αν δεν εμπεδωθεί το αίσθημα ασφαλείας στη χώρα και ειδικότερα σε μερικές ευαίσθητες περιοχές, δεν μπορούμε να περιμένουμε ούτε ανάπτυξη ούτε πρόοδο ούτε επένδυση ούτε καλές προοπτικές.
Νομίζω, λοιπόν, ότι η γωνία από την οποία βλέπει η Κυβέρνηση το πρόβλημα, δεν είναι αυτή που μπορεί να έχει αποτελέσματα. Ισχυρίζομαι όπως ορθώς είπε ο εισηγητής μας και το λέω με κάθε ευκαιρία, μπροστά στο μέγεθος του προβλήματος θα έπρεπε να έχει σημάνει συναγερμός στην Κυβέρνηση διότι είναι μείζον. Είναι μείζον διότι οδηγούμεθα πλέον προς εξελίξεις που δεν ξέρω που μπορεί να μας οδηγήσουν.
Προχθές ήμαστε στην Καστοριά και ακούσαμε να έχουν υποβληθεί αιτήματα δημιουργίας σχολείων μειονοτήτων και μια σωρεία άλλων προβλημάτων που δημιουργούνται από την αθρόα εισροή ξένων μεταναστών.
Κύριε Πρόεδρε, η Νέα Δημοκρατία και ο ομιλών, δεν είμαστε άμοιροι κοινωνικής ευαισθησίας. Την έχουμε πολύ έντονη. 'Ομως η ευθύνη μιας κυβέρνησης είναι να ελέγξει και να εξετάσει πόσους αλλοδαπούς αντέχει η κοινωνία και πόσους αντέχει η οικονομία και ποια είναι τα πρόσθετα μέτρα που θα πρέπει να ληφθούν αφού η Ελλάδα έχει μια τελείως διαφορετική γεωπολιτική θέση σε σχέση με τις άλλες χώρες της Ευρωπαϊκής 'Ενωσης. Εμείς περιβαλλόμαστε από χώρες που γεννούν οικονομικούς μετανάστες. Και βεβαίως επειδή τα χιλιόμετρα των συνόρων μας είναι δεκάδες χιλιάδες, θα πρέπει να ληφθούν ιδιαίτερα μέτρα και δεν τα βλέπω αυτά.
Εκτιμώ, λοιπόν, ότι το έλλειμμα της μεταναστευτικής πολιτικής που λέει ο κύριος Υπουργός, είναι σκόπιμο να στραφεί προς κατευθύνσεις που θα φέρουν αποτελέσματα. Δεν είναι δυνατόν να ερχόμαστε και να λέμε για το τι κάνουν οι 'Ελληνες, αν προσφεύγουν στον κύριο Υπουργό οι Βουλευτές να κρατήσουν τον Αλβανό ή τον όποιο μετανάστη ως εργάτη γης. Τα γνωρίζουμε αυτά. Αλλά εδώ συζητούμε για τη  γενικότερη πολιτική. Πώς θα μπορέσει να αλλάξει πολλά πράγματα απ' όσα συμβαίνουν, αρχής γενομένης από τη νοοτροπία του 'Ελληνα. Είκοσι χρόνια κυβερνάει, δεν είναι χθεσινή η Κυβέρνησή σας.
Ισχυρίζομαι ότι πρέπει να υπάρξει μια τελείως διαφορετική αντιμετώπιση του προβλήματος. Παρατηρώ ότι σήμερα στη χώρα, υπάρχει μια κατάσταση ανεξέλεγκτη και μιλάμε τώρα για τους συνοριακούς φρουρούς. 'Ημουν προ μιας εβδομάδος στην Καστοριά. Δεν θα πω αυτήν τη στιγμή τι μας είπαν οι αστυνομικές αρχές -νομίζω κατέθεσε έγγραφο ο κ.Μαρκογιαννάκης-αλλά θα πω τι μας είπαν οι συνοριακοί φύλακες. Πήγαμε σ'ένα φυλάκιο που βρίσκονται αυτά τα νέα παιδιά, περίπου άμοιροι του θέματος -και βεβαίως δεν φτάνει να έχει υπηρετήσει κανείς στους βατραχανθρώπους. Οι άνθρωποι αντιμετωπίζουν κίνδυνο που δεν γνωρίζουν πώς να τον αντιμετωπίσουν- και μας είπαν ότι παίρνουν δεκαπέντε σφαίρες το χρόνο. Αλίμονο αν υπερβούν αυτό το όριο και ότι αγοράζουν σφαίρες. Ο οπλισμός τους και ο γενικότερος εξοπλισμός είναι σε αθλία κατάσταση. Και αν ήταν μόνο των συνοριακών φρουρών... Αναφέρατε, ότι ο προϋπολογισμός διαθέτει κονδύλια  για να υπάρξει ενίσχυση αυτών των σωμάτων και ιδίως του αστυνομικού.
Για την Καστοριά επαναλαμβάνω, που υπάρχει πρόβλημα, έχω έγγραφο της 'Ενωσης Αστυνομικών Υπαλλήλων του νομού. Υπόμνημα που λέει ότι δεν έχουν θερμικές κάμερες για να παρακολουθούν τι γίνεται, δεν έχουν διόπτρες νυχτός να βλέπουν τι γίνεται το βράδυ -το βράδυ μπαίνουν οι ξένοι- δεν έχουν αλεξίσφαιρα γιλέκα. Και επειδή ο κύριος Υπουργός είπε ότι είναι βαριά για τα Καλάζνικοφ θελω να του πω ότι τέλος πάντων, κάτι ξέρουν και οι υπόλοιποι. Δεν είναι θέμα αν είναι βαρύ ή ελαφρύ, αλλά το θέμα είναι ποια είναι η ποιότητα του γιλέκου και πόσο προσαρμόζεται στο σώμα αυτού που το φοράει. Αυτά είναι γνωστά, κύριε Υπουργέ.
Πέρα απ'αυτό δεν έχουν σταθμούς ασυρμάτου επικοινωνίας, δεν έχουν πομποδέκτη. Είναι δυνατόν να πάει κανείς στο δάσος και να μην έχει επικοινωνία με τη βάση του ή επικοινωνία με τους άλλους; Και εδώ μιλάμε για δαπάνες ασήμαντες. Πήρατε τα αυτοκίνητα, κύριε Υπουργέ, και καλά κάνατε. Μα, δεν πήρατε αυτά τα πράγματα και ιδίως σε ευαίσθητους νομούς ό πως είναι η μεθόριος; Αυτά είναι αδιανόητα. Το πρωτότυπο του υπομνήματος το έχουν κοινοποιήσει και στο Υπουργείο Δημόσιας Τάξης αλλά αν θέλετε να το καταθέσω ευχαρίστως για να το διαβάσει και ο Υπουργός. Το υπογράφει ο Πρόεδρος και ο Γενικός Γραμματέας των αστυνομικών Νομού Καστοριάς και διερωτώνται οι άνθρωποι: Μα είναι δυνατόν να μας στέλνετε να κάνουμε μια τόσο δύσκολη δουλειά, άοπλοι και ανυπεράσπιστοι; Πέρα απ'αυτό, κύριε Υπουργέ,  υπάρχουν και κάποια άλλα θέματα που παρατηρώ ότι δεν τα αντιμετωπίζει η Κυβέρνηση, ώστε να υπάρξει μια αποτελεσματική πολιτική. Κάθε μέρα  συζητούμε για την περιβόητη χρήση του όπλου και ξέρει ο αστυνομικός αν τραβήξει όπλο και προλάβει αυτός θα πάει κατηγορούμενος, αν τον προλάβει ο άλλος, θα τον σκοτώσει. Λέω, λοιπόν, αν έχουμε σύγχυση, γιατί δεν αφαιρούμε το όπλο από τον αστυνομικό; Στην εξάρτησή του φέρει όπλο, φέρει πιστόλι. Ας κάνουμε ό,τι κάνουν οι Εγγλέζοι. Φέρε γκλόμπ. Εδώ, λοιπόν, από τη μια μεριά το έχει ο άνθρωπος και από την άλλη δεν ξέρει τι να το κάνει.  Το συζητάμε και το ξανασυζητάμε, ενώ επιβάλλεται η λογική  για κατάχρηση  ή για αχρησία.  Ανάμεσα σ'αυτά τα δύο υπάρχει και η ορθή χρήση.  Αλλά ξέρετε, γνωρίζουν όλοι οι κακοποιοί ότι δεν έχουν κανένα πρόβλημα αν δουν αστυνομικό απέναντί τους, γιατί ο αστυνομικός φοβάται να τραβήξει όπλο. Ξεκαθαρίστε το θέμα επιτέλους.
Και όχι μόνο. Δώστε ηθικό στα Σώματα Ασφαλείας. Οι άνθρωποι στερούνται ηθικού. Σε εμπόλεμο κατάσταση βρίσκεται ο αστυνομικός δεν βρίσκονται άλλοι ένστολοι.
Ειδικότερα, λοιπόν, για να επανέλθω στους συνοριακούς φρουρούς, βλέπω ότι υπαρχει ένα καθεστώς που τους αφορά που δεν ξέρουν και οι ίδιοι πού θα βρεθούν μετά από πέντε χρόνια, τι θα γίνει. Γνωρίζετε,  όμως, και γνωρίζουμε όλοι, ότι η ανάκαμψη των οικονομιών των χωρών που γεννούν οικονομικούς μετανάστες είναι πολύ βραδεία και θα κρατήσει πολλές δεκαετίες.
Γιατί, λοιπόν, αντί να λέτε "πενταετούς θητείας" και να τους παίρνετε με συνοπτικές διαδικασίες, δεν παίρνετε αστυνομικούς σε ειδικό σώμα για τη φύλαξη των συνόρων, να εκπαιδευτούν, να έχουν μια σιγουριά, να έχουν μια ασφάλεια, να έχουν μια ασφάλιση, να ξέρουν πού βρίσκονται και όχι να ζουν με αβεβαιότητα.
'Οπως είπε προηγουμένως και ο εισηγητής του Συνασπισμού  ούτε καν σύστημα πειθαρχικών κυρώσεων δεν υπάρχει. Είναι πράγματι ακριβές αυτό. Υπάρχει μια κατάσταση χαώδης. Είναι δυνατόν, λοιπόν, να προκύψει αποτέλεσμα μέσα από αυτήν την πραγματικότητα; Πέρα από αυτό, οι εντεταλμένοι για τη φύλαξη των συνόρων είναι οι 'Ενοπλες Δυνάμεις της χώρας. Εγώ δεν βλέπω να ενισχύονται τα φυλάκια εκεί που πρέπει, να γίνεται αυτό που πρέπει. Η 15η Μεραρχία, όπως μου έλεγαν στην Καστοριά,  έγινε  Ταξιαρχία, μειώθηκαν τα φυλάκια στα σύνορα.  Διερωτάται πλέον κανείς: Που το πάμε, τι γίνεται εδώ; Ακούω μεγαλοστομίες για τους ξένους, ότι είμαστε λαός φιλόξενος. Πράγματι ισχύει αυτό, όπως ισχύει και για άλλες χώρες.
Και δεν υπολείπονται σε δημοκρατία. Καμία χώρα της Ευρωπαϊκής 'Ενωσης, δεν έχει  το πρόβλημα της έκτασης των συνόρων  που έχουμε εμείς αφού δεν περιβάλλονται από χώρες που γεννούν  οικονομικούς μετανάστες. Παρά ταύτα παίρνουν μέτρα.
Εδώ ποια είναι τα μέτρα; Καθόμαστε συνέχεια και "βγάζουμε κορώνες". Καλές είναι οι "κορώνες", αλλά, κύριε Υπουργέ, προσέξτε καλά, διότι τα παιδιά μας και τα εγγόνια μας θα μας αναθεματίζουν πολύ για την πολιτική την οποία ακολουθούμε και εφαρμόζουμε. Είναι κρίμα να μην παίρνουμε τα επιβαλλόμενα μέτρα. Αντιλαμβάνομαι ότι ευαισθησία ασφαλώς υπάρχει και επιβάλλεται σε πολλούς τομείς να εκδηλώνεται και να διαφαίνεται. Αλλά εδώ περνάμε στην ασυδοσία.
Είπε ο κύριος Υπουργός ότι συνελήφθησαν εκατόν έξι χιλιάδες. Και  αν συνελήφθησαν; Το ίδιο βράδυ γύρισαν πίσω οι άνθρωποι. Αν πάτε και ρωτήσετε τον οδηγό του αυτοκινήτου που έχει προωθήσει προς τα σύνορα τους λαθρομετανάστες, γυρίζοντας πίσω, αν σταματήσει κάπου για καφέ, βλέπει τους ίδιους λαθρομετανάστες που πήγε στα σύνορα. Τα πράγματα πλέον είναι κωμικά. Αυτά δεν τα γνωρίζετε; Είναι πρακτικά θέματα και έχετε χρέος να τα αντιμετωπίσετε με ευθύνη και αποτελεσματικότητα. 'Ετσι, λοιπόν, κύριε Πρόεδρε, νομίζω ότι  -όπως και σε άλλους τομείς- και εδώ δεν υπάρχει πολιτική.
'Εμεινα κατάπληκτος που άκουσα προ ολίγου τον κύριο Υπουργό  να μιλάει για την αναδιάρθρωση της Αστυνομίας στην Αττική  και  την υπόλοιπη Ελλάδα. Μα αυτά που προηγήθηκαν ποιος τα έκανε; Τα έκανε κάποια άλλη κυβέρνηση; Εδώ το "άλας της γης" πριν από ένα χρόνο ήταν τα πολυδύναμα. Ως πότε θα πειραματιζόμαστε σε αυτήν τη χώρα; Και ως πότε αυτή η Κυβέρνηση θα μεταλλάσσεται και θα αλλάζει γνώμες και απόψεις από το σημαντικότερο μέχρι το πιο ασήμαντο θέμα. Τώρα, λοιπόν, πάλι έχουμε αναστάτωση, πάλι αλλαγές, πάλι καινούρια τμήματα πάλι καταργήσεις. Δεν είναι δυνατόν να γίνονται αυτά τα πράγματα.
Σε ό,τι αφορά τον κομματισμό, θέλω να πω στον εκπρόσωπο του Συνασπισμού, ότι υπήρξα Υπουργός Δημοσίας Τάξεως ενάμισι χρόνο, κύριε Λεβέντη.  Εάν βρείτε έναν αστυνομικό που να σας πει ότι για τα πολιτικά του φρονήματα είχε κακή μεταχείριση, να τον φέρετε εδώ να με διαψεύσει.  Και αυτά τα οποία βλέπω τώρα μέσα στα Υπουργεία είναι πρωτοφανή! 'Οχι μόνο σε ό,τι αφορά τον κομματισμό, αλλά και σε ό,τι αφορά τη γενικότερη πολιτική.
Μιλήσατε για διαφθορά. Γιατί, κύριε Υπουργέ,  να υπάρχει αυτή η διαφθορά στην Αστυνομία;  Γιατί να επεκταθεί σε αυτό το βαθμό; Γιατί να φτάσει σε αυτό το σημείο; Μπαίνει ο εισαγγελεύς στο Υπουργείο Δημοσίας Τάξεως, ο κ. Γεράκης, χωρίς καν να ειδοποιήσει την πολιτική ηγεσία, συλλέγει υλικό, κάνει ανακρίσεις και δεν γνωρίζουμε τι προέκυψε, τι συμβαίνει. Ενώ οι δυσάρεστοι ψίθυροι είναι διάχυτοι.
Να σας πω και κάτι άλλο: Δεν έχω τίποτα με τον κύριο Αρχηγό του Σώματος, αλλά δεοντολογικά δεν είναι σωστό στην εφημερίδα που διαβάζω ότι διατηρείται ο Αρχηγός του Σώματος, στην ίδια σελίδα, στην ίδια ειδησεογραφία, να αναγράφεται ότι διενεργείται ανάκριση σε βάρος του για πειθαρχικά και για ποινικά αδικήματα. Τέλος πάντων υπάρχει και μια δεοντολογία! Υπάρχει και μια ευαισθησία! Κάπου πρέπει αυτά να τα προσέξετε. Εκτός αν συμβαίνει τίποτε άλλο, εκτός αν έχει προηγηθεί κάτι άλλο. Αλλιώς δεν εξηγούνται όλα αυτά.
'Ετσι, αγαπητέ μου κύριε Υπουργέ, εκτιμώ ότι θα πρέπει να σημάνει στην Κυβέρνηση καμπανάκι και να καθίσουν τα Υπουργεία Εθνικής Αμύνης, Δημοσίας Τάξεως Εμπορικής Ναυτιλίας και Οικονομικών και να δουν με ποια μέσα και μέχρι ποιου σημείου θα πρέπει να υπάρξει ο επιβαλλόμενος συντονισμός.
Να σας πω και κάτι άλλο το οποίο δημιουργεί μεγαλύτερη σύγχυση.  Παίρνουν τις κάρτες. Μόλις πάρει την κάρτα ο αλλοδαπός σε  οποιοδήποτε νομό της μεθορίου, την άλλη μέρα είναι στην Αθήνα. Είναι δύσκολο πράγμα να παίρνουν τις κάρτες για τους νομούς στους οποίους βρίσκονται; Πού βρίσκεσθε κύριε; Στο Νομό Καρδίτσας; Μάλιστα. Εδώ ισχύει η κάρτα σου.  Βρήκες δουλειά, κατσε εδώ. Δεν ειναι δυνατό, λοιπόν, να παρακολουθούμε αυτήν την κατάσταση.
Επιπλέον κάποια στιγμή θα πρέπει με τις χώρες που μας στέλνουν αυτόν τον κόσμο, διότι οι περισσότεροι αποστέλλονται, να γίνουν κάποιες διακρατικές συμφωνίες, αλλά αυστηρές και να ελεγχθεί αν τηρούνται ή όχι. Δεν λέω να επανέλθουμε στη νοοτροπία του Εμβέρ χόντζα, αλλά εάν δεν φυλαχθούν τα αλβανικά σύνορα  ή τα όποια άλλα σύνορα, όμορα με την Ελλάδα και από την άλλη πλευρά, αποτέλεσμα δεν προκύπτει. Δεν μπορεί, λοιπόν, η Ελλάδα να δίνει για την ανάκαμψη της οικονομίας της Αλβανίας δισεκατομμύρια και να τους λένε πάτε μέσα όλοι.
Επιτέλους, κύριε Πρόεδρε, τονίζω ότι το θέμα είναι ιδιαίτερα σοβαρό και εκτιμώ ότι θα πρέπει να υπάρξει άλλη μεταναστευτική πολιτική.
Αφού κύριοι βλέπω ότι στην πρόληψη δεν υπάρχει αποτέλεσμα, που θα την επιθυμούσαμε και θα την ευχόμασταν όλοι, ας υπάρξει στην καταστολή μία σοβαρότερη αντιμετώπιση.
Ακόμα και από την έκθεση της Επιστημονικής Υπηρεσίας της Βουλής, παρατηρώ ότι διατηρούνται κάποιες επιφυλάξεις για την πρόσληψη αυτών των ανθρώπων, για το αν μερικοί είναι της παιδείας που ζητάει ο νόμος ή όχι. Γιατί λοιπόν, τονίζω, εφόσον ξέρουμε ότι το πρόβλημα έχει βάθος, να μην αυξάνονται κανονικά οι αστυνομικοί, για να μη μένει και στον αστυνομικό το παράπονο ή σκέψη ότι "εγώ, έδωσα εξετάσεις, μπήκα, έκανα τόσα εξάμηνα εκπαίδευση και έρχεται κάποιος άλλος, ο οποίος δεν υφίσταται καμία δοκιμασία. Και ευλόγως θα σας το ζητήσουν οι άνθρωποι, διότι ένας συνοριακός φύλακας που μεθαύριο θα είναι τριάντα χρονών θα πει: "Κύριε, εγώ έχω πέντε χρόνια, τι θα κάνεις τώρα θα με διώξεις;" Κατά συνέπεια, θα πρότεινα να αποτανθείτε στον Πρωθυπουργό και να ζητήσετε άλλου είδους μεταναστευτική πολιτική.
Για να τελειώνω, το είπα μία ημέρα στον κυριο Υπουργό σε επίσκεψη που του έκανα στο Υπουργείο.  'Ενα από τα μεγαλύτερα λάθη αυτής της Κυβέρνησης ήταν  η διάλυση της αγροφυλακής. Δεν είναι μόνο οι πυρκαγιές, δεν είναι μόνο η αρχαιοκαπηλία, δεν είναι τα ναρκωτικά, δεν είναι ό,τι άλλο μπορείτε να φαντασθείτε, είναι ότι θα μπορούσαν να είναι καλοί πληροφοριοδότες στις αστυνομικές και στρατιωτικές αρχές, για όλο το κακό που γίνεται στα σύνορα.
Γιατί τους καταργήσατε; Τι έχετε με τους ανθρώπους; Υπήρξαν χρησιμότατοι. Ξέρετε, η Θεσσαλία πλημμυρίζει όταν έχει νερά, διότι δεν υπάρχει αγροφυλακή, διότι πάει ο καθένας γυρίζει το νερό όπως τον βολεύει και δεν υπάρχει κάποιος να εποπτεύει για να επαναφέρει τα πράγματα στην πρωτέρα κατάσταση.
Κύριε Πρόεδρε, λυπάμαι αλλά και γι' αυτό το μείζονος σημασίας θέμα, διαπιστώνω την απουσία μιας πολιτικής της Κυβέρνησης που θα μπορούσε να είναι τελεσφόρος, αποτελεσματική. Σε άλλες χώρες, υπήρξε αντιμετώπιση και τονίζω, σε χώρες που δεν έχουν το πρόβλημα στο μέγεθος που το έχουμε εμείς.
Πείτε μου, όμως, είναι μόνο αυτό; Εδω βοά το σύμπαν ότι γίνεται εμπόριο της βίζας στα ελληνικά προξενεία και δεν είδαμε για κανέναν από αυτούς τους κυρίους για τα προξενεία που αναφέρονται, για τα πρόσωπα που φημολογούνται, να υπάρξει μία κύρωση.
'Εχετε συνειδητοποιήσει, κύριοι, ως Κυβέρνηση, το τι σημαίνουν όλα αυτά τα πράγματα; Το πού θα βρεθεί η χώρα μας μετά από είκοσι χρόνια πού θα είμαστε περίπου μισοί και μισοί; Δεν διακατέχομαι από κανένα μένος εναντίον κανενός ξένου, αλλά επιτέλους πρέπει να διαφυλάξουμε και την χώρα μας. Δεν μπορεί να βγαίνετε στην τηλεόραση και να λέτε προεκλογικώς "πρώτα η Ελλάδα" και εδώ να μας λέτε "δεν βαριέσθε". Είναι μακριά από μένα, κύριε Πρόεδρε, κάθε διάθεση λαϊκισμού, αλλά εκτιμώ ότι το θέμα είναι μείζονος σημασίας.
Η Κυβέρνηση οφείλει να λάβει σοβαρότατα μέτρα για την αντιμετώπιση αυτού του προβλήματος.  Ξέρω ότι ο κ. Χρυσοχοίδης είναι άνθρωπος καλών προθέσεων και χαμηλών τόνων. 'Ομως, είναι προφανές ότι κάτι άλλο υπάρχει που δεν τον αφήνει να δουλέψει. Διότι δεν μπορώ να φαντασθώ ότι ο κ. Χρυσοχοϊδης δεν βλέπει αυτά που βλέπουμε όλοι. Είναι αδύνατον να μη τα βλέπει.
Επειδή, λοιπόν, δεν το πιστεύω αυτό, θα του έλεγα να γίνει απαιτητικότερος και να δει το πράγμα περισσότερο από τη σκοπιά του "πρώτα η Ελλάδα".
Να δεχθούμε οικονομικούς μετανάστες, λαθρομετανάστες, αλλά κάποιο μέτρο πρέπει να υπάρχει και κάποιος έλεγχος. Αυτά που ακούω συνέχεια, ότι αν πει κανείς τη γνώμη του, διακατέχεται από ξενοφοβίες και ρατσισμούς, κάπου πρέπει να σταματήσουν.  Να συνειδητοποιήσουμε το μέγεθος του προβλήματος και να μάθουμε να συζητάμε με ειλικρίνεια και σοβαρότητα. Κανένας από μας δεν είναι ρατσιστής και σε κανέναν δεν αναγνωρίζω το δικαίωμα, σε κανέναν πολιτικό σχηματισμό, να είναι περισσότερο ευαίσθητος από τη Νέα Δημοκρατία. Αλλά δεν μπορεί να αγνοούμε το πρόβλημα.
Κύριε Υπουργέ, πάρτε μέτρα. Εδώ είναι από τις λίγες περιπτώσεις που θα άξιζε τον κόπο να ακούσετε όλα τα κόμματα. Γιατί το πρόβλημα, ενώ σήμερα φαίνεται μικρό, σε ένα βάθος χρόνου λίγων ετών θα γίνει εξαιρετικά σημαντικό. Οι συνέπειές του  θα βαραίνουν κι εσάς και την Κυβέρνησή σας.  Ευχαριστώ πολύ.
(Χειροκροτήματα από τη Νέα Δημοκρατία) 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ροβέρτος Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, θα είμαι σύντομος, γιατί πιστεύω ότι και με την πρωτολογία του Υπουργού έχουν δοθεί ουσιαστικά όλες οι απαντήσεις.
Θέλω να σταθώ, όμως, σε δύο, τρία σημεία. Υπάρχει μια διαφορετική αντίληψη από τη Νέα Δημοκρατία. Θεωρώ ότι επί της ουσίας υπάρχει διαφορετική αντίληψη.
Ο κ. Αναγνωστόπουλος -είναι χαρακτηριστικό- είπε ότι υπάρχει πρόβλημα, ότι πρέπει να υπάρξει ένας συναγερμός, ότι υπάρχει έλλειμμα πολιτικής, ο αξιωματικός φοβάται, εμπόλεμη κατάσταση...
Μέτρα, συγκεκριμένα μέτρα που να καλύπτουν το έλλειμμα πολιτικής δεν άκουσα. 'Ακουσα βέβαια εκφάνσεις πολιτικής, που σαφώς νομίζω ότι είναι ιδιαίτερα μειοψηφούσες απόψεις μέσα σ' αυτήν την Αίθουσα.
Πιστεύω, κυρίες και κύριοι συνάδελφοι, ότι ζούμε μία νέα πραγματικότητα ως χώρα, ως λαός. Για χιλιάδες χρόνια οι 'Ελληνες ήταν ουσιαστικά οι πρώτοι  ή τουλάχιστον από τους πρώτους οικονομικούς μετανάστες στον κόσμο. Κάθε οικογένεια είχε και έναν μετανάστη.
Τα τελευταία χρόνια οι 'Ελληνες νοιώθουν πια αυτοί ως υποδοχείς μεταναστών. Και θεωρώ ότι ο ελληνικός λαός και με κατανόηση και με ψυχραιμία αντιμετωπίζει το θέμα. Πιστεύω ότι είναι λάθος και θεωρώ ότι δεν βοηθάει, γιατί για την αντιμετώπιση του θέματος, προσωπικά δεν νομίζω ότι είναι πρόβλημα η σημερινή πραγματικότητα.
Ωστόσο, όμως, εμείς θα πρέπει να το αναγνωρίζουμε ως θέμα, γιατί τα επόμενα χρόνια, τις επόμενες δεκαετίες θα ζήσουμε με αυτήν την πραγματικότητα παρουσίας οικονομικών μεταναστών, που σαφώς θα διεκδικήσουν κι αυτοί τα δικαιώματά τους. Θα διεκδικήσουν τα ίδια δικαιώματα, που διεκδίκησαν οι δικοί μας μετανάστες στη Γερμανία. Θα διεκδικήσουν σχολειά, θα διεκδικήσουν να αναπαράγουν και αυτοί στα παιδιά τους τον δικό τους πολιτισμό. Αλίμονο αν εμείς αρνηθούμε ως πολιτική εξουσία, ως λαός, ως 'Ελληνες την αναπαραγωγή του όποιου πολιτισμού φέρνουν μαζί τους οι μετανάστες. Εμείς είτε διεκδικήσαμε αυτό το δικαίωμα όπου γης  είτε κάποιοι μας το πρόσφεραν.  Αλίμονο, αν εμείς ως πολιτική εξουσία και ως δομή πολιτικής εξουσίας μπούμε σε αυτήν τη λογική αμφισβήτησης αναφαίρετων ανθρώπινων δικαιωμάτων.
Είναι εντελώς λάθος και πιστεύω ότι υπερβαίνουμε τις απόψεις της κοινωνίας, ταυτίζοντας τη λαθρομετανάστευση με την εγκληματικότητα. Ξέρετε, πιστεύω ότι ο καθένας από μας τους 'Ελληνες θεωρεί το γείτονά του Αλβανό καλό και τον απέναντι εχθρό. Αν ένα μαγικό χέρι απέσυρε τους λαθρομετανάστες από την Ελλάδα, ενδεχομένως το Ακαθάριστο Εθνικό Προϊόν, σε σχέση με τα αγροτικά προϊόντα, να είχε πέσει στο μισό. Και βέβαια γεννώνται θέματα προς αντιμετώπιση και πιστεύω ότι η Κυβέρνηση έχει άξονες πολιτικής.
Ο πρώτος άξονας πολιτικής είναι ο τρόπος νομιμοποίησης της παρουσίας. Και άκουσα από τον κ. Αναγνωστόπουλο το παράξενο ότι αυτός που πήρε την πράσινη κάρτα στην Πρέβεζα θα πρέπει να καταδικαστεί ισοβίως να παραμείνει στην Πρέβεζα. Μα, κύριε Αναγνωστόπουλε, ο λαθρομετανάστης είναι ιδιαίτερα ελκτικός και παραγωγικός εργαζόμενος γιατί δεν έχει μόνιμο τόπο εργασίας,  δεν έχει σπίτι.  Δεν το ξέρετε αυτό; Φεύγει από την Πρέβεζα, πάει στα κεράσια, φεύγει από τα κεράσια πάει στις πατάτες και ουσιαστικά -ας είμαστε ειλικρινείς μεταξύ μας- αξιοποιείται από την ελληνική οικονομία αυτή η ταχύτατη διακίνηση εργατικού δυναμικού από νομό σε νομό.
Πιστεύω ότι η Νέα Δημοκρατία ως κόμμα, εγκλωβισμένη σε μια δογματική αντίληψη που δεν θέλω να επεκτείνω παραπέρα, επιχειρεί να ερμηνεύσει το φαινόμενο αντλώντας, αν θέλετε, καθοδηγητικά νήματα από την άποψή της περί έθνους. Και νομίζει ότι αν έλθουν εκατό, διακόσιες, τριακόσιες χιλιάδες εδώ, θα ανατραπούν τα πάντα σε αυτήν τη χώρα. 'Οχι, δεν ανατρέπονται.
Δεν ανατρέψαμε τίποτα εμείς, σε μία σειρά άλλες χώρες. Δεν μπορούμε να κλείσουμε τα σύνορα. Οι συνοριακοί φρουροί ή οι ειδικοί φρουροί είναι δύο πυλώνες υποβοηθητικοί στις δυνάμεις της Αστυνομίας. 'Ακουσα την πρόταση να μετατραπούν οι συνοριακοί φρουροί σε αστυνομικούς με πλήρη δικαιώματα. Και ερωτώ τον κ. Αναγνωστόπουλο, ο οποίος γνωρίζει, αν θέλετε, τους λόγους που επιβάλουν στη μεσοπρόθεσμη άσκηση αυτής της πολιτικής. Και βέβαια επί της ουσίας νομίζω ότι δεν διαφωνεί με την ύπαρξη και του σώματος και των συνοριακών φρουρών και των ειδικών φρουρών.
Aλλά επανέρχομαι πάλι στο θέμα, επιχειρώντας να σκιαγραφήσω τους βασικούς άξονες της πολιτικής που ακολουθεί η Κυβέρνηση. Είμαστε από τις πρώτες κυβερνήσεις στην Ευρωπαϊκή 'Ενωση,που προχωρήσαμε στη νομιμοποίηση λαθρομεταναστών με τη θαρραλέα πολιτική ύπαρξης πράσινης, μεταβατικής και μόνιμης κάρτας. Και ήταν ένα μέτρο πάρα πολύ τολμηρό για το οποίο μάλιστα, επαινεθήκαμε από τις χώρες της Ευρωπαϊκής 'Ενωσης, μέτρο που δεν το έχουν αποτολμήσει ακόμα μια σειρά από χώρες της Ευρωπαϊκής 'Ενωσης.  Δεύτερον, όσον αφορά τη φύλαξη είμαστε στη δυσμενέστερη θέση έναντι όλων των υπολοίπων χωρών της Ευρωπαϊκής 'Ενωσης και θα είμαστε σ' αυτήν τη θέση για τα επόμενα χρόνια.
Τρίτον, ποιος μπορεί να αμφισβητήσει τον ουσιαστικό τεχνολογικό εκσυγχρονισμό και όχι μόνο της Ελληνικής Αστυνομίας; Νομίζω ότι εθελοτυφλούμε, αν τελικά επιχειρούμε να αντλούμε επιχειρήματα ότι τα αλεξίσφαιρα γιλέκα δεν είναι σωστά ή ότι δεν έχουν τον ανάλογο εξοπλισμό οι συνοριακοί φρουροί ή η Ελληνική Αστυνομία. Θα σας απαντήσει ο Υπουργός  διότι θεωρώ ότι απαιτούνται εξειδικευμένες απαντήσεις. Κλείνοντας, επειδή δεν νομίζω ότι θα πρέπει να μακρηγορήσω, θέλω να θίξω ένα σημείο ακόμα. Μπορεί να απαιτηθεί ένας διάλογος να συμπέσουμε προκειμένου να αναπτύξουμε μία εθνική μεταναστατευτική πολιτική. Πολύ φοβούμαι ότι εάν η Νέα Δημοκρατία δεν αλλάξει την άποψή της για το τί είναι μετανάστης και ποια είναι τα δικαιώματα που έχει ένας μετανάστης σε μια ξένη χώρα, ότι δηλαδή πρέπει να έχει ίσα δικαιώματα, σε σχέση με τη δυνατότητά του να διατηρεί την πολιτική του ταυτότητα, με όλους τους πολίτες της χώρας υποδοχής, πολύ φοβούμαι ότι δεν θα μπορέσουμε να χαράξουμε κοινή πολιτική ως προς το σημείο που αφορά τη μεταναστευτική πολιτική και ειδικότερα τα δικαιώματα των μεταναστών.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αλέξανδρος Λυκουρέζος έχει το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Δεν θα επιχειρήσω, κύριε Πρόεδρε, να καλύψω τη συγκίνησή μου για την πρώτη μου αυτή κοινοβουλευτική παρέμβαση, συγκίνηση η οποία επιτείνεται από το γεγονός ότι παίρνω για πρώτη φορά το λόγο σε νομοσχέδιο του Υπουργείου Δημόσιας Τάξης κατά σύμπτωση, Υπουργείου του οποίου προϊστατο ο πατέρας μου -που εθήτευσε δώδεκα χρόνια σ' αυτό το χώρο- ακριβώς πριν από σαράντα οκτώ χρόνια.
Πολύ συμπυκνωμένα, κύριε Πρόεδρε και κύριε Υπουργέ, θα προσπαθήσω να επισημάνω ορισμένα πράγματα τα οποία μου δημιουργούν την εντύπωση ότι είναι αναγκαίο να υπογραμμιστούν, διαβάζοντας αυτό το νομοσχέδιο.
Τα όσα είπε ο κύριος Υπουργός, όχι μόνο δεν διέλυσαν τους φόβους μου, αλλά ενίσχυσαν την πεποίθησή μου ότι το νομοσχέδιο αυτό είναι πράγματι αποσπασματικό, πρόχειρο και ανεύθυνο. Και διερωτώμαι, αν πράγματι όλα αυτά οφείλονται σε μια αδυναμία ή σε κάποια, αν θέλετε, κενά ή αν αποτυπώνουν μια πολιτική βούληση. Διερωτώμαι, αν υπάρχει πραγματικά βούληση της Κυβέρνησης να προχωρήσει σε αποτελεσματική και ριζική αντιμετώπιση του προβλήματος της λαθρομετανάστευσης και της εγκληματικότητας.
Μέσα στα πολύ σύντομα χρονικά πλαίσια που διαθέτω, θα ήθελα να πω το εξής. Η Νέα Δημοκρατία είναι έτοιμη να ενισχύσει, να συμπαρασταθεί, να χειροκροτήσει και να υιοθετήσει την οποιαδήποτε προσπάθεια τείνει στην αποτελεσματική βελτίωση των συνθηκών ασφάλειας.  Δεν αρνείται κανείς ότι το πρόβλημα είναι σημαντικό και καίριο και ιδίως πλήττει, τραυματίζει και υπονομεύει τη ζωή της υπαίθρου και κυρίως των παραμεθορίων περιοχών.  Διαβάζοντας κανείς τα δύο  άρθρα του νομοσχεδίου, έχει την εντύπωση, ότι η προσέγγιση της Κυβέρνησης είναι, όπως είπα, πρόχειρη και απροετοίμαστη.
Διερωτήθηκε ο εισηγητής της Πλειοψηφίας κ. Μαρκογιαννάκης αν υπήρξε κάποια μελέτη, κάποιος προγραμματισμός. Θα ήθελα να ενισχύσω αυτές τις απορίες του, θέτοντας και εγώ ορισμένα ερωτήματα στον κύριο Υπουργό, του οποίου δεν αμφισβητώ την καλή πρόθεση.
Σύμφωνα με τα στοιχεία που έχω, αυτήν τη στιγμή υπηρετούν δύο χιλιάδες εκατόν ενενήντα δύο συνοριακοί φύλακες, κατανεμημένοι στους Νομούς Δράμας, Αλεξανδρουπόλεως, Ξάνθης, Ορεστιάδος μέχρι και το Νομό Ιωαννίνων.
Το πρώτο ερώτημα που θέτω είναι: Ο αριθμός αυτός των χιλίων νέων υπό πρόσληψη συνοριακών φυλάκων πώς προέκυψε; Πού θα υπηρετήσουν; Βλέπω στο νομοσχέδιο ότι προβλέπεται να προσληφθούν συνοριακοί φύλακες και για τα νησιά, πράγμα που δεν είχε γίνει μέχρι τώρα, αν δεν κάνω λάθος.  Διερωτώμαι, γιατί στα νησιά; Αν αντιλαμβάνομαι καλά το πρόβλημα, τα νησιά πρέπει να προφυλαχθούν από τη διά θαλάσσης λαθρομετανάστευση.   Πιστεύω ότι αν αυτό επιδιώκει να αντιμετωπίσει η Κυβέρνηση, θα έπρεπε περισσότερο από συνοριοφύλακες στα νησιά να ενισχύσει τους λιμενικούς, διότι εκεί είναι το πρόβλημα και αυτό πρέπει να πετύχουμε. Δηλαδή τη σύλληψη των δουλεμπόρων που φθάνουν με τα διάφορα καϊκια και πλεούμενα και αδειάζουν τους δυστυχείς αυτούς ανθρώπους στα νησιά μας.
Δεύτερη ερώτηση. Ποια είναι η συνεργασία μεταξύ στρατιωτικών φυλακίων των συνόρων, των συνοριακών φρουρών και των αστυνομικών τμημάτων. Από την επίσκεψη που είχαμε πριν από λίγες μέρες στην Καστοριά διαπιστώσαμε ότι τέτοια λειτουργική συνεργασία δεν υπάρχει.
'Ενα άλλο ερώτημα το οποίο θα ήθελα να θέσω στον κύριο Υπουργό είναι το εξής: Πώς κινούνται οι συνοριακοί φύλακες. Είναι πολύ χαρακτηριστικό, κύριε Υπουργέ, ότι ο ατυχής συνοριακός φρουρός που δολοφονήθηκε εν ψυχρώ στο 'Αργος Ορεστικό πριν λίγες μέρες δολοφονήθηκε εξ αποστάσεως, όπως μας κατατέθη. 'Ηταν νύχτα και να πως ανάγλυφα προκύπτει η διαπίστωση του ελλιπούς εξοπλισμού αυτών των ανθρώπων. Δεν έχουν  διόπτρες νυκτός. Δεν μπόρεσαν να αντιληφθούν την παγίδα που τους είχαν στήσει για να αντιμετωπίσουν αποτελεσματικά τον κίνδυνο.  Μας κατηγγέλθη στην Καστοριά ότι από τα πέντε μεταβατικά αποσπάσματα τα οποία πρέπει να διαθέτει το Αστυνομικό Τμήμα Καστοριάς δεν μπορούν ούτε δύο να επανδρώσουν και ότι μόλις φεύγει το αυτοκίνητο από την πόλη δεν έχει τη δυνατότητα με τον ασύρματο να επικοινωνήσει με το κέντρο,γιατί δεν έχουν σύγχρονα μηχανήματα.
'Ετσι, λοιπόν, αντιμετωπίζεται το πρόβλημα της λαθρομετανάστευσης στην επαρχία; Θα μου επιτρέψει ο κύριος Υπουργός να αμφισβητήσω αυτό που είπε ότι όλοι οι συνοριακοί φύλακες προέρχονται από τις ειδικές δυνάμεις, διότι από μαρτυρίες που είχαμε αυτό διαψεύδεται. 'Ενα μικρό μέρος μόνο προέρχεται από ειδικές δυνάμεις του Στρατού. Και εν πάση περιπτώσει η εκπαίδευση ενός συνοριακού φύλακα πρέπει να  είναι άλλη. 'Ενας άριστα εκπαιδευμένος βατραχάνθρωπος δεν σημαίνει ότι μπορεί να επιτελεί αποτελεσματικά το έργο το οποίο του ανατίθεται στα σύνορα ή κοντά στα σύνορα.
Ο κύριος Υπουργός μας λέει ότι πρέπει να προσληφθούν χίλιοι περίπου ειδικοί φρουροί. Ποια είναι η αιτιολογία; Μας είπε ότι κατ' αυτόν τον τρόπο θα απελευθερωθούν αστυφύλακες για να κάνουν καθήκοντα τα οποία χρειάζεται πράγματι η κάθε πόλης και τα μεγάλα αστικά κέντρα. Αλλά εδώ πολύ φοβούμαι ότι εάν γίνει αυτό που σήμερα προτείνει η Κυβέρνηση, δηλαδή η διεύρυνση των αρμοδιοτήτων και των καθηκότων των ειδικών φρουρών θα έχουμε χειρότερα αποτελέσματα, εκθέτοντας και τους συμπολίτες μας σε κίνδυνο αλλά και αυτούς τους ίδιους τους ειδικούς φρουρούς. Πως είναι δυνατόν να αντιμετωπίζει σήμερα και να εισηγείται η Κυβέρνηση με το σχέδιο νόμου να αναλάβουν οι ειδικοί φρουροί καθήκοντα και έργο περιπολίας μαζί με έμπειρους αστυνομικούς-αστυφύλακες ή όπως λέει καθήκοντα σχετικά με ιδιαίτερες μορφές εγκληματικότητας με αυτή την τρίμηνη στοιχειώδη εκπαίδευση που τους δίνει η πολιτεία;  Δημιουργεί η Κυβέρνηση ένα σώμα οιονεί αστυνομικών, τους βαφτίζει ειδικούς φρουρούς και αρχικά με ποιο στόχο; Να φυλάνε ακίνητα. Αυτό είναι. Ευπαθείς στόχους όπως τους έχετε ονομάσει. Αυτό έγινε ως τώρα και μάλιστα μου καταγγέλλουν ότι όταν προσελήφθησαν τους είχε δοθεί υπόσχεση προφορικά ότι θα υπηρετήσουν και σε άλλους νομούς καταγωγείς τους. Αυτό δεν έχει συμβεί.  
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Πού να πάνε; Στόχοι υπάρχουν στην Αθήνα και στη Θεσσαλονίκη.
ΑΛΕΞΑΝΔΡΟΣ ΛΥΚΟΥΡΕΖΟΣ: Ερωτώ. Σήμερα κρίνει η Κυβέρνηση ότι πρέπει να αυξήσει τον αριθμό των ειδικών φρουρών. Να το κάνει, αλλά δεν είναι δυνατόν, δεν επιτρέπεται νομίζω να τους αναθέσει καθήκοντα τέτοια τα οποία προϋποθέτουν εξειδικευμένη εκπαίδευση.
Κύριε Πρόεδρε, θα ήθελα να επισημάνω ακόμα τούτο. Μας είπε ο κύριος Υπουργός, ότι η Νέα Δημοκρατία προσπαθεί να εμφανίσει μια άλλη Ελλάδα που κατακλύζεται από το έγκλημα. Πολύ φοβούμαι ότι αυτή την άλλη Ελλάδα δεν προσπαθεί να την εμφανίσει ούτε να την κατασκευάσει η Νέα Δημοκρατία.  Δυστυχώς -και το λέγω με πολλή θλίψη- την Ελλάδα αυτή δημιούργησε η ανικανότητα και η αναποτελεσματικότητα των κυβερνήσεων του ΠΑΣΟΚ, που χωρίς μεταναστευτική πολιτική δημιούργησαν όλο αυτό το τεράστιο πρόβλημα ιδίως στις παραμεθόριες περιοχές.
Με τέτοιου είδους λοιπόν πρωτοβουλίες, όπως η σημερινή, πολύ φοβούμαι ότι δεν οδηγούμεθα στην βελτίωση των συνθηκών ασφαλείας, αλλά με έναν τρόπο όπως ελέχθη και τονίστηκε αποσπασματικό προσπαθούμε να ικανοποιήσουμε κάποιες κομματικές σκοπιμότητες. Και διερωτώμαι μάλιστα, κύριε Υπουργέ και κύριε Πρόεδρε: Γιατί οι ειδικοί φρουροί, ν' αναλάβουν και επικίνδυνες αποστολές; Αν δεν κάνω λάθος, αμείβονται κατά έναν προνομιακό τρόπο έναντι των αστυφυλάκων, διότι, όπως πληροφορούμαι, ο πρώτος μισθός είναι διακόσιες πενήντα χιλιάδες έναντι εκατόν ογδόντα των αστυφυλάκων και όσον αφορά τις κρατήσεις το 55% το καταβάλει το δημόσιο και μόνο το 45% ο ειδικός φρουρός.
Δεν αντιλαμβάνομαι αυτήν την άνιση μεταχείριση έναντι των αστυφυλάκων, οι οποίοι μετά από δυόμισι χρόνια εκπαίδευση καλούνται να επιτελέσουν το καθήκον τους και να αντιμετωπίσουν τους κινδύνους που και σεις και μεις συζητούμε σήμερα. Γι' αυτό και είναι ιδιαίτερα επικίνδυνο για τη ζωή και των ειδικών φρουρών και όλων μας, όταν ζητάτε και προτείνετε τη  διεύρυνση των αρμοδιοτήτων τους ρίχνοντάς τους πού; Στην καταδίωξη του κοινού εγκλήματος, στην καταστολή και σε έργα για τα οποία οι ίδιοι δεν είναι εξοπλισμένοι, δεν είναι εξειδικευμένοι να αντιμετωπίσουν.
Γι αυτούς τους λόγους, με κάθε συντομία, νομίζω ότι η Νέα Δημοκρατία δεν μπορεί, κύριε Υπουργέ, να ψηφίσει αυτό το νομοσχέδιο όπως έρχεται. Θα μπορούσατε εν όψει αυτών των καλών σκοπών, που πιστεύω ότι έχετε, να καλέσετε τον εκπρόσωπο της Νέας Δημοκρατίας, τον τομεάρχη και να συζητήσετε, να πάρετε τις απόψεις του, να ακούσετε και άλλη γνώμη, να συμπληρώσετε ενδεχομένως κάποια κενά και να έλθετε εδώ με ένα νομοσχέδιο το οποίο θα θέλαμε κι εμείς πολύ να υιοθετήσουμε. Ευχαριστώ.  (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Δώσαμε λίγο περισσότερο χρόνο στον κ. Λυκουρέζο, λόγω παρθενικής ομιλίας, αν και δεν φαινόταν και πολύ παρθενική η ομιλία του.
Τον λόγο έχει ο κ. Παυλόπουλος.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, με το νομοσχέδιο που φέρνετε σήμερα στη Βουλή, νομίζω ότι αδικείτε και τον εαυτό σας και το Κοινοβούλιο.
Πρώτα πρώτα αδικείτε τον εαυτό σας και την ιδιότητά σας ως Υπουργού Δημόσιας Τάξης. Ακούσατε εδώ, και ιδίως από την πλευρά της Νέας Δημοκρατίας -και χρειάζεται και θάρρος και έχει αρκετό πολιτικό κόστος αυτό- να σας αναγνωρίζεται ότι έχετε καλές προθέσεις και το έχετε αποδείξει στο Υπουργείο σας. Αν έχετε, όμως, καλές προθέσεις και αν αναγνωρίζετε -που το έχετε αποδείξει ότι αναγνωρίζετε- τα ελαττώματα που υπάρχουν στη σημερινή πολιτική και το έλλειμμα που υπάρχει στην λήψη μέτρων πάνω στα θέματα που υποτίθεται ότι έρχεται να αντιμετωπίσει αυτό το σχέδιο νόμου, το ερώτημα είναι: Με αυτά τα μέτρα θα αντιμετωπίσετε τα μείζονα προβλήματα τα οποία υπάρχουν; Δηλαδή αξίζει τον κόπο, κύριε Υπουργέ να πει κανείς ότι αυτό το νομοσχέδιο είναι αντιπροσωπευτικό της πολιτικής της Κυβέρνησής σας και της δικής σας πολιτικής; Αδικείτε, όμως, ταυτοχρόνως και το Κοινοβούλιο όταν ξέρουμε τις συνθήκες υπό τις οποίες νομοθετεί. Ξέρουμε τις δυσχέρειες, τις ώρες, το χρόνο στον οποίο νομοθετούμε. Είναι άραγε αντικείμενο του Κοινοβουλίου να απασχολείται σε τρεις συνεδριάσεις με ένα νομοσχέδιο, το οποίο στην ουσία αυξάνει τον αριθμό των συνοριακών φυλάκων κατά χίλιους και τον αριθμό των φρουρών ειδικών σκοπών κατά χίλιους τριακόσιους; Σε ποια πολιτισμένη νομοθετικώς χώρα, το Κοινοβούλιο θα αφιέρωνε όλο αυτό το  χρόνο για αυτό το αντικείμενο; Αν, λοιπόν, αυτές είναι οι φιλοδοξίες σας ως Κυβέρνησης για το μέλλον της αντιμετώπισης των μεγάλων ζητημάτων τα οποία υπάρχουν και αν πιστεύετε ότι το Κοινοβούλιο με αυτά πρέπει να ασχολείται όταν έχει να αντιμετωπίσει το σύνολο των ζητημάτων, που αφορούν τη λαθρομετανάστευση και το οργανωμένο έγκλημα, τότε από εκεί και πέρα,σας λέω ευθέως ότι το νομοσχέδιο αυτό δεν είναι κατάλληλο. Υποτιμά και εσάς,όπως είπα στην αρχή και το Κοινοβούλιο.
Τι αποδεικνύει, κύριε Υπουργέ, αυτό το νομοσχέδιο; Αποδεικνύει ότι δεν υπάρχει συνολική πολιτική της Κυβέρνησης 4για την αντιμετώπιση των θεμάτων, τα οποία υποτίθεται ότι έρχεται να καλύψει. Και νομίζω ότι, όπως αποδείχθηκε και στην προεκλογική περίοδο και φάνηκε και από τις δημοσκοπήσεις που έδειχναν τη διαφορά, άσχετα αν χάσαμε τις εκλογές όπως τις χάσαμε, φάνηκε, όμως, από τη διαφορά που υπήρχε ως προς τον τρόπο που έβλεπε ο απλός πολίτης τις πολιτικές των δύο κομμάτων που διεκδικούσαν την Κυβέρνηση. Εκεί φάνηκε η διαφορά.
Η Νέα Δημοκρατία είχε και έχει συνολική πολιτική, φαίνεται από το πργοραμμά της. Εσείς δεν έχετε πολιτική. Και φαίνεται από αυτά τα αποσπασματικά μέτρα τα οποία φέρνετε. Και δεν έχετε πολιτική και φαίνεται, κύριε Υπουργέ, και από το γεγονός ότι σιγά σιγά έρχεσθε να υιοθετήσετε ένα προς ένα τα μέτρα τα οποία είχε προτείνει η Νέα Δημοκρατία. Αλλά σταδιακά και χωρίς αυτά να έχουν ένα κάποιον ειρμό, ενώ γνωρίζετε ότι ακόμα και αν υιοθετείτε τα μέτρα που εμείς προτείνουμε, πρέπει να τα πάρετε κάποτε με έναν τρόπο που να αποδεικνύει, ότι έχετε μια συνολική αντίληψη των πραγμάτων. Κάντε το. Εμείς εδώ είμαστε και ξέρετε ότι έχουμε ψηφίσει πολλά νομοσχέδια μαζί σας. Κάθε φορά που πάτε προς τη  σωστή κατεύθυνση, δεν υπολογίζαμε το πολιτικό κόστος. Και αν δεν το ψηφίζουμε αυτό το νομοσχέδιο, το κάνουμε για την αποσπασματικότητά του και τις ελλείψεις που θα επισημάνουμε στη συνέχεια και όταν θα μπούμε στη συζήτηση κατ' άρθρον. Δεν υπάρχει λοιπόν πολιτική.
Και για να μην μας κατηγορείτε τι εννούμε όταν λέμε ότι δεν υπάρχει πολιτική θα σας πω πως εμείς καταλαβαίνουμε την πολιτική στο θέμα που έχετε ν' αντιμετωπίσετε και που το έχουμε συζητήσει πολλές φορές εδώ. Το να υπάρχει πολιτική στα θέματα τα οποία σχετίζονται με τη λαθρομετανάστευση, την αντιμετώπιση του οργανωμένου εγκλήματος και τα ζητήματα τα οποία σχετίζονται με τα θέματα που φέρνετε εδώ, σημαίνει δύο πράγματα. Πρώτον σημαίνει ότι έχουμε συνολική μεταναστευτική πολιτική.  Κύριε Υπουργέ, δεν την έχουμε και το ξέρετε. 'Εχετε ομολογήσει μέσα σ' αυτήν την Αίθουσα, ότι δεν έχουμε τέτοια πολιτική και πρέπει να την φέρετε κάποτε, για να ξέρουμε πως μπαίνει καθένας από το εξωτερικό εδώ, με ποια ιδιότητα, σε ποιον εργάζεται, ποιος επιβλέπει την παρουσία του.  Αυτό το οποίο έχουν όλες οι χώρες. Εγώ δεν σας είπα να ανακαλύψετε την πυρίτιδα. Αντιγράψτε ένα από τα σχέδια νόμων που έγιναν νόμοι σε άλλες πολιτισμένες διοικητικώς και αστυνομικώς χώρες. Ελάτε να το φέρετε και να το ψηφίσουμε μαζί. Και μη θεωρείτε ότι είναι αντιδημοκρατικές οι μέθοδοι αυτές. Δεν είναι λιγότερο δημοκρατικές οι χώρες που αντιμετώπισαν τα ίδια προβλήματα με μεγάλη επιτυχία, όπως π.χ. η Ιταλία, η Γαλλία, η Γερμανία.
Λείπει λοιπόν η μεταναστευτική πολιτική συνολικά. Και λείπει και η οργάνωση της Ελληνικής Αστυνομίας για τα ζητήματα αυτά.
Ξέρετε γιατί, κύριε Υπουργέ, φτάσαμε στο σημείο να φτιάχνουμε εκτός από την Ελληνική Αστυνομία, ειδικό σώμα φύλαξης των συνόρων, ειδικό σώμα φρουρών ειδικών σκοπών; Ακριβώς γιατί δεν έχουμε την Ελληνική Αστυνομία οργανωμένη, έτσι ώστε να μπορεί να έχει ειδικότερα σώματα και στελέχη εκπαιδευμένα στο εσωτερικό της για να μπορούν να αντιμετωπίσουν τέτοιους κινδύνους.
'Εχουμε λοιπόν μια Αστυνομία στην οποία δημιουργούμε κάθε φορά ειδικότερα σώματα παραδίπλα. Δημιουργούμε θεσμικά by pass, και με τον τρόπο αυτό κατακερματίζουμε το αντικείμενο της Ελληνικής Αστυνομίας και θίγουμε το κύρος της. Γιατί ομολογούμε ότι δεν είναι σε θέση να κάνει τη δουλειά της, άρα είμαστε υποχρεωμένοι να διαμορφώσουμε νέα σώματα.
Αυτοί είναι οι δύο άξονες πάνω στους οποίους πρέπει να κινηθεί η πολιτική σας: Mεταναστευτική πολιτική, αλλά και μια Ελληνική Αστυνομία που, ανάλογα με τους κινδύνους που έχει να αντιμετωπίσει, θα έχει ειδικότερα σώματα ή ανθρώπους οι οποίοι είναι ειδικά εκπαιδευμένοι. Aλλά δεν θα είναι σώματα που δημιουργούνται παραπλεύρως. Δεν θα υπάρχει αυτός ο κατακερματισμός που υπάρχει σήμερα. Αυτό λείπει εντελώς από την πολιτική σας.
Αλλά να έλθω και στο συγκεκριμένο θέμα. Mας λέτε τι; Να αυξήσουμε κατά χίλιους τους συνοριακούς φρουρούς, κατά χίλιους τριακόσιους τους ειδικούς φρουρούς.
Σας το είπαμε από την αρχή και ερχόσαστε στα λόγια μας. 'Οταν ξεκινούσατε γι'αυτό το σώμα με όλες τις αντιρρήσεις που είχαμε εμείς το ψηφίσαμε, το θυμάστε, και μαζί θεσμοθετήσαμε και τον τρόπο πρόσληψης. Σας είπαμε όμως τότε μέσα απ' αυτήν την Αίθουσα, κύριε Υπουργέ, και δεν ήταν ένας αριθμός που τον πετάξαμε εκεί και ως έτυχε: "Θέλετε γύρω στις πέντε  χιλιάδες συνοριακούς φρουρούς". Μας είπατε ότι είναι μεγάλη πολυτέλεια.     Τους αυξάνετε κατά χίλιους. Εδώ είμαστε, σε λιγότερο από ένα  χρόνο θα θέλετε άλλες δύο χιλιάδες. Και θα το δείτε.
Σας το είπαμε από την αρχή ότι ήθελε μια συνολική μελέτη το πράγμα. Δεν την είχατε. Επίσης σας είπαμε ότι αυτοί για να μπορέσουν να αποδώσουν πρέπει να συνεργάζονται με τις 'Ενοπλες Δυνάμεις. Από τα στοιχεία τα οποία έχουμε όχι μόνο δεν υπάρχει τέτοια συνεργασία, αλλά η παρουσία των Ενόπλων Δυνάμεων σ'αυτές τις περιοχές είναι μικρότερη σήμερα απ'ό,τι ήταν στο παρελθόν, ενώ ο κίνδυνος είναι μεγάλος.
Δεν έχουμε βεβαίως να θωρακίσουμε σύνορα από πλευράς απειλής, όπως έχουμε με την Τουρκία. Αλλά μην υποτιμάτε τον κίνδυνο των λαθρομεταναστών σε ό,τι αφορά την ασφάλεια και, επομένως, τις επιπτώσεις στην εθνική άμυνα. Το βλέπετε τώρα. Αντε να δούμε στο μέλλον τι επιπτώσεις μπορεί να έχει αυτό με τον πολλαπλασιασμό όλων εκείνων, οι οποίοι μπαίνουν στην ελληνική επικράτεια χωρίς να έχουν κανέναν έλεγχο και βεβαίως όντας μέλη του οργανωμένου εγκλήματος.
Και σας είπαμε ότι δεν αρκούν μόνο αυτές οι πέντε χιλιάδες σε συνεργασία με τα μέλη των Ενόπλων Δυνάμεων. Υπάρχει και το μεγάλο θέμα των θαλασσίων συνόρων μας. Και αυτά είναι ξέφραγο αμπέλι, μην το ξεχνάμε αυτό. 'Εχουμε, ως Χώρα, πληγεί από πλευράς κύρους με το γεγονός ότι μπαίνουν λαθρομετανάστες από τη θάλασσα και βγαίνουν στα ξένα τηλεοπτικά δίκτυα οι εικόνες αυτές που βλέπετε των εξαθλιωμένων λαθρομεταναστών που φτάνουν στην Ελλάδα και του τρόπου με τον οποίον φεύγουν από την Ελλάδα, μέσα στα διάφορα βαπόρια όπου θρηνούμε θανάτους.
Σας είπα ότι αυτό αφορά στο κύρος της Χώρας. Πρέπει να φροντίσετε την αύξηση των μέσων του Λιμενικού Σώματος, την οποία δεν έχετε δει ποτέ ως τώρα. Κάτι πρέπει να γίνει μ'αυτό. Αλλά και αν πάρουμε το νομοσχέδιο ως τέτοιο, μολονότι είναι αποσπασματικό, μολονότι δεν ανταποκρίνεται στη συνολική πολιτική, είναι και αυτό ελάχιστο μπροστά σ'αυτό που πρέπει να γίνει.
Γι'αυτό δεν μπορούμε να το ψηφίσουμε. Δεν μπορεί να είμαστε της λογικής: "Αφού κάνει ένα μικρό βήμα η Κυβέρνηση θα το ψηφίσουμε". Γιατί εάν είναι έτσι, τροφοδοτούμε και εμείς τη  νοοτροπία των μειωμένων προσδοκιών. Είναι σαν να λέμε: "Ναι, είναι αρκετά αυτά". Καταψηφίζουμε το νομοσχέδιο γιατί σας λέμε ότι δεν είναι αρκετά.  Χρειαζόμαστε πολύ περισσότερα. Προσπαθούμε να σας εξωθήσουμε στο σωστό δρόμο.
Και από κει και πέρα υπάρχουν δύο επιμέρους παρατηρήσεις τις οποίες πρέπει να λάβετε υπόψη σας: Το γεγονός και μόνο ότι στο άρθρο 3 περίπου καθορίζετε τα καθήκοντα των γενικών φρουρών κατά τέτοιον τρόπο, ώστε τους προετοιμάζετε να αποτελέσουν μέλη της Ελληνικής Αστυνομίας μας δημιουργεί προβληματισμό. Εγώ να το καταλάβω ότι αφού έχετε ειδικούς φρουρούς, ανθρώπους εκπαιδευμένους, αναρωτιέστε τι να τους κάνετε. Κάπου πρέπει να τους βάλετε.
Αποφασίστε, κύριε Υπουργέ: 'Η θα έχουμε το σύστημα των Πανελληνίων Εξετάσεων, το οποίο θα είναι γενικό σύστημα για την Ελληνική Αστυνομία και, επομένως, θα έχετε εισαγάγει την αξιοκρατία κατά τη γνώμη σας -όταν το φέρατε και εμείς το ψηφίσαμε- ή δεν θα υπάρχει. Δεν μπορείτε να λέτε: "Ο τρόπος είναι η εισαγωγή μέσω Πανελληνίων Εξετάσεων, αλλά όπου βρίσκουμε στο δρόμο ορισμένους οι οποίοι εκπαιδεύτηκαν και επιτέλεσαν καθήκοντα ας τους βάλουμε μέσα". Διότι δημιουργούνται δύο παράλληλες ιεραρχίες και επειδή οι παράλληλες ιεραρχίες ποτέ δεν ταυτίζονται γι'αυτόν το λόγο δημιουργείται αντιπαλότητα μέσα στο σώμα.
Κύριε Υπουργέ, σας το λέω με μεγάλη αγωνία: Εάν το κάνετε, θα δημιουργήσετε μέσα στο ίδιο το σώμα μια αντιπαλότητα μεταξύ αυτών που προέρχονται από την αρχή και εκείνων που μπαίνουν παραπλεύρως. Και αυτό δεν είναι υπέρ της ενότητας του Σώματος.
Μας προβληματίζει επίσης πολύ, αυτό που λέει και η Επιστημονική Υπηρεσία της Βουλής για τη συνταγματικότητα της διάταξης του άρθρου 3, όπου το 20% προσλαμβάνεται με πτυχίο Πολυκλαδικού Λυκείου. Υπάρχει νομολογία του Συμβουλίου της Επικρατείας και των άλλων δικαστηρίων, ότι μπορεί να υφίσταται διάκριση ορισμένων κατηγοριών υπό τον όρο ότι υπάρχει λόγος δημοσίου συμφέροντος, ο οποίος αιτιολογεί σαφώς γιατί υπάρχει απόκλιση από το άρθρο 4 παράγραφος 1, δηλαδή από την αρχή της ισότητας. Μόνο που ούτε στην αιτιολογική έκθεση ούτε σ'αυτά που μας είπατε υπάρχει τέτοια αιτιολογία. Εγώ προσωπικά, δεν βρίσκω τέτοια αιτιολογία και πολύ φοβάμαι τη συνταγματικότητα της διάταξης αυτής.
Και βεβαίως προσέξτε το γιατί εάν γίνει καμιά προσφυγή αργότερα, θα βρεθείτε να έχετε προσλάβει ανθρώπους, οι οποίοι θα απολύονται στη συνέχεια. Και δεν έχετε κανένα λόγο να το κάνετε. Εως ότου να τελειώσει η συζήτηση και να φτάσουμε στα άρθρα, δείτε το αυτό το πράγμα και ίσως να απαλείψετε τη διάταξη.
Τέλος θα ήθελα να κάνω μια τελευταία παρατήρηση, η οποία σχετίζεται και με τις τροπολογίες που ενδεχομένως θα φέρετε αύριο.
( Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή ) Θέλω ένα λεπτό μόνο ακόμα, κύριε Πρόεδρε.
Κύριε Πρόεδρε, κυρίες και κύριοι συνάδελφοι, επειδή ακούστηκαν προηγουμένως αρκετά για τα ζητήματα των τροπολογιών, θέλω να σας πω ευθέως ένα πράγμα: Θεωρώ ότι -και μιλώ εκ μέρους της Νέας Δημοκρατίας- ουδείς μπορεί να δίνει μαθήματα σ'αυτήν την Αίθουσα σε κανέναν από τους Βουλευτές και για τον τρόπο με τον οποίο ερμηνεύεται το Σύνταγμα και ο Κανονισμός της Βουλής ούτε για τον τρόπο που θα ασκήσει τα καθήκοντά του.
Είναι χρέος του Βουλευτή και καθήκον του να ασκήσει τα καθήκοντά του ερμηνεύοντάς τα ο ίδιος -βεβαίως δεν είναι αποκλειστική του αρμοδιότητα, τίθεται υπό την κρίση του Σώματος. Αλλά ουδείς μπορεί σ'αυτήν την Αίθουσα να είναι αυθεντικός εκφραστής του Συντάγματος και του Κανονισμού της Βουλής.
Σε ό,τι δε αφορά το θέμα των τροπολογιών, θα ήθελα να σας πω το εξής: Παρατηρήθηκε ή φάνηκε να γίνεται δεκτή η άποψη ότι ο Υπουργός θα κρίνει ο ίδιος εάν και κατά πόσο μία τροπολογία προκαλεί δαπάνη ή όχι και αν κατά τη γνώμη του προκαλεί δαπάνη η τροπολογία αυτή, η τροπολογία αυτή δεν είναι δυνατόν να συζητηθεί σε αυτή την Αίθουσα. Μέγα λάθος! Ο Υπουργός, σύμφωνα με τον Κανονισμό της Βουλής, έχει τη δυνατότητα να δεχθεί ή όχι τροπολογίες Βουλευτών. Αυτό ναι. Μπορεί να πει "δέχομαι" ή "δεν δέχομαι" μία τροπολογία. Εάν όμως δεχθεί την τροπολογία -ως προς συζήτηση εννοώ- το να την απορρίψει στη συνέχεια επειδή  προκαλεί δαπάνη, αφού δεχθεί τη συζήτησή της, αυτό πρέπει να γίνεται βάσει στοιχείων που προσκομίζονται από το Γενικό Λογιστήριο του Κράτους. Απλή ερμηνεία του άρθρου 75 του Συντάγματος το καθορίζει σαφώς.
'Αρα, λοιπόν, εάν απο εδώ και πέρα ο Υπουργός δεν απορρίπτει εκ προοιμίου μία τροπολογία αλλά την αποδέχεται προς συζήτηση, εάν κατά τη διάρκεια της συζήτησης θελήσει να την απορρίψει...
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, σας παρακαλώ ολοκληρώστε.
ΠΡΟΚΟΠΗΣ ΠΑΥΛΟΠΟΥΛΟΣ: Τελειώνω, κύριε Πρόεδρε.
...με βάση τη θέση ότι προκαλεί δαπάνη, τότε πρέπει να έχει στείλει -και υποχρεούται να το κάνει- την τροπολογία στο Γενικό Λογιστήριο του Κράτους για να υπάρχει η σχετική απόφαση.
Ουδείς Υπουργός δικαιούται να ερμηνεύει όπως εκείνος νομίζει την τροπολογία ως προς το εάν προκαλεί δαπάνη ή όχι. Αυτή είναι μία βασική θέση.
Σας είπα -και τελειώνω- δεν διεκδικώ κανενός είδους αυθεντία σε αυτά που λέω. Είναι η άποψή μας. Ενώ, όμως, δεν έχουμε καμία δυνατότητα να την επιβάλλουμε, από την άλλη πλευρά έχουμε κάθε χρέος και κάθε δυνατότητα να την εκφράσουμε. Και δεν αναγνωρίζουμε σε κανέναν το δικαίωμα να θεωρεί ότι είναι δυνατόν απέναντι σε οιοδήποτε Κόμμα, σε οιονδήποτε Βουλευτή, οιαδήποτε ερμηνεία δίνει, είναι ερμηνεία που ουδείς μπορεί να την αμφισβητήσει και πολύ περισσότερο ουδείς μπορεί να αντιλέξει. Ευχαριστώ πολύ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, θεωρώ χρήσιμο να απαντήσω σε μία σειρά από θέματα που τέθηκαν από τους συναδέλφους, που μίλησαν προηγουμένως.
Αγαπητοί συνάδελφοι, δεν έχω καταλάβει τελικά γιατί καταψηφίζετε το νομοσχέδιο.
Ο κ. Παυλόπουλος ανέφερε προηγουμένως ότι το καταψηφίζετε διότι είναι λίγοι οι συνοριοφύλακες που παίρνουμε.
Οι υπόλοιποι συνάδελφοι και ο εισηγητής ο κ. Μαρκογιαννάκης στην αρχή είπε "το καταψηφίζουμε γιατί είναι αποσπασματικό".
Εγώ ειλικρινά θα ήθελα να γνωρίζω και να γνωρίζει και το Τμήμα, για ποιο λόγο και που στηρίζεται αυτή η άρνηση της Αξιωματικής Αντιπολίτευσης να στηρίξει ένα νομοσχέδιο στο οποίο κατά βάση συμφωνεί, μιας και, όπως πολύ σωστά είπε ο κ. Παυλόπουλος, επανειλημμένα έχουμε κουβεντιάσει εδώ μέσα και στο πρόγραμμα της Νέας Δημοκρατίας αναφέρεται ρητά, ότι απαιτούνται πέντε χιλιάδες συνοριοφύλακες.
Επαναλαμβάνω και πάλι ότι θα πρέπει να συνεννοηθούμε για το τι επιδιώκουμε σε σχέση με ένα τεράστιο θέμα εθνικής σημασίας που είναι η ασφάλεια της χώρας. Και αφού θέλουμε να το ανάγουμε έτσι νομίζω ότι πρέπει να το αντιμετωπίζουμε με τον ίδιο βαθμό ευθύνης ανάλογα με το μέγεθος του προβλήματος.
'Ενα δεύτερο θέμα το οποίο θέλω να θέσω είναι όλη αυτή η ατμόσφαιρα που μεταφέρετε ορισμένοι συνάδελφοι εδώ στο Κοινοβούλιο, αλλά και στα Μέσα Ενημέρωσης περί της κατάστασης της Αστυνομίας, το βαθμό εκπαίδευσής τους, το πώς λειτουργούν οι συνοριοφύλακες, οι ειδικοί φρουροί. Δίνετε, αγαπητοί συνάδελφοι, μία αίσθηση ότι υπάρχει μία παράλυση. Γι' αυτό σας είπα προηγουμένως ότι μεταφέρετε  μία άλλη Ελλάδα εδώ μέσα.
Η Ελλάδα αυτήν τη στιγμή είναι η τελευταία χώρα στην Ευρώπη σε εγκληματικότητα. Δεν τα υποστηρίζω εγώ αυτά, αλλά τα υποστηρίζει η Ευρωπαϊκή 'Ενωση και οι επίσημοι οργανισμοί. Τα τελευταία δύο χρόνια στην Ελλάδα η εγκληματικότητα μειώθηκε αισθητά και ξεπερνάει αυτήν τη στιγμή το 25% σε σχέση με το 1998, διότι πράγματι από το 1990 μέχρι το 1998...  (Θόρυβος από την πτέρυγα της Νέας Δημοκρατίας) Εγώ δεν θα αναφερθώ στο τι κάνατε εσείς το 1990. Μην με προκαλείτε τώρα. Μη γυρίσουμε τη συζήτηση εκεί πέρα. Σας παρακαλώ πάρα πολύ.
Ποιoς άνοιξε τα σύνορα της χώρας και ποιος κάλεσε τους Αλβανούς να έλθουν στην Ελλάδα; (Θόρυβος από την πτέρυγα της Νέας Δημοκρατίας) Δεν θα πάμε εκεί, όμως, τώρα. Μη με προκαλείτε. Δεν θα πάμε εκεί. Ας κρατήσουμε το επίπεδο της καλώς εννοούμενης πολιτικής αντιπαράθεσης σε ένα επίπεδο εποικοδομητικό για να μπορέσουμε πράγματι να οικοδομήσουμε ένα διάλογο ο οποίος θα οδηγεί σ' ένα αποτέλεσμα.
Μην παρουσιάζουμε, λοιπόν, αυτήν την εικόνα, ότι έχουμε ανεκπαίδευτους αξιωματικούς και αστυνομικούς, ότι δεν έχουμε οπλισμό, όπως είπε ο αγαπητός συνάδελφος κ. Αναγνωστόπουλος. Είπε ότι δεν έχουν οπλισμό οι συνοριοφύλακες.
Μα, οι συνοριοφύλακες, αγαπητοί συνάδελφοι, πέρσι, όταν τοποθετήθηκαν, πήραν τον πιο σύγχρονο οπλισμό, τα πιο σύγχρονα όπλα, τα γερμανικά, τα οποία προμηθεύεται ο ελληνικός Στρατός για λογαριασμό της Ελληνικής Αστυνομίας.
ΕΝΑΣ ΒΟΥΛΕΥΤΗΣ (Από την πτέρυγα της Νέας Δημοκρατίας): Για εξοπλισμό μιλάμε.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Σας παρακαλώ.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Μας έδειξαν τα πιστόλια τους, κύριε Υπουργέ. Είναι του '50...
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Είναι τα USP. Είναι εδώ οι αστυνομικοί, ρωτήστε τους μετά, όταν κατέβουν. Τα πιο σύγχρονα όπλα έχουν. Ποια όπλα του '50 σας έδειξαν; ΙΟΡΔΑΝΗΣ ΤΖΑΜΤΖΗΣ: Γιατί αγοράζουν, κύριε Υπουργέ, δικά τους όπλα; 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Σας παρακαλώ, απάντησα και προχθές.
Μπορούμε να κάνουμε πολιτική με αυτά που δηλώνει ο ένας και ο άλλος; Εγώ σας μιλώ ως υπεύθυνος πολιτικός προϊστάμενος της Αστυνομίας, ότι οι συνοριακοί φύλακες έχουν τα τελευταίας τεχνολογίας όπλα. Εξηγηθήκαμε και τελειώσαμε. Σας παρακαλώ, μην αμφισβητείτε και τα αυτονόητα τώρα και τα δεδομένα. Να σας στείλω αύριο τις καταστάσεις που είναι χρεωμένα ένα-ένα, τι όπλο έχει ο κάθε συνοριοφύλακας. Να τελειώνουμε μ' αυτήν την ιστορία.  Είπατε ότι παίρνουν δεκαπέντε σφαίρες το χρόνο. Για όνομα του Θεού! Μην τα λέτε αυτά τα πράγματα.  Μην περνάμε αυτό το κλίμα εδώ μέσα και την ατμόσφαιρα. 'Οχι μόνο εδώ μέσα, αλλά το περνάμε κι έξω, ότι ο κάθε αστυνομικός έχει δεκαπέντε σφαίρες το χρόνο.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Μα, τι λέτε, κύριε Υπουργέ; Τώρα θα ωραιοποιούμε τα πράγματα;  Τι θέλετε να κάνουμε; 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): 'Οχι, δεν ωραιοποιούμε τίποτα. Απλώς όλα αυτά δεν έχουν σχέση με την πραγματικότητα.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, μη διακόπτετε.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Υπάρχει ένα πρόβλημα με τις θερμικές κάμερες. Πράγματι, υπήρξε ένα πρόβλημα. Δεν οφείλεται όμως στη χώρα μας. Οφείλεται σε άλλες χώρες που μας τα προμηθεύουν και υπήρξαν κάποια προβλήματα. 'Εχει τελειώσει κι αυτό το πρόβλημα και σε λίγες ημέρες θα υπάρξει και χορήγηση των θερμικών καμερών και θα κλείσει και αυτό το θέμα.
Σε τι συνίσταται, λοιπόν, η έλλειψη εξοπλισμού που ακούω εδώ μέσα.  Σας παρακαλώ πάρα πολύ, εάν θέλουμε ειλικρινά έναν εποικοδομητικό διάλογο, με αποτέλεσμα, εάν στοχεύει αυτός ο διάλογος αλλού, εγώ προσωπικά δεν είμαι διατεθειμένος να συμμετέχω.
Επίσης, αναφερθήκατε στα πολυδύναμα. Εγώ δεν κατανοώ τον όρο "πολυδύναμο", ούτε αναφέρεται πουθενά ο όρος "πολυδύναμο".
ΙΟΡΔΑΝΗΣ ΤΖΑΜΤΖΗΣ: Ο προκάτοχός σας δεν τα έκανε τα πολυδύναμα; 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε συνάδελφε. 
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Δεν μπορούμε μ' αυτά που ακούγονται. Δεν είμαστε διακοψίες, αλλά μας τραβάει από τη γλώσσα ο κύριος Υπουργός. 
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ. Εσάς τουλάχιστον, κύριε Αναγνωστόπουλε, δεν σας διέκοψε.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Εγώ, κύριε Αναγωστόπουλε, δεν σας διέκοψα. Σας άκουσα με ευλάβεια.
Εγώ δεν αντιλαμβάνομαι τον όρο "πολυδύναμα", αλλά εν πάση περιπτώσει υπάρχουν αυτά τα αστυνομικά τμήματα που έγιναν το 1995, τα μικτής αρμοδιότητας, όπως λέγονται. Απλώς σήμερα βελτιώνουμε αυτήν την πραγματικότητα που διαμορφώθηκε πριν από πέντε χρόνια, γιατί έτσι πρέπει να κάνουμε, γιατί έχει αλλάξει η αστυνομική και κοινωνική πραγματικότητα στην Αττική και πρέπει να τη βελτιώσουμε. Δεν κάνουμε τίποτε ανατρεπτικό σε σχέση με το παρελθόν. Βελτιώνουμε, επαναλαμβάνω, καθημερινά όλο και περισσότερο με στόχο να έχουμε μεγαλύτερη απόδοση των υπηρεσιών της Αστυνομίας.
'Εθεσε ο κ. Παυλόπουλος ένα ζήτημα σε σχέση με το 20%. 'Ισως δεν υπήρξε κατανόηση και δεν τοποθετήθηκα κι εγώ στην αρχή και ζητώ συγγνώμη.  Στις προηγούμενες προσλήψεις που έγιναν -και σας παρακαλώ να δώσετε σημασία σ' αυτό, γιατί νομίζω ότι πρέπει να μας απασχολήσει όλους- υπήρχε ίση μεταχείριση, ισοπεδωτική, των αποφοίτων όλων των λυκείων, γενικών, πολυκλαδικών και αυτών των αποφοίτων του τεχνικού λυκείου.  'Οπως ξέρετε, το Γενικό Λύκειο και το Πολυκλαδικό Λύκειο με το Τεχνικό Λύκειο έχουν κάποιες διαφορές ως προς το περιεχόμενο σπουδών.  Αυτοί που πηγαίνουν στο Τεχνικό Λύκειο έχουν κάποιες μεγαλύτερες βαθμολογίες με λιγότερα μαθήματα. Συνεπώς ποιοί αδικούντο μέχρι σήμερα; Αδικούντο οι απόφοιτοι των Γενικών και Πολυκλαδικών Λυκείων.  Προκειμένου, λοιπόν, να υπάρχει ίση μεταχείριση και επειδή το 80% των αποφοίτων προέρχονται από γενικά λύκεια και το 20% από Τεχνικά Λύκεια, βάλαμε το 20% να μπαίνουν από το Τεχνικό Λύκειο και 80% από τα υπόλοιπα.  Αντιλαμβάνεστε ότι με την προηγούμενη διάταξη, όπως ίσχυε μέχρι σήμερα, υπήρχε κίνδυνος από το 20% να μπαίνει το 50% και από το 80% να μπαίνει μικρότερο ποσοστό. Γι'αυτό το λόγο γίνεται η ρύθμιση.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα δημιουργηθεί πρόβλημα.
ΜΙΧΑΗΛ  ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Μαρκογιαννάκη, θέτω το πρόβλημα για να το συζητήσουμε.
ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Εχει αποφανθεί το Συμβούλιο της Επικρατείας για την περίπτωση της Πυροσβεστικής.
ΜΙΧΑΗΛ  ΧΡΥΣΟΧΟΙΔΗΣ (Υπουργός Δημόσιας Τάξης): Στην περίπτωση των συνοριακών φρουρών έχει αποφανθεί θετικά το Συμβούλιο της Επικρατείας και δεν έκανε απολύτως καμία παρατήρηση. Εγώ βάζω το θέμα για συζήτηση πολύ καλόπιστα εάν συμφωνείτε, να το προχωρήσουμε. Εάν δεν συμφωνείτε, εάν πιστεύετε ότι δημιουργεί πρόβλημα να το δούμε. Εγώ είμαι στη διάθεσή σας για συζήτηση.
Είναι νομικό το θέμα και γι'αυτό ο καθένας έχει τις απόψεις του και θα τις δούμε. 'Εχουμε και αποφάσεις επαναλαμβάνω του Συμβουλίου της Επικρατείας προκειμένου να μην έχουμε πρόβλημα και να δώσουμε τη βέλτιστη λύση εδώ μέσα.
Ο κ. Λυκουρέζος είπε "πώς προέκυψε ο αριθμός χίλια". Ακριβώς επειδή υπάρχει μία μελέτη με αποτέλεσμα κλιμακωτά και κάθε χρόνο να προσλαμβάνουμε συνοριοφύλακες για να καλύψουμε τις ανάγκες. Θα κάνουμε μία κατανομή στη δεύτερη ζώνη γιατί, όπως είπα, στη ζώνη αυτή υπάρχουν εκτεταμένες περιοχές, ορεινές κυρίως, τις οποίες δεν μπορεί να αστυνομεύσει αυτήν τη στιγμή η Ελληνική Αστυνομία με τις λιγοστές δυνάμεις που διαθέτει. Επειδή υπάρχει άμεσο θέμα αντιμετώπισης αυτού του προβλήματος και δημιουργίας ενός αμυντικού ανασχετικού μηχανισμού, γι'αυτό ακριβώς προσλαμβάνουμε αυτούς τους χίλιους οι οποίοι θα διατεθούν και για την ενίσχυση της πρώτης γραμμής σε ορισμένους νομούς και για την τοποθέτηση νέων φρουρών στη δεύτερη γραμμή.
Πού και πώς κινούνται οι συνοριακοί φύλακες. Οι συνοριακοί φύλακες δεν κινούνται πάντα επί της μεθορίου. Επί της μεθορίου, δηλαδή στην επιμεθόριο περιοχή κινείται ο Στρατός. Οι συνοριακοί φρουροί κινούνται και στους εθνικούς δρόμους και στο επαρχιακό δίκτυο με μπλόκα, με παγίδες, προκειμένου να αστυνομεύουν τα περάσματα των λαθρομεταναστών.  Επίσης, όπως είπα, υπάρχει ολοκληρωμένος σχεδιασμός σε δεύτερη ζώνη, υπάρχουν μεταβατικά αποσπάσματα καθαρά αστυνομικών δυνάμεων και σε τρίτη ζώνη ακόμα πιο πέρα προς το εσωτερικό υπάρχουν μπλόκα της Αστυνομίας, τα οποία ελέγχουν κυρίως αυτοκίνητα για πιθανές διακινήσεις λαθρομεταναστών μέσω κυκλωμάτων. Υπάρχει δηλαδή ένας ολοκληρωμένος σχεδιασμός για την αντιμετώπιση της λαθρομετανάστευσης.
Βεβαίως δεν έχουμε αντιμετωπίσει το πρόβλημα στο σύνολό του. Αυτό είναι προφανές. Διαφορετικά δεν θα κάναμε αυτές τις κινήσεις. Ποια χώρα, όμως, το αντιμετώπισε; 'Ολοι θα είδατε πριν από λίγες ημέρες τι έγινε στο Ντόβερ, που βρήκαν δεκάδες νεκρούς μέσα σε ψυγεία. Καθημερινά οι Ιταλοί δέχονται εκατοντάδες λαθρομετανάστες από τη Βόρειο Αφρική και την Ασία.  Δεν διεκδικούμε εμείς το προνόμιο, όπως εσείς υποστηρίζετε, ότι είμαστε η μόνη χώρα, η οποία δέχεται λαθρομετανάστες. Εμείς έχουμε το θλιβερό προνόμιο αυτήν τη στιγμή να έχουμε σύνορα από την ξηρά με τρίτες χώρες οι οποίες έχουν σοβαρά οικονομικά, κοινωνικά και πολιτικά προβλήματα. Υπάρχει αστάθεια στην περιοχή αυτή με αποτέλεσμα να είμαστε υποδοχείς λαθρομεταναστών, οι οποίοι είτε θέλουν να εγκατασταθούν στη χώρα είτε θέλουν να διέλθουν και να πάνε σε κάποια άλλη χώρα της Ευρώπης.  Αγαπητοί συνάδελφοι, συνεπώς επαναλαμβάνω ότι δεν πρέπει να παρουσιάζεται μια άλλη Ελλάδα. Είναι μια πραγματικότητα την οποία, αν θέλετε, ζει και ο ίδιος ο κόσμος και ο πολίτης κυρίως στη Βόρειο Ελλάδα έχει δει την αλλαγή της πραγματικότητας. Την έχει βιώσει την αλλαγή της πραγματικότητας. Σήμερα η πραγματικότητα δεν είναι αυτή που αναφέρθηκε προηγουμένως, ότι δηλαδή υπάρχει ο φόβος τη νύχτα.
Δυστυχώς σήμερα έχουμε άλλα προβλήματα. Επαναλαμβάνω ότι εγώ γίνομαι αποδέκτης πολύ έντονων διαμαρτυριών, γιατί δεν υπάρχουν λαθρομετανάστες στη Βόρειο Ελλάδα για την αντιμετώπιση των αγροτικών εποχιακών εργασιών. Αυτό σημαίνει ότι έχει γίνει μια πρόοδος. Επαναλαμβάνω ότι δεν υποστηρίζω ότι έχει επιλυθεί το πρόβλημα. Είμαι ο τελευταίος που θα το πω αυτό.  Αναγνωρίστε, όμως, ότι έχουν γίνει βήματα προόδου, στη συνέχιση των οποίων  πρέπει να συμβάλουμε σε  συνεργασία, συναινετικά, προκειμένου να καταστήσουμε τη χώρα μας πλήρως ασφαλή.
Τελειώνοντας, επειδή αναφέρεσθε συνεχώς στην εκπαίδευση, θα ήθελα να σας πω ότι ανά τρεις μήνες οι συνοριοφύλακες εκπαιδεύονται επιτόπου με μέριμνα της  Διεύθυνσης Εκπαίδευσης της Ελληνικής Αστυνομίας. Δηλαδή, ανά τρεις μήνες άνδρες των ΜΑΤ πηγαίνουν πάνω και εκπαιδεύουν όλους τους συνοριοφύλακες. Πρέπει να σας πω ότι η εκπαίδευσή τους είναι άρτια, ολοκληρωμένη και δεν υπάρχουν προβλήματα ανεκπαίδευτων συνοριοφυλάκων.  Ευχαριστώ κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Και εμείς ευχαριστούμε τον κύριο Υπουργό.
Κυρίες και κύριοι συνάδελφοι, έχουν διανεμηθεί τα Πρακτικά της Πέμπτης  6 Ιουλίου 2000, της Τρίτής 11 Ιουλίου 2000, της Τετάρτης  12 Ιουλίου 2000 και της Πέμπτης 13 Ιουλίου 2000 και ερωτάται το Τμήμα εάν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Πέμπτης 6 Ιουλίου 2000, της Τρίτης 11 Ιουλίου 2000, της Τετάρτης 12 Ιουλίου 2000 και της Πέμπτης 13 Ιουλίου 2000 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του τμήματος και ώρα 00.16', λύεται η συνεδρίαση για σήμερα ημέρα Τετάρτη 26 Ιουλίου 2000 και ώρα 10.00', με αντικείμενο εργασιών του Τμήματος νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: "Ρύθμιση θεμάτων προσωπικού της Ελληνικής Αστυνομίας και άλλες διατάξεις", σύμφωνα με την ημερήσια διάταξη.
Ο ΠΡΟΕΔΡΟΣ                         ΟΙΓΡΑΜΜΑΤΕΙΣ 

