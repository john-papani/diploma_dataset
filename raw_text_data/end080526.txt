(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ A’ 
ΣΥΝΕΔΡΙΑΣΗ ΡΜΗ΄
 Δευτέρα 26 Μαΐου 2008 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Ν. Παναγιωτόπουλου, σελ.
3. Ανακοινώνεται ότι τη συνεδρίαση παρακολουθούν μαθητές από το 12ο Δημοτικό Σχολείο Κέρκυρας, σελ.
4. Ορκωμοσία των κ. Δ. Μανωλάκου, Α. Σκυλλάκου και Ι. Γκιόκα, σε αντικατάσταση των κ. Ε. Παντελάκη, Δ. Τσιόγκα και Δ. Κουμπούρη για το Βουλευτικό αξίωμα, σελ.
5. Επί Διαδικαστικού θέματος, σελ.
6. Ανακοινώνεται η επίσκεψη του Προέδρου της Γαλλικής Δημοκρατίας κ. Νικολά Σαρκοζί την Παρασκευή 6 Ιουνίου και η εισήγηση και λήψη απόφασης για να απευθυνθεί στο Σώμα, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Υγείας και Κοινωνικής Αλληλεγγύης, σχετικά με τους θανάτους νεογνών στο Γενικό Νοσοκομείο Κέρκυρας, σελ.
β) Προς τον υπουργό Μεταφορών και Επικοινωνιών, σχετικά με την αύξηση έως και 100% στις τιμές των εισιτηρίων των αστικών συγκοινωνιών κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την καθυστέρηση υπογραφής της Κοινής Υπουργικής Απόφασης για τις προστατευόμενες περιοχές Κοτυχίου-Στροφυλιάς και Χελμού-Βουραϊκού κ.λπ., σελ.
δ) Προς τον Υπουργό Απασχόλησης και Κοινωνικής Προστασίας i) σχετικά με τις διαπραγματεύσεις για τη νέα συλλογική σύμβαση εργασίας μεταξύ ΟΤΟΕ και της Ένωσης Ελληνικών Τραπεζών, τη θέση της Εθνικής Τράπεζας Ελλάδος κ.λπ.  ii) σχετικά με το επικείμενο κλείσιμο του εργοστασίου της μονάδας Siemens στη Θεσσαλονίκη, τη διασφάλιση των θέσεων εργασίας κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου του σχεδίου νόμου, του Υπουργείου Εσωτερικών: «Κύρωση της Συμφωνίας για Συνεργασία σε Εσωτερικά Θέματα, μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας και της Διοικητικής Συμφωνίας για τη Συνεργασία στον Τομέα της Δημόσιας Διοίκησης και της Μεταρρύθμισης του Κράτους, μεταξύ του Υπουργού Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργού Δημόσιας Διοίκησης και Μεταρρύθμισης του Κράτους της Γαλλικής Δημοκρατίας», σελ.
2. Συζήτηση επί των άρθρων και των τροπολογιών του σχεδίου νόμου του Υπουργείου Απασχόλησης και Κοινωνικής Προστασίας: «Θέματα ειδικών επιδοτήσεων ανεργίας και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού θέματος:
ΚΑΛΑΝΤΖΑΚΟΥ Σ., σελ.
ΝΙΚΟΛΑΪΔΟΥ Β., σελ.

Β. Επί των επικαίρων ερωτήσεων:
ΑΛΕΥΡΑΣ Ν., σελ.
ΚΑΛΑΝΤΖΑΚΟΥ Σ., σελ.
ΚΑΛΑΝΤΙΔΟΥ Σ., σελ.
ΚΑΛΟΓΙΑΝΝΗΣ Σ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΤΣΟΥΚΑΛΗΣ Ν., σελ.
ΧΑΡΑΛΑΜΠΟΥΣ Χ., σελ.
ΧΑΤΖΗΔΑΚΗΣ Κ., σελ.

Γ. Επί του σχεδίου νόμου του Υπουργείου Εσωτερικών:
ΖΩΗΣ Χ., σελ.
ΚΑΛΑΝΤΙΔΟΥ Σ., σελ.

Δ. Επί του σχεδίου νόμου του Υπουργείου Απασχόλησης και Κοινωνικής Προστασίας:
ΒΑΓΙΩΝΑΣ Γ., σελ.
ΔΡΙΒΕΛΕΓΚΑΣ Ι., σελ.
ΖΙΩΓΑΣ Ι., σελ.
ΚΑΚΛΑΜΑΝΗΣ Α., σελ.
ΚΑΛΑΝΤΖΑΚΟΥ Σ., σελ.
ΚΑΤΣΙΦΑΡΑΣ Α., σελ.
ΛΑΦΑΖΑΝΗΣ Π., σελ.
ΛΕΒΕΝΤΗΣ Α., σελ.
ΛΥΚΟΥΡΕΝΤΖΟΣ Α., σελ.
ΜΑΡΚΟΠΟΥΛΟΣ Κ., σελ.
ΠΑΠΟΥΤΣΗΣ Χ., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΟΥΡΛΑΣ Γ., σελ.
ΧΡΙΣΤΟΦΙΛΟΠΟΥΛΟΥ Π., σελ.


      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΜΗ΄
      Δευτέρα 26 Mαΐου 2008
      
      Αθήνα, σήμερα στις 26 Μαΐου 2008, ημέρα Δευτέρα και ώρα 18.05΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Πριν εισέλθουμε στην ημερήσια διάταξη, θα προβούμε στην ορκωμοσία των συναδέλφων, της κ. Διαμάντως Μανωλάκου και των κυρίων Αντωνίου Σκυλλάκου και Ιωάννη Γκιόκα, που αντικαθιστούν την κ. Ελπίδα Παντελάκη και τους κυρίους Δημήτριο Τσιόγκα και Δήμο Κουμπούρη αντίστοιχα που παραιτήθησαν. 
      Καλούνται οι συνάδελφοι κ. Διαμάντω Μανωλάκου και οι κύριοι Αντώνιος Σκυλλάκος και Ιωάννης Γκιόκας να προσέλθουν και να δώσουν τον προβλεπόμενο από το Σύνταγμα και τον Κανονισμό της Βουλής όρκο ενώπιον του εκπροσώπου της Εκκλησίας.
      (Στο σημείο αυτό προσέρχονται οι Βουλευτές κ. Διαμάντω Μανωλάκου και οι κύριοι Αντώνιος Σκυλλάκος και Ιωάννης Γκιόκας και δίνουν τον παρακάτω όρκο:
      «Ορκίζομαι στο όνομα της Αγίας και Ομοούσιας και Αδιαίρετης Τριάδας να είμαι πιστός στην πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου»)
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΟΣ (Δημήτριος Σιούφας): Άξιοι, άξιοι!
      ΟΛΟΙ ΟΙ ΒΟΥΛΕΥΤΕΣ: Άξιοι, άξιοι!
      ΠΡΟΕΔΡΟΣ (Δημήτριος Σιούφας): Σας εύχομαι καλή θητεία!
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Χαράλαμπο Χαραλάμπους, Βουλευτή Κερκύρας, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά, με την οποία  ο Δήμαρχος Τυμπακίου Νομού Ηρακλείου Κρήτης ζητεί την ίδρυση και λειτουργία Εσπερινού Γυμνασίου στο δήμο του.
        2) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά, με την οποία  ο Εκπολιτιστικός Σύλλογος Προστασίας του Περιβάλλοντος «ΟΙ ΤΡΕΙΣ ΕΚΚΛΗΣΙΕΣ» ζητεί την ασφαλτόστρωση του δρόμου Παράνυμφοι - Τρεις Εκκλησιές του Δήμου Αστερουσίων Ηρακλείου Κρήτης.
        3) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά, με την οποία  ο Δήμαρχος Γουβών Ηρακλείου Κρήτης ζητεί τον επανακαθορισμό της γραμμής αιγιαλού - παραλίας, εντός των διοικητικών ορίων του δήμου του.
        4) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά, με την οποία  ο Δήμος «Νικόλαος Καζαντζάκης» Νομού Ηρακλείου Κρήτης  ζητεί οικονομική ενίσχυση για τη βελτίωση  του αθλητικού γηπέδου στο Δημοτικό Διαμέρισμα Αγίων Παρασκιών.
        5) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά, με την οποία  ο Δήμος Ζαρού του Νομού Ηρακλείου Κρήτης ζητεί την κατασκευή Δασικού Χωριού στη θέση «Κουτσουνάρα», εντός των διοικητικών του ορίων.
        6) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά, με την οποία  τα Σωματεία ΤΑΞΙ του Νομού Ηλείας ζητούν την αύξηση της ανακοινωθείσας από 19/5/2008  αναπροσαρμογής του τιμολογίου τους.
        7) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά, με την οποία  η Ένωση Αστυνομικών Υπαλλήλων Νομού Λέσβου ζητεί την ίδρυση και λειτουργία Τμήματος Συνοριακής Φύλαξης στη Λέσβο.
        8) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά, με την οποία  το Εργατοϋπαλληλικό Κέντρο Πάτρας ζητεί να μη γίνει η μεταφορά του εργοστασίου της Βιομηχανίας «ELBISCO A.B.E.E.» από το Δρέπανο Αχαΐας στο Πικέρμι Αττικής.
        9) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά, με την οποία  ο Δήμος Κλειτορίας Νομού Αχαΐας  ζητεί να καλυφθούν οι κενές θέσεις ειρηνοδίκη και προσωπικού, στο Ειρηνοδικείο Κλειτορίας.
        10) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά, με την οποία  ο Δήμος Κλειτορίας Νομού Αχαίας ζητεί τη μη απεμπλοκή των μισθωτών στην Υπηρεσία της Εμπορίας από την Υπομονάδα της Δ.Ε.Η. στην Κλειτορία.
        11) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά, με την οποία  ο Σύλλογος Γονέων και Κηδεμόνων Δημοτικού Σχολείου και Νηπιαγωγείου Αραχωβίτικων Νομού Αχαίας ζητεί την αναβάθμιση του σχολείου  σε σχέση με την πληθυσμιακή αύξηση του δημοτικού αυτού διαμερίσματος. 
        12) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά, με την οποία  το Δημοτικό Διαμέρισμα Δουμενών του Δήμου Καλαβρύτων Νομού Αχαίας ζητεί την ασφαλτόστρωση τμήματος της επαρχιακής οδού Μαμουσιά-Δουμενά-Καλάβρυτα.
        13) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά, με την οποία  το Σωματείο Εργαζομένων Θεραπευτηρίου Χρονίων Παθήσεων Εύβοιας ζητεί την άμεση στελέχωση του θεραπευτηρίου με μόνιμο και ειδικευμένο προσωπικό.
        14) Ο Βουλευτής Σερρών κ. ΕΥΣΤΑΘΙΟΣ  ΚΟΥΤΜΕΡΙΔΗΣ  κατέθεσε αναφορά, με την οποία  ο κ. Αθανάσιος Βασιλάκης διαμαρτύρεται για την παραβίαση βασικών κοινοτικών αρχών από τους νόμους του νέου Δημοσιοϋπαλληλικού Κώδικα και του μισθολογίου.
        15) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά, με την οποία  οι Ενώσεις Αστυνομικών Υπαλλήλων Νομών Βοιωτίας-Εύβοιας-Ευρυτανίας-Φθιώτιδας-Φωκίδας ζητούν την εφαρμογή των σχετικών άρθρων του π.δ. 394/01 που ορίζουν τη διάταξη της υπηρεσίας. 
        16) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ κατέθεσαν αναφορά, με την οποία  οι Σύλλογοι Βορείου Ιθάκης, Πολιτιστικός -Περιβαλλοντικός «Ενεργοί Πολίτες» και Γονέων και Κηδεμόνων Δημοτικού Σχολείου  ζητούν την άμεση πληρωμή των οφειλομένων χρημάτων στα ΤΑΞΙ που μεταφέρουν τους μαθητές του Δημοτικού Σχολείου και Νηπιαγωγείου Βορείου Ιθάκης.
        17) Οι Βουλευτές Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ και κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά, με την οποία  η Επιτροπή Ενεργών Πολιτών Ανατολικής και Βόρειας Αττικής ζητεί την τοποθέτηση φωτεινών σηματοδοτών στη διασταύρωση της λεωφόρου Λαυρίου με την οδό Ελευθερίου Βενιζέλου στο Δήμο Γλυκών Νερών Αττικής
        18) Οι Βουλευτές Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά, με την οποία  ο Όμιλος Εθελοντών κατά του Καρκίνου «ΑΓΚΑΛΙΑΖΩ» ζητεί την άμεση εφαρμογή από το Ι.Κ.Α. της υπουργικής απόφασης για τη δωρεάν χορήγηση του εμβολίου κατά του καρκίνου του τραχήλου της μήτρας. 
        19) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά, με την οποία  η Ομοσπονδία Εργαζομένων Φαρμακευτικών και Συναφών Επαγγελμάτων Ελλάδας ζητεί την εξολοκλήρου κάλυψη της δαπάνης των φαρμάκων, από τα ασφαλιστικά ταμεία.
        20) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά, με την οποία  οι κάτοικοι της ευρύτερης περιοχής του Αλιβερίου Νομού Ευβοίας διαμαρτύρoνται για την καύση των σκουπιδιών της Αθήνας από την «ΑΓΕΤ» στο εργοστάσιό της στο Μυλάκι Ευβοίας.
        21) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά, με την οποία  ο Δήμαρχος Κηρέως Νομού Εύβοιας ζητεί την τοποθέτηση γιατρών στο Κέντρο Υγείας Μαντουδίου και τον εξοπλισμό του με ασθενοφόρο.
        22) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ, και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά, με την οποία  η Δημοτική Παράταξη του Δήμου Κροκέων  Νομού Λακωνίας «ΕΝΟΤΗΤΑ ΔΗΜΙΟΥΡΓΙΑ» διαμαρτύρεται για τη δημιουργία Χ.Υ.Τ.Α. στο Δημοτικό Διαμέρισμα Κροκεών.
        23) Ο Βουλευτής Λαρίσης κ. ΚΩΝΣΤΑΝΤΙΝΟΣ  ΑΓΟΡΑΣΤΟΣ  κατέθεσε αναφορά, με την οποία  το Περιφερειακό Τμήμα Κεντρικής και Δυτικής Θεσσαλίας του Τεχνικού Επιμελητηρίου Ελλάδος ζητεί την τροποποίηση του άρθρου 53 του Υπαλληλικού Κώδικα, το οποίο αναφέρεται στις άδειες των δημοσίων υπαλλήλων που χορηγούνται στο πλαίσιο προστασίας της μητρότητας.
        24) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά, με την οποία  η κ. Χρηστάκου Κυριακή ζητεί την τροποποίηση της νομοθεσίας που αναφέρεται στις μεταβιβάσεις εισαγομένων μεταχειρισμένων αγροτικών μηχανημάτων.
        25) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά, με την οποία  ο Δήμαρχος Αταλάντης Νομού Φθιώτιδας ζητεί τη χρηματοδότηση του έργου κατασκευής των δημοτικών σφαγείων στο δήμο του.
        26) Ο Βουλευτής Πιερίας κ. ΙΩΑΝΝΗΣ ΑΜΟΙΡΙΔΗΣ κατέθεσε αναφορά, με την οποία  ο Αγροτικός Σύλλογος Κατερίνης Νομού Πιερίας ζητεί την αποζημίωση των ακτινιδιοπαραγωγών της περιοχής για τη ζημιά που υπέστησαν από την ακαρπία.
        27) Ο Βουλευτής Πιερίας κ. ΙΩΑΝΝΗΣ ΑΜΟΙΡΙΔΗΣ κατέθεσε αναφορά, με την οποία  ο Αγροτικός Συνεταιρισμός Φραουλοπαραγωγών Σβορώνου Νομού Πιερίας ζητεί την αποζημίωση των μελών του για τη ζημιά που υπέστει η παραγωγή τους από τις δυσμενείς καιρικές συνθήκες.
        28) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά, με την οποία  ο Δήμος Πύλου Νομού Μεσσηνίας ζητεί να μην καταργηθεί το υποπρακτορείο της Δ.Ε.Η. στην Πύλο.
        29) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά, με την οποία  ο Δήμος Νέστορος Νομού Μεσσηνίας ζητεί την αυτοτελή ένταξη της περιοχής του, στο καθεστώς αποζημιώσεων των Π.Σ.Ε.Α..
        30) Οι Βουλευτές Α΄ Πειραιώς κ. ΘΕΟΔΩΡΟΣ ΔΡΙΤΣΑΣ και Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσαν αναφορά με την οποία  το ελληνικό τμήμα της εθελοντικής οργάνωσης «Διεθνής Αμνηστία» ζητεί να γίνουν τροποποιήσεις στο υφιστάμενο νομοθετικό πλαίσιο για να κατοχυρωθούν τα βασικά ατομικά και πολιτικά δικαιώματα των αντιρρησιών συνείδησης.
        31) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  η Μονάδα Φροντίδας Ηλικιωμένων «Κωνσταντοπούλειος Οίκος» ζητεί να απαλλαγούν τα προνοιακά ιδρύματα από την υποχρέωση καταβολής του ενιαίου τέλους ακίνητης περιουσίας. 
        32) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  το Σωματείο Συνταξιούχων Τ.Ε.Β.Ε.-Τ.Α.Ε. και Τ.Σ.Α. Επαρχίας Σητείας ζητεί την αναβάθμιση των υγειονομικών υπηρεσιών του Ι.Κ.Α..
        33) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία   ο κ. Τζεβελέκος Χρήστος ζητεί να αναγνωριστεί ως υπηρεσία υπέρ της πατρίδας η αντίσταση κατά του δικτακτορικού καθεστώτος 1967-1974.
        34) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά, με την οποία  ο κ. Αρναουτάκης Σταύρος, Ευρωβουλευτής, ζητεί να εγκατασταθεί στην Κρήτη η έδρα της Γραμματείας της Ευρωμεσογειακής Ένωσης.
        35) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά, με την οποία  ο κ. Ιωάννης  Καρτσιδήμας ζητεί να του χορηγηθεί άδεια ανατροφής για το δεύτερο παιδί του.
        36) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά, με την οποία  η Εθελοντική Οργάνωση «Διεθνής Αμνηστία» ζητεί την τροποποίηση του υπάρχοντος νομοθετικού πλαισίου για την κατοχύρωση των βασικών ατομικών και πολιτικών δικαιωμάτων των αντιρρησιών συνείδησης.
        37) Ο Βουλευτής Λαρίσης κ. ΒΑΣΙΛΕΙΟΣ  ΕΞΑΡΧΟΣ  κατέθεσε αναφορά, με την οποία  ο Δήμος Νίκαιας Νομού Λάρισας ζητεί την άμεση συντήρηση των παράδρομων της Π.Α.Θ.Ε. που βρίσκονται στην περιοχή του.
        38) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά, με την οποία  ο Δήμος Νίκαιας Νομού Λάρισας ζητεί την άμεση συντήρηση των παράδρομων της Π.Α.Θ.Ε. που βρίσκονται στην περιοχή του.
        39) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Λέσβου κ. ΣΤΑΥΡΟΣ  ΣΚΟΠΕΛΙΤΗΣ  κατέθεσαν αναφορά, με την οποία  ο Γεωργικός Συνεταιρισμός Αγγελοκάστρου Νομού Αιτωλοακαρνανίας ζητεί να αποζημιωθούν οι πληγέντες από τα ακραία καιρικά φαινόμενα, αγρότες της περιοχής.
        40) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά, με την οποία  η Ομοσπονδία Οικοδόμων και Συναφών Επαγγελμάτων Ελλάδας ζητεί τη λήψη μέτρων υγιεινής και ασφάλειας για τους εργαζόμενους στις σήραγγες.
        41) Ο Βουλευτής Λαρίσης κ. ΦΙΛΙΠΠΟΣ ΣΑΧΙΝΙΔΗΣ κατέθεσε αναφορά, με την οποία  ο Δήμος Νίκαιας Νομού Λάρισας ζητεί την άμεση συντήρηση των παράδρομων της Π.Α.Θ.Ε. που βρίσκονται στη περιοχή του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 10157/10.4.2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 7017/4/8218/21.4.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Γ. ΣΚΟΥΛΑΣ και Μ. ΣΤΡΑΤΑΚΗΣ, σε ό,τι μας αφορούν, σας γνωρίζουμε ότι την 04-04-2008 μετέβη στο Αστυνομικό Τμήμα Βιάννου ιδιώτης, κάτοικος Αμιρών Βιάννου και ενεχείρησε κατάσταση με ονοματεπώνυμα και υπογραφές κατοίκων της περιοχής, με την οποία γνωστοποιούσε ότι αλλοδαποί, ιδιοκτήτες τριών (3) Ι.Χ.Ε. αυτοκινήτων με βουλγαρικές πινακίδες, ο αριθμός των οποίων αναφέρονταν στο έγγραφο, υποκλέπτουν το έργο των ιδιοκτητών ΤΑΞΙ της περιφέρειας Δήμου Βιάννου, εκτελώντας καθημερινά δρομολόγια προς Ηράκλειο, Ιεράπετρα και άλλους προορισμούς.
      Η προαναφερόμενη Υπηρεσίας μας, η οποία μέχρι την ανωτέρω ημερομηνία ουδεμία καταγγελία είχε δεχθεί για το θέμα αυτό, προέβη άμεσα στην αναζήτηση των εν λόγω οχημάτων, προκειμένου να ελεγχθούν τα στοιχεία αυτών και των οδηγών και να διαπιστωθεί η βασιμότητα των καταγγελλομένων. Τελικά τα δύο (2) οχήματα δεν εντοπίστηκαν και σύμφωνα με πληροφορίες της, οχήματα και ιδιοκτήτες τους ανεχώρησαν από την περιοχή Βιάννου σε άγνωστη περιοχή. Το τρίτο εντοπίστηκε και από τον έλεγχο που έγινε διαmστώθηκε ότι η κυκλοφορία και η οδήγησή του οχήματος από τον ιδιοκτήτη του είναι νόμιμη.
      Σύμφωνα με τους καταγγέλλοντες, οι αλλοδαποί μεταφέρουν με τα Ι.Χ.Ε. αυτοκίνητά τους ομοεθνείς τους σε διάφορα σημεία της Κρήτης με ανάλογο χρηματικό αντίτιμο, υποκλέπτοντας με αυτόν τον τρόπο το μεταφορικό τους έργο. Ωστόσο, από τους μέχρι σήμερα ελέγχους των Υπηρεσιών μας, για την αντιμετώπιση του θέματος, δεν διαπιστώθηκε το αδίκημα της υποκλοπής μεταφορικού έργου, καθ' όσον τεκμηρίωσή του απαιτεί την παραδοχή των μεταφερομένων προσώπων ότι, για τη μετακίνησή τους, θα καταβληθεί προσυμφωνημένο αντίτιμο, ενώ κατά τους ελέγχους ισχυρίζονται ότι μεταβαίνουν στον προορισμό τους δωρεάν.
      Τέλος στις Υπηρεσίες μας του νομού Ηρακλείου δόθηκαν πρόσθετες εντολές και οδηγίες, για την εκδήλωση, με την εποπτεία και καθοδήγηση της Αστυνομικής Διεύθυνσης, των αναγκαίων ενεργειών σε όλο το νομό, για την αντιμετώπιση του θέματος που θίγεται με τις ερωτήσεις των κ.κ. Βουλευτών και αυστηρή εφαρμογή της κείμενης νομοθεσίας σε κάθε περίπτωση.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     2. Στην με αριθμό 10286/11.4.2008 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. 7017/4/8224/22.4.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. ΚΟΝΤΟΓΙΑΝΝΗΣ, σας γνωρίζουμε ότι, κατά τη χρονική περίοδο 2007-2008, αποστρατεύθηκαν συνολικά 649 πυροσβεστικοί υπάλληλοι (αξιωματικοί και κατώτεροι), ενώ επί 12.790 οργανικών θέσεων του Πυροσβεστικού Σώματος παραμένουν κενές 4.287 θέσεις.
      Σε ό,τι αφορά τη στελέχωση των Πυροσβεστικών Υπηρεσιών, σας ενημερώνουμε ότι οι πυροσβεστικές Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα. Σαφώς, η υπάρχουσα έλλειψη δύναμης δημιουργεί υπηρεσιακές δυσλειτουργίες και γι' αυτό, από την πρώτη στιγμή της παρουσίας μας στο Υπουργείο, θέσαμε ως προτεραιότητα τη σταδιακή κάλυψη όλων των κενών Oργανικών θέσεων του προσωπικού, ώστε να μπορέσει το Σώμα να επιτελέσει την αποστολή του, όπως απαιτεί ο ρόλος του. Ήδη, προκηρύχθηκε και βρίσκεται σε εξέλιξη διαγωvισμός πρόσληψης 1.260 πυροσβεστών για όλη τη χώρα. Οι υπόλοιπες κενές θέσεις θα πληρωθούν με μελλοντικούς διαγωνισμούς πρόσληψης. Στο σημείο αυτό πρέπει να εmσημάνουμε ότι το έργο των πυροσβεστών ενισχύουν και οι 5.500 πυροσβέστες εποχική ς απασχόλησης, οι οποίοι επαναπροσλήφθηκαν από 01-04-2008, για οκτάμηνη πλέον θητεία (από πεντάμηνη που ήταν μέχρι τώρα), γεγονός πολύ σημαντικό για το ίδιο το προσωπικό, αλλά και για την αποτελεσματικότητα της Υπηρεσίας.
      Σχετικά με τον υλικοτεχνικό εξοπλισμό των Υπηρεσιών, σας πληροφορούμε ότι σε αυτές έχουν χορηγηθεί τα αναγκαία για την εκτέλεση της αποστολής τους μέσα και εφόδια. Ενδεικτικά σημειώνεται ότι, από τον Απρίλιο του 2004 μέχρι σήμερα, το Πυροσβεστικό Σώμα προμηθεύτηκε 430 οχήματα διαφόρων τύπων (υδροφόρα, γερανοφόρα, βοηθητικά κ.λπ.), τα οποία κατανεμήθηκαν στις Υπηρεσίες του. Περαιτέρω ενίσχυση των εν λόγω Υπηρεσιών με οχήματα και λοιπό υλικοτεχνικό εξοπλισμό θα γίνει στα πλαίσια της υλοποίησης των διαφόρων προγραμμάτων προμηθειών του Σώματος που βρίσκονται σε εξέλιξη και θα ολοκληρωθούν σταδιακά.
      Τέλος, για τα θέματα της ενίσχυσης του Πυροσβεστικού Σώματος με προσωπικό και υλικοτεχνικό εξοπλισμό, αλλά και γενικότερα της πυροπροστασίας της χώρας, ενημερώθηκε η Εθνική Αντιπροσωπεία την 18-04-2008 από τον κ. Πρωθυπουργό, κατά τη συζήτηση της 847/53/15-04-2008 επίκαιρης ερώτησης που κατέθεσε η Πρόεδρος της Κοινοβουλευτικής Ομάδας του Κ.Κ.Ε. κα Α. ΠΑΠΑΡΗΓΑ.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      3. Στην με αριθμό 9628/3.4.2008 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 1047254/1153/22.4.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ. 6928/3.4.2008 ερώτησης που κατέθεσε ο Βουλευτής κ. Γιάννης Δραγασάκης, σχετικά με το ανωτέρω θέμα, σας γνωρίζουμε τα εξής:
      Α. Βασική προτεραιότητα του Υπουργείου	Οικονομίας και Οικονομικών είναι η διενέργεια φορολογικών ελέγχων προς όλες τις κατευθύνσεις χωρίς διακρίσεις και εξαιρέσεις, με έμφαση ιδίως στις μεγάλες επιχειρήσεις και τα μεγάλα εισοδήματα, για την καταπολέμηση των φαινομένων φοροδιαφυγής, οπουδήποτε αυτά κι αν εκδηλώνονται.
      Προς το σκοπό αυτό λαμβάνονται συνεχώς όλα τα απαραίτητα νομοθετικά και διοικητικά μέτρα για την ενίσχυση του φοροελεγκτικού μηχανισμού και την αντιμετώπιση της φοροδιαφυγής.
      Στο πλαίσιο των ελέγχων αυτών αξιολογούνται και ελέγχονται κάθε είδους σχετικές πληροφορίες και στοιχεία που είναι διαθέσιμα στην αρμόδια ελεγκτική αρχή και προέρχονται από οποιαδήποτε πηγή, συμπεριλαμβανομένων και των αλλοδαπών διοικήσεων.
      Περαιτέρω, εφόσον κατά τη διάρκεια του ελέγχου ανακύπτουν ζητήματα σχετικά με τον προσδιορισμό του φορολογητέου εισοδήματος, για τα οποία απαιτούνται, μεταξύ άλλων, πληροφορίες από άλλες χώρες, αξιοποιούνται οι δυνατότητες που παρέχονται από τις σχετικές οδηγίες της Ε.Ε. και τις διμερείς συμβάσεις για την ανταλλαγή πληροφοριών σε θέματα άμεσης και έμμεσης φορολογίας. 
      4. Εξάλλoυ, με τις διατάξεις της περ. ι της παρ. 3 του άρθρου 6 του ν. 2238/1994 oρίζεται ότι απαλλάσσονται από το φόρο τα κέρδη αμοιβαίων κεφαλαίων του ν. 3283/2004 και του ν. 2778/1999, καθώς και η πρόσθετη αξία που αποκτούν οι μεριδιούχοι αυτών των αμοιβαίων κεφαλαίων από την εξαγορά των μεριδίων τους σε τιμή ανώτερη της τιμής κτήσης, επιφυλασσομένων των διατάξεων της παρ. 3 του άρθρου 33 του ν. 3283/2004 και της παρ. 2 του άρθρου 20 του ν. 2778/1999. Η πιο πάνω απαλλαγή ισχύει, και για τα αμοιβαία κεφάλαια που είναι εγκατεστημένα σε άλλο κράτος μέλος της Ευρωπαϊκής, 'Ενωσης ή σε κράτος του Ευρωπαϊκού Οικονομικού ΧώρουΙ Ευρωπαϊκής Ζώνης-Ελευθέρων Συναλλαγών (ΕΟX/ΕΖΕΣ). Με τις πιο πάνω διατάξεις του ν.3293/04 και του ν.2778/99 η ΑΕΔΑΚ υποχρεούται σε καταβολή φόρου, με συντελεστή που ορίζεται σε 10% επί του εκάστοτε ισχύοντος επιτοκίου παρέμβασης της Ευρωπαϊκής Κεντρικής Τράπεζας (Επιτοκίου Αναφοράς) προσαυξημένου με τα ποσά που ορίζει ο νόμος ανάλογα μ~ την κατηγορία κάθε αμοιβαίου. Ο φόρος υπολογίζεται επί του εξαμηνιαίου μέσου όρου του καθαρού "ενεργητικού του αμοιβαίου κεφαλαίου και με την καταβολή του εξαντλείται η φορολργlκή υποχρέωση του αμοιβαίου κεφαλαίου και των μεριδιούχων του.
      Όσον αφορά το δεύτερο ερώτημα σας γνωρίζουμε ότι τα στοιχεία τηρούνται ανά κωδικό αριθμό εσόδων (π.χ. 0144-φόρος επί των τόκων των καταθέσεων, συμφωνιών επαναγοράς, ομολόγων κ.λπ.). Τα ποσά φόρου από τόκους που απέκτησαν φυσικά πρόσωπα κάτοικοι Ελλάδας από καταθέσεις τους στο εξωτερικό, για τα έτη 2006 και 2007 έχουν ως εξής:
      ΠΟΣΟ 2006: 4.985.947,62 ευρώ.
      ΠΟΣΟ 2007: 13.198.771,63 ευρώ.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
	4. Στην με αριθμό 1339/31-10-2007 ερώτηση του Βουλευτή κ. Σπυρίδωνα – Άδωνι Γεωργιάδη δόθηκε με το υπ’ αριθμ. Φ.900α/5604/9327/23-11-2007 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 133/9/31-10-2007 ερώτησης της Βουλής των Ελλήνων, που κατέθεσε ο Βουλευτής κ. Σπυρίδων-Άδωνις Γεωργιάδης, με θέμα τα συστήματα αυτοπροστασίας των μαχητικών αεροσκαφών F-16, σας γνωρίζουμε τα ακόλουθα:
      Με την απόφαση υπό στοιχεία Φ.093.42/ΑΠ.9045/Σ.7/20-2-2003/ΥΠΕΘΑ/ΓΓΟΣΑΕ/ΓΔΕ/ΔΙΚΕ (κατακυρωτική διαταγή) κατακυρώθηκαν στην εταιρεία «RAΥΤΗΕΟΝ» η προμήθεια συστημάτων αυτοπροστασίας ASPISII για τα αεροσκάφη F-16 Blk 52+, η αναβάθμιση των συστημάτων αυτοπροστασίας ASPISI των αεροσκαφών F-16 Blk 30 και Blk 50 και η προμήθεια συναφούς εξοπλισμού, εκπαίδευσης και υπηρεσιών υποστήριξης για τις ανάγκες του ΓΕΑ.
	Η σχετική σύμβαση (015Γ/2003) υπεγράφη την 9η Απριλίου 2003 και ενεργοποιήθηκε την 23η Σεπτεμβρίου 2003.
	Το κόστος της προμήθειας, όπως αναφέρεται στο άρθρο 5 (Τιμές των Συμβατικών Αντικειμένων) της σύμβασης, ανέρχεται στο ποσό των 242.000.000 δολαρίων ΗΠΑ.
      Σύμφωνα με το χρονοδιάγραμμα παραδόσεων της σύμβασης (παράρτημα «Β» αυτής), η εγκατάσταση των συστημάτων αυτοπροστασίας στα αεροσκάφη F-16 Blk 52+ προβλεπόταν να αρχίσει τον τριακοστό πρώτο μήνα και να ολοκληρωθεί τον τεσσαρακοστό πέμπτο μήνα από την ημερομηνία ενεργοποίησης της σύμβασης.
      Σύμφωνα με την παράγραφο 42 της κατακυρωτικής διαταγής, η υλοποίηση της σύμβασης συμπεριλαμβανομένης της εκτέλεσης των πληρωμών, των ελέγχων αποδοχής και παραλαβής των υλικών και υπηρεσιών του προγράμματος, έχει υπαχθεί στο ΓΕΑ, το οποίο διαθέτει και τα σχετικά παραστατικά πληρωμών.
      Όσον αφορά στην υλοποίηση του προγράμματος, βρίσκονται ήδη σε εξέλιξη όλες οι απαιτούμενες σύμφωνα με τις προβλέψεις της σύμβασης και της νομοθεσίας ενέργειες.
      Τέλος, η συμμόρφωση του συστήματος αυτοπροστασίας ASPIS ΙΙ προς τις επιχειρησιακές προδιαγραφές της Π.Α., όπως αυτές αναφέρονται στο Annex Κ της σύμβασης, ελέγχεται αφενός με τους εργαστηριακούς ελέγχους αποδοχής του πρωτότυπου συστήματος (First Article Acceptance Test-FAAT) και αφετέρου με την πραγματοποίηση των Πτητικών Ελέγχων Αποδοχής (ΠΕΑ).
Ο Υπουργός
ΕΥΑΓΓΕΛΟΣ – ΒΑΣΙΛΕΙΟΣ Ι. ΜΕΙΜΑΡΑΚΗΣ»
	5. Στην με αριθμό 4866/22-1-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Φ.041.2/ΑΣ 103/8-2-2008 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της εν θέματι ερώτησης σας γνωρίζουμε τα ακόλουθα:
      Η Ελληνική Κυβέρνηση είναι ενήμερη για το θέμα που θέτει η ερώτηση και ασφαλώς θα παρακολουθήσει εκ του σύνεγγυς τις τυχόν εν προκειμένω εξελίξεις. Σημειώνεται, πάντως, ότι επί του παρόντος βρίσκεται στο εντελώς πρώιμο στάδιο της ανακοίνωσης ενδιαφέροντος.
      Σε κάθε περίπτωση, δεδομένης της ευρωπαϊκής προοπτικής της Αλβανίας, η Ελληνική Κυβέρνηση αξιοποιεί πλήρως το πλέγμα των σχέσεων ΕΕ-Αλβανίας, που προσφέρει μια σειρά από μέσα για τον έλεγχο της συμπεριφοράς της χώρας στον τομέα της πυρηνικής ασφάλειας. Κατά τις θεσμοθετημένες συναντήσεις και αρμόδιες επιτροπές, που συνέρχονται στο πλαίσιο των σχέσεων ΕΕ-Αλβανίας, το ζήτημα εγείρεται από την πλευρά της ΕΕ, γεγονός που κατέστη δυνατό έπειτα από σύντονες ελληνικές προσπάθειες. Σημειωτέον, ότι, προς το παρόν, δεν υπάρχει καμμία ένδειξη για διασύνδεση του θέματος αυτού με την Τουρκία.
      Σε μια σειρά από έγγραφα που διέπουν τις σχέσεις ΕΕ-Αλβανίας (Συμφωνία Σταθεροποίησης και Σύνδεσης, Ευρωπαϊκή Εταιρική Σχέση), τα ζητήματα πυρηνικής ασφάλειας και περιβάλλοντος που απασχολούν την ελληνική πλευρά έλαβαν, κατόπιν ενεργειών μας, τη μορφή προτεραιοτήτων που καλείται να εκπληρώσει η χώρα στο δρόμο προς την ΕΕ ή ακόμα και νομικών υποχρεώσεων που τη δεσμεύουν.
      Τέλος, οι επιδόσεις της Αλβανίας σχετικά με τις υποχρεώσεις στον τομέα της πυρηνικής ασφάλειας καταγράφηκαν στην πρόσφατη Έκθεση Προόδου της Ευρωπαϊκής Επιτροπής, στην οποία διαπιστώνεται ότι η Αλβανία δεν έχει σημειώσει πρόοδο στον τομέα της πυρηνικής ασφάλειας και της προστασίας από την ραδιενέργεια. Οι διαπιστώσεις αυτές αποτελούν ένα πρόσθετο μοχλό πίεσης προς την αλβανική πλευρά.
      Είναι αυτονόητο, ότι από πλευράς μας, ως όμορη χώρα με αυξημένο ενδιαφέρον για το θέμα και ως κράτος - μέλος της Ευρωπαϊκής Ένωσης, θα συνεχίσουμε να παρακολουθούμε στενά την εξέλιξη του θέματος, τόσο στο διμερές πλαίσιο των σχέσεών μας με την Αλβανία, όσο και στο πλαίσιο των σχέσεων Αλβανίας - ΕΕ, προκειμένου να προβούμε στις απαιτούμενες κάθε φορά ενέργειες, σε κάθε επίπεδο.
      Ο Υφυπουργός
      ΓΙΑΝΝΗΣ ΒΑΛΗΝΑΚΗΣ»
      6. Στην με αριθμό 4948/23-1-2008 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. Φ.041.2/ΑΣ 104/8-2-2008 έγγραφο από τον Υφυπουργό Εξωτερικών η ακόλουθη απάντηση: 
      «Σε απάντηση της εν θέματι ερώτησης, και κατά λόγο αρμοδιότητας του Υπουργείου Εξωτερικών, σας γνωρίζουμε τα ακόλουθα:
      Το Υπουργείο Εξωτερικών παρακολουθεί ανελλιπώς και προσεκτικά την εξέλιξη της πυρηνικής δραστηριότητας των γειτονικών χωρών, προκειμένου να διασφαλισθεί η τήρηση όλων των αυστηρών διεθνών και ευρωπαϊκών κανόνων που είναι απαραίτητοι για την πυρηνική ασφάλεια και την προστασία του περιβάλλοντος. Η Κυβέρνηση και το Υπουργείο Εξωτερικών είναι σε διαρκή και μόνιμη εγρήγορση, προκειμένου, εφόσον προκύψει ανάγκη, να προβούν στις απαραίτητες ενέργειες τόσο σε διμερές, όσο και σε διεθνές επίπεδο. Περαιτέρω, η χώρα μας είναι ένθερμος υποστηρικτής του δραστικού περιορισμού των πυρηνικών όπλων κάθε βεληνεκούς και τύπου.
      Αξίζει, επιπλέον, να σημειωθεί, ότι η Ελλάδα έχει υποστηρίξει την πρόταση για τη δημιουργία Αποπυρηνικοποιημένης Ζώνης στη Μέση Ανατολή. Παράλληλα, ως υπουργείο, προωθούμε και υποστηρίζουμε την ιδέα για τη δημιουργία Aποπυρηνικοποιημένης Ζώνης και στη Μεσόγειο, θέση που μαζί με την Ιταλία, την Κύπρο και τη Μάλτα ζητήσαμε να συμπεριληφθεί στην Ευρωπαϊκή Κοινή Θέση για την Συνθήκη Μη Διασποράς (Νοn-Proliferation Treaty) και τελικά πετύχαμε να γίνει σαφής αναφορά στην ανάγκη «ενισχύσεως του συστήματος μη διασποράς στη Μεσόγειο».
      Όσον αφορά στα υπόλοιπα θέματα που θίγονται στην ερώτηση, αυτά εμπίπτουν στην αρμοδιότητα του Υπουργείου Ανάπτυξης που είναι συνερωτώμενο υπουργείο.
      Ο Υφυπουργός
      ΓΙΑΝΝΗΣ ΒΑΛΗΝΑΚΗΣ»
      7. Στην με αριθμό 10192/10-4-2008 ερώτηση του Βουλευτή κ. Μιχαήλ Παπαγιαννάκη δόθηκε με το υπ’ αριθμ. 1625/24.4.2008 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Παπαγιαννάκης, σας πληροφορούμε τα εξής:
      Με τον Καν(ΕΟΚ) 2078/1992 και την έκδοση του Π.Δ/τος 439/1995 «μέτρα για τη διατήρηση και προστασία των αυτοχθόνων φυλών αγροτικών ζώων» δόθηκαν οι εναρκτήριες βάσεις για να εντοπιστούν και στη χώρα μας οι απειλούμενες φυλές και να καθοριστούν κατά είδος αγροτικού ζώου (βοοειδή, πρόβατα, αίγες, ιπποειδή και χοίροι) με τις αντίστοιχες περιοχές προέλευσης και φυσικής τους κατανομής. Το πρόγραμμα των απειλούμενων με εγκατάλειψη φυλών αγροτικών ζώων ξεκίνησε από το 1998 στο σύνολο της χώρας κατά την 2η Προγραμματική Περίοδο με την ονομασία «Διατήρηση σπάνιων φυλών Αγροτικών Ζώων» και εγκρίθηκε ως συνεχιζόμενο την 3η Προγραμματική Περίοδο στο πλαίσιο του Εγγράφου Προγραμματισμού Αγροτικής Ανάπτυξης (2000-2006) και σε εφαρμογή του Καν(ΕΚ) 1257/1999 με τίτλο «Πρόγραμμα Απειλούμενων με εγκατάλειψη φυλών αγροτικών ζώων» μέτρο 3.7.
      Οι απειλούμενες φυλές είναι αβελτίωτες με σημαντικά μικρότερες αποδόσεις, σε σύγκριση με τις βελτιωμένες ξενόφερτες, χωρίς όμως να υπάρχει διαφορά στο κόστος εκτροφής. Οι μειωμένες αποδόσεις συνεπάγονται διαφυγή εισοδήματος. Η Δράση αποσκοπεί στην οικονομική στήριξη των γεωργών, προκειμένου να διατηρήσουν ή και να αυξήσουν τον αριθμό των απειλούμενων από εγκατάλειψη αυτοχθόνων φυλών αγροτικών ζώων μέχρι ένα ελάχιστο αποδεκτό αριθμό ασφάλειας με στόχο:
      - Τη διατήρηση της βιοποικιλότητας και γενετικής ποικιλότητας των αυτοχθόνων αγροτικών ζώων.
      - Την προστασία και την αποτελεσματική διαχείριση των βοσκοτόπων, του φυσικού περιβάλλοντος και του αγροτικού τοπίου.
      - Την αξιοποίηση των επιθυμητών ιδιοτήτων των προστατευόμενων φυλών για παραγωγικούς σκοπούς.
      - Τη διατήρηση των παραδοσιακών εκτατικών συστημάτων εκτροφής.
      Δικαιούχοι του προγράμματος είναι κάτοχοι εκμεταλλεύσεων με απειλούμενες φυλές προς εγκατάλειψη στους τομείς αιγοπροβατοτροφίας, βοοτροφίας, χοιροτροφίας, καθώς και ιπποτροφίας εφόσον βρίσκονται στις περιοχές προέλευσης και φυσικής κατανομής των ζώων, όπως αυτές ορίζονται στο Π.Δ/γμα 434/1995 «Μέτρα για τη διατήρηση και προστασία των αυτοχθόνων φυλών αγροτικών ζώων».
      Ο περιορισμός της επιδότησης των απειλούμενων φυλών μόνο εντός των περιοχών προέλευσης και φυσικής τους κατανομής, σχετίζεται με το γεγονός ότι έτσι περιορίζεται ο ανταγωνισμός και η επικράτηση των πιο αποδοτικών εγχώριων φυλών, έναντι άλλων που υστερούν και κατ' επέκταση περιορίζει τον εκφυλισμό των επιθυμητών γονότυπων και την απώλεια του πολύτιμου γενετικού υλικού από τις ανεξέλεγκτες διασταυρώσεις μεταξύ διαφορετικών φυλών. Η μεγάλη γενετική ποικιλότητα όπως αναφέρεται στο σχετικό ερώτημα, αναπτύχθηκε και διασώθηκε μέχρι τις μέρες μας, λόγω ακριβώς του γεωγραφικού αποκλεισμού από το έντονο γεωγραφικό ανάγλυφο με την ποικιλία των κλιματικών τύπων που υπάρχουν εντός αυτών αλλά και των επιμέρους μικροκλιμάτων.
      Με τη βοήθεια του μέτρου 3.7 «Απειλούμενες με εγκατάλειψη φυλές αγροτικών ζώων», του Μέτρου 5.1 «ολοκληρωμένο πρόγραμμα υπηρεσιών στήριξης των κτηνοτρόφων της Ελληνικής Υπαίθρου για την παραγωγή και χρησιμοποίηση του κατάλληλου για την κάθε περιοχή ζωικού αναπαραγωγικού κεφαλαίου» συντελείται η συνεχώς αυξανόμενη προτίμηση των κτηνοτρόφων για εκτροφή εγχώριων φυλών, η συνεχής αύξηση του υφιστάμενου καταγεγραμμένου πληθυσμού των απειλούμενων με εγκατάλειψη φυλών και τέλος η διατήρηση των ιδιαίτερων χαρακτηριστικών κάθε φυλής.
      Τέλος το μέτρο 3.7 «Απειλούμενες με εγκατάλειψη φυλές αγροτικών ζώων» και το μέτρο 3.2 «βιολογικής κτηνοτροφίας» είναι πλήρως συμβατά και οι κτηνοτρόφοι που το επιθυμούν μπορούν να είναι δικαιούχοι και στα 2 μέτρα και να ενισχύονται χωρίς να ξεπερνούν το πλαφόν που είναι τα 450 ευρώ ανά εκτάριο. Οι δικαιούχοι των μέτρων 3.2 «βιολογικής κτηνοτροφίας» και μέτρο 3.1 «πρόγραμμα ενίσχυσης νέων αγροτών» πριμοδοτούνται με βαθμούς στα κριτήρια ένταξης έναντι άλλων εν δυνάμει δικαιούχων που δεν πληρούν τα συγκεκριμένα κριτήρια.
      Στο πλαίσιο του Προγράμματος Αγροτικής Ανάπτυξης 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ» προβλέπονται τα ακόλουθα καθεστώτα ενίσχυσης για τη διάσωση και ανάδειξη των ελληνικών φυλών κατοικίδιων ζώων και την στήριξη και βελτίωση της ελληνικής βιολογικής κτηνοτροφίας:
      1. Καθεστώς ενίσχυσης των γεωργών οι οποίοι αναλαμβάνουν να διατηρήσουν ή και να αυξήσουν τον αριθμό των απειλούμενων με εγκατάλειψη αυτοχθόνων φυλών αγροτικών ζώων στο πλαίσιο του μέτρου των γεωργοπεριβαλλοντικών ενισχύσεων. Απαραίτητη προϋπόθεση είναι να έχουν καταχωρημένα τα επιλέξιμα ζώα σε γενεαλογικό μητρώο, το οποίο τηρείται στο αρμόδιο Κέντρο Γενετικής Βελτίωσης Ζώων. Για τον υπολογισμό της ενίσχυσης λαμβάνονται υπόψη η απώλεια εισοδήματος και το πρόσθετο κόστος ανά ΜΜΖ διατηρούμενης τοπικής φυλής.
      Καθεστώς ενίσχυσης της βιολογικής κτηνοτροφίας στο πλαίσιο του μέτρου των γεωργοπεριβαλλοντικών ενισχύσεων. Η ενίσχυση καλύπτει την απώλεια εισοδήματος και το πρόσθετο κόστος. στο οποίο περιλαμβάνονται οι δαπάνες διάγνωσης των περιβαλλοντικών προβλημάτων της εκμετάλλευσης και τις δαπάνες που προκύπτουν από την ένταξη - πιστοποίηση του.
      3. Καθεστώς ενίσχυσης των γεωργών που συμμετέχουν σε συστήματα για την ποιότητα των τροφίμων μέσω της βιολογικής παραγωγής (φυτική παραγωγή -κτηνοτροφία). Ο κατάλογος των γεωργικών προϊόντων που είναι επιλέξιμα για στήριξη (για την κτηνοτροφία) εφόσον φέρουν ή προορίζεται να φέρουν ενδείξεις περί του βιολογικού τρόπου παραγωγής τους είναι:
      - Εκτροφές αιγοπροβάτων, βοοειδών, χοίρων, πουλερικών για την παραγωγή κρέατος ή και γάλακτος ή και αυγών.
      - Προϊόντα γαλακτοκομίας.
      - Παρασκευάσματα κρεάτων.
      Η ενίσχυση ανέρχεται μέχρι 1.800 ευρώ ανά εκμετάλλευση.
      4. Καθεστώς ενίσχυσης Ομάδων Παραγωγών για την προώθηση των προϊόντων ποιότητας και την ενημέρωση των καταναλωτών. Η στήριξη καλύπτει το 70% των επιλέξιμων δαπανών.
      Ο Υφυπουργός
      Κ. ΚΙΛΤΙΔΗΣ»
      8. Στην με αριθμό 9472/3-4-2008 ερώτηση του Βουλευτή κ. Βασίλη Έξαρχου δόθηκε με το υπ’ αριθμ. 22333/9-4-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της υπ’ αριθμ. 9472/3-4-2008 ερώτησης, που κατέθεσε ο Βουλευτής κ. Βασίλης Θ. Έχαρχος, σας ενημερώνουμε κατά λόγο αρμοδιότητάς μας, ότι σύμφωνα με το άρθρο 35 του ν.3577/2007 (130 Α΄), οι αποδοχές/αμοιβές του προσωπικού καθαριότητας των σχολικών μονάδων, στο οποίο συμπεριλαμβάνεται και το προσωπικό καθαριότητας με συμβάσεις έργου, από 1-4-2007 και εφεξής, βαρύνουν τον τακτικό προϋπολογισμό του Υπουργείου Εθνικής Παιδείας και Θρησκευμάτων. Ως συνέπεια αυτού, το ποσοστό των προβλεπομένων εσόδων από το Φόρο Εισοδήματος Φυσικών και Νομικών Προσώπων που αποδίδεται στους δικαιούχους ΟΤΑ προς κάλυψη λειτουργικών αναγκών σχολείων μειώθηκε από 12% σε 9%.
      Επιπροσθέτως, αναφέρουμε ότι το ύψος του ποσού που αποδίδεται στους ΟΤΑ α΄ βαθμού της χώρας για την κάλυψη των λειτουργικών δαπανών των σχολείων πρωτοβάθμιας και δευτεροβάθμιας εκπαίδευσης, Καθορίζεται κάθε χρόνο με κοινή απόφαση των Υπουργών Εσωτερικών και Οικονομίας και Οικονομικών, η οποία εκδίδεται κατόπιν σχετικής πρότασης της ΚΕΔΚΕ και αφορά στην κατανομή των Κεντρικών Αυτοτελών Πόρων των δήμων και κοινοτήτων που εγγράφονται κατ' έτος στον κρατικό προϋπολογισμό. Το ποσό που αποδίδεται στους δικαιούχους ΟΤΑ με τις κατανομές που πραγματοποιούνται από την Υπηρεσία μας, είναι συνάρτηση των προτάσεων των Πενταμελών Επιτροπών των νομών της Χώρας, οι οποίες συγκροτούνται με απόφαση του Γενικού Γραμματέα της οικείας Περιφέρειας (ν. 3274/04).
      Ειδικότερα για το έτος 2008, η Κοινή Υπουργική Απόφαση, ορίζει, για την κάλυψη των λειτουργικών δαπανών των σχολείων πρωτοβάθμιας και δευτεροβάθμιας εκπαίδευσης, ποσό ύψους 159.400.000,00 ευρώ, έναντι ποσού 150.000.000,00 ευρώ το οποίο αποδόθηκε κατά το έτος 2007, ήτοι αύξηση 6%.
      Βάσει των ανωτέρω, δεν καθίσταται δυνατή η επιπλέον αύξηση στη χρηματοδότηση ΟΤΑ για την κάλυψη λειτουργικών δαπανών τους, πέραν του συγκεκριμένου ποσού που διατίθεται σύμφωνα με τα προαναφερόμενα.
      Ο Υφυπουργός
      ΘΑΝΑΣΗΣ ΝΑΚΟΣ»
      9. Στην με αριθμό 9500/1-4-2008 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 22334/9-4-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της υπ’ αριθμ. 9500/1-4-2008 ερώτησης, την οποία κατέθεσε ο βουλευτής κ. Μιχάλης Παντούλας , αναφορικά με τη μη καταβολή των αποδοχών σχολικών φυλάκων του Δήμου Ηγουμενίτσας Νομού Θεσπρωτίας, σας γνωρίζουμε ότι το Υπουργείο μας, επιχορηγεί από μεταβιβασθείσες πιστώσεις του Υπουργείου Οικονομίας και Οικονομικών, πρωτοβάθμιους ΟΤΑ της χώρας, με σκοπό την οικονομική τους ενίσχυση για τη καταβολή δαπανών μισθοδοσίας σχολικών φυλάκων των οποίων οι συμβάσεις μετατράπηκαν σε αορίστου χρόνου, βάσει των διατάξεων του Π.Δ.164/2004, κατετάγησαν σε θέσεις Ι.Δ.Α.Χ. των ΟΤΑ και αποτελούν πλέον προσωπικό τους, των οποίων οι κάθε είδους αποδοχές συνιστούν υποχρεωτική δαπάνη αυτών, βάσει των διατάξεων του Δημοτικού και κοινοτικού Κώδικα.
      Στο πλαίσιο των ανωτέρω, το Υπουργείο μας με τις υπ’ αριθμ. 70081/21-12-2006, 46345/16-8-2007 και 47743/23-8-2007 αποφάσεις, έχει επιχορηγήσει τον Δήμο Ηγουμενίτσας για τη καταβολή μισθοδοσίας 2007, είκοσι έξι (26) σχολικών φυλάκων, με ποσό 327.715 ευρώ.
      Επισημαίνεται ότι απαραίτητη προϋπόθεση της οικονομικής ενίσχυσής των δικαιούχων ΟΤΑ, αποτελεί η εγγραφή των απαιτούμενων πιστώσεων από το Γενικό Λογιστήριο του Κράτους στον Προϋπολογισμό του Υπουργείου Εσωτερικών και για το λόγο αυτό έχει ήδη ζητηθεί με έγγραφά μας, η μεταφορά του συνόλου των απαιτούμενων πιστώσεων, τόσο για τη κάλυψη της δαπάνης μισθοδοσίας σχολικών φυλάκων για το τρέχον έτος όσο και για το έτος 2007.
      Ο Υφυπουργός
      ΘΑΝΑΣΗΣ ΝΑΚΟΣ»
      10. Στην με αριθμό 8656/17-3-2008 ερώτηση του Βουλευτή κ. Αναστασίου Παπαληγούρα δόθηκε με το υπ’ αριθμ. 1725Β/9-4-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Η Κεντρική Υπηρεσία Υδάτων (ΚΥΥ) / ΥΠΕΧΩΔΕ, ολοκλήρωσε την κατάρτιση του προβλεπόμενου στο άρθρο 4 του Ν. 3199/2003 Εθνικού Προγράμματος προστασίας και διαχείρισης των υδατικών πόρων της χώρας το οποίο πριν την τελική του έγκριση, θα εισαχθεί για διαβούλευση στο Εθνικό Συμβούλιο Υδάτων.
      Η ΚΥΥ είχε προκηρύξει το Έργο «Κάλυψη των άμεσων υποχρεώσεων της χώρας για την υποβολή των εκθέσεων και λοιπών στοιχείων στο πλαίσιο εφαρμογής του άρθρου 5 της Οδηγίας 2000/60/Ε.Κ για τα νερά - Συμπλήρωση και επικαιροποίηση των Σχεδίων Διαχείρισης των λεκανών απορροής των ποταμών της χώρας», ώστε να καλυφθούν οι υποχρεώσεις της χώρας για την εφαρμογή της Οδηγίας 2000/60/ΕΚ και να καταρτιστούν τα Σχέδια Διαχείρισης για κάθε Υδατικό Διαμέρισμα, (σύμφωνα με τις προδιαγραφές της Οδηγίας 2000/60/EK), συμπληρώνοντας και εξειδικεύοντας το Έργο που ανέθεσε το Υπουργείο Ανάπτυξης, για την ανάπτυξη συστημάτων και εργαλείων διαχείρισης υδατικών πόρων. Το έργο αυτό του ΥΠ.ΑΝ. βρίσκεται στην τελική του φάση και εκτιμάται ότι θα είναι εντός εξαμήνου διαθέσιμο στις Διευθύνσεις Υδάτων των Περιφερειών.
      Η προκήρυξη του ως άνω Έργου της ΚΥΥ ακυρώθηκε ύστερα από σχετική γνωμοδότηση του Τμήματος αναστολών του ΣτΕ. Ήδη η ΚΥΥ έχει καταρτίσει και υποβάλλει στην Ε.Ε. όλες τις εκθέσεις του άρθρου 5 της Οδηγίας 2000/60 και το υπόλοιπο Τμήμα του ακυρωθέντος έργου θα επαναπροκηρυχθεί.
      Τα πρώτα Σχέδια Διαχείρισης για όλες τις Υδατικές Περιφέρειες της χώρας σύμφωνα με το άρθρο 7 του Ν.3199/2003 που θα περιέχουν Προγράμματα Μέτρων Προστασίας των υδατικών πόρων, μετά από δημόσια διαβούλευση, εγκρίνονται από τους Γενικούς Γραμματείς των οικείων Περιφερειών, σύμφωνα και με τις κατευθύνσεις της Οδηγίας 2000/60/ΕΚ, μέχρι το τέλος του 2009.
      Επίσης, (σύμφωνα με το άρθρο 9 του Ν.3199/2009), κάθε Περιφέρεια εκτός από τα προαναφερόμενα Προγράμματα Μέτρων καταρτίζει Πρόγραμμα Ειδικών Μέτρων κατά της ρύπανσης των υδάτων από μεμονωμένους ρύπους ή ομάδες ρύπων που αποτελούν σημαντικό κίνδυνο για το υδάτινο περιβάλλον ή μέσω αυτού, συμπεριλαμβανομένων και των υδάτων που προορίζονται για την άντληση πόσιμου ύδατος.
      Τέλος έχει ήδη ανατεθεί στο Γεωπονικό Πανεπιστήμιο Αθηνών και αναμένεται να ολοκληρωθεί εντός εξαμήνου περίπου, το Έργο «Τεχνική Υποστήριξη της Κεντρικής Υπηρεσίας Υδάτων για την κατάρτιση των στρατηγικών διαχείρισης λειψυδριών και ενός βραχυπρόθεσμου σχεδίου αντιμετώπισης κινδύνου λειψυδρίας».
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      11. Στην με αριθμό 8832/19-3-2008 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 455/9-4-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον αξιότιμο κύριο συνάδελφο ότι, από τα έγγραφα με αρ. πρωτ. 59701/7-4-2008 της Εισαγγελίας Πρωτοδικών Αθηνών και το αρ. πρωτ. 20955/8-4-2008 της Εισαγγελίας Εφετών Αθηνών, προκύπτουν τα εξής για το διαλαμβανόμενο στην Ερώτηση ζήτημα:
      Αρχικά και κατόπιν των από 12-5-1995 και 14-5-1995 δημοσιευμάτων της εφημερίδας «Ελεύθερη Ώρα», σχηματίσθηκε η με ΑΒΜ Α95/1538 προκαταρκτική δικογραφία, προς διακρίβωση τυχόν τελέσεως αξιοποίνων πράξεων από το Σωματείο του Αστικού Κώδικα με την επωνυμία «Κέντρο Εφηρμοσμένης Φιλοσοφίας Eλλάδoς/ΚEΦE».
      Περαιωθείσης της προκαταρκτικής εξετάσεως, την 2-12-1996, ασκήθηκαν ποινικές διώξεις κατά δεκαπέντε (15) κατηγορουμένων για παράβαση των άρθρων 45, 94 παρ. 1, 98, 361 παρ. 1 και 2 του Ποινικού Κώδικα και του Ν. 1489/84 και η δικογραφία με ειδικό αριθμό ΕΓ 47-96/581 διαβιβάσθηκε στον 3ο Πταισματοδίκη Αθηνών για τη διενέργεια προανάκρισης. Περαιωθείσης της προανάκρισης, την 10-10-1997, η δικογραφία με την ΕΓ 47-96/581/34 εισαγγελική πρόταση περί παραπομπής των κατηγορουμένων ενώπιον του Τριμελούς Εφετείου Πλημμελημάτων, διαβιβάσθηκε στο Πλημμελειοδικών Αθηνών και επ’ αυτής εξεδόθη το υπ’ αριθμ. 347/1998 βούλευμα με το οποίο παραπέμφθηκαν να δικασθούν ενώπιον του Τριμελούς Εφετείου Πλημμελημάτων οι ως άνω κατηγορούμενοι. Η δικογραφία με αριθμό πρωτοκόλλου 41/9-2-1998 υπεβλήθη στην Εισαγγελία Εφετών Αθηνών.
      Στην συνέχεια, δυνάμει της υπ’ αριθμ. 6244/1999 απόφασης του Γ΄ Τριμελούς Εφετείου Πλημμελημάτων Αθηνών -που έχει καταστεί αμετάκλητη- έπαυσε οριστικά η ποινική δίωξη κατά των κατηγορουμένων μελών του Διοικητικού Συμβουλίου του Σωματείου με την επωνυμία «Κέντρο Εφηρμοσμένης Φιλοσοφίας Eλλάδoς/ΚEΦE» που είχαν παραπεμφθεί στο δικαστήριο αυτό δυνάμει του υπ’ αριθμ. 347/1998 βουλεύματος του Συμβουλίου Πλημ/κών Αθηνών, για πράξη απρόκλητης εξύβρισης, αφού προηγουμένως το δικαστήριο προσέδωσε στη πράξη αυτή τον χαρακτήρα απλής εξύβρισης, για την οποία όμως δεν είχε υποβληθεί η απαιτούμενη για τη δίωξη έγκληση των παθόντων, μεταξύ των οποίων εφέροντο και σημαίνοντα πρόσωπα της πολιτικής εξουσίας και της εκκλησιαστικής και δικαστικής αρχής.
      Τέλος, με την υπ’ αριθμ 10493/1997 απόφαση του Εφετείου Αθηνών (Πολιτικό Τμήμα) έγινε δεκτή τυπικά και απορρρίφθηκε κατ’ ουσίαν η έφεση του αυτού μη κερδοσκοπικού σωματείου με την επωνυμία «Κέντρο Εφηρμοσμένης Φιλοσοφίας Ελλάδος/ΚΕΦΕ» κατά της υπ’ αριθμ. 7380/2006 αποφάσεως του Μονομελούς Πρωτοδικείου Αθηνών, με την οποία, μετά από αίτηση του Νομάρχη Αθηνών, της Εκκλησίας της Ελλάδος και άλλων, διατάχθηκε η διάλυση του σωματείου. Κατά της απόφασης του Εφετείου, κατατέθηκε από το σωματείο στις 18-2-1998, η αίτηση αναίρεσης με αριθμό 147/1998, πλην όμως το σωματείο παραιτήθηκε του δικογράφου της αναίρεσης.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»)
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ, κύριε συνάδελφε.
      Κυρία και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Η πρώτη με αριθμό 941/19-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για τη μείωση του κόστους παραγωγής και την πάταξη της κερδοσκοπίας στον τομέα της κτηνοτροφίας κ.λπ., δεν θα συζητηθεί λόγω κωλύματος του κυρίου Υπουργού και διαγράφεται.
      Επόμενη είναι η δεύτερη με αριθμό 964/20-5-2008 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Χαραλάμπους προς τον Υπουργό Υγείας και Κοινωνικής Αλληλεγγύης, σχετικά με τους θανάτους νεογνών στο Γενικό Νοσοκομείο Κέρκυρας κ.λπ.. 
      Η επίκαιρη ερώτηση του κ. Χαραλάμπους έχει ως εξής:
      «Ο πρόσφατος θάνατος ενός ακόμα νεογνού στο Νοσοκομείο της Κέρκυρας (προ διετίας και προ τριμήνου υπήρξαν και άλλοι δύο θάνατοι νεογνών στο νοσοκομείο) φέρνει στην επιφάνεια με άκρως δραματικό τρόπο τις τεράστιες ελλείψεις του Δημόσιου Συστήματος Υγείας στο νομό μας αλλά και πανελλαδικά. 
      Ο θάνατος των νεογνών οφείλεται στην έλλειψη νεογνολογικής μονάδας στο Γενικό Νοσοκομείο της Κέρκυρας –που ούτε καν νεογνολόγος δεν υπηρετεί στο νοσοκομείο- παρ’ όλο που είναι γνωστό πως στην Κέρκυρα κατοικούν περίπου εκατόν είκοσι χιλιάδες μόνιμοι κάτοικοι, αριθμός που υπερδιπλασιάζεται τους μήνες της τουριστικής αιχμής και πως πολλές φορές λόγων κακών καιρικών συνθηκών αποκλείεται από την υπόλοιπη Ελλάδα. 
      Το πόσο η Κυβέρνηση αντιμετωπίζει την ανθρώπινη ζωή, ομολογείται κυνικότατα από τη δήλωση του Υπουργείου και του διοικητή του νοσοκομείου πως «..για να υπάρξει Μονάδα Εντατικής Νεογνών πρέπει αυτή να εξυπηρετεί τουλάχιστον δυόμισι εκατομμύρια κατοίκους και άρα κάτι τέτοιο δεν είναι δυνατόν στην Κέρκυρα». 
      Ακόμα και τοπικοί παράγοντες της Νέας Δημοκρατίας δηλώνουν συνεχώς ότι είναι «αντιοικονομικό» εάν το καινούργιο Νοσοκομείο της Κέρκυρας –αν ποτέ λειτουργήσει- να προσφέρει και τριτοβάθμιες υπηρεσίες υγείας.
      Ερωτάται ο κύριος Υπουργός τι προτίθεται να πράξει ούτως ώστε:
      1. Να δημιουργηθεί άμεσα Μονάδα Νεογνολογική στο Νοσοκομείο (κάτι που το Υπουργείο έχει εδώ και πολύ καιρό υποσχεθεί) και να συμπληρωθούν άμεσα τα κενά του προσωπικού στο νοσοκομείο.
      2. Να τελειώσει άμεσα το νέο Νοσοκομείο της Κέρκυρας που χρόνια τώρα καρκινοβατεί –και αν ποτέ τελειώσει- να είναι ικανό να προσφέρει και κάποιες τριτοβάθμιες υπηρεσίες υγείας στους Κερκυραίους (π.χ. Μονάδα Εντατικής Νεογνών, Ακτινοθεραπευτικό Τμήμα κ.α.) για να μην αναγκάζονται κατά χιλιάδες οι Κερκυραίοι να προσφεύγουν σε άλλα νοσοκομεία της χώρας για υπηρεσίες υγείας».
      Στην επίκαιρη ερώτηση του κ. Χαραλάμπους θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      Κύριε Κωνσταντόπουλε, έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία και κύριοι συνάδελφοι, κατ’ αρχάς, θα ήθελα να καλωσορίσω τους νέους Βουλευτές στην Αίθουσα. Καλορίζικοι!
      Καταλαβαίνω και αισθάνομαι την αγωνία του κερκυραϊκού λαού για την αποπεράτωση των εργασιών του νέου νοσοκομείου. Σύμφωνα με απάντηση της ΔΕΠΑΝΟΜ και με τις εργασίες οι οποίες ήδη εκτελούνται στο νέο νοσοκομείο, πιστεύουμε ότι σύμφωνα με το χρονοδιάγραμμά μας -το οποίο έλεγε ότι σε ένα χρόνο περίπου θα είναι έτοιμο το νοσοκομείο, τέλος του 2008- στις αρχές του 2009 θα είναι σε λειτουργία το νέο νοσοκομείο της Κέρκυρας. 
      Στη μελέτη δημοπράτησης του έργου περιλαμβάνεται και μονάδα βρεφών και πρόωρων νεογνών με πέντε θερμοκοιτίδες και μια μονάδα εντατικής νεογνών που γειτνιάζει μάλιστα, με την καινούργια μαιευτική και γυναικολογική μονάδα και υποστηρίζεται από τον απαραίτητο ιατροτεχνολογικό εξοπλισμό, όπως θερμοκοιτίδες, αναπνευστήρες, μόνιτορ παρακολούθησης κ.λπ. 
      Επαναλαμβάνω ότι αυτή η νέα μονάδα θα έχει πέντε κοιτίδες εντατικής θεραπείες νεογνών. Δυστυχώς δεν προβλέπεται τμήμα ακτινοθεραπείας στο καινούργιο νοσοκομείο. 
	Από εκεί και πέρα θέλω να σας πω ότι τον τελευταίο καιρό, μετά το θάνατο ενός νεογνού πριν από αρκετούς μήνες και με ερώτηση της Βουλευτού του ΠΑ.ΣΟ.Κ. κ. Γκερέκου, έγινε προσπάθεια να βρεθούν νεογνολόγοι ως επικουρικοί γιατροί. Δυστυχώς και αυτό είναι ένα τεράστιο πρόβλημα, το οποίο το γνωρίζετε σε αυτήν την Αίθουσα. Λίγοι γιατροί δέχονται να πάνε στην επαρχία, ιδιαίτερα γιατροί με εξειδίκευση. 
	Οι διαδικασίες είναι άμεσες, όμως, επί μήνες ουδείς ενδιαφέρθηκε, παρά τις προσπάθειες που έγιναν από τα νεογνολογικά τμήματα και από τους εξειδικευμένους γιατρούς όλης σχεδόν της χώρας, να πάει κάποιος στην Κέρκυρα. Από εκεί και πέρα, όμως, είναι σε εξέλιξη η διαδικασία για την πρόσληψη ενός παιδιάτρου-νεογνολόγου, κλάδου Ε.Σ.Υ.. 
      Βρίσκεται σε εξέλιξη η διαδικασία εκλογής. Τον Αύγουστο του 2007 δύο παιδίατροι της Παιδιατρικής Κλινικής της Κέρκυρας εκπαιδεύτηκαν για ένα μικρό χρονικό διάστημα στη νεογνολογία. Επίσης, ετοιμάζεται ένας παιδίατρος στη μονάδα εντατικής νοσηλείας νεογνών και πρόωρων νεογνών στο Πανεπιστημιακό Νοσοκομείο του Ρίου. 
	Όπως καταλαβαίνετε, κύριε συνάδελφε, γίνονται κάποιες προσπάθειες προς τη σωστή κατεύθυνση, ώστε να  υπάρχει νεογνολογική κλινική στην Κέρκυρα. 
	Όμως, θέλω να καταλάβετε ότι αυτά είναι τα διεθνή standards. Η χώρα μας, δυστυχώς, δεν είναι ούτε Βέλγιο ούτε Ολλανδία, όπου με τον αντίστοιχο πληθυσμό δέκα εκατομμυρίων μπορείς να έχεις μόνο δέκα νοσοκομεία και μόνο τέσσερις ή πέντε μονάδες νεογνολογίας. Εδώ, δυστυχώς, λόγω της φύσης της χώρας μας, του νησιωτικού συμπλέγματος, χρειαζόμαστε εκατόν πενήντα δύο νοσοκομεία, όταν άλλες χώρες με τον ίδιο πληθυσμό χρειάζονται δέκα ή δεκαπέντε  -το πολύ- νοσοκομεία. 
      Φυσικά, καταλαβαίνουμε ότι υπάρχει αναγκαιότητα και είμαι από τους Βουλευτές που έχω υπηρετήσει και ως παιδίατρος, μεταφέροντας στο Νοσοκομείο των Ιωαννίνων νεογνά απ’ όλη την Ήπειρο και ξέροντας πολύ καλά τι σημαίνει να μεταφέρεις νεογνά όλο το χρόνο κάτω από κυριολεκτικά δύσκολες συνθήκες. Είναι πολύ δύσκολη η μεταφορά. Μου έχει τύχει να μεταφέρω και από την Κέρκυρα στα Γιάννενα νεογνά, οπότε γνωρίζω πολύ καλά τι σημαίνει, όταν υπάρχει πρόβλημα και όταν ουσιαστικά δίνεις τη μάχη της ζωής μεταφέροντας ένα νεογνό και μάλιστα με το φεριμπότ να το μεταφέρεις από την Κέρκυρα στην Ηγουμενίτσα και μετά στα Γιάννενα. Φυσικά, δεν μπορεί να ισχύει αυτός ο κανόνας, δηλαδή ένα τμήμα εντατικής νοσηλείας νεογνών ανά δυόμισι εκατομμύρια κατοίκους, λόγω της γεωγραφίας της χώρας μας και λόγω του νησιωτικού συμπλέγματος. 
      Είναι, βέβαια, άλλη ιστορία αν υπάρχει απροθυμία ειδικών εξειδικευμένων γιατρών να εργαστούν στην επαρχία και ιδιαίτερα σε απομακρυσμένα κέντρα. Μάλιστα, υπάρχει απροθυμία γιατρών να εργαστούν σε μια τουριστική περιοχή από τις καλύτερες στον κόσμο, όπως είναι η Κέρκυρα. 
	Στη δευτερολογία μου είμαι έτοιμος να απαντήσω και σε κάποια άλλα ερωτήματα που θα θέσετε. 
    	ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ερωτών Βουλευτής κ. Χαραλάμπους. 
    ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Υπουργέ, παρ’ όλο που παραδέχεστε ότι δεν ισχύει ο κανόνας ότι μια νεογνολογική μονάδα πρέπει να εξυπηρετεί περίπου δυόμισι εκατομμύρια κατοίκους, αυτό είναι σε ανακοίνωση του δικού σας Υπουργείου και μάλιστα την ανέγνωσε και δημόσια ο διοικητής του νοσοκομείου. 
    Συγκεκριμένα, το περιστατικό αυτό είναι το τρίτο. Βέβαια εμείς λέμε ότι δεν μπορεί πια το Υπουργείο να επικαλείται την κακή τύχη. Διότι ουσιαστικά αφού δεν έχει γίνει τίποτα, ήταν πραγματικά το χρονικό ενός προαναγγελθέντος θανάτου. 
    Είπατε με ποιον τρόπο από την Ηγουμενίτσα θα πηγαίνει στα Γιάννενα. Όμως, δεν λέτε ότι μέχρι πριν από λίγο καιρό υπήρχε κινητή μονάδα από το Πανεπιστημιακό Νοσοκομείο των Ιωαννίνων, την οποία για λόγους οικονομίας –πιστεύω- καταργήσατε. 
    Θεωρούμε, λοιπόν –και δεν το θεωρούμε μόνο εμείς πια, αλλά όλος ο ελληνικός και κερκυραϊκός λαός- ότι σκόπιμα η Κυβέρνηση υποβαθμίζει και υποχρηματοδοτεί τη δημόσια υγεία υπέρ, βέβαια, του ιδιωτικού τομέα υγείας, ο οποίος γιγαντώνεται. 
    Μιλήσατε για το καινούργιο νοσοκομείο της Κέρκυρας, το οποίο πια οι Κερκυραίοι έπαψαν να το πιστεύουν. Το θεωρούν «όνειρο θερινής νυκτός». Την ίδια στιγμή με γοργούς ρυθμούς κτίζεται στην Κέρκυρα μια μεγάλη ιδιωτική κλινική από γνωστό επιχειρηματία που δραστηριοποιείται στο χώρο της ιδιωτικής υγείας. 
	Τεράστιες είναι και οι ελλείψεις του νοσοκομείου που λειτουργεί τώρα. Διακόσια είκοσι κρεβάτια σημαίνει εξακόσιοι εξήντα εργαζόμενοι. Παρ’ όλα αυτά, είναι μόνο τετρακόσιοι. Τμήματα όπως το παθολογοανατομικό αναγκάζονται και κλείνουν επειδή δεν υπάρχει προσωπικό. Και βέβαια οι ελλείψεις είναι τεράστιες με κουρασμένο προσωπικό, που του οφείλετε χιλιάδες ρεπό και όπου η εργασία του πια υπερεντατικοποιείται, με κίνδυνο βέβαια σ’ ένα χώρο όπως είναι ο χώρος του νοσοκομείου να γίνονται και λάθη τα οποία πιθανόν να είναι επικίνδυνα για τους ίδιους τους ασθενείς.
	Επειδή και το Υπουργείο αλλά και τοπικοί παράγοντες της Νέας Δημοκρατίας λέτε ότι το νέο νοσοκομείο τελειώνει το 2008, θεωρούμε ότι αυτό είναι μία τεράστια λαθροχειρία, διότι και αν ακόμα τελειώσει κτηριακά, ποτέ δεν απαντάτε με τι προσωπικό και με τι όργανα θα δουλέψει αυτό το καινούργιο νοσοκομείο. Θα γίνει πάλι ένα νοσοκομείο όπως της Άρτας, όπου για δέκα χρόνια είχε τελειώσει και ήταν κλειστό; Αλήθεια, πότε θα προσλάβετε περί τα χίλια άτομα προσωπικό; 
      Όλα αυτά βέβαια είναι ωραίο να τα αναπτύσσετε στα λόγια. Είπατε για τη νεογνολογική μονάδα ότι θα έχει πέντε θερμοκοιτίδες κ.λπ.. Με τι προσωπικό αυτή η μονάδα και το υπόλοιπο νοσοκομείο θα λειτουργήσουν, κύριε Υπουργέ;
	Σας ευχαριστώ.
	ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο συνάδελφο.
	Ο κύριος Υφυπουργός έχει το λόγο.
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θέλω να σας διαβεβαιώσω ότι ξέρω την ευαισθησία σας, αλλά ας μην υποβαθμίζουμε το εθνικό σύστημα υγείας. Αν και θα γίνει ιδιωτικό νοσοκομείο στην Κέρκυρα, τα προβληματικά νεογνά, τα πρόωρα νεογνά θα μεταφέρονται στο δημόσιο νοσοκομείο. Το ιδιωτικό νοσοκομείο θα είναι μόνο για τους τοκετούς πολυτελείας και μόνο για την ξενοδοχειακή υποδομή. Για τα δύσκολα θα είναι πάντα τα δημόσια νοσοκομεία, όπως γίνεται και στην Αθήνα, όπως γίνεται και στη Θεσσαλονίκη, όπως γίνεται παντού. Όταν έρχεται η ώρα του δύσκολου τοκετού, του προβληματικού νεογνού, θα πηγαίνει στο δημόσιο νοσοκομείο και θα ευχαριστούμε τους πολίτες πάντοτε γιατί μας προτιμούν από τα μεγάλα ιδιωτικά νοσοκομεία. Ας μην υποβαθμίζουμε τη μεγάλη προσπάθεια που γίνεται στα δημόσια νοσοκομεία. 
      Δεκατρείς διορισμοί γιατρών Ε.Σ.Υ. έγιναν στο Νοσοκομείο της Κέρκυρας. Δεν έγινε για νεογνολόγο επειδή δεν υπήρχε προσφορά, κύριε Χαραλάμπους. Η Κέρκυρα μπορεί να έχει χιλιάδες επιστήμονες, μπορεί να έχει τα πάντα, όμως δεν βρίσκεται Κερκυραίος νεογνολόγος για να στελεχώσει το νοσοκομείο. Επί ένα χρόνο ζητάμε έναν επικουρικό νεογνολόγο. Δεν πηγαίνει κανένας. Επίκεινται και άλλοι τόσοι διορισμοί, έχουν γίνει προκηρύξεις άλλων ιατρών, όχι όμως νεογνολόγων. Αυτά είναι τα προβλήματα που πρέπει να δούμε και έπρεπε να τα θίξετε και αυτά στην ερώτησή σας. 
      Σας διαβεβαιώνω όμως ότι το Νοσοκομείο της Κέρκυρας θα λειτουργήσει. Ήδη σας είπα ότι το 2007 προσελήφθησαν δεκατρείς γιατροί. Άλλοι τόσοι έρχονται στο νοσοκομείο, όπως και νοσηλευτές. Σε κάποιες ειδικότητες θα υπάρχουν κενά. Κάποιες ειδικότητες οι οποίες αλλού κερδίζουν πάρα πολλά χρήματα -και ιδιαίτερα σε Αθήνα και Θεσσαλονίκη- δεν προτιμούν το εθνικό σύστημα υγείας. Με επιπλέον κίνητρα, τα οποία δίνουμε, προσπαθούμε να το κάνουμε πιο ελκυστικό, ώστε να έλθουν να δουλέψουν στο εθνικό σύστημα υγείας και φυσικά να προσφέρουν τις υπηρεσίες τους στον ελληνικό λαό και ιδιαίτερα στη νησιωτική Ελλάδα, όπου υπάρχουν τεράστιες ανάγκες. 
	Εμείς σίγουρα στεναχωρηθήκαμε από το θάνατο των δύο νεογνών. Υπάρχουν τα πορίσματα. Το ένα κατατίθεται πολύ σύντομα. Ξέρουμε πολύ καλά τους λόγους, αλλά και πάλι μέσα απ’ αυτήν την Αίθουσα θέλω να διαβεβαιώσω ότι προβλέψαμε στο νέο κανονισμού του Γενικού Νοσοκομείου της Κέρκυρας να υπάρχει νεογνολογική μονάδα και μονάδα εντατικής θεραπείας νεογνών με έξι κοιτίδες και φυσικά με πρόβλεψη για πρόωρα νεογνά. Είναι σε εξέλιξη η μετεκπαίδευση των παιδιάτρων στη νεογνολογία. Αυτό μπορούμε να κάνουμε αυτήν τη στιγμή, μιας που δεν έρχονται νέοι νεογνολόγοι. Έτσι θα μετεκπαιδεύσουμε κάποιους παιδιάτρους στη νεογνολογία από το ήδη υπάρχον προσωπικό παιδιάτρων που έχουμε στο Νοσοκομείο της Κέρκυρας. 
	Να είστε σίγουρος, κύριε συνάδελφε, ότι το Νοσοκομείο της Κέρκυρας θα συνεχίσουν να το εμπιστεύονται οι πολίτες, παρά τα όποια ιδιωτικά θεραπευτήρια θα γίνονται στην Κέρκυρα. Μπορεί να γίνονται τοκετοί στην Κέρκυρα στο ιδιωτικό μαιευτήριο, όμως οι δύσκολοι τοκετοί καταλήγουν πάντα στο δικό μας νοσοκομείο, παρά τη μεγάλη διαφορά που υπάρχει στον ξενοδοχειακό εξοπλισμό. Έτσι θα συνεχίσουν να γίνονται τα πράγματα και από εδώ και πέρα. 
	Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Ακολουθεί η τρίτη με αριθμό 961/20-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Μεταφορών και Επικοινωνιών, σχετικά με την αύξηση έως και 100% στις τιμές των εισιτηρίων των αστικών συγκοινωνιών κ.λπ..
      Η επίκαιρη ερώτηση του κ. Λεβέντη έχει ως ακολούθως:
      «Κορυφαίο για την εποχή από τα θέματα της καθημερινότητας έχει αναδειχθεί η ακρίβεια των αγαθών και οι συνεχείς ανατιμήσεις τους, που προκαλούν σημαντικές απώλειες στα πραγματικά εισοδήματα των νοικοκυριών, πλήττοντας κυρίως τα χαμηλά και μεσαία εισοδηματικά στρώματα.
      Από την αρχή του έτους έχουν αυξηθεί οι τιμές δύο χιλιάδων προϊόντων έως και 15%. Ένα από τα πλήγματα της ακρίβειας που δέχθηκαν οι πολίτες είναι η αύξηση έως και 100% των εισιτηρίων για τις μεταφορές τους στα μέσα μαζικής μεταφοράς (Μ.Μ.Μ.) στην Αττική. Από 1-5-2008 για όλα τα μέσα μαζικής μεταφοράς θεσπίστηκε ενιαίο εισιτήριο διαρκείας 90 λεπτών της ώρας και αξίας 0,80 ευρώ από 0,50 ευρώ που ήταν για τα λεωφορεία και τα τρόλεϊ και 0,40 ευρώ που ήταν για το τραμ.
      Να σημειωθεί πως το εισιτήριο στις αστικές συγκοινωνίες θα αυξηθεί πάλι από 1-1-2009 και θα κοστίζει 1 ευρώ με ό,τι αυτό συνεπάγεται για το εισόδημα κυρίως των ασθενέστερων οικονομικά πολιτών, που είναι ως επί το πλείστον οι χρήστες των μέσων μαζικής μεταφοράς. Επίσης, να σημειωθεί ότι οι υπηρεσίες που προσφέρουν τα αστικά λεωφορεία παραμένουν προβληματικές, αφού κινούνται στο κέντρο της Αθήνας με επτά χιλιόμετρα την ώρα, συχνά παθαίνουν βλάβες και ο στόλος των λεωφορείων του Ο.Α.Σ.Α. είναι γερασμένος.
      Κατόπιν αυτών, ερωτάται ο κύριος Υπουργός:
      Επειδή οι αυξήσεις που δόθηκαν σε μισθούς και συντάξεις είναι της τάξης του 3%, με ποια λογική υπογράφει τις υπέρογκες αυτές αυξήσεις στα εισιτήρια των μέσων μαζικής μεταφοράς, που εξανεμίζουν τα λαϊκά εισοδήματα και εξουθενώνουν οικονομικά τους εργαζόμενους;
      Επειδή από τα δύο χιλιάδες λεωφορεία που διαθέτει ο Ο.Α.Σ.Α. το 50% πρωτοκυκλοφόρησε πριν από δεκαπέντε χρόνια και η μέση ηλικία είναι έντεκα έτη, ποια μέτρα προτίθεται να πάρει και ποιο το χρονοδιάγραμμα για ανανέωση του στόλου των λεωφορείων του;»
      Στην επίκαιρη ερώτηση του κ. Λεβέντη θα απαντήσει ο Υπουργός Μεταφορών και Επικοινωνιών κ. Χατζηδάκης.
      Κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρία Πρόεδρε, κυρίες και κύριοι συνάδελφοι, τα έξοδα των Οργανισμών Αστικών Συγκοινωνιών έχουν αυξηθεί πάρα πολύ τα τελευταία χρόνια και θα έλεγα, δραματικά. Μόνο τα καύσιμα να δείτε, θα δείτε ότι πραγματικά είχαμε ένα άλμα. Και σε ευρώ να το μετρήσουμε, από το 2004 ίσαμε φέτος οι τιμές έχουν υπερτριπλασιαστεί.
      Παράλληλα, έχουν αυξηθεί πάρα πολύ άλλα έξοδα των οργανισμών, όπως είναι η μισθοδοσία. Και οι αυξήσεις οι οποίες έχουν δοθεί διαχρονικά στους υπαλλήλους που εργάζονται στις Δ.Ε.Κ.Ο. είναι αρκετά μεγαλύτερες από τις αυξήσεις που έχουν δοθεί στους υπαλλήλους του στενότερου δημόσιου τομέα. Και αυτό, βεβαίως, αποδεικνύεται με πολλά και διαφορετικά στοιχεία.
      Από εκεί και μετά πρέπει να γνωρίζετε ότι μία αύξηση στα εισιτήρια των αστικών συγκοινωνιών υπήρξε το 2000 και μετά άλλη μία το 2006.
      Τα ελλείμματα τα οποία έχουν αυτοί οι οργανισμοί, από την άλλη πλευρά, δεν είναι δικά μου προσωπικά, ούτε του κ. Αλογοσκούφη. Είναι ελλείμματα των Ελλήνων πολιτών, δικά μας ελλείμματα, τα οποία καλούνται οι φορολογούμενοι να πληρώσουν.
      Πρέπει, λοιπόν, στο πλαίσιο της χρηστής και αποτελεσματικής διαχείρισης να δούμε πώς θα αντιμετωπίσουμε το συγκεκριμένο ζήτημα. Προσπαθούμε, μεταξύ των άλλων, να το αντιμετωπίσουμε και με τη νέα τιμολογιακή πολιτική, επιβαρύνοντας τους περιστασιακούς χρήστες. Και γι’ αυτόν το λόγο είχαμε αυτές τις αναπροσαρμογές.
      Οι χρήστες, όμως, οι τακτικοί, κύριε Λεβέντη, αυτοί που χρησιμοποιούν κάθε μέρα ή σχεδόν κάθε μέρα τα μέσα μαζικής μεταφοράς, όχι μόνο δεν επιβαρύνονται αλλά ελαφρύνονται. Και αυτό πρέπει να το ξέρουν οι Έλληνες πολίτες. Για παράδειγμα, η κάρτα του λεωφορείου, του τραμ και του τρόλεϊ από 17,5 ευρώ που είχε κάθε μήνα, πέφτει, μειώνεται στα 15 ευρώ.
      Επομένως, ένας εργαζόμενος, ένας συνταξιούχος ο οποίος χρησιμοποιεί κάθε μέρα τα μέσα μαζικής μεταφοράς, γιατί δεν έχει δικό του τρόπο μετακίνησης, όχι μόνο δεν επιβαρύνεται, αλλά ελαφρύνεται. Και αυτό θέλω να είναι απολύτως ξεκάθαρο. Δεν έχω το χρόνο τώρα να αναφερθώ και σε άλλες τέτοιες μειώσεις. Είναι, όμως, βέβαιο ότι αυτό που λέω είναι απολύτως ακριβές.
      Σε σχέση με τα λεωφορεία, λέτε ότι τα λεωφορεία είναι δεκαετίας. Δεν είναι σωστό. Ο μέσος όρος ηλικίας των λεωφορείων είναι οκτώ έτη. Από τα δύο χιλιάδες εκατό περίπου λεωφορεία που έχει η Ε.Θ.Ε.Λ., χίλια τετρακόσια πενήντα είναι κάτω της δεκαετίας. Υπάρχουν και άλλα που είναι πολύ νεότερα, τετραετίας και κάτω.
      Επομένως ο στόλος των λεωφορείων μας μπορεί να παρουσιάζει ενίοτε κάποια προβλήματα, αλλά πάντως δεν μπορώ να δεχθώ τον όρο «γερασμένος».
      Παρ’ όλα αυτά, όμως, έχουμε αποφασίσει να πάρουμε τριακόσια λεωφορεία ντίζελ, καθαρά λεωφορεία τελευταίας τεχνολογίας και είναι ήδη η σύμβαση για προσυμβατικό έλεγχο στο Ελεγκτικό Συνέδριο και άλλα διακόσια είκοσι λεωφορεία φυσικού αερίου -και πρέπει να ξέρετε ότι χρησιμοποιούμε περισσότερο από κάθε άλλη χώρα της Ευρώπης τα λεωφορεία φυσικού αερίου- για τα οποία η σύμβαση βρίσκεται στη διακομματική επιτροπή και ελπίζω ότι εντός των προσεχών ημερών θα έχουμε θετικές εξελίξεις και επ’ αυτής της συμβάσεως. 
      Κατά συνέπεια αυτή είναι η κατάσταση και την κατάσταση αυτή παρουσίασα σήμερα, με αφορμή την επίκαιρη ερώτησή σας, κύριε Λεβέντη. 
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ερωτών Βουλευτής κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κύριε Υπουργέ, αναπτύξατε εδώ κάποιες περίεργες απόψεις. Λέτε ότι υπάρχει ακρίβεια και αυτό είναι γεγονός. Έχουν ακριβύνει όλα τα αγαθά και αυτό το ξέρουν καλύτερα από τον καθέναν ο Έλληνας πολίτης και η Ελληνίδα νοικοκυρά που καλούνται να τα πληρώσουν. 
      Από εκεί και πέρα λέτε ότι «θα πληρώσουν». Ποιοι θα τα πληρώσουν; Οι χρήστες και, μάλιστα, οι περιστασιακοί χρήστες. Πρέπει να διευκρινίσετε τι εννοείτε περιστασιακοί χρήστες. Πόσοι είναι αυτοί; Οι περιστασιακοί χρήστες είναι, ίσως, το 80% ή και περισσότερο των εισιτηρίων που κάθε μέρα χρησιμοποιούνται. 
      Τι σημαίνει αυτό; Γιατί είναι περιστασιακοί χρήστες, κύριε Υπουργέ; Γιατί δεν μπορούν να πληρώνουν ένα μήνα από τη στιγμή που θα χρησιμοποιήσουν το λεωφορείο είκοσι ημέρες και επίσης, δεν μπορούν να πληρώνουν ένα χρόνο προκαταβολικά το εισιτήριο, όπως απαιτείτε εσείς. 
      Κύριε Υπουργέ, θα πρέπει να πούμε ότι οι αυξήσεις είναι φαρμάκι, δηλητήριο, ορυκτέλαιο αναμεμειγμένο με ηλιέλαιο, εάν θέλετε! Δεν είναι δυνατόν να ζητούμε από τους πολίτες να πληρώνουν όλες τις αμαρτίες.
      Ποιες είναι οι αυξήσεις που δώσατε; Επικαλεσθήκατε και τις αυξήσεις των μισθών των εργαζομένων. Δεν ξέρω πόσο υπερβολικές είναι αυτές οι αυξήσεις, έτσι αόριστα όπως το αναφέρατε, αλλά ξέρουμε όλοι πολύ καλά ποια είναι η πολιτική της Κυβέρνησης σ’ αυτόν τον τομέα. 
      Επομένως εμείς σας καλούμε να μην προχωρήσετε σε αυτές τις αυξήσεις που, όπως λέω στην ερώτησή μου, είναι έως και 100%, ενώ στην ακρίβεια είναι έως και 150%. Γιατί; Στα λεωφορεία και στα τρόλεϊ από 0,50 ευρώ που ήταν το εισιτήριο πήγε στο 0,80 και από 1-1-2009 θα πάει στο 1 ευρώ. Δηλαδή έχουμε αύξηση 100%. Στο τραμ από το 0,40 πήγε 0,60 και από 1-1-2009 θα πάει στο 1 ευρώ, δηλαδή έχουμε αύξηση 150%.
      Αντίστοιχες αυξήσεις έχουμε και σε όλα τα άλλα μέσα και, μάλιστα, σε μία συγκοινωνία, η οποία δεν εξυπηρετεί. Είναι αραιά τα δρομολόγια, υπάρχουν ασυνέπειες, υπάρχει και κυκλοφοριακός φόρτος. Επτά χιλιόμετρα είναι η μέση ωριαία τιμή ταχύτητας των λεωφορείων στους δρόμους της Αθήνας. Υπάρχουν, για παράδειγμα, γραμμές, όπως Πολύγωνο-Γλυφάδα που θέλει δυόμισι ώρες, Παλαιό Φάληρο-Χαλάνδρι που χρειάζεται επίσης δυόμισι ώρες, Αιγάλεω-Δάφνη και Πειραιάς-Κηφισιά που θέλουν δύο ώρες. Ποια εξυπηρέτηση προσφέρουν αυτά; Και να μη σας πω για το αδιαχώρητο που υπάρχει στο μετρό, το οποίο είναι ένα μέσο που εξυπηρετεί, πλην όμως θα πρέπει να κάνουμε αυτό που κάνουν στο Τόκιο, κύριε Υπουργέ, όπου με ένα «φουρνόξυλο» σπρώχνουν τους επιβάτες, για να χωρέσουν και να κλείσουν οι πόρτες. 
      Επομένως, δεν είναι δυνατόν με αυτές τις συνθήκες να ζητάμε να πληρώσουν και από πάνω όλες τις αμαρτίες αυτής της οικονομικής, ανελέητης, νεοφιλελεύθερης πολιτικής, την οποία εσείς ακολουθείτε. Εμείς πιστεύουμε ότι τουλάχιστον δεν πρέπει να δοθούν αυξήσεις παραπάνω απ’ όσες δίνονται στους εργαζόμενους, εάν θέλετε, αυτό το 0,8 ημερησίως, δηλαδή το ένα κουλούρι την ημέρα. Τι να πάρει κανείς και τι να πρωτοπληρώσει;
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Λεβέντη.
      Το λόγο έχει ο Υπουργός Μεταφορών κ. Χατζηδάκης για δύο λεπτά. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Λεβέντη, τα έξοδα και τα έσοδα είναι πάρα πολύ συγκεκριμένα και δεν επιδέχονται αμφισβητήσεων. Με κάποιον τρόπο νομίζω ότι πρέπει κανείς, όταν βρίσκεται στη δική μου θέση, να περιορίζει τα ελλείμματα. Διότι, επαναλαμβάνω και πάλι, αυτά τα ελλείμματα πληρώνονται. 
      Εσείς, δηλαδή, που δεν έχετε την υποτιθέμενη νεοφιλελεύθερη δήθεν πολιτική που έχουμε εμείς, ποια πολιτική εισηγείστε; Να πληρώνουν τα ελλείμματα -τα οποία, επαναλαμβάνω, θα πληρωθούν στο τέλος- οι ψηφοφόροι του Συνασπισμού της δικής σας περιφερείας; Διότι είστε στην Περιφέρεια Αττικής, η οποία σε πολύ μεγάλο ποσοστό δεν καλύπτεται από τον Ο.Α.Σ.Α.. Εισηγείστε, λοιπόν, να τα πληρώνουν αυτοί ως φορολογούμενοι, για να μην τα πληρώνουν οι πολίτες που χρησιμοποιούν περιστασιακά τα μέσα μαζικής μεταφοράς;
Είναι αυτό δίκαιο; Δηλαδή, ένας ψηφοφόρος σας που σας ακούει αυτήν την ώρα στην Περιφέρεια Αττικής, νομίζετε ότι θα εκτιμήσει τη συμπεριφορά σας; 
      ΑΘΑΝΑΣΙΟΣ ΛΕΒΕΝΤΗΣ: Θα εκτιμήσει τη δική σας;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Είναι τόσο αλτρουιστές οι ψηφοφόροι σας, που θέλουν να πληρώνουν τα ελλείμματα τα οποία δημιουργούνται για τις μετακινήσεις των πολιτών στην Αθήνα; 
      Εγώ είμαι Βουλευτής της Β΄ Αθηνών και αυτό που λέτε θα με βόλευε εκλογικά, δεν είναι όμως δίκαιο. Δεν είναι δίκαιο ισομερώς όλοι οι Έλληνες πολίτες να καλύπτουν αυτά τα ελλείμματα. Αυτοί που χρησιμοποιούν τα μέσα μεταφοράς, λιγότερο, αυτοί πρέπει να επιβαρύνονται. Αυτοί που χρησιμοποιούν συχνά, σταθερά τα μέσα μαζικής μεταφοράς όχι μόνο δεν επιβαρύνονται αλλά θα πληρώνουν και λιγότερα χρήματα. 
      Όσο ορυκτέλαιο και ηλιέλαιο να χρησιμοποιήσετε στην ομιλία σας, αυτήν την αλήθεια, κύριε Λεβέντη, δεν μπορείτε να την αποκρύψετε! Το ξέρουν οι πολίτες, διότι πέρα από αυτά που λέτε εσείς και πέρα από αυτά που λέω εγώ, χρησιμοποιούν το τρόλεϊ, το τραμ, το μετρό, το λεωφορείο και ξέρουν ποια είναι η πραγματικότητα. Ξέρουν, ιδιαίτερα τα φτωχά λαϊκά στρώματα, ότι αυτά που λέω εγώ είναι ακριβή, ενώ αυτά που λέτε εσείς είναι υπερβολές, όπως υπερβολές είναι και αυτά που είπατε γενικότερα για τα μέσα μαζικής μεταφοράς. Υπάρχουν μέσα τα οποία είναι προβληματικά. Προφανώς τα λεωφορεία μας θα μπορούσαν να βελτιωθούν. Γι’ αυτό επενδύουμε στην επέκταση των λεωφορειόδρομων. 
      Προφανώς υπάρχουν και άλλα προβλήματα, αλλά φτάσατε στο σημείο να πείτε αυτό που είπατε για το μετρό. Το μετρό ο κόσμος το χρησιμοποιεί και είναι ευχαριστημένος. Δεν μπορείτε να ισοπεδώνετε τα πάντα. Υπάρχουν πολλές μετρήσεις της κοινής γνώμης και από διαφορετικές εταιρείες που αποδεικνύουν του λόγου το αληθές. 
      ΑΘΑΝΑΣΙΟΣ ΛΕΒΕΝΤΗΣ: Γίνεται το αδιαχώρητο στο μετρό.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Επομένως καλά κάνετε και ελέγχετε την Κυβέρνηση, αυτός είναι ο ρόλος σας, αλλά νομίζω ότι πρέπει να υπάρχει κάποιο μέτρο.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      Η τέταρτη με αριθμό 956/20-5-2008 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τους Υπουργούς Περιβάλλοντος, Χωροταξίας και Δημοσίων Έργων και Εμπορικής Ναυτιλίας, Αιγαίου και Νησιωτικής Πολιτικής, σχετικά με τη λήψη μέτρων συντήρησης του προβλήτα Φανερωμένης Σαλαμίνας κ.λπ. δεν θα συζητηθεί, λόγω κωλύματος του κυρίου Υπουργού και διαγράφεται. 
      -Επίκαιρες ερωτήσεις δεύτερου κύκλου:
      Θα συζητηθεί η τρίτη με αριθμό 960/20-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την καθυστέρηση υπογραφής της κοινής υπουργικής απόφασης για τις προστατευόμενες περιοχές Κοτυχίου-Στροφυλιάς και Χελμού-Βουραϊκού κ.λπ..
      Η επίκαιρη ερώτηση του κ. Τσούκαλη έχει ως ακολούθως:
      «Η παρατεινόμενη εκκρεμότητα της μη υπογραφής από το Υ.ΠΕ.ΧΩ.Δ.Ε. και τα συναρμόδια Υπουργεία των Κ.Υ.Α.  για την προστασία των βιοτόπων Κοτυχίου-Στροφυλιάς και Χέλμου-Βουραϊκού είναι απαράδεκτη και ύποπτη, δεδομένου ότι για τις δύο αυτές περιοχές έχουν ολοκληρωθεί τόσο η διαβούλευση με τις τοπικές κοινωνίες όσο και η έκδοση των Ειδικών Περιβαλλοντικών Μελετών.
      Η Ε.Π.Μ. για τη Στροφυλιά έχει εγκριθεί από το 2003 και η πρώτη Κ.Υ.Α. εκδόθηκε το 1993 (αριθμός Κ.Υ.Α. 66289/9-7-93), ενώ η Ε.Π.Μ. για το Χελμό έχει εγκριθεί από το Φεβρουάριο του 2004. Οι συμμετέχοντες σε ημερίδα που διοργάνωσε ο Φορέας Διαχείρισης Χελμού-Βουραϊκού στις 9-5-2008 στα Καλάβρυτα πληροφορήθηκαν από το χαιρετισμό του Υφυπουργού ΠΕ.ΧΩ.Δ.Ε. κ. Καλογιάννη ότι για τους δύο παραπάνω βιοτόπους όχι μόνο δεν υπογράφηκε η Κ.Υ.Α. αλλά δεν είναι ούτε στις υπό έκδοση περιοχές. 
      Σε επανειλημμένες ερωτήσεις, τόσο εμού όσο και άλλων συναδέλφων της Αχαΐας, η στερεότυπη απάντηση που παίρναμε από το Υ.ΠΕ.ΧΩ.Δ.Ε. ήταν ότι το σχέδιο των Κ.Υ.Α. βρίσκεται στο στάδιο τελικής επεξεργασίας. Η κατάσταση αυτή, αν δεν οφείλεται σε ανικανότητα, είναι ύποπτη και έρχεται να επιβεβαιώσει πληροφορίες για αποχαρακτηρισμό τμημάτων της Α΄ ζώνης των προστατευόμενων περιοχών για οικοδομική και άλλη χρήση.
      Επειδή το θέμα έχει προκαλέσει την αγανάκτηση των τοπικών κοινωνιών, των οικολογικών οργανώσεων, αλλά και του Δ.Σ. των δύο Φορέων Διαχείρισης, τα μέλη των οποίων βρίσκονται στα πρόθυρα της παραίτησης, ερωτάται ο κύριος Υπουργός: 
      1. Για ποιους λόγους καθυστερεί τόσο πολύ η έκδοση των Κ.Υ.Α. για τις δύο αυτές περιοχές;
      2. Αληθεύουν οι πληροφορίες ότι συζητείται ο αποχαρακτηρισμός τμημάτων των δύο περιοχών για οικοδομική αξιοποίηση;»
      Στην επίκαιρη ερώτηση του κ. Τσούκαλη θα απαντήσει ο Υφυπουργός ΠΕ.ΧΩ.Δ.Ε. κ. Καλογιάννης.
      Κύριε Καλογιάννη, έχετε το λόγο.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θα αναφέρω συγκεκριμένα στοιχεία για τις δύο περιοχές προστασίας. Σε ό,τι αφορά την περιοχή Κοτυχίου-δάσους Στροφυλιάς έχει όντως εκπονηθεί ειδική περιβαλλοντική μελέτη η οποία συνοδεύεται από σχέδιο Κ.Υ.Α. και έχει εγκριθεί με απόφαση του Γενικού Διευθυντή Περιβάλλοντος του Υ.ΠΕ.ΧΩ.Δ.Ε.. 
    Η διαδικασία γνωμοδότησης από τα συναρμόδια Νομαρχιακά Συμβούλια Αχαΐας και Ηλείας έχει ολοκληρωθεί και η σχετική Κ.Υ.Α. βρίσκεται πράγματι στο τελικό στάδιο, αφού έχουν ληφθεί υπ’ όψιν και έχουν συμπεριληφθεί σε μεγάλο βαθμό στο τελικό κείμενο, οι απόψεις των συναρμόδιων φορέων και των Υπουργείων που εμπλέκονται στη συγκεκριμένη Κ.Υ.Α..
    Σε ό,τι αφορά την περιοχή του Χελμού-Βυραϊκού, επίσης, έχει εκπονηθεί ειδική περιβαλλοντική μελέτη. Συνοδεύεται από σχέδιο Κ.Υ.Α.. Έχει ολοκληρωθεί η διαδικασία διαβούλευσης που προβλέπεται από την περιβαλλοντική νομοθεσία και είναι επίσης εγκεκριμένη ειδική περιβαλλοντική μελέτη από το Υ.ΠΕ.ΧΩ.Δ.Ε.. 
    Έχουν επίσης ληφθεί υπ’ όψιν οι γνωμοδοτήσεις των αρμόδιων Νομαρχιακών Συμβουλίων Αχαΐας και Κορινθίας για τη συγκεκριμένη μελέτη. 
    Πρέπει εδώ να επισημάνω το εξής: Μετά τις καταστροφικές ζημιές του περασμένου καλοκαιριού –θυμόμαστε όλοι ότι δυστυχώς είχαμε θρηνήσει και θύματα- από φωτιές, κατά τις οποίες επλήγησαν χιλιάδες στρέμματα στην Πελοπόννησο, κρίθηκε σκόπιμο για τη διαμόρφωση των τελικών σχεδίων των Κ.Υ.Α. να ληφθεί υπ’ όψιν η υφιστάμενη κατάσταση. Γι’ αυτόν το σκοπό συγκροτήθηκε στο Υ.ΠΕ.ΧΩ.Δ.Ε. ειδική ομάδα εργασίας η οποία παρουσίασε ένα πλαίσιο αξιολόγησης των προβλημάτων, κυρίως όσον αφορά το φυσικό περιβάλλον των περιοχών του δικτύου «NATURA 2000» αλλά και των περιοχών που δεν ανήκουν στο δίκτυο «NATURA 2000», αλλά είναι όμορες και όπως γνωρίζετε, υπάρχουν σχέσεις οικολογικής αλληλεπίδρασης μεταξύ αυτών των περιοχών. 
    Στο πλαίσιο, λοιπόν, αυτής της αξιολόγησης προτάθηκαν ορισμένες τροποποιήσεις στα τελικά κείμενα των Κ.Υ.Α., ολοκληρώνεται αυτή η διαδικασία, έτσι ώστε να υπογραφούν αρμοδίως.
    Σε ό,τι αφορά το δεύτερο ερώτημα της συγκεκριμένης ερώτησης, θέλω να σας ενημερώσω ότι όσον αφορά την περιοχή Κοτυχίου-Στροφυλιάς, δεν έχει διαβιβαστεί στο Υ.ΠΕ.ΧΩ.Δ.Ε. κανένα απολύτως αίτημα αποχαρακτηρισμού τμημάτων της πρώτης ζώνης -αναφέρομαι δηλαδή σε περιοχές προστασίας της φύσης- για οικοδομική χρήση. Συνεπώς, δεν τίθεται κανένα απολύτως τέτοιο θέμα. 
    Σε ό,τι αφορά την περιοχή Χελμού-Βουραϊκού υπάρχει πολύ πρόσφατο αίτημα τροποποίησης τμήματος της Α3 Ζώνης, πρόταση η οποία έχει έλθει από το Δήμο Διακοπτού. 
    Θέλω, όμως, να επισημάνω κατηγορηματικά ότι βάσει της κείμενης περιβαλλοντικής νομοθεσίας δεν επιτρέπεται δόμηση για κατοικία εντός περιοχών απόλυτης προστασίας της φύσης. Συνεπώς, κατηγορηματικά και για τη δεύτερη αυτή περίπτωση λέω ότι δεν τίθεται κανένα απολύτως τέτοιο θέμα. 
    Ευχαριστώ πολύ, κυρία Πρόεδρε.
    ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ερωτών Βουλευτής κ. Τσούκαλης.
    ΝΙΚΟΛΑΟΣ ΤΣΟΥΚΑΛΗΣ: Κύριε Υπουργέ, η απάντηση η οποία δώσατε περιλαμβάνεται και στις έγγραφες απαντήσεις που δίνετε σε ερωτήσεις που καταθέτουν οι Βουλευτές της Αχαΐας και εγώ προσωπικά όσον αφορά τα χρονοδιαγράμματα έκδοσης των Κ.Υ.Α. γι’ αυτές τις δυο περιοχές, κατ’ άλλους των προεδρικών διαταγμάτων, σύμφωνα με πρόσφατη απόφαση του Συμβουλίου της Επικρατείας. Όμως, δεν μας διευκρινίζετε κάτι. Χρησιμοποιείτε ως επιχείρημα τις καταστροφικές πυρκαγιές του περασμένου καλοκαιριού. Όμως, όπως γίνεται σαφές από όλο το χρονοδιάγραμμα και όλη την περιπέτεια των ειδικών περιβαλλοντικών μελετών, αλλά και των σχεδίων προεδρικού διατάγματος στην αρχή και Κ.Υ.Α. μετέπειτα, μέχρι πέρυσι το καλοκαίρι, έχουμε διανύσει ένα απαγορευτικό χρόνο όσον αφορά την προστασία των συγκεκριμένων περιοχών. 
    Από το 2003 και το 2004 μέχρι το καλοκαίρι του 2007 έχουν περάσει πάρα πολλά χρόνια όσον αφορά αυτές τις δυο συγκεκριμένες περιοχές. 
    Και για να γίνει κατανοητό από τους συναδέλφους τι σημαίνουν αυτές οι δυο περιοχές, είναι πρώτον ο υδροβιότοπος Κοτυχίου Στροφυλιάς, η μοναδική περιοχή που εκτός από το NATURA 2000 της Πελοποννήσου που είναι ενταγμένη και στο καθεστώς προστασίας της Συνθήκης Ραμσάρ, ο δε Χελμός-Βουραϊκός είναι το μοναδικό χαρακτηρισμένο εθνικό πάρκο της Πελοποννήσου. Γι’ αυτές τις δυο κρίσιμες περιοχές καθυστερούν απαγορευτικά ως ύποπτα –θα μου επιτρέψετε να επιμείνω σ’ αυτό, κύριε Υπουργέ δεν απευθύνεται σε εσάς αλλά σε κάποιους παράγοντες του Υπουργείου- η έκδοση τελική επεξεργασία των κοινών υπουργικών αποφάσεων. 
    Και επειδή ίσως να θεωρηθεί ότι η δική μου αναφορά εμπεριέχει κάποιο ίχνος αντιπολίτευσης ή αν θέλετε κομματικής εμπάθειας θα καταθέσω στα πρακτικά το τελεσίγραφο των δυο προέδρων των φορέων διαχείρισης των δυο αυτών περιοχών, διακεκριμένων και αξιοσέβαστων στελεχών της Νέας Δημοκρατίας στην περιοχή και πανεπιστημιακών, οι οποίοι στις 23 Μαΐου, δήλωσαν σε συνέντευξη τύπου που έδωσαν «Δεν πάει άλλο. Έχουμε φτάσει στα όριά μας. Αν δεν ξεκαθαρίσουν τα πράγματα δεν έχει νόημα να υπάρχουμε». Και βεβαίως θα καταθέσω και το αίτημα όλων των φορέων διαχείρισης των προστατευόμενων περιοχών –είκοσι δύο τον αριθμό- που πρόσφατα, στις 10 Μαΐου, συνευρέθηκαν στα Καλάβρυτα και εξέδωσαν μια ανακοίνωση αιτημάτων προς το Υπουργείο με τελεσίγραφο ότι αν δεν εκδοθούν σύντομα οι δυο υπουργικές αποφάσεις τότε πλέον θα παραιτηθούν.
    Και κάτι άλλο. Κύριε Υπουργέ,  για την Στροφυλιά και το Κοτύχι δεν ισχύει η περίπτωση των πυρκαγιών. Το γνωρίζετε πάρα πολύ καλά. Δόξα σοι ο Θεός το Κοτύχι και η Στροφυλιά συνεχίζουν να βρίσκονται εκεί και να κινδυνεύουν από ανθρωπογενείς πιέσεις. Γιατί δεν εκδίδεται τουλάχιστον για το  Κοτύχι-Στροφυλιά η περίφημη υπουργική απόφαση.
    Ευχαριστώ πολύ.
    (Στο σημείο αυτό ο Βουλευτής κ. Νικόλαος Τσούκαλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε το λόγο. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. Θα προσπαθήσω να βάλω τα πράγματα στη θέση τους γιατί ανέφερε πολλά ο κ. συνάδελφος. 
     Κατ’ αρχάς, θέλω να ξεκαθαρίσω ότι οποιαδήποτε καθυστέρηση υπήρξε στην υπογραφή των συγκεκριμένων κοινών υπουργικών αποφάσεων, κατόπιν αυτών που εξέθεσα στην πρωτομιλία μου, δεν έχει να κάνει ούτε με ύποπτους λόγους ούτε υποκρύπτει αυτή η καθυστέρηση οτιδήποτε άλλο –και επιτρέψτε μου την έκφραση- όπως ατυχέστατα αναφέρετε στο κείμενο της ερώτησής σας. 
     Είναι ξεκάθαρη η πολιτική που ακολουθεί το Υ.ΠΕ.ΧΩ.Δ.Ε. για τις προστατευόμενες περιοχές, κύριε συνάδελφε. Την τελευταία τετραετία έχουν θεσμοθετηθεί οκτώ νέες περιοχές που ανήκουν είτε στο δίκτυο «NATURA 2000» είτε και στο δίκτυο ΡΑΜΣΑΡ -αν ανήκει στο δίκτυο ΡΑΜΣΑΡ  αυτομάτως υπάγεται και στο δίκτυο «NATURA 2000»- περιοχές εξίσου σημαντικές με το Κοτύχι και τον Χελμό- Βουραϊκό. 
     Δεν υπάρχει επίσης κανένα απολύτως τελεσίγραφο από πλευράς προέδρων των φορέων διαχείρισης των συγκεκριμένων περιοχών. Θα σας αναφέρω συγκεκριμένα ότι για τους φορείς διαχείρισης τα χρόνια που πέρασαν, επί των ημερών μας στο Υ.ΠΕ.ΧΩ.Δ.Ε., πρώτον εγκρίναμε όλους τους κανονισμούς λειτουργίας των δυο συγκεκριμένων φορέων έτσι ώστε να είναι απρόσκοπτη και ομαλή η λειτουργία τους. Και δεύτερον και πολύ σημαντικό τους ενισχύσαμε οικονομικά. 
     Αναφέρω συγκεκριμένα ότι από το επιχειρησιακό πρόγραμμα «ΠΕΡΙΒΑΛΛΟΝ» του Υ.ΠΕ.ΧΩ.Δ.Ε. ο φορέας διαχείρισης Χελμού-Βουραϊκού χρηματοδοτήθηκε με το ποσό του 1.030.000 ευρώ για την εύρυθμη λειτουργία. Επίσης, με 300.000 ευρώ έχουμε χρηματοδοτήσει τη Νομαρχιακής Αυτοδιοίκηση Αχαΐας για να προβεί σε έργα προστασίας και διαχείρισης του ορεινού όγκου Χελμού-Βουραϊκού. 
     Επιπλέον, στον φορέα διαχείρισης Κοτυχίου- Στροφυλίας έχουμε διαθέσει 830.000 ευρώ ποσό που δεν έχει απορροφηθεί ως σήμερα, όπως γνωρίζετε. Και εξίσου σημαντικό είναι το γεγονός ότι έχουμε εξασφαλίσει την χρηματοδότηση όχι μόνο των δυο συγκεκριμένων περιοχών αλλά όλων των φορέων διαχείρισης προστατευόμενων περιοχών της χώρας για την νέα προγραμματική περίοδο από το νέο επιχειρησιακό πρόγραμμα του Υ.ΠΕ.ΧΩ.Δ.Ε.. 
     Τα χρονοδιαγράμματα που έχουμε θέσει είναι πολύ συγκεκριμένα. Εκτιμώ ότι είναι θέμα λίγων εβδομάδων πλέον να υπογραφούν οι σχετικές κοινές υπουργικές αποφάσεις. Συνεπώς θα προχωρήσουν ομαλώς και αυτές οι δυο περιοχές.
     Ευχαριστώ πολύ, κυρία Πρόεδρε.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Κυρίες και κύριοι συνάδελφοι, ο Βουλευτής Καβάλας κ. Νίκος Παναγιωτόπουλος ζητά άδεια ολιγοήμερης απουσίας στο εξωτερικό. Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε την ζητηθείσα άδεια. 
      Ακολουθεί η πρώτη επίκαιρη ερώτηση η με αριθμό 938/19.5.2008 του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τις διαπραγματεύσεις για τη νέα συλλογική σύμβαση εργασίας μεταξύ της Ο.Τ.Ο.Ε. και της Ένωσης Ελληνικών Τραπεζών, τη θέση της Εθνικής Τράπεζας Ελλάδος κ.λπ..
      Η επίκαιρη ερώτηση του κύριου Αλευρά σε περίληψη έχει ως εξής:
      «Σε αδιέξοδο οδηγούνται οι διαπραγματεύσεις της Ομοσπονδίας Τραπεζοϋπαλληλικών Οργανώσεων Ελλάδας (Ο.Τ.Ο.Ε.) με την Ένωση Ελληνικών Τραπεζών για τη σύναψη νέας συλλογικής σύμβασης εργασίας εξαιτίας της άρνησης της Εθνικής Τράπεζας της Ελλάδος να συναινέσει στη διαδικασία της συλλογικής διαπραγμάτευσης. Η στάση αυτή προσβάλλει ευθέως το θεσμό και τα δικαιώματα του συνδικαλιστικού κινήματος και επιδιώκει την υπονόμευση των δικαιωμάτων των εργαζομένων.
      Η Κυβέρνηση παρακολουθεί απαθής το αδιέξοδο παρότι ως βασικός μέτοχος που ορίζει και τη διοίκηση της Εθνικής Τράπεζας θα όφειλε να επιβάλει στη διοίκηση τη συμμετοχή της στη διαδικασία της συλλογικής διαπραγμάτευσης.
      Ερωτώνται οι αρμόδιοι Υπουργοί:
      Τι προτίθεται να πράξουν για να γίνει σεβαστό το δικαίωμα της Ο.Τ.Ο.Ε. σε μία ενιαία συλλογική διαπραγμάτευση και να υποχρεώσουν τη διοίκηση της Εθνικής να προσέλθει στο διάλογο σύμφωνα με την πρακτική τόσων δεκαετιών;»
      Στην ερώτηση του κ. Αλευρά θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου.
      Ορίστε, κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία Πρόεδρε, κύριε συνάδελφε, στη χώρα μας οι συλλογικές διαπραγματεύσεις και οι συλλογικές συμβάσεις αποτελούν ισχυρή παράδοση και συνιστούν βασικό πυλώνα του κοινωνικού κράτους. Κατοχυρώνονται θεσμικά από τον ν. 1876/90: «Ελεύθερες συλλογικές διαπραγματεύσεις και άλλες διατάξεις», ο οποίος προωθεί με ουσιαστικό τρόπο τον κοινωνικό διάλογο και ρυθμίζει το πλαίσιο της διαβούλευσης και μεσολάβησης.
       Ειδικότερα στο νόμο αναγνωρίζεται πλήρες δικαίωμα για ελεύθερες διαπραγματεύσεις απαλλαγμένες από τους περιορισμούς του προϊσχύοντος καθεστώτος που εκφράζεται με τη διεύρυνση του περιεχομένου των διαπραγματεύσεων, έτσι ώστε να καλύπτονται ουσιαστικά όλα τα θέματα που ενδιαφέρουν τις σχέσεις εργασίας και κεφαλαίου και με το δικαίωμα της επάλληλης διαπραγμάτευσης στα διάφορα επίπεδα. Εξάλλου σε περίπτωση αποτυχίας των ελεύθερων διαπραγματεύσεων τα μέρη μπορούν να προσφύγουν στις υπηρεσίες του οργανισμού μεσολάβησης και διαιτησίας του Ο.ΜΕ.Δ.. 
      Περαιτέρω στο άρθρο 3 του ν. 1876/90 ορίζονται τα είδη των συλλογικών συμβάσεων αλλά καθώς και οι αρμοδιότητες για τη σύναψη κάθε σύμβασης. 
      Ειδικότερα η παράγραφος 4 ορίζει, ότι oι κλαδικές συμβάσεις συνάπτονται από πρωτοβάθμιες ή δευτεροβάθμιες συνδικαλιστικές οργανώσεις. Οι οργανώσεις αυτές καλύπτουν εργαζόμενους ανεξάρτητα από το επάγγελμα ή την ειδικότητά τους, ομοειδείς ή συναφείς επιχειρήσεις του ίδιου κλάδου και από εργοδοτικές οργανώσεις. Ειδικά όμως για τις τράπεζες σε περίπτωση που δεν υπάρχουν εργοδοτικές οργανώσεις του κλάδου, συνάπτονται από μεμονωμένους εργοδότες που εκπροσωπούνται με κοινό εξουσιοδοτημένο εκπρόσωπο ή εκπροσώπους, εφόσον αυτοί καλύπτουν τουλάχιστον το 70% των εργαζόμενων στον κλάδο.
       Με το θεσμικό αυτό πλαίσιο διασφαλίζεται η εργασιακή ειρήνη μεταξύ των κοινωνικών ετέρων και κατοχυρώνονται τα ατομικά και κοινωνικά δικαιώματα των εργαζομένων.
      Η συνέχεια, κυρία Πρόεδρε, στην δευτερολογία μου.
      ΠΡΟΕΔΡΕΟΥΣΑ (Βέρα Νικολαϊδου): Ο ερωτών Βουλευτής κ. Αλευράς έχει το λόγο.
      ΝΑΣΟΣ ΑΛΕΥΡΑΣ: Νομίζω ότι από την περιγραφική απάντηση της κυρίας Υπουργού αποδεικνύεται περίτρανα ότι η Κυβέρνηση παρακολουθεί τελείως απαθής, αδιάφορα και ανεύθυνα το αδιέξοδο που έχει σημειωθεί στις διαπραγματεύσεις για τη σύναψη μίας έντιμης κλαδικής σύμβασης στο χώρο των τραπεζών.
       Είναι πρωτοφανής η τακτική της Κυβέρνησης και αποδεικνύει ότι πραγματικά ο στόχος που υπάρχει στην κυβερνητική πολιτική είναι η κατάλυση του κοινωνικού κράτους και κάθε ίχνους προστασίας των δικαιωμάτων των εργαζομένων. Δεν μιλάμε για έναν οποιονδήποτε θεσμό που μία άλφα ή βήτα πολιτική προσέγγιση θα μπορούσε να τον δει έτσι ή αλλιώς, αλλά μιλάμε για τις συλλογικές συμβάσεις, για τη συλλογική διαπραγμάτευση και αυτή τη συλλογική διαπραγμάτευση έρχεται σήμερα μία δημόσια επιχείρηση, όπως είναι η Εθνική Τράπεζα, με διοίκηση ελεγχόμενη από το κράτος και την Κυβέρνηση να αρνείται να εξουσιοδοτήσει την Ελληνική Ένωση Τραπεζών να προχωρήσει στη διαδικασία της διαπραγμάτευσης. Αυτό είναι πρωτοφανές, μοναδικό, μας πάει πολύ πίσω από τα δεδομένα της κυβέρνησης Μητσοτάκη του 1990, όταν ψηφίστηκε ο ν. 1876 και έχουμε ένα θέατρο παραλόγου με την αρμόδια Υπουργό και τον αρμόδιο Υπουργό κ. Αλογοσκούφη,  ο οποίος γνωρίζει για τα περί μετοχικής πλειοψηφίας για τη διοίκηση της τράπεζας ότι παρακολουθεί αδιάφορα και έχει εγκαταλείψει τους εργαζόμενους στη μοίρα τους. 
    Οφείλει να είναι καθαρό ότι η κατάργηση αυτή αποτελεί προάγγελο δυσμενών εξελίξεων για το χώρο των εργαζομένων συνολικά. Η Κυβέρνηση δεν μπορεί να εμφανίζεται ή να είναι αμέτοχη όταν είναι ο κύριος μέτοχος, αυτός που ορίζει τη διοίκηση της Εθνικής Τράπεζας. Και το ποσοστό της Εθνικής Τράπεζας είναι αυτή τη στιγμή το κρίσιμο για να ξεκινήσει η διαδικασία της συνολικής διαπραγμάτευσης. 
    Δε μπορεί να επικαλείται ουδετερότητα. Δεν είπε αυτό στον ελληνικό λαό προεκλογικά. Είπε αντίθετα ότι θα είναι εκεί για να προστατεύει τα δικαιώματα των εργαζομένων. Σήμερα οι εργαζόμενοι είναι τελείως απροστάτευτοι σ’ αυτόν τον μοναδικό εμπαιγμό. Δεν μπορεί να εμφανίζεται ουδέτερη σε μια διαδικασία διαπραγμάτευσης, στην οποία οι τράπεζες με τα υπερκέρδη αποτελούν το Γολιάθ και οι εργαζόμενοι είναι ο Δαυίδ με μοναδικό όπλο, το οποίο επιχειρείται να τους αφαιρεθεί, τη διαδικασία της συλλογικής διαπραγμάτευσης. Δεν μπορεί να κρύβεται η Κυβέρνηση, δεν μπορεί να παρακολουθεί αυτό το εκθεμελίωμα του κοινωνικού κράτους χωρίς να παρεμβαίνει. ‘Εχει υποχρέωση από το Σύνταγμα και τους νόμους να διαφυλάξει την κοινωνική ειρήνη στη χώρα. Και η πολιτική της δυστυχώς αποδεικνύει ότι σπέρνει θύελλες. 
      ΠΡΟΕΔΡΕΥΟΥΣΑ (Βέρα Νικολαϊδου): Η Υφυπουργός, κ. Καλατζάκου έχει το λόγο.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Κύριε συνάδελφε, στο χώρο των τραπεζών λειτουργούν για κάθε τράπεζα επιχειρησιακές συλλογικές συμβάσεις με καθεστώς ευνοϊκότερο για τους εργαζομένους από αυτό που προβλέπεται στην κλαδική σύμβαση εργασίας. 
    ΑΘΑΝΑΣΙΟΣ ΑΛΕΥΡΑΣ: Όχι βέβαια.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Ειδικότερα σε ό,τι αφορά το ερώτημα που έχει τεθεί, η Εθνική Τράπεζα Ελλάδας, το ποσοστό της οποίας είναι αρκετά σημαντικό για τη συγκέντρωση του 70% που προβλέπει ο νόμος είναι μια ανώνυμη εταιρεία με πολλούς μετόχους και οι όποιες αποφάσεις λαμβάνονται από το διοικητικό συμβούλιο και τη γενική συνέλευση των μετόχων…
    ΑΘΑΝΑΣΙΟΣ ΑΛΕΥΡΑΣ: Μα η Κυβέρνηση έχει τη διοίκηση.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Κύριε Αλευρά, σας διέκοψα;
    ΑΘΑΝΑΣΙΟΣ ΑΛΕΥΡΑΣ: Σας βοηθάω.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Δε νομίζω ότι βοηθάτε. Να περιμένετε να ακούσετε. 
      ΠΡΟΕΔΡΕΥΟΥΣΑ (Βέρα Νικολαϊδου): Παρακαλώ, κυρία Υφυπουργέ, συνεχίστε.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Η μόνη παρέμβαση του κράτους έγκειται στο διορισμό του διοικητή της ο οποίος ελέγχεται από το διοικητικό συμβούλιο και δίνει λόγο στη γενική συνέλευση των μετόχων.
    Θα ήθελα να τονίσω ότι η Κυβέρνηση εμπιστεύεται και στηρίζει το θεσμικό πλαίσιο των ελεύθερων συλλογικών διαπραγματεύσεων στη χώρα -είναι μια κατάκτηση- βασικό στοιχείο του οποίου είναι η μη παρέμβαση του κράτους σε κανένα στάδιο. Η δε έναρξη των διαπραγματεύσεων καθώς και το περιεχόμενο των συλλογικών ρυθμίσεων αποτελεί ευθύνη των μερών, πάντοτε υπό τις προϋποθέσεις που θέτει ο ν. 1876/1990. 
    Κύριε συνάδελφε, οι ελεύθερες συλλογικές διαπραγματεύσεις λειτουργούν δέκα οκτώ χρόνια και έχουν φέρει τους κοινωνικούς εταίρους πιο κοντά. ‘Εχουν αμεσότητα και έχουν ισχύ στο χρόνο. Στηρίζονται στη συνεργασία και τη συνέργεια των κοινωνικών εταίρων. 
    Επαναλαμβάνω ότι η Κυβέρνηση εμπιστεύεται και στηρίζει το θεσμικό πλαίσιο των ελεύθερων συλλογικών διαπραγματεύσεων στη χώρα. Και να πω ότι το γεγονός ότι εσείς εκτιμάτε λανθασμένα απολύτως κατά την άποψή μας, ότι καταλύεται το κοινωνικό κράτος και καταλύονται οι εργασιακές σχέσεις, δε νομίζω ότι απορρέει σε κανένα σημείο από την πολιτική την οποία ακολουθούμε. 
    Ευχαριστώ.
    ΑΘΑΝΑΣΙΟΣ ΑΛΕΥΡΑΣ: Να δώσετε αύριο εντολή στο διοικητή και στο διοικητικό συμβούλιο να μην ψηφίσει. 
      ΠΡΟΕΔΡΕΥΟΥΣΑ (Βέρα Νικολαϊδου): Θα συζητηθεί τώρα η δεύτερη με αριθμό 965/20.5.2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με επικείμενο κλείσιμο του εργοστασίου της μονάδας «SIEMENS» στη Θεσσαλονίκη, τη διασφάλιση των θέσεων εργασίας κ.λπ.
      Η επίκαιρη ερώτηση της κ. Καλαντίδου έχει ως ακολούθως:
      «Ανήσυχοι για το εργασιακό τους μέλλον είναι οι εργαζόμενοι της μονάδας «SIEMENS» στη Θεσσαλονίκη, οι οποίοι αισθάνονται εργαζόμενοι με «ημερομηνία λήξης». Συγκεκριμένα η μητρική «SIEMENS» έχει ήδη ανακοινώσει την απόφασή της να βάλει μέχρι τέλος Ιουλίου «λουκέτο» στο εργοστάσιο της Θεσσαλονίκης, στέλνοντας στην ανεργία εξακόσιους ογδόντα πέντε εργαζόμενους σε Θεσσαλονίκη και Αθήνα.
      Να σημειωθεί ότι ο συγκεκριμένος επιχειρηματικός πολυεθνικός όμιλος, στο βωμό της αύξησης των υπερκερδών του, προτίθεται να περικόψει συνολικά έξι χιλιάδες οκτακόσιες θέσεις εργασίας. 
      Οι επιπτώσεις από το «λουκέτο» στο εν λόγω εργοστάσιο, το οποίο έρχεται να προστεθεί στη μεγάλη λίστα των εργοστασίων της Θεσσαλονίκης που έβαλαν «λουκέτο» το τελευταίο διάστημα (Φωσφορικά Λιπάσματα, ΒΑΛΚΑΝ κ.α.) ή ετοιμάζονται να βάλουν (ΒΙΑΜΥΛ) θα πλήξουν τους εργαζόμενους, τις οικογένειές τους και τους εκατοντάδες επαγγελματίες που συνεργάζονται με αυτό.
      Το εν λόγω εργοστάσιο, από τα παλαιότερα της Θεσσαλονίκης, ήταν ο κύριος προμηθευτής του Ο.Τ.Ε. και ήταν πάνα κερδοφόρο. 
      Η κατάσταση αυτή που είναι συνέπεια της διαχρονικής πολιτικής των κυβερνήσεων της Νέας Δημοκρατίας και του ΠΑ.ΣΟ.Κ., οδηγεί από τη μια τους εργαζόμενους στην ανεργία και από την άλλη ενισχύει τα κέρδη των επιχειρηματιών και πολυεθνικών ομίλων στα πλαίσια ενίσχυσης της επιχειρηματικότητας και ανταγωνιστικότητας της Ευρωπαϊκής Ένωσης.
      Άλλωστε ο εμπαιγμός της Κυβέρνησης της Νέας Δημοκρατίας προς τους εργαζόμενους αποκαλύφθηκε και από την απάντηση που έδωσε στην υπ’ αριθμόν 8669/17.3.2008 ερώτησή μας δηλώνοντας άγνοια του προβλήματος.
      Ερωτώνται οι κύριοι Υπουργοί:
      Ποια μέτρα προτίθεται να πάρει η Κυβέρνηση για τη διασφάλιση των θέσεων εργασίας όλων των εργαζομένων και τη  λειτουργία του εργοστασίου;».
      Στην ερώτηση της κ. Καλαντίδου θα απαντήσει επίσης η Υφυπουργός Απασχόλησης και Κοινωνικής Προστασίας κ. Καλαντζάκου.
      Ορίστε, κυρία Υφυπουργέ, έχετε το λόγο.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, στις 21 Μαΐου δέχθηκα επίσκεψη στο γραφείο μου από το Σωματείο Εργαζομένων της «SIEMENS» στη Θεσσαλονίκη. Το σωματείο μου έθεσε ως θέμα την πρόθεση του οίκου «SIEMENS» να πουλήσει τον τηλεπικοινωνιακό τομέα της δραστηριότητάς του και του εργοστασίου της Θεσσαλονίκης «SIEMENS Εταιρικής Τηλεπικοινωνιακής Α.Ε.». Όπως αναφέρουν και σε υπόμνημά τους οι εργαζόμενοι, αν η πώληση του κλάδου των τηλεπικοινωνιών σε τρίτους σε παγκόσμια κλίμακα δεν επιτευχθεί, το εργοστάσιο στην περιοχή της Θεσσαλονίκης ενδέχεται να οδηγηθεί σε διακοπή των εργασιών του στο τέλος Ιουνίου.
    Γνωρίζω πως και εσείς πρόσφατα ενημερωθήκατε για το ίδιο θέμα από το σωματείο και πως μάλιστα επισκεφθήκατε τις σύγχρονες εγκαταστάσεις του εργοστασίου στη Θεσσαλονίκη. Μετά από την πρώτη αυτή συνάντηση με το σωματείο που είχα στο Υπουργείο, όπως σας ανέφερα, έλαβα σήμερα αίτημα από το σωματείο για τη διεξαγωγή τριμερούς συνάντησης στο Υπουργείο Απασχόλησης και Κοινωνικής Προστασίας, όπου θα κληθούν και οι εκπρόσωποι της γενικής διεύθυνσης του οίκου «SIEMENS» μαζί με τη διοίκηση του σωματείου για να υπάρξει μια επίσημη και ουσιαστική ενημέρωση για το τι ακριβώς συμβαίνει με την υπόθεση αυτή, για το ποιες τελικά είναι οι προθέσεις του ομίλου και που βρίσκονται οι οποιεσδήποτε διαπραγματεύσεις. Η τριμερής θα γίνει παρουσία μου. Ώρα και μέρα μένει να προσδιοριστούν, αλλά θα γίνει ή αυτή την εβδομάδα ή την επόμενη. Ήδη, απ’ ότι μαθαίνω και από το σωματείο, έχει υπάρξει ενημέρωση προς το Υπουργείο Ανάπτυξης.
    Ευχαριστώ.
     ΠΡΟΕΔΡΕΥΟΥΣΑ (Βέρα Νικολαϊδου): Η κ. Καλαντίδου έχει το λόγο.
     ΣΟΦΙΑ ΚΑΛΑΝΤΙΔΟΥ: Ευχαριστώ πολύ, κυρία Πρόεδρε.
     Δείχνει μια αδυναμία η Κυβέρνηση στο να απαντήσει σ’ αυτήν την ερώτηση. Η Κυβέρνηση πραγματικά δεν βρίσκει λόγια γιατί πρέπει να κρατήσει τις ψήφους των εργαζόμενων της «SIEMENS» –όσες ψήφους παίρνει από εκεί αναλογικά- και δεν βρίσκει λόγια να στηρίξει αυτή την πολιτική που ακολουθείται χρόνια τώρα υπέρ του μεγάλου κεφαλαίου.
     Η «SIEMENS» είναι μια τεράστια πολυεθνική εταιρεία που παίρνει το καπελάκι της και φεύγει. Σήμερα στη Θεσσαλονίκη αλλά και σε όλη την Ελλάδα πληρώνουμε το τίμημα. Τα κλειστά εργοστάσια και η ανεργία είναι το τίμημα που πληρώνουμε στην ελευθερία των επιχειρήσεων να μεταφέρουν όπου θέλουν τη δραστηριότητά τους για περισσότερα κέρδη. Αυτό το τίμημα το προβλέπει και η Συνθήκη του Μάαστριχτ που ψηφίστηκε και από τη Νέα Δημοκρατία και από το ΠΑ.ΣΟ.Κ. και από το Συνασπισμό. Να πούμε ότι χάρη στην πολιτική που ακολουθήθηκε τόσα χρόνια και από τη Νέα Δημοκρατία και από το ΠΑ.ΣΟ.Κ. η Ελληνική Βιομηχανία Ηλεκτρονικών, η περίφημη «ΕΛ.Β.ΗΛ.», δεν λειτούργησε ποτέ κάτω από τις εντολές της Ευρωπαϊκής Ένωσης με τη συμφωνία των ελληνικών κυβερνήσεων και σε όφελος των ιδιωτικών μονοπωλίων, όπως για παράδειγμα η «INTRACOM». 
     Η διαβούλευση που λέει σήμερα η κυρία Υπουργός, έπρεπε ήδη να έχει γίνει. Όταν προτίθεται η μεγάλη πολυεθνική να πουλήσει ήταν υποχρεωμένη να κάνει τη διαβούλευση. Παρ’ όλα αυτά σ’ αυτό βοήθησε και η στάση του εργοδοτικού και κυβερνητικού συνδικαλισμού που λειτουργεί μέσα στη «SIEMENS». Έχουν φθάσει, όμως, σε απόγνωση οι εργαζόμενοι και ακόμη και οι συνδικαλιστές που εκφράζουν την κυβερνητική παράταξη, αν θέλετε και τον εργοδότη.
     Για το Κομμουνιστικό Κόμμα Ελλάδας τα πράγματα είναι καθαρά. Οι τηλεπικοινωνίες είναι στρατηγικός τομέα για την πατρίδα μας αλλά κα για κάθε χώρα. Η «SIEMENS» στη χώρα μας συμμετέχει σ’ αυτό τον στρατηγικό τομέα με μεγάλη παραγωγική δυνατότητα και δυνατότητες ανάπτυξης του τεχνολογικού επιπέδου της χώρας. Οι τηλεπικοινωνίες για μας δεν μπορούν να μείνουν στα χέρια των ιδιωτών. Οι εργαζόμενοι πρέπει να παλέψουν για τις θέσεις εργασίας και για τα εργασιακά τους δικαιώματα. Πρέπει, όμως, ταυτόχρονα ένα μεγάλο μέτωπο να διεκδικήσει τώρα με αυτή τη θύελλα και στον Ο.Τ.Ε., με την πλήρη ιδιωτικοποίησή του, ενιαίο κρατικό φορέα τηλεπικοινωνιών με ένταξη σ’ αυτό το φορέα και της «SIEMENS» αλλά και άλλων μονάδων παραγωγής τηλεπικοινωνιακού και ηλεκτρονικού υλικού, έναν αποκλειστικά δημόσιο Ο.Τ.Ε. και φυσικά όλα αυτά σε έναν άλλο δρόμο, σχεδιασμένης ανάπτυξης σε όφελος του λαού και των εργαζομένων.
     Ευχαριστώ.
     ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
     Κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, κατ’ αρχάς να επαναλάβω λίγο τις ημερομηνίες, για να είναι ξεκάθαρο στο Σώμα πότε έγινε η ενημέρωση και πόσο γρήγορα προχωρούμε στις τριμερείς…
      ΣΟΦΙΑ ΚΑΛΑΝΤΙΔΟΥ: Είχατε ενημέρωση και από μας με την ερώτησή μας. Μπορούσατε να το ψάξετε.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Στις 21 Μαΐου ήρθε το σωματείο στο Υπουργείο Απασχόλησης και έθεσε το θέμα. Σήμερα ήρθε το αίτημα για τριμερή, για να μπορέσουν πράγματι να καθίσουν οι δύο πλευρές, όπως είθισται να γίνεται και θεσμικά, στο Υπουργείο Απασχόλησης, για να δώσει και η διοίκηση εξηγήσεις και σε μας και στους εργαζόμενους.
      Θα ήθελα να πω ότι η Κυβέρνηση αποδεικνύει έμπρακτα ότι επιδιώκει να υπάρχει ανάπτυξη παντού. Το μέχρι σήμερα μεταρρυθμιστικό της έργο έχει αποδώσει καρπούς…
      ΣΟΦΙΑ ΚΑΛΑΝΤΙΔΟΥ: Ανάπτυξη στα κέρδη της «SIEMENS».
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία Καλαντίδου, σας έχω διακόψει;
      ΣΟΦΙΑ ΚΑΛΑΝΤΙΔΟΥ: Όχι, κυρία Υπουργέ.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): … μειώνοντας σημαντικά την ανεργία και δημιουργώντας νέες ευκαιρίες και επενδύσεις.
      Συνεργαζόμαστε και γι’ αυτό το θέμα με το Υπουργείο Ανάπτυξης. Δεν μένουμε με σταυρωμένα τα χέρια. Πρωταρχικός μας στόχος πάντα είναι η διασφάλιση θέσεων εργασίας για τους εργαζόμενους, στο Υπουργείο Απασχόλησης ιδιαιτέρως. Κανείς δεν επιθυμεί να υπάρχει κλίμα ανασφάλειας ανάμεσα στους εργαζόμενους.
      Η πολιτεία δίνει σταθερά τη μάχη για την ανάπτυξη και την προοπτική και θα χρησιμοποιήσει όλα τα εργαλεία που διαθέτει, για να μπορέσει να αποτρέψει δυσμενείς εξελίξεις, αλλά και για να στηρίζει τους εργαζόμενους όπου είναι αυτό απαραίτητο. Το έχουμε πράξει κατά το παρελθόν, το πράττουμε καθημερινά και θα το πράξουμε και στο μέλλον.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Η τέταρτη με αριθμό 957/20-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τον παγετό αγροτών του Νομού Άρτας κ.λπ., δεν θα συζητηθεί λόγω κωλύματος του κυρίου Υπουργού και διαγράφεται.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Απασχόλησης και Κοινωνικής Προστασίας.
      Συνέχιση της συζήτησης επί των άρθρων και του συνόλου του σχεδίου νόμου: «Θέματα Ειδικών Επιδοτήσεων Ανεργίας και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Ανάπτυξης:
      Μόνη συζήτηση επί της αρχής, των άρθρων και του συνόλου: «Αναθεώρηση των διατάξεων περί κυρώσεων του ν.δ. 136/1946 «Περί Αγορανομικού Κώδικα» και άλλες διατάξεις».
      Ερωτάται το Σώμα: γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΟΥΣΑ (Βέρα Νικολαΐδου): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Περιβάλλοντος, Χωροταξίας και Δημοσίων Έργων:
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Κωδικοποίησης της νομοθεσίας κατασκευής δημόσιων έργων».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΟΥΣΑ (Βέρα Νικολαΐδου): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εσωτερικών:
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για Συνεργασία σε Εσωτερικά Θέματα μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας και της Διοικητικής Συμφωνίας για τη Συνεργασία στον Τομέα της Δημόσιας Διοίκησης και της Μεταρρύθμισης του Κράτους μεταξύ του Υπουργού Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργού Δημόσιας Διοίκησης και Μεταρρύθμισης του Κράτους της Γαλλικής Δημοκρατίας».
      Το νομοσχέδιο ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής. Θέλει κάποιος από τους εισηγητές να λάβει το λόγο;
      Ορίστε, κυρία Καλαντίδου.
      ΣΟΦΙΑ ΚΑΛΑΝΤΙΔΟΥ: Κυρία Πρόεδρε, εμείς επιφυλαχθήκαμε και δεν ψηφίσαμε την κύρωση της συμφωνίας, γι’ αυτό θα ήθελα να πω δυο-τρία λόγια. Έχουμε δύο συμφωνίες στην ουσία σε εσωτερικά θέματα μεταξύ της Ελληνικής Δημοκρατίας και της Κυβέρνησης της Γαλλικής Δημοκρατίας. Έχουν σχέση με την Τοπική Αυτοδιοίκηση.
      Στις παρατηρήσεις που είχαμε κάνει δεν καλυφθήκαμε από τη συζήτηση που έγινε στην επιτροπή.
      Γι’ αυτό επανερχόμαστε και δηλώνουμε και στην Ολομέλεια ότι θα καταψηφίσουμε τη συμφωνία. Απορούμε βέβαια και για τη χρονική συγκυρία και την υπογραμμίζουμε. Το 1997 είχε γίνει η πρώτη συμφωνία και είχε υπογραφεί κατά τη διάρκεια του πρώτου εγχειρήματος του  «ΚΑΠΟΔΙΣΤΡΙΑ Ι». Είδαμε τις αρνητικές επιπτώσεις του «ΚΑΠΟΔΙΣΤΡΙΑ» για τους πολίτες, ιδιαίτερα των ορεινών και λιγότερο αναπτυγμένων περιοχών. Τώρα πραγματικά τι συγκυρία είναι αυτή, τι σημαδιακό πράγματι -που προωθείται ο «ΚΑΠΟΔΙΣΤΡΙΑΣ ΙΙ»- να ερχόμαστε και να θέλει η Κυβέρνηση να επικυρώσουμε και τις δύο συμφωνίες. Διαφωνούμε και καταψηφίζουμε και για το λόγο που θα αναφέρω παρακάτω.
       Ειπώθηκε ότι οι συμφωνίες γίνονται για την ανάπτυξη των επιχειρήσεων  σε όλα τα Βαλκάνια και πως καλύτερα θα διδαχθούμε και από το μοντέλο της δημόσιας διοίκησης της Γαλλίας. Εμείς έχουμε γνωρίσει ανεργία από αυτή την ανάπτυξη στα Βαλκάνια. Ζουν οι εργαζόμενοι στο πετσί τους καθημερνά πολλές επιχειρήσεις να έχουν φύγει από την Ελλάδα, να δραστηριοποιούνται τα Βαλκάνια, αλλά σε μας να μένει η ανεργία. Και το ότι στερήθηκαν παραγωγικές δυνατότητες από τη χώρα μας, είναι και αυτός ένας λόγος. Αυτή η συμφωνία δεν συμβάλλει στην ανάπτυξη της χώρας μας. 
      Επίσης, ο κύριος Υπουργός είχε αναφέρει κάποια πράγματα, παρόλα αυτά δεν μας έδωσε συγκεκριμένες απαντήσεις σε ερωτήματα που θέσαμε για το ποιες πρακτικές πλευρές ήδη είχαν περάσει από αυτές που συμφωνήθηκαν με τη Γαλλία και είχαν προωθηθεί σε μία συνεργασία, μεταξύ της Ελλάδας και της Γαλλίας. Δεν έχουμε τέτοια παραδείγματα. Θεωρούμε, λοιπόν, ότι η συμφωνία αυτή γίνεται για την προώθηση της Τοπικής Αυτοδιοίκησης και αν θέλετε και της διοίκησης συνολικά, ως εκσυγχρονιστικού μηχανισμού, για να επιφέρει και άλλα χαράτσια σε βάρος των πολιτών,  για να προωθήσει υπηρεσίες που να τις ακριβοπληρώνουν οι εργαζόμενοι, για να προωθήσει και να εδραιώσει τις συμπράξεις με ιδιώτες, τις λεγόμενες Σ.Δ.Ι.Τ., που προωθούνται ακόμα καλύτερα στη Δημόσια Διοίκηση. 
      Θεωρούμε, λοιπόν, ότι αυτές οι συμφωνίες δεν αντιμετωπίζουν τα προβλήματα της Δημόσιας Διοίκησης. Έχουμε στην πράξη αποτελέσματα, για να μετρήσουμε τι γίνεται μέχρι τώρα στη χώρα μας και έτσι καταψηφίζουμε τις συμφωνίες. 
      ΠΡΟΕΔΡΕΥΟΥΣΑ (Βέρα Νικολαϊδου): Σας ευχαριστώ.
      Ο Υφυπουργός κ. Ζώης, έχει το λόγο. 
      ΧΡΗΣΤΟΣ ΖΩΗΣ (Υφυπουργός Εσωτερικών):  Κυρία συνάδελφε, εκτιμώ πάρα πολύ τις προσπάθειες που κάνετε και ως νέα Βουλευτής, να σταθείτε μέσα στην Αίθουσα και να αρθρώσετε ένα λόγο αντιπολιτευτικό. Πρέπει, όμως, να πω ότι οι ερωτήσεις που κάνετε, δεν έχουν απαντήσεις, γιατί δεν προκύπτουν τέτοιες ερωτήσεις από τη σύμβαση που έχουμε μπροστά μας, από τα δύο κείμενα που έχουμε μπροστά μας προς κύρωση.
      Θα ήμουν στη διάθεσή σας, στα πλαίσια μιας γενικής πολιτικής συζήτησης να τοποθετηθώ, να πω την άποψή μου για τις Σ.Δ.Ι.Τ., να πω την άποψή μου για τον τρόπο λειτουργίας της αγοράς, να πω  την άποψή μου για τον τρόπο με τον οποίο αντιμετωπίζουν δύο διαφορετικές φιλοσοφίες τα πράγματα, όχι μόνο στην καθημερινότητά τους, αλλά και στην προοπτική τους. Όμως, δε νομίζω ότι αυτή η συζήτηση μπορεί να γίνει στα πλαίσια της σημερινής συζήτησης και, εν προκειμένω, δεν απορρέουν αυτές οι παρατηρήσεις και η τοποθέτησή σας -επιτρέψτε μου την τοποθέτηση τη δική μου έναντι της δικής σας- από το κείμενο που έχουμε μπροστά μας. 
      Εγώ δικαιολογώ και την καχυποψία και την επιφυλακτικότητα. Νομίζω, όμως, ότι είναι υπερβολικό, προκειμένου να τοποθετηθεί κανείς αρνητικά έναντι αυτού του περιεχομένου συμβάσεων, να δημιουργεί ακόμα και συνειρμούς σε σχέση με την πολυσυζητημένη διοικητική μεταρρύθμιση. 
      Σπεύδω, λοιπόν, να διευκρινίσω για τους συναδέλφους στο Σώμα που άκουσαν την τοποθέτησή σας, ότι πράγματι έχουμε μπροστά μας δύο κείμενα τα οποία έχουν υπογραφεί το πρώτο το 1997 και το δεύτερο το 2001. Φαντάζομαι ότι δεν θα περιμένει κανείς να απολογηθεί, από την Κυβέρνηση που προέκυψε, μετά το 2007, γιατί έρχεται η κύρωσή τους με καθυστέρηση, η πρώτη έντεκα χρόνων και η δεύτερη επτά χρόνων. Σε κάθε περίπτωση, όμως, διαβεβαιώνω ότι δεν υπάρχει τέτοιου είδους συνειρμός που να συνδέεται με την παρούσα συγκυρία. Αυτό νομίζω ότι θα πρέπει να σας ικανοποιεί. Λυπάμαι, δεν έχω επιχειρήματα για να απαντήσω σε ερωτήσεις που δεν βρίσκουν έρεισμα στα κείμενα που έχουμε μπροστά μας. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαϊδου): Μετά την τοποθέτηση του κυρίου Υπουργού, ολοκληρώθηκε η συζήτηση επί της αρχής, των άρθρων και του συνόλου του σχεδίου νόμου, του Υπουργείου Εσωτερικών: «Κύρωση της Συμφωνίας για Συνεργασία σε Εσωτερικά Θέματα, μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας και της Διοικητικής Συμφωνίας για τη Συνεργασία στον Τομέα της Δημόσιας Διοίκησης και της Μεταρρύθμισης του Κράτους, μεταξύ του Υπουργού Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργού Δημόσιας Διοίκησης και Μεταρρύθμισης του Κράτους της Γαλλικής Δημοκρατίας». 
      Ερωτάται το Σώμα: Γίνεται δεκτό, το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΟΥΣΑ (Βέρα Νικολαϊδου): Συνεπώς, το νομοσχέδιο του Υπουργείου Εσωτερικών: «Κύρωση της Συμφωνίας για Συνεργασία σε Εσωτερικά Θέματα, μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας και της Διοικητικής Συμφωνίας για τη Συνεργασία στον Τομέα της Δημόσιας Διοίκησης και της Μεταρρύθμισης του Κράτους, μεταξύ του Υπουργού Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργού Δημόσιας Διοίκησης και Μεταρρύθμισης του Κράτους της Γαλλικής Δημοκρατίας» έγινε δεκτό, κατά πλειοψηφία  σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου)
      
      ΠΡΟΕΔΡΕΥΟΥΣΑ (Βέρα Νικολαϊδου): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο, για την υπ’ ευθύνη του επικύρωση των Πρακτικών, ως προς την ψήφιση στο σύνολο του παραπάνω νομοσχεδίου. 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Βέρα Νικολαϊδου): Το Σώμα παρέσχε την ζητηθείσα εξουσιοδότηση. 
      Κύριοι συνάδελφοι, επανερχόμαστε στο νομοσχέδιο του Υπουργείου Απασχόλησης και Κοινωνικής Προστασίας.
      Συνέχιση της συζήτησης επί των άρθρων και του συνόλου του σχεδίου νόμου: «Θέματα Ειδικών Επιδοτήσεων Ανεργίας και άλλες διατάξεις»  
      Το νομοσχέδιο ψηφίστηκε επί της αρχής στην προηγούμενη συνεδρίαση. Στη σημερινή συνεδρίαση, θα ολοκληρωθεί η συζήτηση επί των άρθρων και των τροπολογιών. 
      Πριν δώσω τον λόγο στον τελευταίο από τον κατάλογο εγγεγραμμένων ομιλητών, σας ενημερώνω ότι ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος, ορίζει Κοινοβουλευτικό Εκπρόσωπο για τη συζήτηση το Βουλευτή κ. Αθανάσιο Λεβέντη. 
      Το λόγο έχει ο κ. Παναγιώτης Σγουρίδης. 
      ΣΟΦΙΑ ΚΑΛΑΝΤΖΆΚΟΥ (Υφυπουργός Απασχόλησης και Κοινωνικής Προστασίας): Κυρία Πρόεδρε, το λόγο παρακαλώ επί της διαδικασίας. 
      ΠΡΟΕΔΡΕΥΟΥΣΑ (Βέρα Νικολαϊδου): Μετά τον ομιλητή, κυρία Υπουργέ.
      Ορίστε κύριε Σγουρίδη. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κυρία Πρόεδρε, διότι γίνεται μια εξαίρεση στη διαδικασία. Συνήθως, όταν μπαίνουμε επί των άρθρων πρώτα μιλούν οι εισηγητές επί των άρθρων και κατόπιν, ως ….
      ΠΡΟΕΔΡΕΥΟΥΣΑ (Βέρα Νικολαϊδου): Κύριε Σγουρίδη, έχει γίνει αυτό στο σύνολο και επί της αρχής και επί των άρθρων. Αυτό είχαμε συμφωνήσει στην προηγούμενη συνεδρίαση. 
      ΠΑΝΑΓΙΩΤΗΣ ΣΓΟΥΡΙΔΗΣ: Καλώς, δεν έχω πρόβλημα. Εμένα με διευκολύνετε, σας ευχαριστώ κιόλας. Γι’ αυτό είπα, σας ευχαριστώ πολύ. 
      Κατ΄ αρχάς, θέλω να ξεκαθαρίσω ότι η άποψή μου και η θέση μου είναι ότι με επιδοματική πολιτική δεν μπορείς να λύσεις μεγάλα ζητήματα. Η πολιτική την οποία πρέπει να ακολουθείς, πρέπει να είναι πολιτική με συγκεκριμένες στοχεύσεις και συγκεκριμένο πρόγραμμα. Συνήθως, εμείς, τα μεγάλα ζητήματα τα κουκουλώνουμε, τα βάζουμε κάτω από το χαλί και νομίζουμε ότι μ' αυτόν τον τρόπο λύνουμε τα μεγάλα ζητήματα. Και μία από τις μεθόδους που λύνουμε το ζήτημα της ανεργίας, είναι τα θέματα των επιδομάτων και των προγραμμάτων «STAGE» ή άλλων τέτοιων προγραμμάτων, για την καταπολέμηση της ανεργίας. 
      Διαβάζω ότι σε μία  μελέτη του Ινστιτούτου Εργασίας της Γ.Σ.Ε.Ε., επτά στους δέκα επιδοτούμενους, επιστρέφουν στην ανεργία. Επτά στους δέκα! Και μάλιστα η μελέτη αυτή του Ινστιτούτου της ΓΣΕΕ, έχει γίνει σε πέντε Νομούς, στην Άρτα, στη Θεσπρωτία, στην Πρέβεζα, στη Λάρισα και στη Φθιώτιδα. Αποδείχθηκε ότι από αυτούς οι οποίοι εντάχθηκαν σε πρόγραμμα, μόνο το 30% παρέμεινε στην επιχείρηση με την οποία εντάχθηκε στο πρόγραμμα. Το υπόλοιπο 70% επέστρεψε στην ανεργία. Μπήκαν ξανά στον Ο.Α.Ε.Δ.. Και μάλιστα στην έρευνα αυτή, οι ερωτηθέντες για τα προγράμματα του Ο.Α.Ε.Δ., με στόχο την καταπολέμηση της ανεργίας, λένε ότι εντασσόμαστε πιστεύοντας, κατά 90% με 95% ότι θα επιλύσουμε το πρόβλημα προσωρινά. 
    Οι δε επιχειρήσεις θεωρούν ότι οι επιδοτήσεις βοηθούν στη μείωση της ανεργίας σε ποσοστό 90%, αλλά κάθε επιχείρηση χωριστά θεωρεί ότι, κατά 80% με 85%, δεν πρόκειται να συνεχίσει το πρόγραμμα. Τι σημαίνει αυτό; Σημαίνει ότι για να επιλύσεις την ανεργία, δεν μπορείς να προχωρήσεις με επιδοματική πολιτική, εμβαλωματική πολιτική, μπαλόνι στα πράγματα, γι’ αυτό το θέμα. 
    Άκουσα εδώ ότι ψηφίστηκαν νόμοι στο ελληνικό Κοινοβούλιο, για να καταπολεμηθεί η ανεργία. Αυτήν τη θεωρία εγώ τη θεωρώ πρωτοφανή. Το «ένας νόμος την ημέρα κάνει την ανεργία πέρα», δεν ισχύει. Ειδικά ο δείκτης της ανεργίας μεθοδεύεται με τέτοιο τρόπο, ώστε να φαίνεται, κυρίως, ότι η ανεργία έχει χτυπηθεί. Για παράδειγμα, οι αγρότες μετρούν στην ανεργία; Όχι. Από τη στιγμή που το 50% και μία ποσοστιαία μονάδα, το εισόδημά τους είναι από την αγροτική, δεν εντάσσονται στην καταμέτρηση της ανεργίας. Οι εποχικοί εργαζόμενοι στον τουρισμό, μετρούν στην ανεργία; Δεν μετρούν. Άρα, λοιπόν, ένας μεγάλος πληθυσμός από εργαζόμενους, που κατά βάση υποαπασχολούνται, θεωρούνται ότι δεν είναι άνεργοι.
    Ευτυχώς αδιάψευστος μάρτυρας για το θέμα της ανεργίας στην Ελλάδα, είναι η οικογένεια, γιατί η οικογένεια λειτουργεί σαν ένας Ο.Α.Ε.Δ. για τα δικά της άνεργα μέλη. 
    Επίσης θα ήθελα να επισημάνω ότι προγράμματα τα οποία πολλές φορές γίνονται για την καταπολέμηση της ανεργίας, όπως τα «STAGE», έχουν καταστεί, αν θέλετε, στοιχείο προσωπικού εξευτελισμού. Αντί να υπάρχει ένας αξιοκρατικός κατάλογος μέτρων βάσει των οποίων θα μπορούσε κάποιος να ενταχθεί στο πρόγραμμα «STAGE», σήμερα αν δεν περάσεις από πολιτικό γραφείο και συγκεκριμένα γραφεία πολιτικών που είναι στη Νέα Δημοκρατία, δεν μπορείς να μπεις μέσα σε πρόγραμμα «STAGE». Είναι αποδεδειγμένο. Και τα «STAGE» αντί να χρησιμοποιηθούν ως στοιχείο να παντρευτεί ο ιδιωτικός τομέας με ανέργους, μήπως και εκ των υστέρων μπορέσει ο εργαζόμενος, με τα προσόντα τα οποία θα έχει και τη θέληση που θα επιδείξει, να παραμείνει στην επιχείρηση, συνήθως λύνουν τα προβλήματα του δημόσιου τομέα. Τεράστιο λάθος. 
    Έρχομαι τώρα σ’ ένα θέμα, το οποίο θεωρώ ότι πρέπει να θίξω και είναι το θέμα του Ο.Α.Ε.Δ.. Ο Ο.Α.Ε.Δ. πολλές φορές χρησιμοποιείται για τα θέματα των επιδομάτων. Ο κόσμος πιστεύει ότι ο Ο.Α.Ε.Δ. φταίει γιατί δεν αποπληρώνονται τα προγράμματα, ενώ στην ουσία φταίει το Υπουργείο Οικονομίας και Οικονομικών. 
    Παραδείγματος χάρη, υπάρχει το πρόγραμμα επιδότησης εργασίας στις ακριτικές περιοχές και στις περιοχές της Θράκης. Το 12% επιδότηση εργασίας. Αυτήν τη στιγμή πληρώνεται το δεύτερο εξάμηνο του 2006. Ήδη δηλαδή είμαστε στο πρώτο εξάμηνο και πάμε να μπούμε στο δεύτερο εξάμηνο του 2008 και ακόμη πληρώνεται, αυτό το 12%, από τον Ο.Α.Ε.Δ. και όχι ολόκληρο σ’ όλες τις επιχειρήσεις, αλλά σταδιακά. Αυτό τι σημαίνει; Ότι φταίει ο Ο.Α.Ε.Δ,; Δεν έχει κάνει σωστά τη δουλειά του ο Ο.Α.Ε.Δ.; Όχι. Απλώς το Υπουργείο Οικονομίας και Οικονομικών δεν έχει δώσει τα αντίστοιχα κονδύλια. Άρα, πολλά ζητήματα των επιδομάτων και προγραμμάτων που δεν τρέχουν από τον Ο.Α.Ε.Δ., είναι αιτία το Υπουργείο Οικονομίας και Οικονομικών που δεν τα χρηματοδοτεί. 
    Και θα κλείσω, για να μην υπερβώ το χρόνο, με το άρθρο 9 του σχεδίου νόμου για την παράταση προθεσμίας υποβολής αιτήσεων. Και θα έλεγα ότι είναι μικρόψυχο αυτό, κύριοι Υφυπουργοί. Γιατί δεν εντάσσετε και αυτούς τους καθηγητές των περιόδων 1994-1995, που έχουν συμπληρώσει τα προσόντα, ώστε να μπορέσουν να κάνουν και αυτοί αιτήσεις, για να γίνουν μόνιμοι και επιτρέπετε μόνο σε αυτούς που δεν πρόλαβαν να κάνουν την αίτησή τους, της περιόδου 1990-1993; 
    Το θέμα των μονιμοποιήσεων των καθηγητών των σχολών του Ο.Α.Ε.Δ. νομίζω ότι είναι ένα τεράστιο ζήτημα. Κατορθώσαμε κάποιους από αυτούς που ήταν με σύμβαση εργασίας συγκεκριμένου χρόνου να τους εντάξουμε, ώστε να μοριοδοτούνται και να μπορούν να κάνουν τα χαρτιά τους  για τους καταλόγους του Υπουργείου Παιδείας. Το πρόβλημα, όμως, δεν λύνεται. Από τη στιγμή που οι σχολές του Ο.Α.Ε.Δ. και προσφέρουν στο κοινωνικό σύνολο, θα πρέπει να έχουν και μόνιμους καθηγητές. Μονιμοποιήστε προσωπικό. Μην πάτε στους ωρομίσθιους. Έχετε δυναμικό στον Ο.Α.Ε.Δ. και είναι κρίμα όλο αυτό το δυναμικό να διαχέεται.
    Εγώ μ’ αυτές τις παρατηρήσεις, ακολουθώ την πρόταση για ψήφιση επί των άρθρων της εισηγήτριάς μας του ΠΑ.ΣΟ.Κ.. 
    Σας ευχαριστώ.
    ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
    Έχει ζητήσει το λόγο για μια μικρή παρέμβαση η κ. Καλαντζάκου.
    Ορίστε, κυρία Υφυπουργέ, έχετε το λόγο.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία Πρόεδρε, δεν ζήτησα το λόγο ακριβώς για παρέμβαση αλλά για την οργάνωση της συζήτησης. Νομίζω ότι όλοι οι εισηγητές και εγώ η ίδια, έχουμε μιλήσει και επί της αρχής και επί των άρθρων και επί των τροπολογιών. Άρα, νομίζω ότι οι περισσότεροι έχουμε τοποθετηθεί επί όλων των ζητημάτων. Ο κ. Λυκουρέντζος θα ήθελε να μιλήσει για μία τροπολογία που έχει εισαχθεί. Για την οικονομία της συζήτησης σας ενημερώνω γι’ αυτά.
    ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ενημερώνω ότι δεν έχουν μιλήσει όλοι. Οπότε σ’ αυτούς που δεν μίλησαν και θέλουν να μιλήσουν, θα τους δοθεί ο λόγος. 
    Δίνουμε το λόγο τώρα στον κ. Λυκουρέντζο.
    ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Όχι ακόμη.
    ΠΡΟΕΔΡΕΥΟΥΣΑ (Βέρα Νικολαΐδου): Όχι ακόμη. 
    Τότε το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Ροντούλης.
    ΑΣΤΕΡΙΟΣ ΡΟΝΤΟΥΛΗΣ: Αν θέλει ο κ. Λυκουρέντζος, μπορεί να πάρει το λόγο.
    ΠΡΟΕΔΡΕΥΟΥΣΑ (Βέρα Νικολαΐδου): Θέλει να σας ακούσει πρώτα και μετά. 
    Ορίστε, κύριε Ροντούλη.
    ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε.
    Θα μου επιτρέψετε, επειδή το Σύνταγμα κατοχυρώνει το ενιαίο και το ισότιμο της Κυβέρνησης, να μιλήσω, για να λάβουν γνώση οι αξιότιμοι Υφυπουργοί που βρίσκονται στα έδρανα της Κυβέρνησης ενός πολύ σημαντικού θέματος. Σας ενημερώνω, λοιπόν, ότι αυτήν τη στιγμή τελείται ένα πολιτιστικό έγκλημα, διότι στην πόλη του Βόλου –αξίζει να το ακούσετε- έγινε ένα πείραμα. Από το Ινστιτούτο Ναυτικής Τεχνολογίας «Ναύδομος» δημιουργήθηκε η «Αργώ», το θρυλικό καράβι των Αργοναυτών, με την τεχνολογία της τότε εποχής. Το ζητούμενο, είναι αυτό το καράβι να διανύσει μία απόσταση από το Βόλο μέχρι το λιμάνι Πότι της Γεωργίας, που είναι η αρχαία Κολχίδα, με ενδιάμεσους σταθμούς σε λιμάνια του Πόντου, προκειμένου να φθάσει στη Γεωργία. Από την ελληνική πλευρά έγιναν όλες οι δέουσες ενέργειες και προς το Υπουργείο Εξωτερικών της Τουρκίας και προς τους δήμους των αντιστοίχων λιμανιών. Σας πληροφορώ, λοιπόν, ότι η Τουρκία αρνείται να δώσει αυτήν τη στιγμή άδεια προσορμήσεως του σκάφους στα λιμάνια της Μαύρης Θάλασσας, δεν δίνει μία σαφή απάντηση εγγύησης της ασφάλειας του ελλιμενισμού του σκάφους, προφανώς, διότι όπως κατανοείτε, θεωρεί ότι το ζήτημα της γενοκτονίας του ποντιακού Ελληνισμού θα ανοίξει εκ νέου, θεωρεί ότι θα πρέπει να σβήσουν οι μνήμες του Ελληνισμού από τη Μαύρη Θάλασσα. 
     Και βεβαίως οι ευθύνες της ελληνικής Κυβέρνησης εδράζονται στο εξής σημείο και γι’ αυτό το μεταφέρω. Θα έπρεπε το εγχείρημα αυτό, αξιότιμε, κύριε Υφυπουργέ και κυρία Υφυπουργέ, να τελεί υπό την αιγίδα της Ευρωπαϊκής Ένωσης και υπό την αιγίδα του Οργανισμού Ηνωμένων Εθνών.
      Μιλάμε για ένα ζήτημα της κληρονομιάς όλου του κόσμου. Δεν είναι θέμα Ελλάδας, δεν είναι θέμα Τουρκίας. Είναι θέμα οικουμενικού πολιτισμού. Σε κάθε περίπτωση, εκεί ολιγωρήσαμε και εκεί θα πρέπει να αποδοθούν ευθύνες όσον αφορά το χειρισμό της ελληνικής πλευράς. Θα παρακαλούσα πάρα πολύ να το μεταφέρετε, διότι πρόκειται για ένα πολύ σημαντικό θέμα, από το οποίο μπορούμε να εξαγάγουμε κρίσιμα συμπεράσματα, για το πώς οι γείτονές μας και φίλοι Τούρκοι βλέπουν και αντιμετωπίζουν κάποια θέματα, που ξαναλέω, δεν είναι θέματα Ελληνοτουρκικών διαφορών, αλλά θέματα παγκοσμίου πολιτισμού. Επιτέλους αυτό θα πρέπει να το κατανοήσουν και οι γείτονες. 
      Έρχομαι τώρα στο νομοσχέδιο που συζητάμε. Κυρία Υφυπουργέ, βεβαίως το ν. 3552/2007 το γνωρίζετε. Στις αρχές του 2007, ψηφίστηκε ένας νόμος που δημιουργούσε το Ειδικό Ταμείο Κοινωνικής Αλληλεγγύης, το οποίο κατά κόρον επικοινωνιακά το χρησιμοποίησε η Κυβέρνηση. Ποιος ο στόχος αυτού του ταμείου; Να ενισχύει εισοδηματικά τους ανέργους άνω των πενήντα ετών, όταν βρίσκονται σε περιοχές, που ο μέσος όρος ανεργίας είναι διπλάσιος από τον εθνικό μέσο όρο ανεργίας και βεβαίως, σε επιχειρήσεις που βρίσκονται σε φθίνοντες κλάδους της οικονομίας. 
      Και ενώ θα έπρεπε όλες αυτές οι περιπτώσεις που καλούμεθα να αντιμετωπίσουμε, να αντιμετωπίζονται μέσω αυτού του ταμείου, διότι αυτός ήταν ο διακηρυγμένος στόχος του, βλέπουμε μια αποσπασματική αντιμετώπιση των πραγμάτων. Είμαστε στα μέσα του 2008 και αυτό το ταμείο είναι ανενεργό. Αυτό είναι μια αλήθεια που δεν αμφισβητείται. 
      Άρα σας θέτω ένα ερώτημα. Κάθε φορά που θα συμβαίνει ένα τέτοιο γεγονός, θα φέρνετε συνέχεια νομοσχέδια για κάθε επιχείρηση; Διότι, αυτό κάνετε μέχρι τώρα.  Όταν, όμως, καταθέσατε το πρόγραμμά σας για τη δημιουργία αυτού του Ειδικού Ταμείου Κοινωνικής Αλληλεγγύης, στην αιτιολογική έκθεση εμφαίνετο με σαφήνεια και κατηγορηματικότητα, ότι αυτές οι περιπτώσεις ανεργίας θα πρέπει να αντιμετωπίζονται κατά ενιαίο τρόπο. Γι’ αυτό η πρακτική σας, λογικά θα πρέπει να ήταν εντελώς αντίστροφη. Δηλαδή, ήδη θα έπρεπε να έχετε ενεργοποιήσει αυτό το ταμείο. Το ταμείο, όμως, είναι ανενεργό. 
      Βεβαίως, κατανοώ τα προβλήματα που αντιμετωπίσατε. Για να ενεργοποιηθεί αυτό το ταμείο, θα πρέπει να βγει μια σωρεία υπουργικών αποφάσεων, που θα δείχνουν ποιες περιοχές έχουν μέσο όρο ανεργίας διπλάσιο από τον εθνικό μέσο όρο ανεργίας, ποιοι τομείς της οικονομίας είναι φθίνοντες. Δεν το κάνατε αυτό το πράγμα, διότι εάν το κάνατε, θα ενεργοποιούσατε και το ταμείο. Αυτό δεν το κάνατε και για τον επιπρόσθετο λόγο ότι γνωρίζετε πολύ καλά τη ρευστότητα του προϋπολογισμού του Ειδικού Ταμείου Κοινωνικής Αλληλεγγύης. Σε κάθε περίπτωση, όμως, πρέπει να δώσετε μια απάντηση, διότι τα αιτήματα από συλλόγους, από φορείς, από εργατικά κέντρα, κυρίως της βόρειας Ελλάδας, έρχονται σωρηδόν στο Υπουργείο και ζητάνε ενεργοποίηση του ταμείου και ένταξη των ανέργων των επιχειρήσεων σ' αυτό το καθεστώς. Βεβαίως, όταν το είχατε μεγάλη επικοινωνιακή ανάγκη αυτό το ταμείο, διότι βρισκόταν στην επικαιρότητα το ζήτημα των «ΚΛΩΣΤΗΡΙΩΝ ΝΑΟΥΣΗΣ», παίζατε το θέμα στις τηλεοράσεις και στα Μέσα Μαζικής Ενημέρωσης. Τώρα, ενάμιση χρόνο μετά, το ταμείο είναι ανενεργό. Πρέπει να δώσετε μια απάντηση σ' αυτό το σημείο. Γιατί το ταμείο είναι ανενεργό και πότε επιτέλους θα το ενεργοποιήσετε, προκειμένου να υπάρξει μια ενιαία αντιμετώπιση του προβλήματος; Άλλωστε, είναι δέσμευσή σας. Επιτέλους κάντε την πράξη. Πώς θα δικαιολογηθείτε στους ανέργους;
    Έρχομαι σ’ ένα άλλο ζήτημα -γιατί θέλω να είμαι σύντομος στην τοποθέτησή μου- στο άρθρο 5 του νομοσχεδίου, που αφορά τους ιατρούς με ειδικότητα την ιατρική της εργασίας. 
    Κύριε Υφυπουργέ, εμείς θα ψηφίσουμε το νομοσχέδιο. Θέλουμε να ψηφίσουμε και το άρθρο 5. Γι’ αυτό θα καταθέσω στα Πρακτικά μία απλή προσθήκη, την οποία θέλουμε να λάβετε υπ’ όψιν σας. Ζητάμε μία απλή προσθήκη, μία λογικότατη προσθήκη. 
    (Στο σημείο αυτό ο Βουλευτής κ. Αστέριος Ροντούλη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
    	Διαβάστε την σας παρακαλώ, θα σας την πω και εγώ εν τάχει, με απώτερο στόχο να ψηφίσουμε το σύνολο του σχεδίου νόμου, όλα τα άρθρα, υπό την προϋπόθεση ότι θα περάσετε και αυτήν την ελαχίστη προσθήκη της οποίας τώρα θα λάβετε γνώση. 
    Τι λέμε; Λέμε ότι το ζήτημα αυτό, δηλαδή της υγιεινής και της ασφάλειας στην εργασία είναι ένα μείζον θέμα και άπτεται των αναπτυξιακών δυνατοτήτων της χώρας. Βεβαίως είναι ένα θέμα κοινωνικής αλληλεγγύης, κοινωνικής συνοχής, κοινωνικής μέριμνας, κοινωνικής πρόνοιας, όπως θέλετε πείτε το. Είναι ένα πάρα πολύ σημαντικό ζήτημα.
    Υπάρχει ένας έντονος προβληματισμός, που θα πρέπει να κατατεθεί στην Αίθουσα αυτή, διότι ενώ το θεσμικό πλαίσιο υπάρχει από το 1985, δηλαδή πάνω από είκοσι έτη, ακόμη υπάρχουν δυσλειτουργίες, ακόμη υπάρχουν ελλείψεις ιατρών, ακόμη υπάρχει ένα κενό όσον αφορά την όλη θεσμική δομή του συστήματος. 
    Αυτό είναι απαράδεκτο και δεν είναι ευθύνη μόνο της δική σας Κυβέρνησης, είναι ευθύνη και των προηγουμένων κυβερνήσεων, διότι φανταστείτε να υπάρχει ένας νόμος από το 1985 και να μην έχει αναπτυχθεί πλήρως, σ’ όλες του τις διαστάσεις για να αντιμετωπιστεί αυτό το μεγάλο θέμα.
    Άρα, λοιπόν, εμείς τις σας προτείνουμε; Σας προτείνουμε τα αυτονόητα, δηλαδή σας δίνουμε μία προσθήκη, που λέει ότι τη στιγμή που υπάρχουν διαθέσιμοι γιατροί μ’ αυτήν τη συγκεκριμένη ειδικότητα, γιατροί της εργασίας, θα πρέπει αυτοί να προηγούνται όλων των άλλων. 
    Όταν δεν θα υπάρχουν τέτοιου είδους διαθέσιμοι γιατροί –και νομίζω είναι το λογικό αυτό- τότε θα μπορούν και γιατροί άλλων ειδικοτήτων, να συνεχίζουν την παράταση αυτή που δίνετε για άλλα δύο έτη. Νομίζω ότι είναι πάρα πολύ λογικό, είναι το αυτονόητο, η προτεραιότητα στους γιατρούς της ειδικότητας αυτής υπό την προϋπόθεση να είναι διαθέσιμοι. Δεν λέμε κάτι άλλο. 
    Δεύτερον, προτείνουμε το εξής, την αύξηση των θέσεων ειδικότητας. Διότι αυτήν τη στιγμή, θα πρέπει να σας πω πως οκτακόσια με χίλια άτομα της ειδικότητας αυτής, ιατρική της εργασίας, ζητούν οι ελληνικές επιχειρήσεις. Είναι η ζήτηση της αγοράς. Ξέρετε πόσοι υπάρχουν; Ενενήντα. Ξέρετε πόσες θέσεις ειδικότητας υπάρχουν; Εικοσιπέντε κατ’ έτος. Μ’ αυτούς τους ρυθμούς χελώνας, πώς θα μπορέσουμε να καλύψουμε την αγορά εργασίας;
    Έχουμε και μία τρίτη πρόταση, επίσης πρόταση του αυτονοήτου. Υπάρχουν πεντακόσιοι γιατροί άλλων ειδικοτήτων, οι οποίοι έκαναν αίτηση και θέλουν να λάβουν και την ειδικότητα αυτή, προκειμένου να καλύψουν τα όποια κενά. Δεν θα πρέπει –αφού υπάρχει και η γνωμοδότηση του ΚΕ.Σ.Υ.- να προχωρήσετε στην κατεύθυνση αυτή, προκειμένου να καλυφθούν τα υπάρχοντα κενά; Άρα, λοιπόν, θεωρώ ότι οι προτάσεις που σας καταθέτουμε είναι προτάσεις αυτονόητες, λογικές και νομίζω ότι θα καλυτερεύσουν τη μορφή των διατάξεων που προτείνετε με το νομοσχέδιο.
    Έρχομαι τώρα στην τροπολογία, που αφορά τους τριτέκνους και βεβαίως τον Υφυπουργό κ. Λυκουρέντζο. Κύριε Υφυπουργέ, βάζετε ένα 4% για τους τριτέκνους όσον αφορά τη στρατιωτική ακαδημία, δηλαδή Σχολή Αστυφυλάκων και Σχολή Αξιωματικών. Επίσης, βάζετε και ένα 3% για τους τριτέκνους –παιδιά τρίτεκνων οικογενειών δηλαδή- όσον αφορά τις δημόσιες σχολές Εμπορικού Ναυτικού.
    Κοιτάξτε να δείτε πού βρίσκεται ο κόλαφος για την πλευρά της Κυβέρνησης, διότι μόνοι σας έχετε δώσει ένα μεγάλο ράπισμα στον εαυτό σας και στα λεγόμενά σας! Ακούστε γιατί.
    Πρώτον, γιατί οδηγηθήκατε σ’ αυτήν την τροπολογία; Να σας πω γιατί, κύριε Υφυπουργέ; Διότι οι πολύτεκνοι κατέφυγαν στα δικαστήρια εναντίον των τριτέκνων και είπαν το εξής: Πώς είναι δυνατόν στην ίδια κατηγορία να μπαίνουν τρίτεκνοι και πολύτεκνοι, τη στιγμή που το Σύνταγμα στο άρθρο 21 καλύπτει τους πολυτέκνους, αλλά δεν καλύπτει τους τριτέκνους, διότι οι τρίτεκνοι δεν έχουν το χαρακτηρισμό των πολυτέκνων.
Δηλαδή δεν έχουν αυτό που κατά κόρον προεκλογικά –αναφέρομαι στο 2004- και μετεκλογικά τους είχατε υποσχεθεί διά στόματος όχι κάποιου στελέχους σας αλλά διά στόματος του ιδίου του Πρωθυπουργού της χώρας. Άρα, λοιπόν, ο χαρακτηρισμός «πολύτεκνοι» στους τριτέκνους έπαψε, δεν δίδεται και δεν θα δοθεί ποτέ. Κι αυτό είναι το ράπισμα που οι ίδιοι δώσατε στην πολιτική σας, διότι εδώ τώρα δημιουργείτε μία ξεχωριστή κατηγορία τριτέκνων. Είναι οι τρίτεκνοι πλέον, με ό,τι συνεπάγεται ο χαρακτηρισμός, και οι πολύτεκνοι, μ’ ό,τι συνεπάγεται ο χαρακτηρισμός. Αυτό είναι μια πραγματικότητα. Άρα η ρητορική που αναπτύσσετε περί σταδιακής -που ποτέ δεν έρχεται- εξομοίωσης τριτέκνων και πολυτέκνων κατανοείτε ότι δεν ευσταθεί, διότι ήδη εσείς τους έχετε βάλει σε μια ξεχωριστή κατηγορία, ενώ πριν πολύτεκνοι, τρίτεκνοι, ειδικές, ευπαθείς ομάδες του πληθυσμού ήταν μαζί σε μια κατηγορία και διεκδικούσαν επί του ιδίου ποσοστού: 12% για τις αστυνομικές Σχολές, 10% υπεράνω του αριθμού των εισακτέων για τις δημόσιες Σχολές Εμπορικού Ναυτικού. Ήταν όμως μαζί. 
      Εδώ τώρα - το τονίζω, για να το καταλάβει ο κόσμος- η προοπτική εξομοίωσης τριτέκνων και πολυτέκνων έχει τελειώσει, διότι δημιουργείτε μία ξεχωριστή και εντελώς αυτοτελή κατηγορία συμπολιτών, αυτούς, που με τη ρητορική σας θέλατε να αναγορεύσετε σε πολυτέκνους κατά πλασματικό τρόπο, για να ψηφοθηρήσετε, κύριε Υφυπουργέ. Δεν αναφέρομαι σ’ εσάς προσωπικά –ξέρετε πόσο σας εκτιμώ- αναφέρομαι στην κυβερνητική πολιτική.
      Άρα, λοιπόν, πείτε τώρα στον κόσμο αυτό: Θα κάνετε ποτέ τους τρίτεκνους πολύτεκνους; Διότι άλλα κάνετε εδώ πέρα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
 	Θέλω να σας κάνω και κάποια άλλη ερώτηση και μ’ αυτή τελειώνω, κυρία Πρόεδρε.
	Κύριε Υφυπουργέ, με βάση πρόσφατο νομοθέτημα, η τρίτεκνη μητέρα μετά τη λήψη των πολυτεκνικών επιδομάτων, δεν δικαιούται την ισόβια τιμητική σύνταξη που δικαιούται η πολύτεκνη μητέρα. Αν συνυπολογίσετε αυτό που μόλις τώρα σας είπα, με την πολιτική που ακολουθείτε τώρα εδώ και φαίνεται, δηλαδή τη σαφέστατη διάκριση τριτέκνων και πολυτέκνων, θα δείτε ότι όλη η πολιτική σας περί εξομοίωσης τριτέκνων και πολυτέκνων, έχει καταρρεύσει. Και όχι μόνον έχει καταρρεύσει, αλλά ακολουθείτε μία πολιτική αρνητικών διακρίσεων εις βάρος των τριτέκνων. Δεν φθάνει που τους έχετε κοροϊδέψει, δεν φθάνει που τους έχετε ομήρους τόσα χρόνια και υφαρπάζετε, υποκλέπτετε την ψήφο τους, δεν φθάνουν όλα αυτά, αλλά εισάγετε και αρνητικές διακρίσεις εις βάρος τους. 
      Άρα, λοιπόν, μόνοι σας έχετε φαλκιδεύσει τις προεκλογικές και μετεκλογικές δεσμεύσεις σας. 
      Ευχαριστώ πολύ. 
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ σας ευχαριστώ. 
      Το λόγο έχει ζητήσει ο εισηγητής της Νέας Δημοκρατίας κ. Γεώργιος Καρασμάνης για να δευτερολογήσει. 
      Ορίστε, έχετε το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κυρία Πρόεδρε.
      Δεν  υπάρχει καμμία αμφιβολία ότι το νομοσχέδιο αυτό αποτελεί μία πολιτική κίνηση υψηλής ευαισθησίας και κοινωνικής ευθύνης κι ότι αυτή η Κυβέρνηση με αυτό το νομοσχέδιο, πραγματικά στηρίζει εμπράκτως τις ευπαθείς κοινωνικές ομάδες. Όμως ακούσαμε από Βουλευτές της Μείζονος Αντιπολίτευσης να ισχυρίζονται ότι η Κυβέρνηση καθυστέρησε να φέρει αυτό το νομοσχέδιο, δηλαδή την παράταση του ειδικού επιδόματος ανεργίας στους απολυόμενους των εργοστασίων, που έχω προαναφέρει στην πρωτολογία μου. Κάνουν ένα μεγάλο λάθος. 
      Εάν, λοιπόν, δεν θέλανε να υπάρχει αυτή η καθυστέρηση των τεσσάρων ετών, θα μπορούσε η προηγούμενη κυβέρνηση στο νόμο που έφερε κι έδωσε αυτή την ειδική επιδότηση στους απολυόμενους των εργοστασίων, να μη βάλει ημερομηνία λήξης του προγράμματος, όπως ακριβώς έκανε η Κυβέρνηση της Νέας Δημοκρατίας η οποία ψήφισε τον ν. 3460/2006 και ενέταξε σε ειδικό πρόγραμμα επιδότησης ανεργίας τους απολυόμενους των «ΚΛΩΣΤΗΡΙΩΝ ΝΑΟΥΣΑΣ» οι οποίοι απολύθηκαν το 1998, το 2000, το 2002.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ).
      Το ίδιο ακριβώς έκανε αυτή η Κυβέρνηση, η σημερινή. Πριν από ένα μήνα ψήφισε τροπολογία, με την οποία έδωσε τη δυνατότητα στους απολυόμενους των «ΚΛΩΣΤΗΡΙΩΝ ΠΕΛΛΑΣ» και «Ο.ΤΟ ΕΒΡΟΣ» να ενταχθούν σ’ αυτό το ειδικό πρόγραμμα επιδότησης της ανεργίας, χωρίς να υπάρχει ημερομηνία λήξης. Ποιος, λοιπόν, έχει την ευθύνη; Εμείς; Και όπως πολύ σωστά ανέφερε η κ. Καλαντζάκου στην πρωτολογία της, η Κυβέρνηση αυτή, στήριξε πέρυσι με ειδικό κονδύλι αυτούς τους απολυόμενους των εργοστασίων. Να ξέρουμε, λοιπόν, τι λέμε σ’ αυτήν την Αίθουσα.
      Από εκεί και πέρα, αυτή η Κυβέρνηση έχει αποδείξει εμπράκτως την ευαισθησία της απέναντι σ’ αυτές τις κοινωνικά ευπαθείς ομάδες, ψηφίζοντας το νόμο με τον οποίο θεσπίζεται το Εθνικό Ταμείο Κοινωνικής Συνοχής, με πόρους, που θα ξεπεράσουν βαθμιαίως τα 2.000.000.000 ευρώ. Μάλιστα, δίνεται η δυνατότητα να δημιουργούνται προγράμματα, μέσα από τα οποία θα στηρίζονται νοικοκυριά, των οποίων το εισόδημα είναι κάτω από τα όρια της φτώχειας. 
      Αυτή η Κυβέρνηση, ψήφισε το ν. 3385/2005, με τον οποίο έδωσε τη δυνατότητα στη γυναίκα χήρα, η οποία βρισκόταν σε ηλικία κάτω των σαράντα χρονών, να παίρνει σύνταξη εφόρου ζωής, ενώ ο προηγούμενος νόμος της το στερούσε αυτό το δικαίωμα. Της έδινε σύνταξη για δύο-τρία χρόνια και στην ηλικία των σαράντα ετών, διεκόπτετο η σύνταξη και επαναλαμβανόταν στην ηλικία των εξήντα ετών. Δηλαδή, αυτά τα είκοσι χρόνια που βρισκόταν σ’ αυτήν τη δύσκολη περίοδο, που έπρεπε να αναθρέψει τα παιδιά της, να αντιμετωπίσει τις δυσκολίες που της άφησε ο εκλιπών σύζυγος, δεν έπαιρνε τίποτα. Ήρθε, λοιπόν, το καλοκαίρι του 2005 αυτή η Κυβέρνηση και ψήφισε αυτόν το νόμο, που αποκαθιστά αυτήν τη μεγάλη αδικία. Αυτή, λοιπόν, η Κυβέρνηση υλοποιεί προγράμματα ολοκληρωμένης παρέμβασης και δίνει τη δυνατότητα σε χιλιάδες ανέργους να μπουν σ’ αυτά τα προγράμματα.
      Στο δικό μου το νομό πέρυσι, δόθηκαν χίλιες θέσεις για ανέργους. Επιδοτούνται εργοστάσια για την πρόσληψη αυτών των ανέργων. Αυτή η Κυβέρνηση αύξησε το επίδομα ανεργίας, αύξησε το επίδομα κοινωνικής αλληλεγγύης, αύξησε την αγροτική σύνταξη από 170 ευρώ στα 330 ευρώ. 
      Θα μου πείτε, αρκούν αυτά; Είστε ικανοποιημένοι από αυτά; Ασφαλώς όχι. Θα θέλαμε πολύ περισσότερα. Αλλά γνωρίζει ο ελληνικός λαός -μην αυταπατάσθε- τι ακριβώς μας αφήσατε, τι ακριβώς κληρονομήσαμε. Γνωρίζει ότι κληρονομήσαμε αυτά τα τεράστια δημοσιονομικά ελλείμματα, βλέπει ότι είναι δυσμενέστατες οι διεθνείς συγκυρίες, ότι το πετρέλαιο καλπάζει στα 135 δολάρια το βαρέλι και αντιλαμβάνεται ότι αυτά δεν μπορούν να γίνουν από τη μία μέρα στην άλλη. Σ’ αυτό όμως, το χρονικό διάστημα των τεσσάρων ετών, έγιναν σημαντικά βήματα. 
      Γνωρίζει, επίσης, ότι στην πολιτική δεν γίνονται θαύματα. Δεν υπάρχουν μαγικά ραβδιά για να αντιμετωπίσεις προβλήματα και κοινωνικά αδιέξοδα πολλών ετών. Αυτή η Κυβέρνηση κάνει πράξεις τις δεσμεύσεις της.
      Και έρχομαι τώρα στις τροπολογίες. Δεν υπάρχει καμμία αμφιβολία ότι και οι τρεις τροπολογίες, είναι τροπολογίες οι οποίες αναμένονταν από κοινωνικά στρώματα. Η μία, δίνει τη δυνατότητα καταβολής του 50% της αποζημίωσης του αποχωρούντος προσωπικού από τις συνδικαλιστικές οργανώσεις από πόρους του Οργανισμού Εργατικής Εστίας, που προέρχονται πάλι από καταβαλλόμενες εισφορές. Ήταν ένα πάγιο αίτημα των συνδικαλιστικών οργανώσεων που ικανοποιείται.
      Με την τροπολογία που αφορά τους τρίτεκνους, ξεκαθαρίζει το νομοθετικό καθεστώς των πολύτεκνων και των τρίτεκνων και των ειδικών κατηγοριών. Έτσι, λοιπόν, μ’ αυτήν την τροπολογία, οι πολύτεκνοι κρατούν ακέραιο το ποσοστό 10% και ειδικές κατηγορίες για την εισαγωγή των παιδιών τους στην αστυνομική ακαδημία. Και έρχεται και δίνει ξεχωριστό ποσοστό στους τρίτεκνους, το 4% για τη Σχολή Αστυφυλάκων και Αξιωματικών και για το Εμπορικό Ναυτικό 3%. Δηλαδή, θεσπίζεται μια αυτοτελής ειδική κατηγορία για τους τρίτεκνους. Είναι ένα σημαντικό βήμα, προστίθεται μια άλλη απόφαση στα τριάντα πέντε μέτρα που έχει πάρει μέχρι τώρα η Κυβέρνηση υπέρ των τρίτεκνων οικογενειών. Γι’ αυτό ακριβώς και τις υπερψηφίζω. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Καρασμάνη.
      Η εισηγήτρια του ΠΑ.ΣΟ.Κ. κ. Περλεπέ-Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κύριε συνάδελφε, φαίνεται ότι δεν έχετε διαβάσει καλά το νομοσχέδιο, γιατί και η επιδοματική πολιτική που γίνεται σήμερα, έχει ημερομηνία λήξης. Δεν είναι επ’ αόριστον. Σε άλλη κατηγορία είναι για πέντε χρόνια, σ’ άλλη είναι για δύο χρόνια, οπότε μην κατηγορείτε την κυβέρνηση του ΠΑ.ΣΟ.Κ. που ανανέωνε ανά δύο χρόνια.
Δεν τους άφησε ποτέ, όμως, τους απολυμένους χωρίς το επίδομα. Από το 1996, κάθε δύο χρόνια, μέχρι το 2004, η επιδότηση γινόταν κανονικά. 
      Ερχόμαστε, λοιπόν, τέσσερα χρόνια μετά και από το Σεπτέμβριο του 2004, έχει λήξει η επιδότηση στους απολυμένους από «ΚΟΙΣΕΛΙΚ-ΜΑΡΜΕΤΑΛ» και «ΜΑΚΕΔΟΝΙΚΟΥΣ ΛΕΥΚΟΛΙΘΟΥΣ». Από το 2004, λοιπόν, είχα κάνει άπειρες τροπολογίες, για να δοθεί λύση στο πρόβλημα. Δεν νοιάστηκε κανείς ούτε πώς πέρασαν οι απολυμένοι όλα αυτά τα χρόνια ούτε ότι ήταν χωρίς ιατροφαρμακευτική περίθαλψη ούτε ότι δεν είχαν ασφαλιστικά και συνταξιοδοτικά δικαιώματα. Δεν νοιάστηκε κανείς!
      Οπότε, μην έρχεστε σήμερα να μας πείτε ότι νοιάζεστε για τους απολυμένους! Κάθε άλλο! Αναγκαστήκατε μετά από τέσσερα χρόνια να δώσετε λύση σε κάποιες κατηγορίες απολυμένων, γιατί δεν δίνετε λύση σ’ όλες τις κατηγορίες απολυμένων. Και ένα τρανό παράδειγμα, είναι η τροπολογία που έχουν καταθέσει οι συνάδελφοι από τη Χαλκιδική. Και οι τρεις συνάδελφοι και των δύο μεγάλων κομμάτων του Νομού Χαλκιδικής, έχουν καταθέσει μία τροπολογία που αναφέρεται σε σαράντα οκτώ απολυμένους από τη μεταλλευτική επιχείρηση, για τους οποίους δεν έχει δοθεί μέχρι στιγμής καμμία λύση. 
      Ευελπιστώ, λοιπόν, ότι η κυρία Υπουργός στο επόμενο νομοσχέδιο, θα δώσει μία λύση. Και ευελπιστώ, να μην είναι απλά μία υπόσχεση ότι σε κάποιο επόμενο νομοσχέδιο που θα είναι σε δεκαπέντε, είκοσι μέρες, ένα μήνα θα δοθεί λύση και γι’ αυτούς, γιατί τη λύση για τους δικούς μου απολυμένους από το Νομό Εύβοιας, την περίμενα και κάθε φορά μου έλεγαν ότι στο επόμενο νομοσχέδιο θα γίνει η ρύθμιση και η ρύθμιση ήρθε μετά από τέσσερα χρόνια. Θέλω να πιστεύω, λοιπόν, ότι θα δοθεί λύση, τουλάχιστον, γι’ αυτούς τους απολυμένους, πολύ πιο σύντομα.
      Όσον αφορά τώρα στις τροπολογίες –τις συζητήσαμε βέβαια και την Πέμπτη- δεν διαφωνούμε με τη με αριθμό 209 τροπολογία, που αναφέρεται στην πρακτική άσκηση μαθητών, σπουδαστών και φοιτητών. Θέλω, όμως, εδώ να κάνω μία επισήμανση. Δεν αναφέρονται συγκεκριμένα στοιχεία για το θεσμικό πλαίσιο από τη μία πλευρά και από την άλλη, το θέμα παραπέμπεται σε υπουργικές αποφάσεις. Και επειδή έχουμε κακή εμπειρία από τις υπουργικές αποφάσεις, δηλαδή ψηφίζεται ένα νομοσχέδιο και οι υπουργικές αποφάσεις μπορεί να περάσουν και χρόνια χωρίς να έχουν εκδοθεί –και υπάρχουν τέτοια νομοσχέδια που έχουν ψηφιστεί από την Κυβέρνηση της Νέας Δημοκρατίας από την προηγούμενη τετραετία- θέλω να πιστεύω ότι οι υπουργικές αποφάσεις που άπτονται αυτού του θέματος, της πρακτικής άσκησης δηλαδή των μαθητών, σπουδαστών και φοιτητών στις επιχειρήσεις, θα είναι άμεσες, για να δοθεί επιτέλους λύση σ’ αυτό το πρόβλημα.
      Όσον αφορά στην τροπολογία 215, που διαχωρίζει τους τρίτεκνους από τους πολύτεκνους, πάλι εδώ θέλω για άλλη μία φορά να επισημάνω ότι όλοι οι Βουλευτές του ΠΑ.ΣΟ.Κ., όταν είχαν τοποθετηθεί στο νομοσχέδιο για τους τρίτεκνους, είχαν πει ότι δεν μπορεί στο ίδιο ποσοστό να συμπεριληφθούν όλες οι κατηγορίες. Και σας είχα πει χαρακτηριστικά και εγώ ότι δεν μπορεί από το ίδιο καρβέλι να τρώνε περισσότερα άτομα, γιατί υπάρχει πρόβλημα.
      Τέλος πάντων, μετά από δύο χρόνια περίπου και αφού στα δικαστήρια κατερρίφθη αυτό που είχατε ψηφίσει τότε, βάζετε ένα ποσοστό και για τις τρίτεκνες οικογένειες.
      Είμαστε, επίσης, θετικοί και απέναντι στη με αριθμό 216 τροπολογία για τους εργαζόμενους στις συνδικαλιστικές οργανώσεις, να τους δίνει δηλαδή ο Ο.Ε.Ε. τη μισή περίπου από την αποζημίωσή τους. Την ψηφίζουμε, γιατί διαφορετικά, οι συνδικαλιστικές οργανώσεις, σίγουρα θα οδηγηθούν σε οικονομικό μαρασμό και δεν θα μπορέσουν να λειτουργήσουν, αν δεν γίνει αυτό.
      Θα ήθελα, επίσης, να επισημάνω και κάτι ακόμα για την τροπολογία που έχουμε καταθέσει για τους εκπαιδευτικούς του 1988-1989. Λύσατε το πρόβλημα, με τροπολογία που συμπεριλήφθηκε ως άρθρο στο νομοσχέδιο για τους εκπαιδευτικούς του 1990-1993, αλλά δεν λύνετε το πρόβλημα για τους δέκα περίπου εκπαιδευτικούς της περιόδου 1988-1989. Κινδυνεύουν να απολυθούν, να μείνουν χωρίς δουλειά, μετά από είκοσι χρόνια περίπου που είναι ωρομίσθιοι στον Ο.Α.Ε.Δ.. 
      Εγώ θα ήθελα μία δέσμευση εδώ σήμερα ότι σ’ ένα επόμενο νομοσχέδιο, θα τους συμπεριλάβετε και αυτούς, για να μπορέσουν να μονιμοποιηθούν. Δεν κατάλαβα, δηλαδή, γιατί να υπάρχουν δύο μέτρα και δύο σταθμά. Λύνουμε το πρόβλημα, δηλαδή, για τους ωρομίσθιους εκπαιδευτικούς του Ο.Α.Ε.Δ. της περιόδου 1990-1993, αλλά αυτούς τους ελάχιστους της προηγούμενης περιόδου τους αφήνουμε στον αέρα, με κίνδυνο να απολυθούν ακόμα και μέσα στο καλοκαίρι.
      Στο σημείο αυτό, θα ήθελα να πω και κάτι ακόμα. 
      Θα έπρεπε, κυρία Υπουργέ, και το Υπουργείο σας, αλλά και γενικότερα η Κυβέρνηση της Νέας Δημοκρατίας, να έχει ένα ολοκληρωμένο σχέδιο για την απασχόληση, πράγμα που δεν υπάρχει μέχρι σήμερα. Επίσης θα έπρεπε να παίρνει πολύ πιο γρήγορες αποφάσεις και πολύ πιο γρήγορα να αντιμετωπίζει το πρόβλημα σ’ όλες τις κατηγορίες, που έχουν μείνει χωρίς δουλειά όλα αυτά τα χρόνια, γιατί οι πιο πολλοί από τους απολυμένους, έχουν φθάσει στα όριά τους.  
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Περλεπέ-Σηφουνάκη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
σαράντα τρεις μαθητές και μαθήτριες και πέντε συνοδοί-δάσκαλοι από το 12o Δημοτικό Σχολείο Κέρκυρας 
        Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
      Έχει ζητήσει το λόγο ο πρώην Πρόεδρος της Βουλής κ. Κακλαμάνης. 
      Κύριε Πρόεδρε, πριν σας δώσω το λόγο, θα ήθελα να θυμίσω στους Βουλευτές ότι όταν μιλούν από το έδρανο, απευθύνονται στο Προεδρείο…
      ΑΠΟΣΤΟΛΟΣ ΚΑΚΛΑΜΑΝΗΣ: Γι’ αυτό απευθύνομαι σε σας, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): …και όταν μιλούν από το Βήμα, απευθύνονται στους Βουλευτές. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, οι εισηγητές δεν θα ολοκληρώσουν; Υπάρχουν και άλλοι εισηγητές για να μιλήσουν και από το Κ.Κ.Ε. και από το ΣΥ.ΡΙΖ.Α.. 
      ΑΠΟΣΤΟΛΟΣ ΚΑΚΛΑΜΑΝΗΣ: Ευχαρίστως θα μιλήσετε.
      ΠΡΟΕΔΡΕΥΩΝ (Γεώργιος Σούρλας): Ο πρώην Πρόεδρος της Βουλής, κύριε συνάδελφε, έχει το δικαίωμα να παίρνει το λόγο όταν τον ζητήσει και το Προεδρείο δεν έχει δικαίωμα να αρνηθεί.  
      Κύριε Πρόεδρε, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το νομοσχέδιο συζητήθηκε αρκετά την προηγούμενη εβδομάδα και συμφωνήσαμε, όσον αφορά την αρχή του και ορισμένες ρυθμίσεις του. 
      Όμως, θα πρέπει να προσεχθεί ιδιαίτερα το θέμα, στο οποίο αναφέρεται η τροπολογία που αφορά την πρακτική άσκηση, διότι δεν ενδιαφέρει μόνο από πλευράς απασχόλησης. 
      Ο στόχος της πρακτικής άσκησης, εισήχθη για πρώτη φορά το 1982 επί υπουργίας μου, στην τεχνική και επαγγελματική εκπαίδευση και στη συνέχεια στα Τ.Ε.Ι.. Έτσι, αξιοποιήσαμε και πόρους από την Ευρωπαϊκή Ένωση. 
      Αυτός ο θεσμός, λοιπόν, τείνει στην πράξη να εκφύγει εντελώς από το σκοπό που έχει αυτή η άσκηση, η οποία παρεμβάλλεται μεταξύ του χρόνου φοίτησης. Και αυτό έχει σημασία, διότι είμαστε υποχρεωμένοι να εφαρμόσουμε την πρακτική άσκηση και για αλλοδαπούς. 
      Και έχει μεγάλη σημασία να δώσουμε έμφαση όχι στην άσκηση των αποφοιτούντων που θα έρχονται να κάνουν τις διακοπές τους –χειμερινές ή καλοκαιρινές και ιδιαίτερα στον τομέα των τουριστικών επαγγελμάτων- αλλά να δώσουμε έμφαση, στο πώς βοηθούμε την εκπαίδευση, ώστε οι νέοι μας να μην αποθησαυρίζουν θεωρητικές γνώσεις και μόνο, αλλά να αποκτούν την εμπειρία και τις δεξιότητες που χρειάζονται, για να μπουν στη συνέχεια στην παραγωγή. Αυτό ήθελα να σημειώσετε. 
      Επίσης ήθελα να πω με δυο λόγια -και θα κλείσω, κύριε Πρόεδρε, για να ακολουθήσουν και οι άλλοι συνάδελφοι και οι εισηγητές των κομμάτων- ότι υπάρχει -και απευθύνομαι κυρίως στην Υφυπουργό Απασχόλησης, αφού δεν είναι εδώ η κ. Υπουργός, που έχει και την κύρια ευθύνη- ένα μείζον θέμα. 
      Το 1990, επί οικουμενικής κυβερνήσεως Ζολώτα, ομοφώνως η Βουλή ψήφισε το νόμο για τις συλλογικές διαπραγματεύσεις. 
      Μάλιστα, εγώ υπερηφανεύομαι για το ότι ήμουν ο εισηγητής αυτού του νόμου ως Υπουργός Εργασίας της οικουμενικής κυβέρνησης, όπως και ως Υπουργός Εργασίας της πρώτης κυβέρνησης του ΠΑ.ΣΟ.Κ. του ν. 1264/1982. 
      Αυτός ο νόμος, λοιπόν, στην πράξη αρχίζει να καταργείται. Και αυτό, αποτελεί ένα θέμα που μας αφορά όλους. Την Κυβέρνηση πρωτίστως, αλλά και την Αντιπολίτευση, διότι έχει να κάνει με το αν θέλουμε συνδικαλιστικό κίνημα και με το αν θέλουμε ή όχι να έχει ρόλο το συνδικαλιστικό κίνημα.
	Η Εθνική Τράπεζα, της οποίας διοικητής είναι επίλεκτο στέλεχος του στενού –αν θέλετε- πρωθυπουργικού περιβάλλοντος, καταστρατηγεί το νόμο αυτό, αρνείται να εφαρμόσει το νόμο και να προβεί σε συλλογικές διαπραγματεύσεις με τα συνδικάτα της. Έτσι πάντοτε αρχίζει η συλλογική διαπραγμάτευση σε όλους τους τομείς με πρώτο τον τομέα των τραπεζών. 
      Από εκεί και πέρα, όλες οι κλαδικές συμβάσεις για τα ζητήματα των εργαζομένων και όχι μόνο οι αυξήσεις των αποδοχών, αλλά και οι άλλοι όροι και τα θεσμικά ζητήματα, δεν λύνονται από την εθνική γενική συλλογική σύμβαση που υπογράφει η Γ.Σ.Ε.Ε. με το Σύνδεσμο Βιομηχανιών και τους εκπροσώπους των εμπόρων και των βιοτεχνών. Εκεί μπαίνει ένα πλαίσιο ή και μια βάση για τις αυξήσεις. Ακολουθούν οι κλαδικές συμβάσεις. Εκεί που υπήρχε και εξακολουθεί να υπάρχει ένα δυναμικό συνδικαλιστικό κίνημα, δηλαδή σε τράπεζες, εκπαίδευση, νοσοκομεία και αλλού –μπορεί να μου διαφεύγει κάποιος άλλος χώρος- όλοι μας δυναμιτίζουμε το συνδικαλιστικό κίνημα με πράξεις ή παραλείψεις. 
	Εάν εκεί δεν προχωρήσουν οι διαπραγματεύσεις, που σημαίνει –το λέει ο νόμος και το Σύνταγμά μας- και αγωνιστικές αντιπαραθέσεις, πώς μπορούμε να αντιμετωπίσουμε την όποια –όλοι την ομολογούμε- επερχόμενη οικονομική κρίση, εάν δυναμιτίζουμε και την κοινωνική συνοχή, χωρίς την οποία θα γίνουμε ζούγκλα, μ’ αυτόν τον τρόπο;
	Αυτά ήθελα να πω, κύριε Πρόεδρε, και ευχαριστώ πολύ. 
    	ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Πρόεδρε. 
    	Το λόγο έχει ο κ. Ζιώγας, Κοινοβουλευτικός Εκπρόσωπος του Κομμουνιστικού Κόμματος Ελλάδας. 
      ΙΩΑΝΝΗΣ ΖΙΩΓΑΣ: Σας ευχαριστώ, κύριε Πρόεδρε. 
    	Θα ήθελα να αναφερθώ σε κάποια ζητήματα, που μπήκαν από τις πρωτομιλίες των κυρίων Βουλευτών των άλλων κομμάτων και θα ήθελα να πω ότι την ταξική πολιτική αυτής της Κυβέρνησης, που, βέβαια, είναι συνέχεια της ίδιας πολιτικής των άλλων κυβερνήσεων τη βιώνουμε, τη νιώθουμε και την υποφέρουμε ως εργαζόμενοι καθημερινά. Γι’ αυτό ακριβώς και οι εργαζόμενοι, τη χαρακτηρίζουν ως βάρβαρη. 
    Ως Κομμουνιστικό Κόμμα Ελλάδας, εμείς δεν θα μπορούμε και δεν θα μπούμε σ’ αυτήν τη διαδικασία, όπως έκαναν άλλοι, να προτείνουμε πόσο λιγότερα θα χάσουν οι εργαζόμενοι. Εμείς κάτω απ’ αυτές τις συγκεκριμένες κοινωνικοπολιτικές συνθήκες, παλεύουμε για το πόσο περισσότερα θα κερδίζουν οι άνθρωποι του μόχθου, ανοίγοντας συγχρόνως τον άλλο δρόμο, το ρεαλιστικό δρόμο ανάπτυξης της χώρας, προς όφελός τους. 
    Ούτε, βέβαια, σπέρνουμε αυταπάτες σε αυτούς –δηλαδή τους εργαζόμενους- ότι τα μονοπώλια δεν είναι αυτά που ορίζουν τους κανόνες του παιχνιδιού της ελεύθερης αγοράς, επιδιώκοντας υπερκέρδη με κάθε τρόπο. Είναι δήθεν δυνατό και εφικτό να περιορίσουν τα κέρδη τους, αναγνωρίζοντας δικαιώματα και ανάγκες των εργαζομένων. 
    Η λαϊκή οικογένεια -και ως εργαζόμενη, αλλά και ως καταναλωτής- είναι αντικείμενο εκμετάλλευσης. Το κοινωνικό αυτό σύστημα δεν εξωραΐζεται, δεν βελτιώνεται, δεν γίνεται πιο ανθρώπινο. Ανατρέπεται από το λαϊκό κίνημα, από το μέτωπο συμμαχίας της εργατικής τάξης με τη μικρομεσαία αγροτιά και τους αυτοαπασχολούμενους. 
    Όσον αφορά τις τροπολογίες, κύριε Πρόεδρε, θέλω να πω τα εξής:
     Την πρώτη τροπολογία, που αφορά τους υποψήφιους ειδικών κατηγοριών που εισάγονται στις Σχολές Ελληνικής Αστυνομίας, την ψηφίζουμε. 
    Θα ψηφίσουμε, επίσης, τη δεύτερη τροπολογία, που αφορά στην πρόβλεψη της δυνατότητας καταβολής από πόρους τους Οργανισμού Εργατικής Εστίας, που προέρχονται από καταβαλλόμενες εισφορές σ’ αυτούς οι οποίοι συνταξιοδοτούνται. Όμως, θα λέγαμε ότι πρέπει η ευθύνη και η οικονομική υποχρέωση να είναι της Κυβέρνησης και να μη μεταθέτει τις ευθύνες και τις υποχρεώσεις σε οργανισμούς. Όπως λέει και ο λαός μας, «με ξένα κόλλυβα να μην κάνουμε μνημόσυνο»!
    Για την τρίτη τροπολογία, που αφορά την πρακτική άσκηση μαθητών, σπουδαστών και φοιτητών, είμαστε «κατά». Και γιατί; Εξουσιοδοτούνται οι Υπουργοί εν λευκώ από το νόμο να ορίζουν το πλαίσιο. Δηλαδή προσπαθούν «και από τη μύγα να βγάλουν ξύγκι», με δεδομένο ότι 180 ευρώ προβλέπονται ως αποζημίωση από το δημόσιο και άλλα τόσα συν 300 ευρώ στον ιδιωτικό τομέα, χωρίς, βέβαια, ασφάλιση. Δηλαδή μέχρι πού θα φθάσει ο βαθμός εκμετάλλευσης; 
     Και αυτά, σύμφωνα με το νόμο που ρυθμίζει τους όρους της πρακτικής,  ο οποίος ψηφίστηκε από το ΠΑ.ΣΟ.Κ. το 1996. Η πρακτική άσκηση των σπουδαστών διαρκεί ένα εξάμηνο και είναι προαιρετική. Επίσης, σύμφωνα με το νόμο, σκοπός της πρακτικής είναι να συμπληρώνεται η κατάρτιση των αποφοίτων των ΙΕΚ ώστε να εξοικειωθούν με το εργασιακό κλίμα που τους αναμένει και πράγματι η πρακτική τους, τους εξοικειώνει με μία αγορά εργασίας όπου κυριαρχούν η ημιαπασχόληση, η ανασφάλιστη και η μαύρη εργασία. 
     Η πρακτική, λοιπόν, έρχεται νωρίς-νωρίς να μπολιάσει τους νέους μ’ αυτήν τη λογική, με την παραίτηση από τα δικαιώματά τους, την αποδοχή των νέων χειρότερων όρων εργασίας. 
     Η πρακτική άσκηση γίνεται κατά κανόνα σε ιδιωτικές επιχειρήσεις, αλλά μπορεί και να γίνει σε νομικά πρόσωπα δημόσιου και ιδιωτικού τομέα, νοσοκομεία, Τοπική Αυτοδιοίκηση, ακόμα και στο δημόσιο. Αυτοί  είναι και οι μεγάλοι ωφελημένοι από την όλη κατάσταση αφού εξασφαλίζουν εργατικό δυναμικό σχεδόν τζάμπα, ενώ συνήθως είναι απαλλαγμένοι και από τις πλέον τυπικές υποχρεώσεις τους, όπως στην ασφαλιστική κάλυψη των ασκουμένων. 
     Είτε με τη μαύρη εργασία είτε με την καταστρατήγηση και των αυτονόητων εργατικών δικαιωμάτων είτε με τα διάφορα προγράμματα κατάρτισης μέσω των διαφόρων φορέων, όπως είναι και το «STAGE» του Ο.Α.Ε.Δ., οι νέοι βιώνουν τα αποτελέσματα των αλλαγών και των μεταρρυθμίσεων. Φοβόμαστε ότι παγιώνονται –και αυτή είναι η άποψή μας- ως επίσημη μορφή εργασίας πια αυτά τα «STAGE». 
     Όμως, θα ήθελα να κάνω μία ερώτηση προς τους Βουλευτές του ΠΑ.ΣΟ.Κ. Προς τι διαρρηγνύετε αλήθεια τα ιμάτιά σας, κύριοι Βουλευτές του ΠΑ.ΣΟ.Κ.; Ποιος επέβαλε το πρόγραμμα αυτό; 
     Το πρόβλημα εμφανίζεται με ακόμη οξύτερη μορφή στους νέους που βρίσκονται στην κατάρτιση, μιας και ουσιαστικά βρίσκονται στο μεταίχμιο μεταξύ της αγοράς εργασίας και του εκπαιδευτικού συστήματος. Οι καταρτιζόμενοι στα ΙΕΚ είναι οι πρώτοι που πλήττονται, αφού οι αναδιαρθρώσεις επιβάλλουν την προσαρμογή του εκπαιδευτικού συστήματος στην ευελιξία σε όλη της την κλίμακα. 
     Ο Σ.Ε.Β. ζητάει και το σύστημα εκπαίδευσης αυτό να ανταποκριθεί καλύτερα στις ανάγκες της αγοράς εργασίας και να προσφέρει γνώσεις και δεξιότητες που να διασφαλίζουν την απασχολησιμότητα. Αυτό άλλωστε είναι το όραμα και του Σ.Ε.Β.: Εργαζόμενοι που θα αλλάζουν δουλειά πέντε έως επτά φορές στη ζωή τους. 
     Να θυμίσω κάτι; Τουλάχιστον προσωπικά για πρώτη φορά αυτό το είχα ακούσει από τον τέως Υπουργό Παιδείας κ. Ευθυμίου, όταν είπε «αυτό να το ξεχάσει η νέα γενιά ότι ξεκινάει και τελειώνει με την ίδια ενασχόληση, με την άσκηση του ίδιου επαγγέλματος. Να συνηθίσει στις επτά-οκτώ δουλειές». 
     Έτσι, λοιπόν, αυτό είναι το όραμα και πόσο καιρό θα εξυπηρετεί αυτή η πολιτική των κομμάτων του ευρωμονόδρομου. 
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ζιώγα. 
     Ο κ. Λαφαζάνης έχει το λόγο ως ειδικός αγορητής του Συνασπισμού Ριζοσπαστικής Αριστεράς. 
     ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
     Είμαστε υποχρεωμένοι να συζητήσουμε εδώ αποσπασματικές ρυθμίσεις σε μία περίοδο, σε μία φάση που η χώρα μας ζει έναν πραγματικό εφιάλτη. Έναν εφιάλτη ακρίβειας, έναν εφιάλτη υπερχρέωσης των νοικοκυριών, που έχουν φθάσει πλέον σε όρια απόγνωσης με τα ληστρικά επιτόκια που συνεχώς καλπάζουν, έναν εφιάλτη επίσης από τη λιτότητα την οποία έχει επιβάλλει η Κυβέρνηση και η απαράδεκτη συμφωνία Γ.Σ.Ε.Ε.-Σ.Ε.Β. στους χαμηλόμισθους και χαμηλοσυνταξιούχους. 
     Το ερώτημα που είμαι υποχρεωμένος να ξαναθέσω -βεβαίως πιο αρμόδια θα ήταν για να θέσω αυτό το ερώτημα, τουλάχιστον η κυρία Υπουργός, η οποία πάλι δεν παρευρίσκεται στην Αίθουσα, τιμώ την παρουσία της κυρίας Υφυπουργού, αλίμονο- είναι, ποιος κυβερνάει αυτήν τη χώρα; Οι τραπεζίτες κυβερνάνε; Οι επιχειρηματικοί όμιλοι; Τα καρτέλ κυβερνάνε τη χώρα; Ο κ. Βγενόπουλος; Ο διορισμένος από εσάς της Εθνικής, ο κ. Αράπογλου, ο οποίος καταργεί με μία μονοκοντυλιά τις συλλογικές συμβάσεις εργασίας, τις ελεύθερες συλλογικές διαπραγματεύσεις, τις οποίες άκουσα να δικαιολογείτε κιόλας σε μία επίκαιρη ερώτηση από την πλευρά της Αξιωματικής Αντιπολίτευσης; 
     Ποιοι είναι αυτοί οι κύριοι, οι οποίοι διαλύουν τα πάντα σ’ αυτήν τη χώρα με την Κυβέρνησή σας θεατή να παρακολουθεί απλώς τις εξελίξεις; Αυτή την ώρα πρέπει να πάρετε έκτακτα μέτρα για την ακρίβεια, έκτακτα μέτρα ενίσχυσης των εισοδημάτων. Υπουργείο Απασχόλησης είστε ή υπουργείο ανεργίας και λεηλασίας των μισθών και των συντάξεων; Πού είναι αυτά τα μέτρα; Πού βρίσκεται ο κύριος Πρωθυπουργός; Τι κάνει αυτήν την ώρα; 
     Βογκάει ο ελληνικός λαός. Τα προβλήματα διογκώνονται, μεγεθύνονται. Διάβασα σήμερα ότι η πτώση των εξαγωγών το πρώτο τρίμηνο ήταν της τάξης πάνω από 8%. Ξέρετε τι σημαίνει αυτό; Ότι η ελληνική οικονομία οδεύει ολοταχώς σε ύφεση. Πού πηγαίνετε τη χώρα αυτήν την περίοδο με την πολιτική που ακολουθείτε, με τα ακραία νεοφιλελεύθερα δόγματα, τα οποία έχουν καταρρεύσει; Έχουν καταρρεύσει οι πολιτικές σας, έχουν καταρρεύσει όλες οι πολιτικές που ασκήθηκαν από το 1990 μέχρι σήμερα στο όνομα των ελεύθερων αγορών και διαμορφώνουν στη χώρα μας ένα εφιαλτικό οικονομικό και κοινωνικό τοπίο.
     Έχω μιλήσει βεβαίως επί της αρχής και επί των άρθρων του σχετικού νομοσχεδίου που περιέχει αποσπασματικές, όπως είπα ρυθμίσεις. Επιχειρεί με ειδικά προγράμματα ανεργίας να επιλύσει θέματα πολύ σοβαρά, ενώ είναι θέματα εργασίας και απασχόλησης. Επιχειρεί με άλλα μέτρα να καταστρατηγήσει για άλλη μια φορά την ανάγκη να τεθεί ειδικότητα ιατρού εργασίας στους χώρους δουλειάς, πράγμα που έχει τραγικές συνέπειες. Είναι, δηλαδή, ένα νομοσχέδιο το οποίο στα άρθρα του δεν μπορεί να βγάλει κανείς συμπέρασμα, γιατί δεν υπάρχει ούτε αρχή ούτε τέλος.
     Ξεκινώ από το άρθρο 9, την τροπολογία που φέρατε στην επιτροπή και την ενσωματώσατε στο νομοσχέδιο. Με αυτό το άρθρο τι κάνετε; Δίνετε δυνατότητα παράτασης για να υποβάλουν αιτήσεις σε εκπρόθεσμους ωρομίσθιους καθηγητές του Ο.Α.Ε.Δ. της περιόδου 1990-1993. Δηλαδή ξέχασαν να κάνουν αίτηση –αν ξέχασαν ή δεν ξέρω τι άλλο μπορεί να συμβαίνει- και πάτε να τους τακτοποιήσετε. 
     Σας θέτω πάλι το ερώτημα, στο οποίο δεν μας έχετε απαντήσει. Δεν μπορεί να μην απαντάτε. Γιατί οι ωρομίσθιοι της περιόδου 1990-1993 της Κυβέρνησης Μητσοτάκη είναι παιδιά του Θεού και οι άλλοι είναι αποπαίδια, οι άλλοι ωρομίσθιοι του Ο.Α.Ε.Δ., της περιόδου 1993 και μετά αλλά και της περιόδου -ακόμη χειρότερα- της πριν του 1990, της περιόδου 1988-1989; Καταθέσαμε σχετική τροπολογία επί του θέματος τουλάχιστον για τους ωρομίσθιους καθηγητές της περιόδου 1988-1989. Μιλάμε για είκοσι χρόνια δουλειά στον Ο.Α.Ε.Δ. και κινδυνεύουν να μείνουν στο δρόμο. Θέλουμε μια απάντηση στα ερωτήματα. Θέλουμε ένα σχόλιο. Δεν μπορεί να κάνετε διακρίσεις στους ωρομίσθιους ανάμεσα στους πριν, κατά τη διάρκεια διακυβέρνησης του κ. Μητσοτάκη και στους μετά, που τους εξαιρείτε και όλοι όσοι ήταν κατά τη διάρκεια της κυβέρνησης Μητσοτάκη είναι τα δικά μας παιδιά που πρέπει να τα τακτοποιήσουμε. 
     Εμείς δεν έχουμε αντίρρηση να υπάρξει τακτοποίηση συνολικά. Αλλά όχι με διακρίσεις τέτοιου είδους, οι οποίες μας γυρίζουν σε άλλες εποχές αλήστου μνήμης θα έλεγα, τις οποίες, δυστυχώς, φαίνεται ότι επιχειρείτε να τις επαναφέρετε.
     Επίσης, όσον αφορά το θέμα των Ι.Ε.Κ. που τα πηγαίνετε στον Ο.Α.Ε.Δ.. Εχουμε ναυάγιο της απόπειρας του ΠΑ.ΣΟ.Κ. να ιδρύσει δύο ανώνυμες εταιρείες και να μεταφέρει σ’ αυτές και τα Ι.Ε.Κ. και τα Κ.Ε.Κ.. Απέτυχε πλήρως αυτή η πολιτική του ΠΑ.ΣΟ.Κ., την οποία συνεχίσατε και εν μέρει την κλιμακώσατε μεταφέροντας αυτές τις εταιρείες στην αρμοδιότητα του Υπουργείου Απασχόλησης. Και ρωτώ: Γιατί μόνο τα ΙΕΚ και όχι και τα ΚΕΚ; Γιατί δεν κάνετε μια συνολική προσπάθεια; Γιατί τα κέντρα επαγγελματικής κατάρτισης είναι το μεγάλο κομμάτι. Γιατί δεν κάνετε μια προσπάθεια αναβάθμισης της εκπαίδευσης στο πλαίσιο του Ο.Α.Ε.Δ.;
     Επομένως δεν θα ψηφίσουμε αυτό το άρθρο γιατί είναι και μερικό και επιλεκτικό και αποσπασματικό και δεν κάνει μια συνολική αναδιάρθρωση.
     Θα αναφερθώ στις τρεις τροπολογίες που φέρατε, γιατί δεν υπάρχει σχετικός χρόνος για τα υπόλοιπα άρθρα του νομοσχεδίου.
      Όσον αφορά για τα υπόλοιπα άρθρα του νομοσχεδίου, γιατί δεν είχα προλάβει να μιλήσω στην πρωτομιλία μου σε ορισμένα άρθρα ως εισηγητής, για την τροπολογία με την οποία κάνετε διάκριση μεταξύ των πολυτέκνων και των τριτέκνων για τις εισαγωγές στη Σχολή Αστυφυλάκων, στη Σχολή Αξιωματικών της Ελληνικής Οικονομίας και στις Σχολές Εμπορικού Ναυτικού, διαφωνούμε ριζικά. Γιατί διαφωνούμε ριζικά; Διότι ρητή υπόσχεση του ιδίου του κυρίου Πρωθυπουργού ήταν ότι οι τρίτεκνοι θα εξομοιωθούν με τους πολύτεκνους. Είχατε δώσει αυτήν τη ρητή κατηγορηματική υπόσχεση. Έρχεστε εδώ και αντί να κάνετε ένα βήμα προς την κατεύθυνση αυτή, κάνετε διάκριση πολυτέκνων και τριτέκνων. Βάζετε ένα ειδικό όριο για τους τρίτεκνους έναντι των  πολυτέκνων και συνολικά αυξάνετε κατά ελάχιστο τα όρια που μπαίνουν και από τις δύο κατηγορίες, αλλά μ’ αυτόν τον τρόπο παγιώνετε και θεσμοποιείτε μία διάκριση απαράδεκτη. 
      Λέτε ότι έχουμε δημογραφικό πρόβλημα και πράγματι έχουμε, όχι όμως για το ασφαλιστικό, το οποίο το επικαλείστε για να το κατεδαφίσετε. Αυτό το δημογραφικό πρόβλημα θέλει ειδικά μέτρα, ειδική φροντίδα για τους τρίτεκνους. Η ένταξη τους στους πολύτεκνους είναι απαραίτητο βήμα το οποίο πρέπει να γίνει, το οποίο στηρίζουμε, το υποσχεθήκατε, το αθετείτε, υφαρπάξατε ψήφους όσους υφαρπάξατε και τώρα έρχεστε μετεκλογικά να φέρετε μία διάταξη, να συντηρήσετε μία διάταξη μεταξύ πολυτέκνων και τριτέκνων και να την παγιώσετε.
      Η άλλη τροπολογία αφορά την πρακτική άσκηση μαθητών, σπουδαστών και φοιτητών και λέτε ότι θέλετε να διαμορφώσετε ένα πλαίσιο. Μα, εδώ δεν μας φέρνετε κανένα πλαίσιο, μας φέρνετε μία πρωτοφανή διάταξη, εξουσιοδότηση στον εκάστοτε Υπουργό Απασχόλησης να διαμορφώνει αυτός το πλαίσιο. Δηλαδή τι είναι η Βουλή; Τροχονόμος, για να δίνει εξουσιοδοτήσεις στους Υπουργούς; Γιατί δεν μας φέρνετε εδώ το πλαίσιο και να παραπέμψετε τις λεπτομέρειες σε αποφάσεις, εάν υπάρχουν ειδικές λεπτομέρειες του πλαισίου για την άσκηση μαθητών, σπουδαστών και φοιτητών κατάρτισης, αλλά να είναι σε γνώση της Βουλής το πλαίσιο. Διότι εδώ γίνεται και μαύρη εργασία και στο όνομα της κατάρτισης προσφέρεται φθηνό εργατικό δυναμικό στους εργοδότες, τζάμπα δυναμικό με πολύ χαμηλές αμοιβές, ενώ στην ουσία υποκαθιστούν πραγματικές ανάγκες εργαζομένων, μισθωτών, με την προσφορά τους στον ιδιωτικό τομέα. 
      Τέλος, υπάρχει και η τροπολογία που αφορά τη δυνατότητα να ενισχύονται οι εργαζόμενοι, οι απασχολούμενοι στις δευτεροβάθμιες και τριτοβάθμιες συνδικαλιστικές οργανώσεις από τον Οργανισμό Εργατικής Εστίας όσον αφορά το ήμισυ περίπου της αποζημίωσης που μπορούν να λάβουν. Δεν έχουμε αντίρρηση γι’ αυτήν την τροπολογία. Πράγματι μπορεί να βοηθήσει τις δευτεροβάθμιες και τριτοβάθμιες συνδικαλιστικές οργανώσεις οι οποίες έχουν οικονομικά προβλήματα, αλλά πολύ φοβούμαι ότι με την πολιτική που ακολουθείτε σε λίγο θα διαλύσετε τη δυνατότητα και τα δικαιώματα και την ύπαρξη αυτών των δευτεροβάθμιων και των τριτοβάθμιων οργανώσεων διότι δεν θα υπάρχει αντικείμενο για την ύπαρξή τους. Όπως αυτό επιχειρείται με την ΟΤΟΕ. 
      Η Ο.Τ.Ο.Ε. είναι μία δευτεροβάθμια οργάνωση των τραπεζοϋπαλλήλων. Τι λόγο ύπαρξης θα είχε η δευτεροβάθμια αυτή οργάνωση, όταν ακυρώνεται η δυνατότητα της να υπογράφει συλλογική σύμβαση; Πάτε να τις διαλύσετε τις δευτεροβάθμιες οργανώσεις. Τι νόημα, λοιπόν, έχει αυτή η αποζημίωση, όταν με την πολιτική σας ακυρώνετε στην ουσία το βασικότερο και ουσιαστικότερο λόγο ύπαρξής τους;
      Συνοψίζοντας, κύριε Πρόεδρε, όσον αφορά στα άρθρα: Θα ψηφίσουμε το άρθρο 1 και το άρθρο 2, παρά το γεγονός ότι εδώ παίρνονται μέτρα για την ειδική επιδότηση ανεργίας, ενώ το κύριο είναι –το οποίο δεν το πράττετε και δεν το κάνετε- για την απασχόληση αυτών των ανέργων. 
      Θα καταψηφίσουμε το άρθρο 3 για λόγους που έχω εξηγήσει στην πρωτομιλία μου στην προηγούμενη συνεδρίαση.
       Δεν έχουμε αντίρρηση για το άρθρο 4 για την ηλεκτρονική υποβολή εντύπων.
       Για το άρθρο 5 είμαστε κατηγορηματικά αντίθετη, γιατί διαιωνίζετε τη μη ύπαρξη ειδικότητας ιατρού εργασίας στους χώρους δουλείας. 
      Για το άρθρο 6 είμαστε αντίθετοι, δεν θα το ψηφίσουμε. 
      Για το άρθρο 7 –εξήγησα προηγουμένως τους λόγους- θα το καταψηφίσουμε. 
      Για το άρθρο 8, την προαιρετική ασφάλιση στο ΤΑΠΕΛ, θα το ψηφίσουμε. Είναι και αίτημα των εργαζομένων.
Το άρθρο 9 όχι. Είμαστε κατηγορηματικά αντίθετοι γιατί είναι ρουσφετολογικό και πελατειακό και κάνει διακρίσεις, όπως εξήγησα. 
      Για τις τροπολογίες νομίζω ότι τοποθετήθηκα μία προς μία για τη δική μας ψήφο. Όσον αφορά τη διάκριση πολυτέκνων και τριτέκνων που κάνετε, θα την καταψηφίσουμε. Την τροπολογία όπου εξουσιοδοτείται ο Υπουργός για την κατάρτιση θα την καταψηφίσουμε και θα ψηφίσουμε την τροπολογία για τις δευτεροβάθμιες οργανώσεις.
	Σας ευχαριστώ.
(Χειροκροτήματα από την πτέρυγα του Συνασπισμού Ριζοσπαστικής Αριστεράς)
	ΠΡΟΕΔΡΕΥΩΝ (Γεώργιος Σούρλας): Ο Υφυπουργός Εθνικής Παιδείας και Θρησκευμάτων κ. Λυκουρέντζος έχει το λόγο για επτά λεπτά.
	ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
	Κυρίες και κύριοι συνάδελφοι, μου προξενεί εντύπωση το γεγονός ότι ενώ ενδιαφέρεστε πράγματι για την συμπαράσταση της ελληνικής πολιτείας στις τρίτεκνες οικογένειες, μας ασκείτε κριτική για πρωτοβουλίες που παίρνουμε προς όφελός τους. Δεν μπορώ να το εξηγήσω με λογικά επιχειρήματα. Αντί να επαινείτε σήμερα την Κυβέρνηση που έρχεται με μία τροπολογία και δίνει διακριτή δυνατότητα στους τρίτεκνους να αποκτήσουν αυτοτελές πλεονέκτημα πρόσβασης μέσω των εξετάσεων και των διαγωνισμών στις σχολές, ακούμε μία κριτική η οποία γέμει λαϊκισμού, προχειρότητας, ευκολίας και δεν νομίζω ότι αυτά περιποιούν τιμή στο διάλογο στον οποίον όλοι συμμετέχουμε. Εάν διαβάσετε μετά προσοχής την τροπολογία, εκλεκτέ κύριε συνάδελφε, θα δείτε ότι διατηρείται το ποσοστό 10% υπέρ των πολυτέκνων όπως προκύπτει πράγματι δέσμευση από το άρθρο 21 παράγραφος 2 του Συντάγματος υπέρ των πολυτέκνων. Διατηρείται το ποσοστό όπως ήταν κατά το παρελθόν. Αντί να επηρεάζεται σε βάρος των πολυτέκνων το ποσοστό αυτό από τη συμμετοχή των τριτέκνων, διαφοροποιούμε τη δυνατότητα πρόσβασης και στηρίζουμε και τις δύο κατηγορίες στις οποίες αναφερόμαστε.
	Επίσης, μην αδικείτε όλη την προσπάθεια που γίνεται με την τροπολογία και το γεγονός ότι στις περιπτώσεις κατά τις οποίες δεν καλύπτονται τα ποσοστά άλλων ειδικών κατηγοριών, αντί να απαγορεύεται η πρόσβαση στους επιλαχόντες, δίνεται δυνατότητα πρόσβασης ως επιτυχόντες σε νέους οι οποίοι έμειναν στη λίστα των επιλαχόντων και τους διευκολύνουμε να αποκτήσουν πρόσβαση στην επιτυχία και να σταδιοδρομήσουν.
	Σ’ ό,τι αφορά την υπόθεση της αξιολόγησης των τριτέκνων και της πολιτικής μας, εδώ χρειάζεται περισσότερη προσοχή. Εμείς δεν εμφανιζόμαστε να υποσχεθούμε ότι επιλύσαμε τα πάντα ή ότι διαμορφώσαμε μία πολιτική προστασίας των τριτέκνων η οποία άρτια και πλήρης επέλυσε όλα τα ζητήματα. Μην αδικείτε όμως κατάφωρα τον Πρωθυπουργό και την Κυβέρνησή μας. Εάν σήμερα υπάρχει ζήτημα και συζήτηση για τριτέκνους, αυτό οφείλεται στον Καραμανλή και στη Νέα Δημοκρατία. Αυτό, δηλαδή, πώς το προσπερνάτε, πώς το αγνοείτε; Αγνοείτε ότι ο Καραμανλής, η Νέα Δημοκρατία έθεσαν το ζήτημα χάριν των κοινωνικών και πολιτικών λόγων -στους οποίους όλοι κατ’ εξοχήν έχουμε αναφερθεί- της ειδικής μέριμνας απέναντι στους τρίτεκνους, δηλαδή, της κινητροδότησης της ελληνικής οικογένειας να αποκτήσει περισσότερα τέκνα μέσα σ’ ένα πλέγμα στοιχειώδους προστασίας της ελληνικής πολιτείας; Θεωρώ, λοιπόν, ότι αυτού του είδους οι αξιολογήσεις αδικούν κατάφωρα την αλήθεια, την πραγματικότητα.
	Βεβαίως αντί να έρχεστε και να μας επικρίνετε για το πόσα είναι αυτά τα μέτρα, καλό θα είναι να μπορείτε να κάνετε τη σύγκριση του χθες με το σήμερα και να συζητούμε ακόμα την προοπτική του αύριο όπου πράγματι υπάρχει θετική συνεισφορά από την Κυβέρνηση. 
	Για όλα τα υπόλοιπα τα οποία έχουν ακουστεί κατά τη διάρκεια της συζήτησης -και δεν μπορώ να μην αναφερθώ σ’ αυτά- θεωρώ ότι πρέπει σε κάθε περίπτωση να περιορίζουμε με τις τοποθετήσεις μας το «σαράκι» του λαϊκισμού, την εύκολη προσέγγιση των θεμάτων, το να υπόσχεται κανείς τα πάντα και να λησμονεί τι συνέβαινε μέχρι χθες.
    Κάνουμε κριτική για την επιδοματική πολιτική. Και εμείς δεν πιστεύουμε στην πολιτική των επιδομάτων. Πιστεύουμε στην πολιτική που δημιουργεί πλούτο, που δημιουργεί απασχόληση. Άλλοι είναι εκείνοι που φαντάστηκαν ότι ο σοσιαλισμός στη χώρα ήταν πολιτική επιδομάτων. Εμείς το αρνούμαστε. Αλλά όταν επιχειρούμε τη φιλελευθεροποίηση της οικονομίας, το άνοιγμα των αγορών ακούμε αξιολογήσεις αυθαίρετες, αβάσιμες επιστημονικά -και το έχω ξαναπεί στη Βουλή- περί νεοφιλελευθερισμού. 
    Αν μπει κανείς στον κόπο να αναλύσει τι είναι νεοφιλελευθερισμός εγώ δεν μπορώ να καταλάβω ποιες είναι οι διαφορές στην πολιτική που ακολουθεί σήμερα η Κυβέρνηση με την πολιτική που ακολουθήθηκε μέχρι χθες. Γιατί αν θεωρήσουμε ότι νεοφιλελευθερισμός είναι η απελευθέρωση των αγορών, οι περισσότερες αγορές στην χώρα απελευθερώθηκαν μέχρι το 2004. Και ορθώς απελευθερώθηκαν γιατί δημιούργησαν θέσεις εργασίας. Αν θεωρήσουμε λοιπόν μ’ αυτήν την πρόχειρη επιχειρηματολογία ότι νεοφιλελευθερισμός είναι ο ανταγωνισμός, ο ανταγωνισμός αυξήθηκε μέχρι το 2004. Και ορθώς κατά την γνώμη μου γιατί ο ανταγωνισμός στην οικονομία ωφελεί τον καταναλωτή, ωφελεί την ανάπτυξη. 
    Άρα, λοιπόν, δεν στέκουν αυτά τα επιχειρήματα όταν με τόσο άδικο και αβασάνιστο τρόπο απευθύνονται απέναντί μας για να κατηγορηθούμε ότι εμείς δεν είμαστε προστάτες του λαϊκού συμφέροντος και άλλοι είναι κατ’ επάγγελμα προστάτες του λαϊκού συμφέροντος. Δεν σας αναγνωρίζουμε αυτό το πλεονέκτημα. Και έχουμε κάθε λόγο να το πούμε. 
    Εμείς εδώ λέμε ότι όλοι οι συνάδελφοι, οι μετέχοντες του ελληνικού Κοινοβουλίου και όλων των παρατάξεων ενδιαφέρονται στο ίδιο μέτρο και στην ίδια έκταση υπέρ των λαϊκών συμφερόντων. Αυτή είναι η πραγματικότητα. Όλα τα υπόλοιπα αποτελούν ένα εγωιστικό μονοπώλιο που δεν αναγνωρίζεται από τη λαϊκή κυριαρχία. Διότι δεν πιστεύω ότι η πλειοψηφία του ελληνικού λαού στρέφεται εναντίον του εαυτού της ψηφίζοντας την Κυβέρνηση της Νέας Δημοκρατίας. Εκτός αν κάποιος θέλει να ισχυριστεί ότι είναι ευφυέστερος των πολιτών και γνωρίζει εκείνος για λογαριασμό τους. 
    Τέτοιου είδους ηγεμονικές προσεγγίσεις ή κάποιες άλλες που τελευταίως έχουν τεθεί στο δημόσιο βίο της χώρας και στο δημόσιο διάλογο του τύπου ότι «θα αντιμετωπίσετε τους εργάτες στο πεζοδρόμιο, τους φοιτητές, τους καθηγητές» και δεν ξέρω ποιους άλλους αναιρεί κι αυτά που λέτε περί της αυτονομίας των χώρων. Αναιρεί τη δυνατότητα να θεωρούμε αυθεντικό, αυθόρμητο την όποια συνδικαλιστική έκφραση, το όποιο συνδικαλιστικό κίνημα. 
    Επιτέλους, ας συνεννοηθούμε. Άλλος ο ρόλος των κομμάτων, άλλος ο ρόλος των κινημάτων, άλλη η ευθύνη των πολιτών. Δεν μπορεί να υπάρχουν επαγγελματίες προστάτες των λαϊκών συμφερόντων. Είμαστε όλοι το ίδιο. 
    Για όλα αυτά τα οποία ακούστηκαν σε σχέση με τον Ο.Α.Ε.Δ. και τα προγράμματα σας παρακαλώ πάρα πολύ να διαβάσετε τον ίδιο το ν. 2190, την εισηγητική έκθεση που συμπεριλαμβάνει ρυθμίσεις για τους ωρομισθίους του Ο.Α.Ε.Δ.. Θα διδαχθείτε πάρα πολλά. Δεν θέλω να τα επαναλάβω και δεν έχω καμμία διάθεση ούτε σύγκρουσης ούτε βίαιης κομματικής αντιπαράθεσης, αλλά μπείτε στον κόπο να δείτε ποιους φρόντιζαν οι διατάξεις εκείνες και ποιους απέκλειαν. 
    Η Ελλάδα, λοιπόν, δεν μπορεί να στέκεται σ’ αυτά. Εμείς σκεφτόμαστε με εντελώς διαφορετικό τρόπο. Μπροστά στις προκλήσεις απαντούμε με θετική συνεισφορά. Μπροστά στις ανάγκες εργαζόμαστε. Και σας καλούμε απέναντι σ’ αυτήν την πρόκληση να εγκαταλείψετε τις πρακτικές του παρελθόντος για να ανταποκριθούμε με επιτυχία στις ανάγκες του τόπου μας.
    Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Κυρίες και κύριοι συνάδελφοι, έχουν ζητήσει να δευτερολογήσουν τέσσερις Βουλευτές. Θα παρακαλούσα τους Κοινοβουλευτικούς Εκπροσώπους να δεχθούν να προηγηθούν οι τέσσερις Βουλευτές και μετά να μπούμε στον κύκλο των κοινοβουλευτικών αγορεύσεων. 
     Ο κ. Βαγιωνάς έχει το λόγο. Δικαιούστε να δευτερολογήσετε για τέσσερα λεπτά, κύριε συνάδελφε. 
     ΓΕΩΡΓΙΟΣ ΒΑΓΙΩΝΑΣ: Θα φροντίσω να είμαι ακόμα πιο σύντομος, κύριε Πρόεδρε. Πάντα κάνω οικονομία του χρόνου. 
     ΠΡΟΕΔΡΕΥΩΝ (Γεώργιος Σούρλας): Εγώ θυμάμαι, κύριε Βαγιωνά, σε τρία λεπτά κάνατε καταπληκτικές διαγνώσεις στο Πανεπιστήμιο. Τώρα θα τα πείτε όλα πιστεύω.
     ΓΕΩΡΓΙΟΣ ΒΑΓΙΩΝΑΣ: Κλείνοντας την προηγούμενη Πέμπτη την ομιλία μου έκανα θερμή παράκληση προς την παρισταμένη Υφυπουργό, να τη μεταβιβάσει και στην Υπουργό, η τροπολογία που καταθέσαμε τρεις συνάδελφοι της Χαλκιδικής και εγώ να περάσει διότι κατ’ ουσίαν δεν είναι τροπολογία. 
Είναι μία ερμηνευτική εγκύκλιος του άρθρου 47 του ν. 3220/2004.
       Επιχειρηματολόγησα με δύο βασικά επιχειρήματα. Πρώτο επιχείρημα: Οι σαράντα πέντε εργαζόμενοι, άνθρωποι κατώτερου Θεού, διότι όταν έκλεισε η εταιρεία στο τέλος του 2003, διακόσιοι εβδομήντα πέντε εργαζόμενοι βρέθηκαν στο δρόμο. Οι εκατόν σαράντα πέντε εντάχθηκαν σε πρόγραμμα πρώιμης συνταξιοδότησης, είναι οι λεγόμενοι «Υπογίτες», ενώ από τους εκατόν τριάντα επιφανειακούς εργάτες με τα ίδια χρόνια προϋπηρεσίας, με τον ίδιο μέσο όρο ηλικίας, οι εβδομήντα πέντε παίρνουν το ένσημο κύριας και επικουρικής ασφάλισης και το νοσήλιο και την επιδότηση και οι άλλοι πενήντα πέντε τότε, σαράντα πέντε σήμερα, δεν παίρνουν κύρια και επικουρική ασφάλιση. Είναι ή δεν είναι αδικία; 
      Κατέθεσα προ ενάμισι έτους ερώτηση στον Υπουργό Εθνικής Οικονομίας. Είπαν ότι θα τακτοποιηθεί το πράγμα. Ακούγεται, λοιπόν, εκτός της Αιθούσης αυτής ότι βοηθούμε τους ανθρώπους που δεν έχουν ένσημα. Εάν, κυρία Υπουργέ, δεν μου απαντήσετε υπεύθυνα, θα σας καταθέσω ερώτηση με ονοματεπώνυμα που έχουν τα ένσημα και η μία κατηγορία και η άλλη. Είπα προχθές ότι δεν γνωρίζω με ποιον τρόπο διαχωρίστηκαν σε αμνούς και ερίφια, οι εργαζόμενοι επιφανειακοί εργάτες των μεταλλείων Κασσάνδρας. 
      Ακούστηκε, ακόμη, εκτός της Αίθουσας αυτής ότι υπάρχει γνωμάτευση ενός  νομικού συμβούλου, ο οποίος λέει ότι κακώς δίνονται τα χρήματα. Και το ερώτημα είναι το εξής: Γιατί δίνονται κακώς; Οι νόμοι της Βουλής δεν περνούν από Επιστημονικό Συμβούλιο και δεν υφίστανται νομική κατεργασία; Άρα, γιατί οι εργαζόμενοι στα Χανιά ή οι εργαζόμενοι στη «SOFTEX», που είναι στο ίδιο πρόγραμμα, που διέπονται από το ν. 3220/2004 με το άρθρο 47 παίρνουν το ένσημο ασφάλισης και επικουρικής και κύριας και δεν το παίρνουν οι σαράντα πέντε εναπομείναντες επιφανειακοί εργαζόμενοι των μεταλλείων Κασσάνδρας; Αυτό είναι κατάφωρα άδικο. Για λόγους ισονομίας επιβάλλεται να γίνει δεκτή αυτή η ερμηνευτική, τρόπον τινά, εγκύκλιος –τροπολογία για το άρθρο 47 του ν. 3220/2004. 
      Υποβάλλω θερμή παράκληση, κυρία Υπουργέ, έστω και την ύστατη στιγμή να γίνει δεκτή, διότι όπως διαφάνηκε στην Αίθουσα του Κοινοβουλίου, μάλλον θα την παραπέμψετε για άλλη τροποποίηση. Εγώ επιμένω στη βασική αυτή αρχή, διότι είναι κανόνας δικαίου να υπάρχει ισονομία πολιτών.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαγιωνά.
      Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κυρία Υπουργέ, τοποθετηθήκαμε και στην πρωτολογία μας και μιλήσαμε για το περιεχόμενο και την ουσία του νομοσχεδίου. Τόνισα ότι και σήμερα αντιμετωπίζεται ένα μεγάλο θέμα με ευρύτερα κοινωνικές, οικονομικές, αλλά και ανθρωπιστικές διαστάσεις κατά περίπτωση και πελατειακά, ενώ η πολιτεία και το κράτος θα έπρεπε να έχουν σταθερούς κανόνες για το πώς αντιμετωπίζουν τον άνθρωπο που βγαίνει από την εργασία και δυσκολεύεται να ξαναενταχθεί στη διαδικασία της εργασίας.
      Δυστυχώς, είναι ένα νομοσχέδιο που δεν θα φέρει τα αναμενόμενα. Προέρχομαι από ένα νομό που υπέστη τα αποτελέσματα της αποβιομηχάνισης σε πάρα πολύ μεγάλη έκταση και με δραματικές συνέπειες. Ο Νομός Αχαΐας ήταν από τους νομούς που επλήγη σαν την προηγούμενη δεκαετία ίσως περισσότερο απ’ όλους τους  νομούς της χώρας. Αυτή η εμπειρία που μεταφέρω, είναι αυτό ακριβώς που βιώσαμε, που βίωσαν οι εργαζόμενοι, οι άνεργοι και που ακόμη και σήμερα έχει αφήσει τα σημάδια της και τις πληγές της.
      Πρόσφατα είχαμε, κυρία Υπουργέ, και ασχοληθήκατε και προσωπικά εσείς, μια δεύτερη δραματική εξέλιξη με το εργοστάσιο του Βοσινάκη στην Πάτρα. Δυστυχώς ακόμη και σήμερα, παρά τις όποιες πρωτοβουλίες που έχουν παρθεί στο Υπουργείο, στην περιφέρεια δεν υπάρχει κανένα αποτέλεσμα. Οι εργαζόμενοι βρίσκονται σε κινητοποιήσεις, διεκδικούν το αυτονόητο, ενώ η επιχείρηση όχι μόνο δεν άκουσε την παράκληση τη δικιά σας αλλά και των φορέων αλλά αντίθετα βρίσκεται σ’ ένα εκβιαστικό δίλημμα.
Ή έρχεστε στο Πικέρμι ή θα χάσετε τη δουλειά σας.
      Εμείς σας ρωτήσαμε και κατά την επίσκεψή μας στο Υπουργείο. Σας παρακαλέσαμε και σας παρακαλούμε πάλι και σήμερα. Ως νομός δεν αντέχουμε άλλο να χάσουμε άλλες θέσεις εργασίας, δεν αντέχουμε άλλους ανέργους στην περιοχή μας. Έχετε εργαλεία και εξουσία στο Υπουργείο. Αυτά πρέπει να τα ασκήσετε.
      Σας ρωτήσαμε να μας πείτε αν η εταιρεία «ELBISCO» ως όμιλος έχει ενταχθεί στο νόμο περί κινήτρων και παίρνει χρήματα από το κράτος να μεταφέρει τις δραστηριότητές της στο Πικέρμι. Γνωρίζουμε ότι έχει μπει στον αναπτυξιακό νόμο. Το ερώτημα είναι: επιδοτείται από το κράτος και γι’ αυτό; Αυτή η απάντηση δεν έχει δοθεί ακόμη.
      Νομίζω ότι πρέπει να εξαντλήσετε όλα τα περιθώρια. Εντάξει η διευκόλυνση στον επιχειρηματία, αλλά από την άλλη πλευρά πρέπει να δούμε και το συμφέρον του εργαζόμενου, αλλά και το συμφέρον μιας περιοχής, που είναι η τελευταία σε επίπεδο Α.Ε.Π. και με πολύ ψηλά ποσοστά ανεργίας.
      Σε ό,τι αφορά την τροπολογία ειδικά για το θεσμό της πρακτικής άσκησης, κύριε Πρόεδρε, πράγματι κινείται σε μια σωστή κατεύθυνση. Όμως και εδώ οι βασικοί όροι δεν μπαίνουν στο νομοσχέδιο, παρά πηγαίνουν σε κοινές υπουργικές αποφάσεις.
      Υπάρχει μεγάλο ζήτημα. Γιατί σήμερα αντί αυτός ο θεσμός να λειτουργεί υπέρ του εκπαιδευόμενου, του νέου που πρέπει να πάρει μια πρώτη εμπειρία από την παραγωγική διαδικασία και το αντικείμενό του, ουσιαστικά υποκαθιστά την εργασία και διευκολύνει τον επιχειρηματία.
      Κλείνω μ’ αυτό μόνο: ειδικά στον τουριστικό τομέα, κυρία Υπουργέ, η κατάσταση έχει ξεπεράσει κάθε όριο. Σε πάρα πολλές περιοχές, σε πάρα πολλούς νομούς είναι περισσότεροι αυτοί που κάνουν την πρακτική εξάσκηση, αφαιρούν θέσεις εργασίας και βλέπετε να έχουμε ανεργία σε έναν κλάδο που παραγωγικά είναι από τους πιο δυναμικούς.
      Νομίζω ότι είναι ένα ζήτημα που πρέπει να το δείτε με ταχύτητα, να δείτε κατά περίπτωση κάθε μία κατηγορία, προκειμένου να κρατηθεί ο θεσμός σ’ αυτό το επίπεδο της πρακτικής άσκησης, που πραγματικά διευκολύνει τους νέους μας, αλλά και ταυτόχρονα να μην απαξιώνεται η εργασία. Πρέπει να καταλάβουν οι επιχειρηματίες μας, αλλά και το κράτος το ίδιο. Γιατί πολλές φορές το ίδιο το κράτος το κάνει αυτό, καλύπτει τα κενά μέσα από την πρακτική. Τράπεζες και ο κλάδος της εργασίας πραγματικά βρίσκονται σε πολύ επικίνδυνα σημεία.
      Και επίσης – και κλείνω μ’ αυτό, κύριε Πρόεδρε – δείτε κι αυτήν την κατηγορία από την τροπολογία που καταθέσαμε για δέκα-δεκαπέντε εργαζόμενους εκπαιδευτικούς στον Ο.Α.Ε.Δ.. Είναι άδικο. Μπορεί εμείς να μην είχαμε την τόλμη τότε να τους μονιμοποιήσουμε, όμως είναι έγκλημα εσείς να παράγετε μια δεύτερη αδικία. Μη νομοθετείτε επιλεκτικά.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κατσιφάρα.
      Το λόγο έχει ο κ. Δριβελέγκας.
      ΙΩΑΝΝΗΣ ΔΡΙΒΕΛΕΓΚΑΣ: Ευχαριστώ, κύριε Πρόεδρε.
      Πριν από τρεις-τέσσερις μέρες, όταν συζητούσαμε πάλι το νομοσχέδιο, είχα πει ότι είναι αποσπασματικό, με αποτέλεσμα να δημιουργεί αδικίες. Και μεγαλύτερη αδικία από τη μη τακτοποίηση των συνταξιοδοτικών δικαιωμάτων των εργαζόμενων στην πρώην «TVX HELLAS» δεν υπάρχει.
      Διότι, κύριε Πρόεδρε, οι άνθρωποι αυτοί – δεν ξέρω αν γνωρίζει η κυρία Υπουργός τι σημαίνει να δουλεύεις στα μεταλλεία – είναι οι πιο σκληρά εργαζόμενοι, είναι οι άνθρωποι με το μικρότερο μέσο όρο ζωής. Και έφτασαν σε μια κατάσταση απόλυσης, τακτοποιήθηκαν όπως τακτοποιήθηκαν κάποια θέματά τους και τώρα δεν έχουν την ασφαλιστική κάλυψη, κινδυνεύουν αυτοί και οι οικογένειές τους σχεδόν να μείνουν στο δρόμο.
      Θέλω να σας πω, κυρία Υπουργέ – σας τα έχω πει και προχθές – ότι είναι αδικία πρώτου μεγέθους. Αυτήν τη στιγμή σας ακούν, σας βλέπουν οι δέκα από τους σαράντα πέντε εδώ.
      Έχουν κάνει τη διαδρομή Χαλκιδική-Αθήνα πάρα πολλές φορές. Μάλιστα, έχει καταντήσει η διαδρομή Χαλκιδική-Αθήνα να γίνεται αυτό που λέμε «Ομόνοια-Σύνταγμα» και να πηγαίνουν από σύμβουλο σε σύμβουλο, από γενικό γραμματέα σε γενικό γραμματέα, γιατί; Για το αυτονόητο, για το δίκιο τους. Μάλιστα –και εδώ είναι το παράδοξο και το παράλογο- ίδιοι εργαζόμενοι, σε άλλες επιχειρήσεις, με τον ίδιο νόμο –προσέξτε- αυτοί είναι τακτοποιημένοι. Και κάποιος φωστήρας κάποιου Υπουργείου μας είπε «κακώς, παράνομοι κι αυτοί». Δηλαδή, θέλουν να κόψουν και τους άλλους. 
      Σας τα είπε και ο συνάδελφος, ο κ. Βαγιωνάς. Είναι ομόθυμο το αίτημα και μας έχει βγάλει όλους έξω από τα ρούχα μας. 
      Ακόμη, είναι αδιανόητο και για έναν άλλο λόγο και θα σας το καταθέσω στα Πρακτικά. Τα χρήματα υπάρχουν, κυρία Υπουργέ. Λέει εδώ η αναπτυξιακή εταιρεία που διαχειρίζεται το πρόγραμμα ότι «σύμφωνα με τα στοιχεία, το κόστος υπερκαλύπτεται από τον προϋπολογισμό του τρέχοντος προγράμματος». Δεν καταλαβαίνω, λοιπόν, για ποιο λόγο μένουν αυτοί οι άνθρωποι απ’έξω. 
      Επίσης, ένα άλλο επιχείρημα είναι το εξής: Όταν ψηφιζόταν η τακτοποίησή τους, το Γενάρη του 2004 –και ξέρω ότι θα μας πείτε ότι θέλουμε να τακτοποιήσουμε αμαρτίες του παρελθόντος κι όλα αυτά- ο κ. Αλογοσκούφης έκανε ονομαστική αναφορά στους εργαζόμενους στα μεταλλεία της Χαλκιδικής και έλεγε τότε ότι «είναι μεγάλη αδικία και πρέπει να τακτοποιηθούν». 
      Κυρία Υπουργέ, θέλω να πιστεύω ότι θα λύσετε αυτό το θέμα. Είναι κρίμα αυτοί οι άνθρωποι, που είναι σήμερα εδώ, να φύγουν και πάλι με μια υπόσχεση, ότι σε κάποιο επόμενο νομοσχέδιο θα τακτοποιηθούν. Αυτό το παραμύθι το ακούν επί τέσσερα χρόνια τώρα. Σας είπα ότι έχουν έρθει χιλιάδες φορές. Προσπαθούν να δουν κάποιους Υπουργούς και τους παραπέμπουν σε συμβούλους. Επιτέλους, πρέπει να δοθεί λύση. Είναι άδικο, είναι κρίμα. Αισθάνονται και οι ίδιοι ως άνθρωποι ενός κατώτερου Θεού, ως πολίτες δεύτερης κατηγορίας. 
      Υπάρχει και κάτι άλλο που θα ήθελα να σας πω. Οι άνθρωποι στη Μακεδονία αισθάνονται ότι τους αντιμετωπίζετε διαφορετικά. Λένε ότι, εάν είχαν κάποιον από εδώ, από την Α΄ ή τη Β΄ Αθήνας Υπουργό, θα είχε τακτοποιηθεί το θέμα. Επιτέλους, δώστε μία λύση. Έχουμε κουραστεί όλοι και, κυρίως, αυτοί οι άνθρωποι, οι οποίοι περιμένουν σήμερα με αγωνία να μεταφέρουν τη δική σας θέση, να κάνετε, δηλαδή, δεκτή την τροπολογία.
      Είμαι βέβαιος ότι μετά απ’ όλα αυτά, αφού όλοι οι Βουλευτές και οι φορείς του νομού βλέπουν το δίκαιο του αιτήματος και αφού και δεν πρόκειται δα και για ένα μεγάλο αριθμό, σαράντα πέντε άτομα είναι, θα δώσετε τέλος στην ταλαιπωρία τους. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Θα ήθελα κι εγώ με τη σειρά μου, απευθυνόμενος προς την κυρία Υπουργό, να ζητήσω να δει με ιδιαίτερη κατανόηση το θέμα, διότι έχω και εγώ άμεση αντίληψη αυτού του θέματος και της εκκρεμότητας για την οποία ζητούν τη νομοθετική ρύθμιση οι τρεις συνάδελφοι. 
      Το λόγο έχει η κ. Χριστοφιλοπούλου. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, πριν μπω στις τροπολογίες, επιτρέψτε μου για ένα λεπτό να σχολιάσω ένα θέμα, το οποίο σήμερα συζητήθηκε σ’ αυτήν την Αίθουσα και καλώς συζητήθηκε. 
      Κύρια Υφυπουργέ, απευθύνομαι προς εσάς και μέσα από εσάς συνολικά στην ηγεσία του Υπουργείου σας, σχετικά με τη διαπραγμάτευση της κλαδικής σύμβασης των τραπεζών. Είτε συνολικά η πολιτική ηγεσία του Υπουργείου δεν έχετε καταλάβει τι συμβαίνει είτε κάνετε πως δεν καταλαβαίνετε. Διότι το παιχνίδι είναι στημένο και είναι στημένο εδώ και πάρα πολύ καιρό. Και μη μου πείτε ότι ο διορισμένος από την Κυβέρνησή σας, από τον κ. Αλογοσκούφη συγκεκριμένα, διοικητής της Εθνικής Τραπέζης δρα ανεξέλεγκτα. Γιατί, εάν δρα ανεξέλεγκτα, τότε υπάρχει πρόβλημα. Υπάρχει τεράστιο πολιτικό θέμα και ξέρετε πάρα πολύ καλά ή θα πρέπει να ξέρετε ότι, εάν δεν επιτευχθεί συμφωνία στην κλαδική σύμβαση των τραπεζών, θα έχουμε έναν ανταγωνισμό προς τα κάτω στον τραπεζικό χώρο, θα πάμε σε έναν ανταγωνισμό για το ποιος θα παρέχει τη φθηνότερη εργασία και αυτό θα πυροδοτήσει εξελίξεις ευρύτερα για το θεσμό των κλαδικών συμβάσεων στη χώρα. 
      Είναι, λοιπόν, ζήτημα δημοκρατίας στον εργασιακό χώρο, ζήτημα υγιούς ανταγωνισμού στον εργασιακό χώρο, είναι ζήτημα τελικά του ποιος κυβερνά αυτόν τον τόπο. Και εμείς απαντάμε ότι αυτόν τον τόπο τον κυβερνά αυτή η Κυβέρνηση και αυτός ο Υπουργός Εθνικής Οικονομίας, ο οποίος πρέπει να κάνει κάτι για τον διορισμένο απ’ αυτόν διοικητή. 
      Και εσείς,  ως Υπουργείο Απασχόλησης, επιτρέψτε μου να πω, ότι θα πρέπει να πάρετε πρωτοβουλία. Κατ’ αρχάς, να καταδικάσετε -όχι με χλιαρά ευχολόγια- τη συγκεκριμένη ενέργεια του προέδρου της Εθνικής Τράπεζας, ο οποίος βγαίνει και εξαγγέλλει αυξήσεις μισθών -τι θα εξαγγείλει αύριο, ποιες περικοπές;- μονομερώς, εκτός πλαισίου συλλογικής διαπραγμάτευσης. Πυροδοτείτε την ένταση, πυροδοτείτε την καταστρατήγηση θεσμών που προστατεύει το Σύνταγμα. Είναι ανήκουστο αυτό που συμβαίνει, κυρία Υπουργέ, και είναι ανήκουστο να απαντάτε σε επίκαιρη ερώτηση του κ. Αλευρά  συγκεκριμένα και να λέτε, δεν ξέρω τι γίνεται εδώ. Σαν να είστε από άλλο πλανήτη, επιτρέψτε μου να πω και δεν εννοώ προσωπικά εσάς, μιλώ για την Κυβέρνηση και μιλώ πολιτικά, κυρία Υπουργέ. Θα επανέλθουμε στο θέμα, το θέμα δεν θα κλείσει. Το ΠΑ.ΣΟ.Κ. δεν θα το αφήσει έτσι. 
      Έρχομαι τώρα στην περίφημη τροπολογία της πρώην «TVX HELLAS». Τόσο εσείς, κύριε Δριβελέγκα, όσο και ο κ. Βαγιωνάς, πριν από εσάς, ήσασταν πάρα πολύ περιγραφικοί και ουσιαστικοί. Εγώ θα προσθέσω μόνο το εξής, κυρία Υφυπουργέ. Πρόκειται για απολυμένους δυο ταχυτήτων. Αυτό έχει δημιουργηθεί. Είναι μια τεράστια ανισότητα και αδικία. Θέλουμε, λοιπόν, να ζητήσουμε από εσάς, εάν δεν μπορείτε σήμερα να δεσμευθείτε για το ζήτημα όπως σας ζητάμε, τουλάχιστον να δεσμευθείτε ότι στο επόμενο νομοσχέδιο του Υπουργείου Απασχόλησης, θα υπάρχει συγκεκριμένο άρθρο που θα καλύπτει αυτούς τους ανθρώπους. Δεν ξέρω αν είναι σαράντα πέντε ή πενήντα εννέα ή πόσοι είναι, οι Βουλευτές του νομού το ξέρουν καλύτερα από εμένα, αλλά γνωρίζω ότι πέρα από τους Βουλευτές όλου του νομού, υπάρχει και το Εργατικό Κέντρο. Έχει όλα τα στοιχεία, μπορείτε να συνεργαστείτε και να βρείτε λύση. 
      Για μια άλλη τροπολογία τώρα που αφορά ορισμένους εκπαιδευτές του Ο.Α.Ε.Δ., οι οποίοι ήταν ωρομίσθιοι. Έχουν θητεύσει, ως ωρομίσθιοι, πάρα πολλά χρόνια, έχουν δουλέψει και έχουν πραγματικά δώσει το αίμα τους στον Ο.Α.Ε.Δ. και σήμερα είναι απ’έξω. Ενώ με δική σας ρύθμιση στο παρόν νομοσχέδιο, την οποία καταψηφίσαμε, έχετε κάνει μια ευνοϊκή μεταχείριση για εκπαιδευτικούς της περιόδου 1990-1993, οι οποίοι έχουν διδάξει δέκα ώρες το πολύ, καταστρατηγώντας κάθε έννοια αξιοκρατίας ή διαφάνειας, όπως το έχετε κάνει έτσι κι αλλιώς στον ευρύτερο δημόσιο τομέα για πολύ διάστημα. Και εδώ φαίνεται ακριβώς το αντίθετο, από ότι ισχυρίστηκε ο κύριος Υφυπουργός Παιδείας, λίγο πριν, κυρία Υφυπουργέ, ο οποίος είπε ότι εδώ υπάρχει και κομματικό θέμα και κομματικές ταμπέλες και χρώμα στους εκπαιδευτές του Ο.Α.Ε.Δ.. Δεν είναι δυνατόν να έχουμε δυο ταχύτητες και εδώ. Οι προ του ΄90 και οι μετά. Εάν είχατε επιφέρει οιαδήποτε ουσιαστική, διαφανή -θα έλεγα- προοδευτική -αν μπορούσατε, αλλά από εσάς δεν το περιμένω- μεταβολή στο καθεστώς αυτό, εμείς θα το είχαμε ψηφίσει. Αλλά εδώ και πάρα πολλά χρόνια, αυτό που ζούμε είναι μια αδικία εις βάρος των συγκεκριμένων ανθρώπων, για τους οποίους ζητάμε να πάρετε μέτρα και βεβαίως, μια συνολικότερη αδικία στο χώρο των εκπαιδευτών του Ο.Α.Ε.Δ..
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κυρία Χριστοφιλοπούλου.
      Για την κοινοβουλευτική τάξη, θα ήθελα να πω, ότι οι συνάδελφοι Βουλευτές της Χαλκιδικής, οι οποίοι υπέβαλαν το αίτημα και το υποστηρίζουν και με πολύ πειστικά επιχειρήματα, από ό,τι με ενημερώνουν, δεν έχουν καταθέσει τροπολογία γι’ αυτό εδώ το νομοσχέδιο. Είχαν καταθέσει σε προηγούμενο νομοσχέδιο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σ’ αυτό, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει σ’ αυτό τροπολογία.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Σ’ αυτό, σ’ αυτό. 
      ΠΡΟΕΔΡΕΥΩΝ (Γεώργιος Σούρλας): Δεν υπάρχει.
      Θα παρακαλέσω να δοθεί και από τη Γραμματεία του Προεδρείου ο γενικός και ο ειδικός αριθμός. 
      ΧΡΗΣΤΟΣ ΠΑΠΟΥΤΣΗΣ: Υπάρχει.
      ΠΡΟΕΔΡΕΥΩΝ (Γεώργιος Σούρλας): …από αυτό που πληροφορήθηκα και από αυτό που ενημερώθηκα από  τους Βουλευτές. 
      ΧΡΗΣΤΟΣ ΠΑΠΟΥΤΣΗΣ: Υπάρχει με τρεις υπογραφές. 
      ΠΡΟΕΔΡΕΥΩΝ (Γεώργιος Σούρλας): Θα το δούμε. Γιατί αυτό με ενημέρωσαν ότι αυτό κατετέθη σε προηγούμενο νομοσχέδιο. Προχωρώντας στη συζήτηση θα το δούμε.
      Ο κ. Παπουτσής έχει το λόγο.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, βλέπω ότι ο Υφυπουργός κ. Λυκουρέντζος αποχώρησε από την Αίθουσα. Ήθελα να τον συγχαρώ -είναι κρίμα γι’ αυτόν- γιατί δεν ακολούθησε την πεπατημένη της Κυβέρνησης των τελευταίων ημερών, να ασχοληθεί με την παιδεία και να «ρίξει και αυτός λάδι στη φωτιά».
      Θέλω να πω από το Βήμα της Βουλής, κυρίες και κύριοι συνάδελφοι, ότι τόσο ο Υπουργός Παιδείας κ. Στυλιανίδης, όσο και ο κ. Καραμανλής, προφανώς με σχέδιο, επιχειρούν να πυροδοτήσουν κρίση στην Παιδεία. Επιχειρούν να βγάλουν τους φοιτητές στους δρόμους και ταυτόχρονα να παίξουν με την αγωνία και την ανησυχία των οικογενειών που αυτή τη στιγμή τα παιδιά τους δίνουν εξετάσεις ή ετοιμάζονται να δώσουν εξετάσεις στα πανεπιστήμια. Αυτό είναι ό,τι χειρότερο μπορεί να συμβεί σε μία κοινωνία όπου πραγματικά ζει στην ανασφάλεια για το μέλλον, ως αποτέλεσμα, φυσικά, της κυβερνητικής πολιτικής. 
      Θέλω, όμως, να καταγγείλω το στόχο αυτής της επιδίωξης. Γιατί η κεντρική επιδίωξη, η προφανής επιδίωξη του κ. Καραμανλή, είναι να αποπροσανατολίσει την κοινή γνώμη, να στρέψει αλλού την προσοχή του κόσμου, σ’ ένα θέμα ευαίσθητο, όπως είναι η παιδεία, για να αποκρυφθεί η τεράστια ευθύνη της Κυβέρνησης Καραμανλή όσον αφορά το μεγάλο σκάνδαλο στον Ο.Τ.Ε., το μεγάλο σκάνδαλο της «SIEMENS», το οποίο αναδεικνύεται αυτήν την περίοδο, με προφανείς τις πολιτικές ευθύνες της Κυβέρνησης της Νέας Δημοκρατίας. Και το κυριότερο και το χειρότερο όλων είναι στόχος, να στρέψει την προσοχή του λαού αλλού, πέρα από τον τομέα που ενδιαφέρει περισσότερο τον πολίτη, δηλαδή την υγεία του. Προσπαθεί να στρέψει την προσοχή μακριά από το μεγάλο διατροφικό σκάνδαλο που αφορά το ηλιέλαιο, που αφορά τα ορυκτέλαια που στην πραγματικότητα νόθευσαν το ηλιέλαιο, προφανώς με κάποιες ευνοϊκές ρυθμίσεις και ευνοϊκούς χειρισμούς των αρμοδίων εμπόρων που έφεραν το νοθευμένο ηλιέλαιο στην Ελλάδα. 
      Η Κυβέρνηση, όμως, και ιδιαίτερα ο Υφυπουργός κ. Λυκουρέντζος, «έριξε ηλιέλαιο στη φωτιά», όσον αφορά την ανεργία στη χώρα, μιλώντας για την «αξιοκρατική» πολιτική και κυρίως για την «φιλολαϊκή», «φιλεργατική» πολιτική της Νέας Δημοκρατίας. 
      Εγώ, κυρίες και κύριοι συνάδελφοι, θέλω να πω με πολύ καθαρά λόγια ότι στην αυριανή Ελλάδα αξίζει μία άλλη κυβέρνηση, μία διαφορετική κυβέρνηση από τη Νέα Δημοκρατία, που δεν θα ισχυρίζεται, όπως ο κ. Καραμανλή και οι Υπουργοί, χωρίς ντροπή μάλιστα, ότι μείωσαν την ανεργία, επειδή ακριβώς πετάνε τα ξεροκόμματα των ολιγόμηνων συμβάσεων, για να δημιουργούν στρατιές πολιτικών ομήρων. Και δεν ντρέπονται διπλά γιατί είναι οι ίδιοι -είναι ο ίδιος ο κ. Καραμανλής προσωπικά και οι Υπουργοί του- που πρωτοστάτησαν στον εμπαιγμό των διακοσίων πενήντα χιλιάδων συμβασιούχων και των οικογενειών τους. Τους κορόιδεψαν, τους έκλεψαν την ψήφο και βεβαίως παραμένουν αδιόριστοι.
      Επίσης, κυρίες και κύριοι συνάδελφοι, θέλω κι εγώ να ενώσω τη φωνή μου με τη φωνή του κ. Δριβελέγκα που πρωτοστατεί, και των άλλων συναδέλφων, όσον αφορά τους εργαζόμενους στην πρώην TVX HELLAS. Θέλω να θυμίσω, κυρία Υφυπουργέ, ότι αυτή ήταν μία ρύθμιση την οποία είχε υποσχεθεί, είχε δεσμευτεί γι’ αυτήν η Κυβέρνηση του ΠΑ.ΣΟ.Κ., το 2004, με τη δημόσια σύμφωνη γνώμη του κ. Αλογοσκούφη, ο οποίος έλεγε τότε ότι ήταν μία αδικία. Δεσμευτήκαμε. Χάσαμε τις εκλογές, ήρθε ο κ. Αλογοσκούφης στα πράγματα, ο οποίος είχε δεσμευτεί και έλεγε τότε ότι είναι αδικία και επί τέσσερα χρόνια δεν κάνατε τίποτα. Πιστεύω, λοιπόν, ότι είναι μία αδικία την οποία πρέπει να επανορθώσετε, όπως όλες οι πολιτικές ομάδες του Κοινοβουλίου σας το έχουν ζητήσει.
      Κυρίες και κύριοι συνάδελφοι, εμείς πιστεύουμε ότι πρέπει να διασφαλίζουμε την ουσιαστική, κοινωνική προστασία ως γενική αρχή και τα δικαιώματα των εργαζομένων σε όλες τις μορφές εργασίας. Χρειάζεται επίσης,  να προωθούμε τις ενεργητικές πολιτικές απασχόλησης, αναβαθμίζοντας τις κοινωνικές υπηρεσίες και βελτιώνοντας διαρκώς το σύστημα κατάρτισης.
      Θέλω να πω επίσης, ότι η έννοια της ευελιξίας, στην οποία πολλές φορές αναφέρθηκε -και μάλιστα μόλις προηγουμένως- ο Υφυπουργός Παιδείας, στην αγορά εργασίας, στην αρχή κίνησε πράγματι το ενδιαφέρον όλων, σε όλη την Ευρωπαϊκή Ένωση. Χαιρετίστηκε από πολλούς, από κυβερνήσεις και από συνδικάτα. Ακόμα και εργατικά συνδικάτα βγήκαν και υποστήριζαν την έννοια της ευελιξίας. Στη συνέχεια όμως, όλοι αντελήφθησαν ότι αυτή η έννοια της ευελιξίας έγινε όχημα για την εκμετάλλευση των εργαζομένων. Δυσφημίστηκε και έχασε την εμπιστοσύνη των εργαζομένων σήμερα, στις περισσότερες χώρες της Ευρωπαϊκής Ένωσης. Κι εδώ, όμως, όπως και σε άλλα θέματα, δυστυχώς η Κυβέρνηση της Νέας Δημοκρατίας, αυτού του μεγάλου φιλοευρωπαϊκού κόμματος, αργεί να καταλάβει τις εξελίξεις. Δεν αντιλαμβανόμαστε το τι τρέχει γύρω μας, τι τρέχει στην Ευρώπη. Επικαλούμαστε την Ευρώπη, αλλά κάνουμε αυτά που είχαμε μείνει στο παρελθόν και όχι αυτά που εξελίσσονται τώρα στην Ευρώπη.
    	Σήμερα, παντού, σε όλη την Ευρώπη και εδώ στην Ελλάδα εμείς επιμένουμε ότι προβάλλει ξανά η αξία της αξιοπρεπούς δουλειάς και της δίκαια αμειβόμενης εργασίας. Και αυτός είναι ο στόχος ενός νέου, προοδευτικού μεταρρυθμιστικού κινήματος, που έχει σαν βασική κατεύθυνση ακριβώς την προστασία των εργαζομένων.
    Για μας, κυρίες και κύριοι συνάδελφοι, για το ΠΑ.ΣΟ.Κ., η πλήρης απασχόληση, η δημιουργική δουλειά για όλους αποτελεί βασική προτεραιότητα. Όπως προτεραιότητα αποτελεί και η εξατομικευμένη στήριξη των ευάλωτων κοινωνικών ομάδων, όπως είναι οι νέοι, οι μακροχρόνια άνεργοι, οι ηλικιωμένοι. Όλοι πρέπει να έχουν το δικαίωμα επιλογής ανάμεσα στο επίδομα ανεργίας, στο επίδομα απασχόλησης και την κοινωνική εργασία για ειδικές κατηγορίες. Και επιπλέον, όλοι έχουν το δικαίωμα στην κατάρτιση και την επανακατάρτιση. 
    Είναι γεγονός, βέβαια, ότι στις σημερινές ανοικτές αγορές δεν μπορούμε πάντοτε να προστατεύσουμε τις θέσεις εργασίας. Μπορούμε όμως να προστατεύσουμε τους ανέργους και να τους δώσουμε προοπτική. Αρκεί να τους καταλαβαίνουμε, να τους νιώθουμε, να έχουμε, στην ιδεολογική και πολιτική μας αντίληψη σαν βασικό στόχο την προστασία των ανέργων. Αυτό όμως η Νέα Δημοκρατία δεν μπορεί να το αντιληφθεί. Και είναι εξαιρετικής σημασίας να έχουμε προγράμματα ανασυγκρότησης στις φθίνουσες περιοχές με στήριξη του ανέργου, που να του επιτρέπουν να επανενταχθεί στην αγορά εργασίας, δίνοντας κίνητρα για πρόσληψη από επιχειρήσεις, δίνοντας στους απολυμένους μεγαλύτερης ηλικίας των σαράντα πέντε και πενήντα χρονών, που είναι το πιο δύσκολο τμήμα της ελληνικής κοινωνίας, οι πιο δύσκολες περιπτώσεις, τη δυνατότητα απασχόλησης σε θέσεις κοινωνικής εργασίας. 
    (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
     Και μη μας πείτε ξανά ότι δεν έχετε προτάσεις, διότι εμείς σας καταθέσαμε πρόταση νόμου επ’ αυτού για τις φθίνουσες βιομηχανικές περιοχές και κυρίως με συγκεκριμένες προτάσεις. Και αυτό, κυρίες και κύριοι συνάδελφοι, γιατί κοινωνική πολιτική δεν είναι να έρχεται η Κυβέρνηση, όπως έρχεται σήμερα η Κυβέρνηση της Νέας Δημοκρατίας μετά από τέσσερα χρόνια να προτείνει επιδοτήσεις ανεργίας. Δεν διαφωνούμε. Θα συμφωνήσουμε και στις επιδοτήσεις ανεργίας και στην παράταση που κάνετε. Αλλά θέλουμε να διευκρινίσουμε ότι αυτό δεν είναι κοινωνική πολιτική. Κοινωνική πολιτική είναι η δημιουργία συνθηκών για την αύξηση της απασχόλησης. Κοινωνική πολιτική είναι να δώσουμε προοπτική εργασίας στον άνεργο. Και αυτός είναι ένας τομέας στον οποίο έχετε αποτύχει κυρίες και κύριοι συνάδελφοι της Νέας Δημοκρατίας. Και μάλιστα, πότε αποτύχατε; πότε; Έχετε αποτύχει σε μια περίοδο όπου η ακρίβεια μαστίζει την ελληνική κοινωνία, όπου οι τιμές είναι υψηλότατες σε όλα τα ράφια των σούπερ μάρκετ, όπου οι αγρότες βλέπουν το εισόδημά τους να μειώνεται και κυρίως η κάθε ελληνική οικογένεια βλέπει τις ελπίδες της να χάνονται για το μέλλον. Αυτή είναι η πραγματικότητα. 
    Και επιπλέον, πολλές φορές μέσα στη σύγχυση, έχετε και τη συμβολή ορισμένων άλλων συναδέλφων, οι οποίοι μέσα στη ρύμη του αντιπολιτευτικού τους λόγου, όπως προηγουμένως ο συνάδελφος κ. Ζιώγας του Κ.Κ.Ε. στέκεται στο να δημιουργήσει σύγχυση λέγοντας ότι και το ΠΑ.ΣΟ.Κ. έχει ευθύνη για όλα αυτά -αναφέρομαι στα προγράμματα «STAGE»- λες και δεν ξέρουν οι συνάδελφοι περί τίνος πρόκειται, λες και δεν ξέρουν οι συνάδελφοι του Κ.Κ.Ε., βεβαίως όπως και οι άλλοι συνάδελφοι, ότι στην πραγματικότητα η Κυβέρνηση της Νέας Δημοκρατίας εμπαίζει χιλιάδες ανέργους και οδηγείτε επίσης σε συνολική απαξίωση όλου του προγράμματος «STAGE». Και το κάνετε αυτό, παρά το γεγονός ότι γνωρίζετε –δεν πιστεύω ότι δεν γνωρίζετε την πραγματική φύση αυτού του προγράμματος- ότι είναι ένα πρόγραμμα εργασιακής εμπειρίας που απευθύνεται σε ανέργους και έχει ως σκοπό να παράσχει εμπειρία από την αγορά, να δώσει ευκαιρίες στους νέους ανθρώπους για να μπορέσουν αργότερα στο μέλλον να πιάσουν μια σταθερή δουλειά είτε στον ιδιωτικό είτε στον δημόσιο τομέα. 
    Αντ’ αυτού εσείς τι κάνατε; Παγώσατε την εφαρμογή του ν. 3227/2004 του ΠΑ.ΣΟ.Κ. που δεν προλάβαμε να ξεκινήσουμε και να υλοποιήσουμε και αρχίσατε να βάζετε νέα κριτήρια. Ποια είναι όμως τα κριτήρια που βάλατε σε αυτή τη διαδικασία; Είναι τα κομματικά κριτήρια, είναι το πώς θα εξυπηρετήσετε τους κομματικούς φίλους και τα παιδιά των οικογενειών τους σε κεντρικό και τοπικό επίπεδο. Και το κυριότερο όλων; Παρά το γεγονός ότι έχουμε ζητήσει επανειλημμένα να δώσετε στοιχεία για ποια είναι τα ονόματα εκείνων οι οποίοι συμμετέχουν στα προγράμματα «STAGE» στο κέντρο και στην περιφέρεια, αρνείστε συστηματικά να δώσετε αυτά τα στοιχεία. Γιατί; Γιατί θέλετε να συνεχίζετε αυτή την πολιτική, η οποία δεν τιμά το κόμμα σας, δεν τιμά την Κυβέρνηση, δεν τιμά τον Πρωθυπουργό, μα πάνω απ’ όλα δεν τιμά τους Έλληνες νέους και τις νέες Ελληνίδες. Αυτή δυστυχώς, κυρίες και κύριοι συνάδελφοι, είναι η μαύρη αλήθεια, η αλήθεια δηλαδή της Νέας Δημοκρατίας. 
    Σας ευχαριστώ κύριε Πρόεδρε. 
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, θέλω να θέσω υπ’ όψιν της Ολομέλειας του Σώματος, ότι ο Πρόεδρος της Γαλλικής Δημοκρατίας κ. Νικολά Σαρκοζί, εξέφρασε την επιθυμία -κατά την επίσκεψή του στην Ελλάδα την 6η Ιουνίου- να απευθυνθεί στην Εθνική Αντιπροσωπεία. Η πρόταση αυτή και επιθυμία του Προέδρου κ. Νικολά Σαρκοζί έγινε δεκτή και αγκαλιάστηκε από τον Πρόεδρο της Ελληνικής Δημοκρατίας κ. Παπούλια, από τον Πρωθυπουργό κ. Καραμανλή και από εμένα.  
      Στη συνέχεια, επικοινώνησα με τους Αρχηγούς των κομμάτων. Επικοινώνησα με τον Αρχηγό της Αξιωματικής Αντιπολίτευσης κ. Παπανδρέου, που συνεφώνησε εκθύμως κι εκείνος. Επικοινώνησα με τη Γενική Γραμματέα του Κομμουνιστικού Κόμματος Ελλάδος κ. Παπαρήγα, η οποία εξέφρασε επιφυλάξεις γι’ αυτό το θέμα. Επικοινώνησα με τον Πρόεδρο της Κοινοβουλευτικής Ομάδας του ΣΥ.ΡΙΖ.Α. τον κ. Αλέκο Αλαβάνο, που και εκείνος εκθύμως συνεφώνησε. Το ίδιο έκανα και με τον Πρόεδρο του Λαϊκού Ορθόδοξου Συναγερμού τον κ. Καρατζαφέρη, που και εκείνος εκθύμως συνεφώνησε να απευθυνθεί στο Σώμα ο Πρόεδρος κ. Νικολά Σαρκοζί. Την ίδια ενημέρωση έκανα και στη Διάσκεψη των Προέδρων, η οποία συνεφώνησε. Το Κομμουνιστικό Κόμμα Ελλάδος εξέφρασε επιφυλάξεις. 
      Κατόπιν της εισήγησης την οποία σας έκανα, ζητώ την έγκριση της Ολομέλειας για να έλθει και να απευθυνθεί στο Σώμα ο Πρόεδρος της Γαλλικής Δημοκρατίας κ. Νικολά Σαρκοζί την Παρασκευή 6 Ιουνίου. 
      Το Σώμα εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Δημήτριος Σιούφας): Το Σώμα συνεφώνησε. 
      Σας ευχαριστώ πολύ. 
      Κυρίες και κύριοι συνάδελφοι, το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Κώστας Μαρκόπουλος. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε. 
      Παρακολούθησα με ενδιαφέρον και τη σημερινή συζήτηση, όπως και την αγόρευση του Κοινοβουλευτικού Εκπροσώπου της Αξιωματικής Αντιπολίτευσης και των άλλων συναδέλφων. Είναι πράγματι περίεργο και πάντως όχι ιδιαίτερα ελπιδοφόρο, όταν όλες ή περίπου όλες οι πτέρυγες της Βουλής συμφωνούμε στα περισσότερα σημεία σ’ ένα νομοσχέδιο το οποίο έρχεται να δώσει θετικά στο χώρο και στην κοινωνία των εργαζομένων και όταν βεβαίως υπάρχει προβληματισμός και πολιτικός διάλογος για το τι περισσότερο, τι παραπάνω θα μπορούσαμε να δώσουμε και ο διάλογος αυτός είναι γόνιμος, να επιχειρείται –αξιοπερίεργο και όχι ελπιδοφόρο πολιτικά- το μάδημα της μαργαρίτας της κοινωνικής πολιτικής της χώρας, που συζητάμε σε αυτό το μικρό κομμάτι που είναι εδώ. 
      Και το λέω αυτό, γιατί ο αξιότιμος συνάδελφος, Κοινοβουλευτικός Εκπρόσωπος της Αξιωματικής Αντιπολίτευσης μίλησε εδώ για την Ελλάδα του αύριο. Βεβαίως, δεν μπορώ παρά να μπω στον πειρασμό να κάνω μία σύγκριση και να σκεφτώ κάποια πράγματα, όταν μιλάμε για το χώρο της εργασίας και για τις σύγχρονες μορφές εργασίας και την προστασία των εργαζομένων: Κυρίες και κύριοι συνάδελφοι του ΠΑ.ΣΟ.Κ., ο θεσμός της ενοικίασης των εργαζομένων είναι στη σφαίρα της οραματικής Ελλάδος, την οποία προσπαθείτε να μας παρουσιάσετε; Διότι εσείς τον ψηφίσατε. Εσείς οδηγήσατε με αυτόν τον τρόπο σε μία ουσιαστικά στα όρια της σκλαβιάς, θα έλεγα, παγίδευση των εργαζομένων. Εσείς δημιουργήσατε τη στρατιά των πολλών δεκάδων χιλιάδων συμβασιούχων με την πολιτική παγίδευση, η οποία στα δικά μας χέρια έσκασε για να τη λύσουμε και τη λύνουμε σταδιακά και διαρκώς. 
      Δεν είναι δυνατόν να μονομαχούμε σε αυτήν την Αίθουσα για το ποιος συμπεριφέρεται λιγότερο καλά στους εργαζόμενους. Μπορούμε να κατακτήσουμε έναν κοινό τόπο για το πώς θα αντιμετωπίσουμε το μέγα ζήτημα της ανεργίας. Και βέβαια, εδώ υπάρχουν δύο θεωρίες. Καλώς ή κακώς, εμείς πιστεύουμε, η δική μας φιλελεύθερη παράταξη, η παράταξη του μεσαίου χώρου πιστεύει ότι είναι πιο σοβαρό, πιο ελπιδοφόρο, πιο μελλοντικό και πιο οραματικό η επιδότηση της εργασίας παρά η επιδότηση της ανεργίας, χωρίς αυτό να σημαίνει σε καμιά περίπτωση ότι ο μακροχρόνια άνεργος δεν πρέπει να τυχαίνει της προστασίας του κράτους. 
      Δυστυχώς, σε καμμία από τις ρήσεις των συναδέλφων της Αξιωματικής Αντιπολίτευσης και της Αριστεράς, δεν είδα επιδότηση εργασίας σε αντιπαραβολή με την επιδότηση της ανεργίας. Και θα σας θυμίσω, επειδή έγινε πολύ κουβέντα, ότι όλοι οι νόμοι οι οποίοι πέρασαν από τη δική μας Κυβέρνηση είτε η γυναικεία επιχειρηματικότητα είτε ο αναπτυξιακός νόμος είτε η επιδότηση μέσω του Ο.Α.Ε.Δ. μικρών ατομικών επιχειρήσεων, περιελάμβαναν πρώτον επιδότηση της μακροχρόνιας ανεργίας. Δεύτερον, για τις μεγαλύτερες επενδύσεις αποκλειστική και υποχρεωτική δέσμευση για δύο και πάνω εργαζόμενους στην επιχείρηση στην κατεύθυνση της ανάπτυξης της επιχείρησης μέσω του αναπτυξιακού νόμου με στόχο χρηματοδοτώντας την επιχείρηση να χρηματοδοτήσουμε την εργασία. Αυτό δεν το λέτε. Δηλαδή αποφεύγετε να πείτε με ποιο τρόπο μειώθηκε η ανεργία σε αυτά τα τέσσερα χρόνια που είμαστε Κυβέρνηση.
      Αντιθέτως, προβάλλετε τα «STAGE» που κι εσείς τα χρησιμοποιήσατε και γνωρίζετε ότι εγκρίνονται από το Διοικητικό Συμβούλιο του Ο.Α.Ε.Δ., στο οποίο συμμετέχουν όλοι οι κοινωνικοί εταίροι με σύμφωνη γνώμη. Γνωρίζετε επίσης πολύ καλά και το ψηφίσαμε σε αυτήν τη Βουλή το πλεονέκτημα αυτής της μοναδικότητας κατάρτισης με ευρωπα?κά χρήματα των εργαζομένων για τη μετέπειτα ζωή τους. Αυτά δεν τα λέτε. Παρουσιάζετε μία εικόνα με τρόπο ο οποίος σας βολεύει. Είναι σεβαστό, αλλά δεν είναι θεμιτό, γιατί στέλνετε λάθος μηνύματα. Οι πολίτες αυτής της χώρας, οι νέοι άνθρωποι γνωρίζουν πολύ καλά ποια είναι τα πλεονεκτήματα της πολιτικής για την εργασία αυτής της Κυβέρνησης και ενδεχομένως αισθάνονται πού πρέπει να γίνουν τα επόμενα και τα περισσότερα βήματα. Και χρειάζονται περισσότερα βήματα στην κατεύθυνση των μακροχρονίως ανέργων. Θα σας πω όμως απέναντι στις προτάσεις σας ότι ο τομέας της ανεργίας δεν φτιάχνεται με νομοθετικό πλαίσιο. Οι νόμοι δεν δημιουργούν θέσεις εργασίας. Κανένας νόμος, σε καμμία Κυβέρνηση, σε καμμία Βουλή δεν φτιάχνει θέσεις εργασίας, εκτός από το δημόσιο.
      Εμείς, δεν είμαστε θιασώτες του μεγάλου δημοσίου. Είμαστε θιασώτες του σωστού δημοσίου, του ευέλικτου δημοσίου, του δημοσίου τομέα ο οποίος έρχεται να ικανοποιήσει τις προσδοκίες των πολιτών. Οι νόμοι τους οποίους ψηφίζουμε εδώ, συμφωνώντας ή διαφωνώντας, διαμορφώνουν ένα πλαίσιο μέσα στο οποίο η ατομική επιχειρηματικότητα –όταν μιλάμε για επιχειρηματικότητα δεν μιλάμε για τη μεγάλη επιχειρηματικότητα- στηρίζεται για πρώτη φορά απ’ αυτήν την Κυβέρνηση, γιατί αυτή η Κυβέρνηση είναι που έβαλε για πρώτη φορά το εμπόριο στον αναπτυξιακό νόμο, πράγμα που επί δεκαετίες το ζητούσαν οι έμποροι και τα επιμελητήρια και εσείς το είχατε ξεχάσει.
      ΧΡΗΣΤΟΣ ΠΑΠΟΥΤΣΗΣ: Δεν επιτρεπόταν.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Επιτρεπόταν, κύριε Παπουτσή. Το ξέρετε πολύ καλά ότι επιτρεπόταν. Υπάρχουν και διάφοροι τρόποι να επιδοτήσεις μέσα από τον αναπτυξιακό νόμο τις εμπορικές επιχειρήσεις, αλλά δεν το κάνατε.
      ΧΡΗΣΤΟΣ ΠΑΠΟΥΤΣΗΣ: Κάνατε λάθος. Εγώ το έκανα στην Ευρώπη.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Το γεγονός ότι μπήκε το εμπόριο στον αναπτυξιακό νόμο δεν το λέτε, γιατί παρουσιάζετε μόνο αυτά που θέλετε.
      Σας  λέω και πάλι ότι όσον αφορά τον παρόντα νόμο, έρχεται να ικανοποιήσει χρόνια αιτήματα. Δεν έρχεται να λύσει όλο το ζήτημα της ανεργίας. Έρχεται να λύσει υποσχέσεις προηγουμένων ετών, που δεν είχαν επιλυθεί. Και σε κάθε περίπτωση έχουμε το καλύτερο νομικό πλαίσιο –το ξέρετε πολύ καλά- για να υλοποιήσουμε όλες εκείνες τις πολιτικές εργασίες στις περιοχές της χώρας, οι οποίες έχουν αυξημένη ανεργία και κοινωνικές ομάδες που υποφέρουν από αυτή.
      Δυο κουβέντες για το ηλιέλαιο, γιατί έγινε πολύ συζήτηση. Να ξεκαθαρίσουμε σε αυτήν την Αίθουσα δύο πράγματα. Ούτε στις 6 Μαΐου ούτε στις 23 Απριλίου που δόθηκε η πρώτη νότα, ούτε στις 6 Μαΐου που υπήρχε η Ελλάδα, ενώ στην πρώτη δεν υπήρχε. Δηλαδή, σε καμμία από τις δύο περιπτώσεις από το επίπεδο της Ευρωπαϊκής Ένωσης δεν μιλούσαν για επικίνδυνο για την υγεία ηλιέλαιο, χωρίς αυτό να σημαίνει ότι δεν υπήρχε νοθεία, η οποία μπορεί ενδεχομένως, να δημιουργήσει ορισμένα προβλήματα, όπως λέτε. Υπήρχε μόνο η νότα για ένα παράνομο ηλιέλαιο, το οποίο ήλθε από την Ουκρανία. Ένα άλλο κομμάτι το οποίο πέρασε μέσω της Ιταλίας και της Γαλλίας επανήλθε στην Ελλάδα και το ψάχνουμε. Ήταν επίσης δύο πλοία. Το ένα πιάστηκε στη Χαλκίδα στο τελωνείο. Το βρήκαν οι ελληνικές αρχές, χωρίς να έχουν αντίστοιχη νότα από την Ευρωπαϊκή Ένωση.
      Σε ό,τι αφορά τον ΕΦΕΤ, για να μην υπάρχουν απορίες ούτε έωλες ανησυχίες είχαμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παραλάβαμε έναν Ε.Φ.Ε.Τ., τον οποίο έκανε η προηγούμενη Κυβέρνηση με δύο βασικά γραφεία στην Αθήνα και στη Θεσσαλονίκη. Φτιάξαμε άλλα δύο γραφεία, επανδρωμένα και εξοπλισμένα, στην Ήπειρο και στη Θεσσαλία και ετοιμάζονται άλλα δύο στην Πελοπόννησο και στο Αιγαίο. Υπάρχει και συνέχεια των καλών στοιχείων και φροντίδα με κοινωνικά αγαθά. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Τώρα, αν θέλετε ή πιστεύετε ότι παραδώσαμε μια χώρα με πρόνοια στην κατεύθυνση της νοθείας και των τροφίμων, εφάμιλλη των μεγάλων κρατών του σκληρού πυρήνα της Ευρωπαϊκής Ένωσης, λυπάμαι πάρα πολύ, αλλά πρέπει να ξέρουμε και πού βρισκόμαστε, πού είναι ο πήχης, πού θα πάμε και με ποιο τρόπο πρέπει να πάμε, γιατί η οραματική Ελλάδα για την οποία μας είπατε πριν, αναγκαστικά μας φέρνει στο νου την Ελλάδα, την οποία αφήσατε σε δύο αλλεπάλληλες ήττες, δύο βουλευτικές και μια ευρωεκλογών. 
      Άρα, μην υπερηφανεύεστε για τα κατορθώματά σας και μη βλέπετε στο μέλλον μεγάλες επιτυχίες, αν δεν διορθώσετε τη στόχευσή σας, αν δεν κάνετε την αυτοκριτική σας και αν δεν συμβάλλετε στο έργο της Κυβέρνησης με τις διαφωνίες σας, αλλά θετικά, στην κατεύθυνση του κοινωνικού συμφέροντος. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαρκόπουλο. Καλά είναι, βέβαια, να περιοριζόμαστε στα του νομοσχεδίου και των τροπολογιών. 
      Το λόγο έχει ο κ. Ροντούλης, με του οποίου την αγόρευση ολοκληρώνουμε. Στη συνέχεια… 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Ναι, βέβαια, κύριε Λεβέντη είναι η σειρά σας να μιλήσετε. Επειδή είχε μιλήσει και ο Πρόεδρός σας, θεώρησα ότι ενδεχομένως δεν θα μιλήσετε. 
      Κύριε Λεβέντη, έχετε το λόγο. 
      ΑΘΑΝΑΣΙΟΣ ΛΕΒΕΝΤΗΣ: Έκαστος εφ’ ω ετάχθη, κύριε Πρόεδρε. 
      Στο συζητούμενο νομοσχέδιο θα αναφερθώ σε κάποια συγκεκριμένα άρθρα, μιας και ο κ. Λαφαζάνης μίλησε αναλυτικά για τις θέσεις του κόμματός μας, ξεκινώντας από το άρθρο 3. 
      Σύμφωνα με το νέο Κανονισμό της Ευρωπαϊκής Κοινότητας, με αριθμό 1081/2006, που αφορά στην προγραμματική περίοδο 2007-2013, το Ευρωπαϊκό Κοινωνικό Ταμείο στηρίζει δράσεις που έχουν ως προτεραιότητα την αύξηση της προσαρμοστικότητας των εργαζομένων, των επιχειρήσεων και των επιχειρηματιών, την τόνωση της πρόσβασης στην απασχόληση και της διαρκούς ένταξης στην αγορά εργασίας, την πρόληψη της ανεργίας, την ενίσχυση της κοινωνικής ένταξης μειονεκτούντων ατόμων, την ενίσχυση του ανθρώπινου κεφαλαίου, την προώθηση εταιρικών σχέσεων, συμφωνιών και πρωτοβουλιών. 
      Με το άρθρο 3 του σχεδίου νόμου επιδιώκεται με πλάγιο τρόπο η συμπερίληψη αυτών των στρατηγικών επιλογών στους σκοπούς του Οργανισμού Εργατικής Εστίας. Αυτό επιτυγχάνεται με την παράγραφο 1 του συγκεκριμένου άρθρου, αφού ορίζεται ότι ο Οργανισμός Εργατικής Κατοικίας περιλαμβάνει στους σκοπούς του την υλοποίηση πράξεων ως δικαιούχος, στο πλαίσιο του επιχειρησιακού προγράμματος «Ανάπτυξη ανθρώπινου δυναμικού 2007-2013», καθώς και άλλων συγχρηματοδοτούμενων από την Ευρωπαϊκή Ένωση προγραμμάτων. Μ’ αυτόν τον τρόπο αλλοιώνονται οι σκοποί του Οργανισμού, όπως αυτοί ορίζονται στο ν. 677/77.
      Επίσης, αυτή η αλλοίωση συντελείται χωρίς πολιτικό σχεδιασμό, αλλά αυθαίρετα και κατά το δοκούν, με κοινές υπουργικές αποφάσεις, αφού μ’ αυτές θα αποφασίζεται σε ποια συγχρηματοδοτούμενα προγράμματα θα συμμετέχει ο Οργανισμός Εργατικής Εστίας. Έτσι όμως ο Οργανισμός κινδυνεύει να μετατραπεί σε μηχανισμό εξυπηρέτησης ημετέρων επιχειρηματιών, επιχειρηματικών και άλλων συμφερόντων, που θα αναλαμβάνουν ως ανάδοχοι τα προγράμματα του Οργανισμού Εργατικής Εστίας, παρακάμπτοντας τους μέχρι σήμερα δικαιούχους αυτών των πράξεων, δηλαδή Ο.Α.Ε.Δ., Ε.Κ.Ε.ΠΙΣ. και άλλους. 
      Αν με τις ρυθμίσεις του συγκεκριμένου άρθρου επιδιώκεται η υλοποίηση από τον Οργανισμό Εργατικής Εστίας δράσεων που εμπίπτουν στους σκοπούς του, με συγχρηματοδότηση από την Ευρωπαϊκή Ένωση, αρκεί να αναλαμβάνει ανάδοχος ανάλογων δράσεων και δεν είναι αναγκαίο να γίνει δικαιούχος. 
      Αν πάλι επιδιώκεται να γίνει δικαιούχος για δράσεις που εμπίπτουν στους σκοπούς του, θα πρέπει οι αναγκαίες ρυθμίσεις να μην αναφέρονται στο άρθρο 1 του ν. 678/77, αλλά στο άρθρο 3. Σ’ αυτό το πλαίσιο δεν είναι αναγκαία η έκδοση κοινών υπουργικών αποφάσεων, που αλλοιώνουν κατά το δοκούν τους σκοπούς του, αλλά αρκεί η ως σήμερα εφαρμοζόμενη διαδικασία λήψης αποφάσεων για την υλοποίηση των σκοπών του Οργανισμού Εργατικής Εστίας. 
      Τώρα, για το άρθρο 5, την  παράταση προθεσμίας άσκησης καθηκόντων γιατρού εργασίας. Οι γιατροί εργασίας είναι μια ειδικότητα που θα έπρεπε να καλύπτει τους χώρους εργασίας στη χώρα μας από χρόνια. Αυτό όμως δεν συμβαίνει γιατί εμείς δεν εκπαιδεύουμε αρκετούς τέτοιους γιατρούς, για τον απλούστατο λόγο ότι βολευόμαστε με τους γιατρούς άλλων ειδικοτήτων ή καμμίας ειδικότητας. 
      Θα μου επιτρέψετε εδώ να έχω πολλές επιφυλάξεις για το αποτέλεσμα, γιατί όταν πρόκειται για γιατρούς που δεν έχουν την ανάλογη ειδικότητα δεν είναι σε θέση να εκτιμήσουν τους κινδύνους, ειδικότερα δε όσον αφορά τους επαγγελματικούς κινδύνους και τις επαγγελματικές ασθένειες. Επίσης όταν γίνονται αυτές οι μεθοδεύσεις και οι παρατάσεις αυτοί οι γιατροί μπορεί να είναι ευάλωτοι σε πιέσεις της εργοδοσίας και άλλων μηχανισμών. Τετρακόσιοι εβδομήντα πέντε τέτοιοι γιατροί ζήτησαν να υπαχθούν σ’ αυτή την κατηγορία, αλλά δεν ολοκληρώθηκε η εκπαίδευσή τους. Είπαμε να εκπαιδεύονται τριάντα γιατροί εργασίας το χρόνο, αλλά το Γενικό Λογιστήριο του Κράτους δεν ενέκρινε το σχετικό κονδύλιο. Δεν μπορεί να προβλεφθεί, κυρία Υπουργέ, –σας το είπα και στην Επιτροπή- ένα τέτοιο κονδύλιο; Για να το δούμε. Βέβαια, αυτό είναι υπόθεση και του Υπουργείου Υγείας, το οποίο όμως περί άλλα μεριμνά και τυρβάζει.
      Ζητάμε τώρα μια καινούρια παράταση. Κατ’ αρχήν, διαμαρτύρονται οι γιατροί της ειδικότητας και δικαιολογημένα, γιατί δεν μπορεί να συνεχιστεί άλλο αυτή η κατάσταση. Με το να δώσουμε μια καινούρια παράταση, που κατά πάσα πιθανότητα θα πρέπει να ανανεωθεί γιατί δεν έχουν ήδη δημιουργηθεί μηχανισμοί για να έχουμε εκπαίδευση αυτών των γιατρών, σημαίνει ότι πάλι θα πάμε στην ατέρμονα αυτή ανανέωση. 
      Υπάρχουν μεγάλες ανάγκες για τους γιατρούς εργασίας. Θα μου επιτρέψετε να αναφερθώ στην περιοχή του Θριασίου όπου αναπτύσσουν τη δραστηριότητά τους τουλάχιστον τρεις χιλιάδες επιχειρήσεις, βιομηχανικές και άλλες, που πολλές απ’ αυτές είναι μεγάλες μονάδες. Εκεί οι ελεγκτικοί μηχανισμοί είναι ελάχιστοι. Γιατροί εργασίας δεν υπάρχουν κι αν θέλετε και οι έλεγχοι που γίνονται γίνονται μ’ έναν τέτοιο τρόπο που είναι σικέ. Ειδοποιούνται οι ελεγχόμενοι ότι θα γίνει έλεγχος, σε όσες περιπτώσεις γιατί και οι ελεγκτές που θα πρέπει να ελέγχουν τις συνθήκες εργασίας είναι πάρα πολύ λίγοι.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Λεβέντη, αν έχετε στοιχεία γι’ αυτά που λέτε να τα καταθέσετε. 
      ΑΘΑΝΑΣΙΟΣ ΛΕΒΕΝΤΗΣ: Κυρία Υπουργέ, να σας το επαναλάβω συγκεκριμένα. Αν θέλετε κάντε μια επίσκεψη στην Επιθεώρηση Εργασίας... 
      ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, θέσατε ένα θέμα. 
      Κυρία Υπουργέ, θέλετε να απαντήσετε κανονικά; Πάρτε το λόγο για ένα λεπτό ή αν θέλετε μετά. Για να μην γίνεται αυτή η διακοπή. Αν θέλετε, μπορείτε να παρέμβετε, αφού θέλει και ο κ. Λεβέντης. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Θα πάρω το λόγο μετά, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Λεβέντη. 
      ΑΘΑΝΑΣΙΟΣ ΛΕΒΕΝΤΗΣ: Επαναλαμβάνω. Ρωτάμε στην Επιθεώρηση Εργασίας Ελευσίνος –για να μην πείτε ότι λέμε αόριστα πράγματα-: Σε πόσες επιχειρήσεις έχετε κάνει ελέγχους και πόσες φορές σ’ αυτό το διάστημα; Οι απαντήσεις είναι ότι «είμαστε πολύ λίγοι κι έχουμε κάνει ελάχιστους ελέγχους». Υπάρχουν επιχειρήσεις όπου δεν έχουν πατήσει καθόλου το πόδι τους. Και ξέρετε πάρα πολύ καλά πώς ειδοποιούνται κι όταν είναι να γίνει έλεγχος για το περιβάλλον κι όταν είναι να γίνει έλεγχος για τις συνθήκες εργασίας. Το ξέρουμε όλοι πάρα πολύ καλά. Υπάρχουν μηχανισμοί που κινούνται προς αυτή την κατεύθυνση σε πολλά επίπεδα, από τις πολεοδομίες μέχρι δεν ξέρω κι εγώ πού. 
      Η υγιεινή και η ασφάλεια στους χώρους εργασίας είναι ένα βασικό στοιχείο της εργασίας και υπάρχουν επίσης επαγγελματικές ασθένειες. Για τις επαγγελματικές ασθένειες στη χώρα μας, δυστυχώς, δεν γίνεται καταγραφή. Δεν περιλαμβάνονται όλες και δεν καταγράφονται. Το συζητήσαμε και στην Επιτροπή. Την περίοδο 2003 ως 2007 καταγράφονται ετησίως από τριάντα έως τριάντα εννιά επαγγελματικές ασθένειες, τη στιγμή που στην Ευρώπη των «15» χάνονται εκατόν σαράντα δύο χιλιάδες άτομα από ασθένειες στο χώρο της εργασίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Για ένα λεπτό ζητώ την ανοχή σας, κύριε Πρόεδρε.
       Αυτό δηλαδή σημαίνει ότι πρέπει αναλογικά, αν ισχύουν οι ίδιες συνθήκες εργασίας, να χάνονται πεντακόσιοι άνθρωποι στην Ελλάδα. Όμως εδώ δεν έχουμε τέτοια στοιχεία και υπήρξε μια αμφισβήτηση αν όντως είναι έτσι. Μα έτσι είναι, γιατί στην Ευρωπαϊκή Ένωση τουλάχιστον των «15» παίρνονται περισσότερα μέτρα, επιβλέπουν περισσότερο και παρ’ όλα αυτά έχουν τόσες απώλειες. 
      Αναφέρθηκε ο κ. Λυκουρέντζος εδώ για τις τρίτεκνες και τις πολύτεκνες οικογένειες. Μίλησε και για μια πολιτική που γέμει λαϊκισμού και να περιορίσουμε το σαράκι του λαϊκισμού κ.λπ.. Όλοι, όπως είπε, ενδιαφέρονται το ίδιο για τα λαϊκά συμφέροντα. Το θέμα είναι πώς αποδεικνύεται αυτό στην πράξη, πώς υλοποιείται αυτό. Και εδώ είπε ο κ. Λαφαζάνης ότι υπήρχε συγκεκριμένη δέσμευση ότι θα εξομοιωθούν όσον αφορά τα δικαιώματα οι τρίτεκνοι με τους πολύτεκνους. Οι τρίτεκνοι αναλογικά είναι πολύ περισσότεροι και όμως εδώ, βάζοντας 10% στις πολύτεκνες οικογένειες και 4% στις τρίτεκνες, είναι σε μια μειονεκτική θέση. Δηλαδή δεν θα περιληφθεί πάρα ένας πολύ μικρός αριθμός απ’ αυτούς που κανονικά θα έπρεπε να έχουν το δικαίωμα. 
      Θα ήθελα να πω και κάτι άλλο και τελειώνω με αυτό. Πρόκειται για δύο σοβαρά θέματα που αφορούν τον Ο.Α.Ε.Δ. Πάρθηκε πρόσφατα η με αριθμό 1577/2007 απόφαση του Διοικητικού Συμβουλίου του Ο.Α.Ε.Δ., με την οποία εγκρίνεται Πρόγραμμα Εργασιακής Εμπειρίας «STAGE» χιλίων τετρακοσίων πενήντα ανέργων, διάρκειας δεκαοχτώ μηνών, στις υπηρεσίες του Ο.Α.Ε.Δ. και τους φορείς των κοινωνικών εταίρων, Γ.Σ.Ε.Ε., Σ.Ε.Β. κ.λπ., με αμοιβές κάτω από τη Συλλογική Σύμβαση και προφανώς, χωρίς ασφάλιση. Στην ουσία, παρατείνεται η απασχόληση των ήδη απασχολουμένων με προηγούμενα προγράμματα και διαιωνίζεται μια απαράδεκτη κατάσταση ανασφάλιστης εργασίας, συνεχίζεται μια ιδιότυπη ομηρία εργαζομένων, στους οποίους καλλιεργούνται τεχνηέντως ελπίδες μόνιμης απασχόλησης.
      Και δεύτερον, βρίσκεται σε εξέλιξη προκήρυξη για την κάλυψη θέσεων προϊσταμένων σε είκοσι δύο υπηρεσίες Κέντρων Προώθησης Απασχόλησης του Ο.Α.Ε.Δ. σε όλη την Ελλάδα, ανάμεσα στις οποίες και πρωτεύουσες νομών, στην οποία προκήρυξη γίνεται για πρώτη φορά εφαρμογή των διατάξεων του ν. 3144/2003, με τις οποίες προβλέπεται η συμμετοχή στην επιλογή για θέσεις προϊσταμένων των Κέντρων Προώθησης Απασχόλησης και ενδιαφερομένων από τον ιδιωτικό τομέα και εκτός της διοικητικής ιεραρχίας του Ο.Α.Ε.Δ.. Τη διάταξη αυτή, που ψήφισε η Κυβέρνηση του ΠΑ.ΣΟ.Κ., επεξέτεινε με το ν. 3518/2006 η παρούσα Κυβέρνηση στο μεγαλύτερο μέρος των υπηρεσιών του Ο.Α.Ε.Δ., βαπτίζοντάς τις Κέντρα Προώθησης Απασχόλησης II.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έτσι, τις αποκόπτει από το διοικητικό κορμό του Οργανισμού, τις έχει υπαγάγει στην ειδική υπηρεσία, που, στην ουσία, λειτουργεί έξω από την δομή του Ο.Α.Ε.Δ. και υπάγεται απευθείας στο Διοικητή του και διοικείται από τον προϊστάμενο που έχει επιλεγεί, σε εφαρμογή των ανωτέρων διατάξεων, έξω από την ιεραρχία του Οργανισμού και από τον ιδιωτικό τομέα.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Και αυτό πρέπει να ληφθεί σοβαρά υπόψη και να διευκρινιστεί.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ.
      Σειρά έχει ο κ. Ροντούλης και θα ολοκληρώσουμε τη συζήτηση με την κυρία Υπουργό.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Όσον αφορά αυτά που είπατε, κύριε Μαρκόπουλε, για το σύγχρονο διατροφικό σκάνδαλο, θα περίμενα να δώσετε μία νότα αισιοδοξίας και ξεπεράσματος της κρίσεως, κατά κάποιο τρόπο.
      Εσείς τι κάνατε; Επιδοθήκατε σε μια στείρα αντιπαράθεση με το ΠΑ.ΣΟ.Κ.. Το ΠΑ.ΣΟ.Κ. εκρίθη, καταψηφίστηκε και είναι εκεί που είναι. Ακούμε συνεχώς τα ίδια και τα ίδια. Μόλις συμβαίνει κάτι, λέτε: «Το ΠΑ.ΣΟ.Κ. τι έκανε;». Δεν μας ενδιαφέρει τι έκανε το ΠΑ.ΣΟ.Κ. Μας ενδιαφέρει τι κάνατε εσείς.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Αυτό καταλάβατε;
      ΑΣΤΕΡΙΟΣ ΡΟΝΤΟΥΛΗΣ: Όλη η Αίθουσα αυτό κατάλαβε.
      Θα περίμενα από τον Κοινοβουλευτικό Εκπρόσωπο της Νέας Δημοκρατίας να πει το εξής απλό: Υπάρχει ένα σκάνδαλο -το πείτε δεν το πείτε, είναι πανθομολογούμενο- και επιτέλους, ο Ενιαίος Φορέας Ελέγχου Τροφίμων θα γίνει ενιαίος. Διότι, «όπου λαλούν πολλά κοκόρια, αργεί αν ξημερώσει». Πέντε συναρμόδια Υπουργεία. Το ΠΑ.ΣΟ.Κ. σας μάρανε τώρα; Έγινε αυτό που έγινε. Γιατί δεν λέτε το αυτονόητο, επιτέλους, σ’ αυτή την Αίθουσα; Πέντε συναρμόδια Υπουργεία, κατάτμηση προσωπικού, κατάτμηση αρμοδιοτήτων, ανυπαρξία ελέγχων, ελάχιστα εφόδια, όσον αφορά τον τεχνολογικό εξοπλισμό, που έχουν στα χέρια τους οι άνθρωποι αυτοί για να κάνουν τη δουλειά τους.
      Θα μπορούσατε να πείτε: Θα προχωρήσουμε στην ενιαιοποίηση του φορέα και θα τον ενισχύσουμε. Αυτό είναι το ένα.
      Και γνωρίζετε πολύ καλά ότι υφίσταται και μία διελκυστίνδα αυτή τη στιγμή μεταξύ Υπουργείου Ανάπτυξης και Υπουργείου Αγροτικής Ανάπτυξης, ποιος θα έχει την αρμοδιότητα.
      Δεν μας ενδιαφέρει. Κλείστε…
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, θα μιλήσετε για το νομοσχέδιο;
      ΑΣΤΕΡΙΟΣ ΡΟΝΤΟΥΛΗΣ: Ναι, κύριε Πρόεδρε, αλλά…
      ΠΡΟΕΔΡΕΥΩΝ (Γεώργιος Σούρλας): Τι να κάνουμε τώρα; Μη μου ζητήσετε πάνω από πέντε λεπτά, όμως, μετά.
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, σας παρακαλώ. Οι άλλοι Κοινοβουλευτικοί Εκπρόσωποι τοποθετήθηκαν στο θέμα του διατροφικού σκανδάλου.
      ΠΡΟΕΔΡΕΥΩΝ (Γεώργιος Σούρλας): Δεν έκανε κριτική στο ΛΑ.Ο.Σ. Έκανε στο ΠΑ.ΣΟ.Κ.. Το ΠΑ.ΣΟ.Κ. δεν έχει απαντήσει, κύριε Ροντούλη.
      ΑΣΤΕΡΙΟΣ ΡΟΝΤΟΥΛΗΣ: Μα, σας παρακαλώ. Προσπαθώ να περάσω κάποιες θέσεις που νομίζω ότι αργότερα θα είναι και θέσεις Κυβερνήσεως. Καλά θα κάνουν να τα ακούσουν και να τα κάνουν νωρίτερα, αφού δεν τα καταλαβαίνουν να τα κάνουν τώρα.
      Και βεβαίως,…
      ΧΡΗΣΤΟΣ ΠΑΠΟΥΤΣΗΣ: Δέσμευση και μελλοντική συνεργασία, εννοείτε;
      ΑΣΤΕΡΙΟΣ ΡΟΝΤΟΥΛΗΣ: Ορίστε, κύριε Παπουτσή;
      ΧΡΗΣΤΟΣ ΠΑΠΟΥΤΣΗΣ: Δέσμευση και μελλοντική συνεργασία εννοείτε;
      ΑΣΤΕΡΙΟΣ ΡΟΝΤΟΥΛΗΣ: Δεν υπονοώ κάτι τέτοιο. Λέω ότι, αν μας ακούνε καλά και με τα δύο τους τα αυτιά, αυτά που λέμε θα τα κάνουν.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: … (δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Ζήλεψαν από τη συνεργασία ΠΑ.ΣΟ.Κ. και Συνασπισμού.
      ΑΣΤΕΡΙΟΣ ΡΟΝΤΟΥΛΗΣ: Διότι μας ακούνε μόνο με το ένα και γι’ αυτό αργούν. Είναι βραδυκίνητοι. Να τρέξουν πιο γρήγορα.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Ροντούλη, μπερδέψατε το ρόλο μου με το ρόλο του Υπουργού.
      ΑΣΤΕΡΙΟΣ ΡΟΝΤΟΥΛΗΣ: Καλά, εντάξει κύριε Μαρκόπουλε.
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη,…
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, θα μπορέσω να τοποθετηθώ ή δεν θα μπορέσω να τοποθετηθώ;
      ΠΡΟΕΔΡΕΥΩΝ (Γεώργιος Σούρλας): Πως να τοποθετηθείτε, κύριε Ροντούλη;
      ΑΣΤΕΡΙΟΣ ΡΟΝΤΟΥΛΗΣ: Να μου δώσετε το λόγο, περιμένω υπομονετικά.
      ΠΡΟΕΔΡΕΥΩΝ (Γεώργιος Σούρλας): Να πάμε τώρα στο νομοσχέδιο, στις τροπολογίες; Θα πάρετε και παράταση χρόνου! Σας παρακαλώ, να επανέλθουμε.
      ΑΣΤΕΡΙΟΣ ΡΟΝΤΟΥΛΗΣ: Ωραία, κύριε Πρόεδρε. Θα πρέπει όμως να σας πω, επειδή ξέρω ότι είστε δίκαιος…
      ΠΡΟΕΔΡΕΥΩΝ (Γεώργιος Σούρλας): Τα είπατε όλα περιεκτικά και πολύ πειστικά. 
      ΑΣΤΕΡΙΟΣ ΡΟΝΤΟΥΛΗΣ: …ότι οι άλλοι Κοινοβουλευτικοί Εκπρόσωποι μίλησαν δέκα και δώδεκα λεπτά. 
      ΠΡΟΕΔΡΕΥΩΝ (Γεώργιος Σούρλας): Εντάξει. Όχι όμως για το διατροφικό σκάνδαλο. 
      ΑΣΤΕΡΙΟΣ ΡΟΝΤΟΥΛΗΣ: Εμένα γιατί με περιορίσατε στα πέντε λεπτά, αγαπητέ κύριε Πρόεδρε; Η δικαιοσύνη στην πράξη. 
      ΠΡΟΕΔΡΕΥΩΝ (Γεώργιος Σούρλας): Δεν μίλησαν τόσο. Ας μη χάνουμε χρόνο. 
      Συνεχίστε, κύριε συνάδελφε. 
      ΑΣΤΕΡΙΟΣ ΡΟΝΤΟΥΛΗΣ: Έρχομαι, λοιπόν, στο νομοσχέδιο. Δυστυχώς λείπει ο κύριος Υφυπουργός. Άρα, λοιπόν, θα το ακούσετε εσείς τώρα, αν και είστε αναρμόδια. Αλλά τέλος πάντων, κάποιος πρέπει να τα ακούσει. 
      Έχω συγκρατήσει τη φράση του για να μην τον αδικήσω. Λέει: «Αντιδράτε  τη στιγμή που δίδεται στους τριτέκνους ένα αυτοτελές πλεονέκτημα πρόσβασης;».Τι ωραίες κουβέντες! «Αυτοτελές πλεονέκτημα πρόσβασης».
      Ξέρετε ποιο είναι το πρόβλημα; Το αυτοτελές. Θα σας το πούμε για να το καταλάβετε για πολλοστή φορά. Εσείς οι ίδιοι λέγατε ότι οι τρίτεκνοι, οι πολύτεκνοι, θα είναι μια κατηγορία. Τώρα το γυρίσατε στο αυτοτελές. Το πρόβλημα δεν είναι το 3%, το 4%, αν θα μπορούσε να γίνει 5% κ.λπ.. Το πρόβλημα είναι η κομβική δέσμευση του Πρωθυπουργού, τον οποίο Πρωθυπουργό εκθέτει ανεπανόρθωτα ο κ. Στυλιανίδης, διότι μ' αυτόν τον τρόπο δημιουργεί ένα τετελεσμένο που θα ακολουθεί για πάντα τους τριτέκνους, δηλαδή ποτέ δεν πρόκειται να γίνουν πολύτεκνοι.
       Και επειδή χρησιμοποίησε τον όρο «λαϊκισμός», σαν να μας είπε δηλαδή «δεν ντρέπεστε που λαϊκίζετε κ.λπ, δεν λέτε κανένα καλό λόγο γι’ αυτά που κάναμε για τους τριτέκνους», θα σας πω το εξής: Στην αρχαία Αθήνα υπήρχε μία νομοθεσία, όσον αφορά τους πολιτικούς που προσπαθούσαν να υφαρπάσσουν την ψήφο του λαού και τον κορόιδευαν, ψηφοθηρούσαν. Τους έβαζαν στη φυλακή. Φανταστείτε τι θα γινόταν στην ελληνική πραγματικότητα, πόσο θα γέμιζαν οι ελληνικές φυλακές από πολιτικούς που τάζουν λαγούς με πετραχήλια, για να υφαρπάσσουν την ψήφο του ελληνικού λαού. Φανταστείτε τι θα γινόταν στην ελληνική πραγματικότητα. 
      Και βεβαίως είπε και ένα ψέμα ο αξιαγάπητος κ. Λυκουρέντζος.
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, δεν πάνε φυλακή οι πολιτικοί. Πάνε όμως στα σπίτια τους. Δεν ξαναεκλέγονται. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, σας παρακαλώ πολύ. Έχω συνεχείς παρεμβάσεις,. Πώς θα γίνει τώρα; 
      ΠΡΟΕΔΡΕΥΩΝ (Γεώργιος Σούρλας): Θα κάνουμε και παρεμβάσεις. Λέτε κάτι πολύ σοβαρό. Λέτε ότι έπρεπε να πάνε φυλακή οι πολιτικοί. Είναι πολύ σοβαρή η πολιτική σας τοποθέτηση. Ο λαός δεν στέλνει τους πολιτικούς στη φυλακή, αλλά τους στέλνει στο σπίτι τους -εάν δεν είναι συνεπείς- και τις κυβερνήσεις σε άλλες θέσεις.
      ΑΣΤΕΡΙΟΣ ΡΟΝΤΟΥΛΗΣ: Στην αρχαία Αθήνα τους έβαζαν στη φυλακή, γιατί στο σπίτι τους μπορούν να πάνε ανά πάσα στιγμή και δεν θα πάθουν και τίποτα εάν πάνε στις βίλες τους. Στη φυλακή, όμως, είναι αλλιώς. Εκτός και αν για κάποιους έχετε κάνει τις φυλακές βίλες. Να μας το πείτε να το ξέρουμε και αυτό. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Τα ίδια έλεγε και ο Παπαδόπουλος, να τους βάλει σ’ ένα πλοίο και να τους βυθίσει. 
      ΑΣΤΕΡΙΟΣ ΡΟΝΤΟΥΛΗΣ: Σε κάθε περίπτωση, όμως, είπε και ένα ψέμα. Είπε δηλαδή ότι για πρώτη φορά τρίτεκνοι, κ.λπ. ακούστηκαν μέσα σε αυτή εδώ την Αίθουσα από τον κ. Καραμανλή και από τη Νέα Δημοκρατία. Αυτό είπε, το έχω σημειωμένο. Νομίζω ότι δεν γνωρίζει ότι το Φεβρουάριο του 1993 υπήρξε ένα ομόφωνο πόρισμα της ελληνικής Βουλής και το πρώτο συμπέρασμα του ομοφώνου…
      ΓΕΩΡΓΙΟΣ ΚΑΡΑΣΜΑΝΗΣ: Έμεινε ανενεργό. 
      ΑΣΤΕΡΙΟΣ ΡΟΝΤΟΥΛΗΣ: Αμφισβητείτε, αγαπητέ συνάδελφε, αυτό που λέω; Αφού δεν το αμφισβητείτε, γιατί παρεμβάλλεστε τώρα; 
      ΓΕΩΡΓΙΟΣ ΚΑΡΑΣΜΑΝΗΣ: Είπα ότι έμεινε ανενεργό. 
      ΑΣΤΕΡΙΟΣ ΡΟΝΤΟΥΛΗΣ: Τι ανενεργό; Εσείς το καταστήσατε ανενεργό. Ποιος; Το ΠΑ.ΣΟ.Κ το κατέστησε; Ωραία, το ΠΑ.ΣΟ.Κ το κατέστησε. Αυτό έχει σημασία τώρα; Σημασία έχει ότι από το 1993 υφίσταται ένα ομόφωνο πόρισμα  που λέει στο πρώτο του συμπέρασμα ότι εάν θέλουμε να αμβλυνθεί ο δημογραφικός κατήφορος της χώρας -διότι για να σταματήσει είναι πολύ δύσκολο- θα πρέπει οι τρίτεκνοι να αναγορευτούν σε πολυτέκνους. Τέρμα. Αυτό ειπώθηκε από το 1993. Άρα, λοιπόν, δεν είναι πρώτος ο αξιότιμος Πρωθυπουργός της χώρας και η Νέα Δημοκρατία που μιλούν για το ζήτημα αυτό. Θα πρέπει να σταματήσει αυτή η καραμέλα, διότι ξεχνούν τι συνέβη στο παρελθόν. 
      Και βεβαίως, θα μου επιτρέψετε να πω, αγαπητέ κύριε Πρόεδρε, χρησιμοποιώντας και πάλι το επιχείρημα της ισότητας των κομμάτων και της δικαιοσύνης που διέπει τη συμπεριφορά σας, το εξής: Αναφερόμαστε μετ’ επιτάσεως, κυρία Υφυπουργέ, στο θέμα αυτό το δημογραφικό συνεχώς και φέρνουμε το  θέμα των τριτέκνων, των πολυτέκνων κ.λπ, των μονογονεϊκών οικογενειών, δηλαδή το δημογραφικό πρόβλημα της χώρας, με την εξής λογική. Πώς θα γίνει να αναπτύξουμε την οικονομία μας και να καταπολεμήσουμε τελικά την ανεργία –περί αυτού πρόκειται- εάν δεν έχουμε νέους ανθρώπους να αναπτύξουν το επιχειρείν και τις νέες απόψεις που επικρατούν στην οικονομία; Με τους γερασμένους εξηντάρηδες, εβδομηντάρηδες, θα πάμε να δημιουργήσουμε τη νέα οικονομία που θα δημιουργήσει νέες θέσεις εργασίας ή με τα νέα παιδιά, τους νέους πολίτες που θα εμφορούνται από μια άλλη οικονομική λογική, για να φέρουμε μια οικονομική ανάπτυξη που θα καταπολεμήσει την ανεργία;
      Άρα, λοιπόν, πείτε μας πού το πάτε, για να ξεκαθαρίσουμε τα πράγματα, διότι δεν ξέρετε πού το πάτε. Βεβαίως, ξέρετε. Η ψηφοθηρία είναι το μέγιστο επιδιωκόμενο, αλλά το θέμα είναι ότι και ο κόσμος πρέπει να καταλάβει ορισμένα πράγματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό θα κάνω, κύριε Πρόεδρε. Θα καταχραστώ την ανοχή σας. 
      Και, βέβαια, το δημογραφικό θέμα συναρτάται με το μεταναστευτικό θέμα και θα πρέπει να το πούμε εδώ πέρα ξεκάθαρα. Υπάρχει μια μελέτη –για την οποία θα σας πω, έχω σημειώσει και τα ονόματα των μελετητών- που είναι πολύ ενδιαφέρουσα να τη διαβάσετε. Είναι η μελέτη των Σαρρή-Ζωγραφάκη που καταλήγει στα εξής δύο πολύ σημαντικά συμπεράσματα που έχουν σχέση με το αντικείμενο που συζητάμε τώρα. Λέει ότι για κάθε πέντε μετανάστες, δύο Έλληνες χάνουν τη θέση εργασίας τους! Για κάθε πέντε μετανάστες, δύο Έλληνες βρίσκονται στο περιθώριο της ανεργίας! Αυτό είναι το πρώτο συμπέρασμα. 
      Το δεύτερο συμπέρασμα που είναι πάρα πολύ σημαντικό, είναι το εξής. Θα πρέπει να δεχθούμε ότι τα μακροοικονομικά μεγέθη της οικονομίας έχουν ευνοηθεί από το κύμα της μετανάστευσης. Τι συμβαίνει όμως; Έχουν πληγεί τα ελληνικά νοικοκυριά που έχουν επικεφαλής ανειδίκευτο εργάτη. Ξέρετε τι σημαίνει αυτό στην πραγματικότητα τώρα; Σημαίνει ότι το χάσμα μεταξύ φτωχών και πλουσίων νοικοκυριών έχει διευρυνθεί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ να ολοκληρώσετε, κύριε Ροντούλη. 
      ΑΣΤΕΡΙΟΣ ΡΟΝΤΟΥΛΗΣ: Μισό λεπτό, κύριε Πρόεδρε. 
      Γιατί έχει διευρυνθεί; Διότι έχει μεγαλώσει η ανισοκατανομή πλούτου μεταξύ φτωχών και πλουσίων λόγω ακριβώς της μετανάστευσης. 
      Άρα, λοιπόν, ανεργία και ακρίβεια –θα πρέπει να δούμε κατάματα την πραγματικότητα- συνυφαίνονται και με τη λαθρομετανάστευση. Αυτό περιμέναμε από την Κυβέρνηση της Νέας Δημοκρατίας να μπορεί να το εκστομίσει. Όμως, δεν μπορείτε να μιλάτε περί φιλελευθέρου χώρου, περί μεσαίου και φτιασιδώματα ωραία! 
      Σας ευχαριστώ πάρα πολύ για την ανοχή σας, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Αρχίζετε με θέματα ξένα προς το νομοσχέδιο και μετά θέλετε παράταση χρόνου. 
      ΙΩΑΝΝΗΣ ΔΡΙΒΕΛΕΓΚΑΣ: Αλληλεγγύη Θεσσαλών. 
      ΑΣΤΕΡΙΟΣ ΡΟΝΤΟΥΛΗΣ: Γι’ αυτό είπα «ευχαριστώ». 
      ΠΡΟΕΔΡΕΥΩΝ (Γεώργιος Σούρλας): Η κυρία Υπουργός έχει το λόγο, για να ολοκληρώσουμε τη συζήτησή μας. 
      Κυρία Υπουργέ, θα σας φτάσουν τα οκτώ με δέκα λεπτά; 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ποιος ξέρει, κύριε Πρόεδρε! Όλοι έχουν έμπνευση εδώ απόψε, οπότε δεν ξέρω τι μπορεί να θέλω να πω στο τέλος της ημέρας. 
      Κατ’ αρχάς, είμαι οκτώ χρόνια Βουλευτής και πάντα εκπλήσσομαι όταν ακούω αυτές τις τρομερές υπερβολές. Εκπλήσσομαι και δεν μπορώ να θυμηθώ τον εαυτό μου να έχω υπερβάλει σ' αυτό το σημείο. 
      Θέλω, όμως, να είμαι συγκεκριμένη και να απαντήσω σε διάφορα πράγματα που έχουν τεθεί εδώ, όπως έκανα και στις δύο ομιλίες και στην επιτροπή και στη συζήτηση που έγινε στην Ολομέλεια την προηγούμενη εβδομάδα. 
      Κατ΄ αρχάς αυτό το νομοσχέδιο δεν έχει σαν αρχή την καταπολέμηση της ανεργίας. Εδώ ερχόμαστε για να επιμηκύνουμε ένα δείκτη προστασίας προς τους απολυμένους ετών από εταιρείες, για τις οποίες θα μπορούσα να πω ότι επί ΠΑ.ΣΟ.Κ. υπερδανειοδοτήθηκαν, δεν υπήρχε ένας σχεδιασμός, δεν υπήρχε μια προοπτική και οδηγήθηκαν σταδιακά και από τις παγκόσμιες συγκυρίες και από τις αλλαγές που έχουν συμβεί, ακόμα και από πολλά επιχειρηματικά προβλήματα που υπήρξαν, στο να φθίνουν. 
      Θα σας φέρω ένα παράδειγμα. Τα «ΛΙΠΑΣΜΑΤΑ» Δραπετσώνας είναι μια επιχείρηση που έκλεισε από την κυβέρνηση του ΠΑ.ΣΟ.Κ. Αποκλειστικά από την κυβέρνηση του ΠΑ.ΣΟ.Κ., η οποία μάλιστα είχε υποσχεθεί και μια τελείως διαφορετική μεταχείριση γι’ αυτούς τους εργαζόμενους!
      Όλα αυτά αποσιωπώνται εδώ. Και αναρωτιέμαι τελικά για το εξής: Οι πολίτες παίρνουν μια απολύτως αποσπασματική ενημέρωση για όλα τα θέματα που έχουν δημιουργηθεί και που κάθε κυβέρνηση, όπως και η σημερινή, έρχεται να λύσει. 
      Θα ήθελα προτού προχωρήσω σε πιο συγκεκριμένα πράγματα, να πω και κάτι άλλο. Θα ήθελα να πω ότι συνήθως εκείνοι οι οποίοι μιλούν μόνο γενικά, είναι και άνθρωποι που δεν έχουν ακόμα μπορέσει ή δεν τους έχει δοθεί η ευκαιρία να ασκήσουν και εκτελεστική εξουσία. 
    Εγώ θα έλεγα ότι οι γενικές πολιτικές, οι γενικές συλλήψεις για το πώς πρέπει να είναι οι πολιτικές, πράγματι έχουν μία αξία. 
    Όμως, όλοι όσοι έχουν ασκήσει εκτελεστική εξουσία γνωρίζουν ότι και αυτά τα μικρά μέτρα, τα επιμέρους μέτρα, όλα αυτά τα μέτρα τα οποία συζητάμε εδώ, τα πρακτικά μέτρα -πάρα πολλά από τα οποία περιλαμβάνονται σε άρθρα του νομοσχεδίου- είναι και αυτά τα οποία χρειάζονται να γίνουν, γιατί στη χώρα μας χρειάζονται νομοθετικές ρυθμίσεις για τα περισσότερα πράγματα. 
    Το νομοσχέδιο, λοιπόν, είναι προϊόν αυτής της καθημερινής δουλειάς και των πραγμάτων για τα οποία βλέπουμε ότι χρειάζεται να γίνουν παρεμβάσεις για να διορθωθούν και για να ωφεληθούν τελικά οι πολίτες και οι άνθρωποι οι οποίοι βάλλονται περισσότερο από θέματα που έχουν να κάνουν με ομαδικές απολύσεις από επιχειρήσεις που έκλεισαν για λόγους που προανέφερα.
    Επίσης, επανερχόμενη στο θέμα που αφορά το ποιο είναι το σχέδιο για την καταπολέμηση της ανεργίας, θα ήθελα να πω ότι η ανεργία καταπολεμάται μόνο με την ανάπτυξη και τις επενδύσεις. Η Κυβέρνηση της Νέας Δημοκρατίας, λοιπόν, έχει δώσει ιδιαίτερη έμφαση στο να δοθούν κίνητρα για να δημιουργηθούν νέες επενδύσεις. Όμως, όλα αυτά τα έχουμε πει κατ’ επανάληψη και δεν θα ήθελα να σταθώ περισσότερο. 
    Σε συνδυασμό με όλα αυτά τα μέτρα για την οικονομική ανάπτυξη και για να αναθερμανθεί η οικονομία και να μπορέσουμε να διατηρήσουμε υψηλούς αναπτυξιακούς ρυθμούς, θα πω επίσης ότι στο κομμάτι που έχει να κάνει με τη στήριξη των εργαζομένων ή των ανέργων –οι οποίοι ελπίζουμε μόνο πρόσκαιρα να μείνουν στην ανεργία- υπάρχει η εξατομικευμένη στήριξη και η προσέγγιση από τον κατά πολύ αναβαθμισμένο Ο.Α.Ε.Δ., οι ενεργητικές πολιτικές για την απασχόληση -για τις οποίες και εσείς έχετε μιλήσει, αλλά και εμείς οι ίδιοι εφαρμόζουμε- καθώς και η κατάρτιση και η επανακατάρτιση που δεν αφορά μόνο τους ανέργους. 
    Όσοι έχετε περάσει και από διάφορες θέσεις ευθύνης και στην Ευρώπη γνωρίζετε πολύ καλά ότι στην Δ΄ Προγραμματική Περίοδο θα δοθεί ιδιαίτερη έμφαση και στις μικρομεσαίες επιχειρήσεις, ώστε να μπορούν όλοι να έχουν μερτικό και ώστε σε κρίσιμες φάσεις να προλάβουμε τον εργαζόμενο από το να μη χάσει το «τρένο» των δεξιοτήτων και των ικανοτήτων που χρειάζεται, έτσι ώστε και στην ανεργία να βγει, αυτή να είναι πάρα πολύ πρόσκαιρη. Αυτός είναι ο στόχος. 
    Συγκεκριμένα, λοιπόν, και για την περιφέρεια για την οποία λέτε ότι δεν υπάρχει σχεδιασμός, δεν υπάρχουν μέτρα και δεν υπάρχει σχέδιο, ξέρετε πολύ καλά ότι έχουν γίνει κατ’ επανάληψη ολοκληρωμένες παρεμβάσεις με πακέτα μέτρων και επιδοτήσεων και για νέες θέσεις εργασίας και για κατάρτιση και για επανακατάρτιση και για αυτοαπασχόληση. Όλα αυτά γίνονται. Μάλιστα, πολλές φορές έχουν πραγματικά βοηθήσει τους τοπικούς πληθυσμούς στο να μπορέσουν να μπουν ξανά στην αγορά εργασίας γρήγορα. Αυτά τα μέτρα, λοιπόν, θα συνεχίσουν να παίρνονται και ακόμα πιο στοχευμένα. 
    Θα ήθελα, λοιπόν, να αναφερθώ σε μερικά πράγματα τα οποία ειπώθηκαν εδώ. 
    Το πρώτο πράγμα αφορά μία κριτική που ακούστηκε για το θέμα της διάταξης που αφορά τους καταρτιζόμενους. Θα ήθελα, λοιπόν, να πω ότι εάν δεν θέλαμε να ρυθμίσουμε, αν δεν αντιλαμβανόμαστε αυτά τα προβλήματα, αν δεν είχαν έλθει οι σύλλογοι, τα σωματεία και οι φορείς να κάνουν παρατηρήσεις, δεν θα νομοθετούσαμε. Δεν υπήρχε κανένας λόγος να αντιμετωπίσουμε το θέμα. 
    Όπως είπα και στην Ολομέλεια την προηγούμενη εβδομάδα, ο σκοπός αυτής της διάταξης είναι εκτός από την επίτευξη επαρκούς επιπέδου προστασίας των εκπαιδευόμενων-καταρτιζόμενων κατά τη διάρκεια πραγματοποίησης της πρακτικής τους άσκησης και η λήψη των αναγκαίων μέτρων, προκειμένου να αποφευχθούν φαινόμενα κάλυψης πραγματικών θέσεων εργασίας από καταρτιζόμενους εκπαιδευόμενους.
    Επανέρχομαι, λοιπόν, και λέω ότι ο λόγος που φθάσαμε να προτείνουμε αυτήν τη διάταξη και να ζητούμε από τη Βουλή να την ψηφίσει, είναι διότι υπάρχει ανάγκη –κάτι που βλέπουμε- και όχι μόνο σ’ έναν τομέα, αλλά σε πάρα πολλούς και διαφορετικούς τομείς που καλύπτονται από διάφορα Υπουργεία.
    Σε ό,τι αφορά τις διάφορες ρυθμίσεις που γίνονται, πριν από αυτήν την Κυβέρνηση, αλλά και με αυτήν την Κυβέρνηση, υπήρχαν διάφορα πάρα πολύ έντονα προβλήματα, τα οποία και το ΠΑ.ΣΟ.Κ. και εμείς στη συνέχεια με ad hoc ρυθμίσεις προσπαθήσαμε να αντιμετωπίσουμε. Διότι πραγματικά ήταν πάρα πολύ πιεστικά και συγκεντρωμένα σε ορισμένες περιοχές της χώρας, όπως ήταν τα θέματα των Κλωστηρίων Ναούσης ή τα θέματα της ζάχαρης. 
    Έγιναν, λοιπόν, ρυθμίσεις και πάρθηκαν μέτρα για να μπορέσουν να αντιμετωπισθούν αυτά τα έκτακτα περιστατικά. Σε συνδυασμό μ’ αυτές τις ad hoc ρυθμίσεις, η Κυβέρνηση έρχεται με μία σειρά από νέα εργαλεία και νέα μέτρα, για να μπορέσει να δημιουργήσει μία συνολικότερη προσέγγιση για το θέμα. 
	Πάντως, θέλω να πω το εξής: Πρώτο μας μέλημα είναι να μπορέσουν οι άνθρωποι να εργαστούν. Να ενεργοποιήσουμε, να ισχυροποιήσουμε ακόμη περισσότερο, ώστε να είναι αποτελεσματικές οι ενεργητικές πολιτικές απασχόλησης. Διότι τελικά θέλω να πιστεύω ότι κανείς δεν αποσκοπεί σ’ ένα απλό επίδομα. Αυτή είναι η λύση της ανάγκης που έχει δημιουργηθεί για πολλούς συμπολίτες μας, οι οποίοι πραγματικά είναι σε συγκεκριμένες περιοχές, όπου η αγορά εργασίας είναι μικρή και δυσκολεύονται ιδιαιτέρως να επανενταχθούν. 
	Τώρα, σε ό,τι έχει να κάνει με τους γιατρούς εργασίας…
	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
	Λίγη υπομονή, κύριε Πρόεδρε. Δεν θα μακρηγορήσω. Εν πάση περιπτώσει, θέλω να απαντήσω στα συγκεκριμένα θέματα, στο βαθμό που έχω σημειώσει και μπορώ. 
	Σε ό,τι αφορά, λοιπόν, το θέμα των γιατρών εργασίας, η αλήθεια είναι ότι υπάρχει ένα πρόβλημα. Όλοι το παραδέχονται. Γι’ αυτό και δίνεται αυτή η συγκεκριμένη παράταση. Όλοι γνωρίζουμε ότι είναι ιδιαίτερα σημαντική η ειδικότητα των γιατρών εργασίας. Πράγματι, εδώ χρειάζεται μια συνεργασία που έχει ξεκινήσει και πολύ καλά…
	ΑΣΤΕΡΙΟΣ ΡΟΝΤΟΥΛΗΣ: Σας καταθέσαμε μια προσθήκη.
    	ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ναι, την είδα, αλλά δεν έχω ακόμη ολοκληρώσει. 
    	Κοιτάξτε, το πρώτο πράγμα που έχει να κάνει το Υπουργείο Υγείας και έχει δεχθεί να το κάνει -ήδη το συζητήσαμε σε μία σύσκεψη, όπως συζητήσαμε και για άλλα θέματα με τον Υφυπουργό σήμερα- είναι από τη φετινή χρονιά που θα βγουν οι καινούργιες θέσεις να προστεθούν άλλες είκοσι-εικοσιπέντε θέσεις για ειδικότητα στην ιατρική της εργασίας. Αυτό, βεβαίως, δεν λύνει το πρόβλημα και δεν χρειάζεται να το πω εγώ. 
    Υπάρχουν, λοιπόν, άνθρωποι που και με βάση τη ρύθμιση που έχουμε εδώ έχουν μια συσσωρευμένη εμπειρία. Αυτοί οι άνθρωποι χρειάζονται να κάνουν μια σειρά από ταχύρρυθμα σεμινάρια, μια εκπαίδευση, εν πάση περιπτώσει. Όλα αυτά είναι στη διαδικασία να οργανώνονται. 
    Με διαβεβαίωσαν μάλιστα από το Υπουργείο Υγείας ότι μέσα στο καλοκαίρι θα γίνει η πρόσκληση προς τους ενδιαφερόμενους που ήδη έχουν ασκήσει καθήκοντα γιατρού εργασίας, να μπουν μέσα, να περάσουν αυτήν την εξειδίκευση, να μπορούν στη συνέχεια να κάνουν και αυτοί πρακτική σε νοσοκομεία. 
    Όλα αυτά είναι και πιεστικά από την πλευρά του Υπουργείου Απασχόλησης και σε πολύ στενή συνεργασία με το Υπουργείο Υγείας προχωρούν. Στόχος μας είναι να τελειώσουμε με αυτό το θέμα, γιατί όλοι αντιλαμβανόμαστε ότι επί σειρά ετών υπήρχε ένα κενό. Και όλοι, επίσης, αντιλαμβανόμαστε και τη σημασία που έχει ο γιατρός εργασίας για τις επιχειρήσεις. Υπάρχουν πολύ συγκεκριμένοι νόμοι που λένε ότι για επιχειρήσεις από πενήντα και άνω πρέπει να υπάρχει γιατρός εργασίας. Στη σύγχρονη, λοιπόν, ανάγκη απαντούμε με σύγχρονες λύσεις. 
    ΑΣΤΕΡΙΟΣ ΡΟΝΤΟΥΛΗΣ: Για την προσθήκη δεν μας είπατε!
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σχετικά, λοιπόν, με την προσθήκη θα πω τα εξής: 
    Ήταν κάτι που μας το είπε και ο κ. Μελάς στην επιτροπή, αλλά δεν μπορούμε να την εφαρμόσουμε και να την αποδεχθούμε, γιατί θα είναι πολύ δύσκολη εφαρμογή. Αυτό που μας ενδιαφέρει είναι να…
    ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Κυρία Υπουργέ, όλοι μας είχαμε πει ότι θα πρέπει να προτιμώνται οι γιατροί εργασίας με την ειδικότητα. 
    ΑΣΤΕΡΙΟΣ ΡΟΝΤΟΥΛΗΣ: … (δεν ακούστηκε)
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Ροντούλη, δημιουργείτε θέμα. Σας απάντησα. 
    ΑΣΤΕΡΙΟΣ ΡΟΝΤΟΥΛΗΣ: Μα, το αυτονόητο ζητάμε.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Ροντούλη, μπορεί να διαφωνείτε. Όμως, σας δίνω μια απάντηση. Μπορεί να μην είναι πειστική. Όμως, σας λέω ότι είναι ένα θέμα που το εξετάσαμε και δεν θα υιοθετήσουμε αυτήν την πρόταση αυτήν τη στιγμή. Σημασία για μας έχει…
      ΑΣΤΕΡΙΟΣ ΡΟΝΤΟΥΛΗΣ: …(δεν ακούστηκε)
    	ΠΡΟΕΔΡΕΥΩΝ (Γεώργιος Σούρλας): Μα, κύριε Ροντούλη, θα υπαγορεύσετε και θα επιβάλετε την άποψή σας στην Υπουργό; Αυτή είναι η άποψη και η θέση της. Τι να κάνουμε τώρα; 
    ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, υπάρχει και η λογική, η οποία παραβιάζεται. 
    ΠΡΟΕΔΡΕΥΩΝ (Γεώργιος Σούρλας): Το είπατε. Όμως, δεν θα επιβάλουμε και δεν θα υπαγορεύσουμε.
    ΑΣΤΕΡΙΟΣ ΡΟΝΤΟΥΛΗΣ: Το αυτονόητο ζητάμε, κύριε Πρόεδρε!
    ΠΡΟΕΔΡΕΥΩΝ (Γεώργιος Σούρλας): Ε, τι να κάνουμε, κύριε Ροντούλη; Το είπατε. Τελειώσαμε. Έτσι, πρέπει να γίνεται. Τι να κάνουμε; Αυτή είναι η δημοκρατία. 
    ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Ακυρώνουμε στην πράξη την ειδικότητα. Αυτό είναι το αυτονόητο. 
    ΠΡΟΕΔΡΕΥΩΝ (Γεώργιος Σούρλας): Κυρία Περλεπέ, σας παρακαλώ! Μη διακόπτετε! Θέσατε παράτυπα ένα θέμα. Εγώ σας το επέτρεψα. Η Υπουργός απαντάει. Ο καθείς αναλαμβάνει τις ευθύνες του και προχωράμε. Τι να κάνουμε; Δεν γίνεται να επιβάλουμε τις απόψεις μας. 
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σε σχέση με ένα άλλο θέμα, που έθεσε ο κ. Λεβέντης, και το έχω απαντήσει ήδη, αλλά θα το απαντήσω για άλλη μια φορά, επειδή ετέθη το θέμα των επαγγελματικών ασθενειών στη χώρα μας, σας ενημερώνω ότι ολοκληρώθηκε η φάση επικαιροποίησης και αναμόρφωσής του. Το έργο της επιτροπής συνεχίζεται για τη διαμόρφωση των κριτηρίων και των προϋποθέσεων για την καταγραφή και τον προσδιορισμό των περιστατικών. Είναι μια εκκρεμότητα ετών που κλείνει με θετικό τρόπο. 
    Θα ήθελα, επίσης, να αναφερθώ στο θέμα της «TVX HELLAS». 
     Ο νόμος που ψήφισε η κυβέρνηση του ΠΑ.ΣΟ.Κ. το Ιανουάριο του 2004 ήταν πάρα πολύ σαφής. Λέει ρητά ότι πράγματι εργαζόμενοι οι οποίοι είχαν –θα το πω τώρα με δικά μου λόγια- είχαν συμπληρώσει αρκετά ένσημα ώστε να μπορούν να βγουν στην σύνταξη αλλά δεν είχαν την ηλικία, θα έμπαιναν σε αυτό το ειδικό πρόγραμμα όπου θα είχαν μόνο ιατροφαρμακευτική περίθαλψη και όχι ένσημα, γιατί ήδη είχαν τα ένσημα που χρειάζονταν για να βγουν στη σύνταξη.
     ΄Ηταν πάρα πολύ σαφής ο νόμος, υπάρχει όμως πράγματι ένα θέμα. Και οι συνάδελφοι Βουλευτές έχουν υποστηρίξει με ιδιαίτερο ζήλο την παροχή ασφάλισης σε εκείνους τους σαράντα πέντε όπως λέτε ότι είναι, που ήδη έχουν αρκετά ένσημα για να βγουν στη σύνταξη, αλλά το 2004 είπαμε ότι ήταν πάρα πολύ νέοι και δεν μπορούσαν να βγουν ήδη από τότε. 
     Το σωματείο ήρθε και σήμερα. Εκτός από την πίεση λοιπόν των Βουλευτών, την παρότρυνση του Προέδρου κ. Σούρλα, στο Προεδρείο, ήταν και οι εργαζόμενοι σήμερα πάλι στο Υπουργείο για να το συζητήσουμε μαζί με τον πρόεδρο του Εργατικού Κέντρου αλλά και εκπροσώπους της Γ.Σ.Ε.Ε., γιατί πράγματι εδώ υπάρχει ένα αίτημα, το οποίο έχει και ένα οικονομικό κόστος. Είναι ένα πρόγραμμα του Υπουργείου Οικονομίας. 
     Αυτό που είπα στους εργαζόμενους και το λέω και εσάς, είναι ότι αυτό το θέμα θα το δούμε. Μόλις έχω κάτι καινούργιο να σας πω, με το πνεύμα το οποίο έχετε αναπτύξει όλοι εδώ, γιατί βλέπω τη δυσκολία που υπάρχει και το πρόβλημα που έχει δημιουργηθεί από το νόμο ο οποίος…
     ΙΩΑΝΝΗΣ ΔΡΙΒΕΛΕΓΚΑΣ: ΄Αμεσα;
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Κοιτάξτε, εγώ προσπαθώ να είμαι πάντα άμεση.
     ΙΩΑΝΝΗΣ ΔΡΙΒΕΛΕΓΚΑΣ: Άμεσα, σε τέσσερα χρόνια;
      ΠΡΟΕΔΡΕΥΩΝ (Γεώργιος Σούρλας): Να πάτε στο Υπουργείο να τα πείτε αυτά, κύριε Δριβελέγκα. Δεν υπάρχει μόνον η Αίθουσα της Βουλής, υπάρχει και το Υπουργείο. Εκεί να πάτε να τα πείτε. 
     ΙΩΑΝΝΗΣ ΔΡΙΒΕΛΕΓΚΑΣ: Τα έχω πει.
      ΠΡΟΕΔΡΕΥΩΝ (Γεώργιος Σούρλας): Να τα πείτε ακόμη μια φορά.
     ΙΩΑΝΝΗΣ ΔΡΙΒΕΛΕΓΚΑΣ: Να μας πει σ’ ένα μήνα.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  ‘Όλα είναι άμεσα.
      ΠΡΟΕΔΡΕΥΩΝ (Γεώργιος Σούρλας): Είναι θέμα του Υπουργείου Οικονομικών.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας: Κοιτάξτε, είναι ένα θέμα του Υπουργείου Οικονομίας. Είναι ένα θέμα που θα το θέσω ευθύς αμέσως, το είπα και στους εργαζόμενους. Δεν έχω κανένα λόγο να σας πω κάτι για το οποίο δεν μπορώ να προσδιορίσω επακριβώς το διάστημα. Σίγουρα όμως έχετε αναπτύξει μια επιχειρηματολογία εδώ στην Αίθουσα, την οποία λαμβάνω πάρα πολύ σοβαρά υπ’όψιν.
      Το μόνο που μπορώ να πω αυτήν την ώρα χωρίς να δεσμευτώ περαιτέρω είναι ότι πράγματι αυτό το θέμα το οποίο σας λέω ότι ξεκίνησε τον Ιανουάριο του 2004, με τον τρόπο με τον οποίο προσδιορίστηκε ακριβώς η διάταξη του νόμου, και θα κοιτάξω να συνεννοηθώ με το Υπουργείο Οικονομίας για να δούμε πως μπορούμε να προχωρήσουμε. 
      Νομίζω ότι κάλυψα τα περισσότερα θέματα. Θα ήθελα να σας ευχαριστήσω όλους για τη συνεργασία. Πιστεύω πως…
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Μην αρχίσουμε πάλι νέο κύκλο συζήτησης. 
      ΠΑΝΑΓΙΩΤΗΣ ΛΑΦΑΖΑΝΗΣ: Καταθέσαμε μια τροπολογία. Για την τροπολογία, θα πείτε κάτι; 
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Κύριε Λαφαζάνη, σας είπα και κατ’ ιδίαν που συζητήσαμε …
      ΠΑΝΑΓΙΩΤΗΣ ΛΑΦΑΖΑΝΗΣ: Καταθέσαμε επίσης και μια άλλη τροπολογία για τους εκπαιδευτικούς. 
     ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Αυτήν τη στιγμή δεν θα αλλάξουμε τίποτα, δεν θα κάνουμε κάποιες νομοτεχνικές βελτιώσεις. ‘Όμως, τα έχω λάβει και αυτά σοβαρά υπ’όψιν μου, θα τα εξετάσουμε και θα σας πω στη συνέχεια τι θα γίνει. 
    ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Ροντούλη ρωτήστε τώρα πριν κατέβει η κυρία Υπουργός από το Βήμα για να μην πάρετε πάλι το λόγο.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Σας ευχαριστώ όλους. Νομίζω ότι αυτό το νομοσχέδιο δίνει λύσεις. Επανέρχομαι και λέω ότι θεωρώ ιδιαίτερα κομβικής σημασίας το γεγονός ότι προσπαθούμε να δημιουργήσουμε βιώσιμες δομές με το Κοινοτικό Πλαίσιο Στήριξης και γι’ αυτό η Εστία, ο κατ’ εξοχήν κοινωνικός φορέας, θα αναλάβει το πρόγραμμα της τοποθέτησης των δεκαοκτώ χιλιάδων παιδιών περίπου στο σύστημα των βρεφονηπιακών σταθμών, στα πλαίσια της ενίσχυσης της γυναικείας απασχόλησης, της μητέρας εργαζόμενης, που έχει ιδιαίτερη ανάγκη.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Θέλετε να ρωτήσετε κάτι, κύριε Ροντούλη;
      ΑΣΤΕΡΙΟΣ ΡΟΝΤΟΥΛΗΣ: Για τριάντα δεύτερα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Πάρα πολύ σύντομα για να μην κάνουμε νέο κύκλο αγορεύσεων.
      Ορίστε, έχετε το λόγο.
      ΑΣΤΕΡΙΟΣ ΡΟΝΤΟΥΛΗΣ: Κυρία Υπουργέ, σας ρώτησα για το Ειδικό Ταμείο Κοινωνικής Αλληλεγγύης. Είναι ανενεργό. Δεν κάνατε την παραμικρή νύξη. 
      Επίσης, κύριε Πρόεδρε, θέλω να σας πω το εξής και απευθύνομαι προσωπικά. Είπατε πολύ σωστά ότι η Δημοκρατία έχει κάποιους κανόνες. Ωραία!
    Όταν, όμως, γίνεται μια δημοκρατική συζήτηση, όπως εδώ, σημαίνει ότι και η άλλη πλευρά έχει διάθεση να ακούσει κάποια πράγματα. Καταλαβαίνω να υπάρχουν αποκλίνουσες θέσεις όσον αφορά ζητήματα πολιτικής αντίληψης, αλλά είναι εντελώς διαφορετικό πράγμα να κλείνουμε τα αφτιά μας μπροστά στο αυτονόητο της λογικής. Υπάρχει μια μεγάλη αδικία και το καταγγέλλουμε, εις βάρος των ιατρών με ειδικότητα την ιατρική της εργασίας.
    ΠΡΟΕΔΡΕΥΩΝ (Γεώργιος Σούρλας): Το είπατε αυτό.
    ΑΣΤΕΡΙΟΣ ΡΟΝΤΟΥΛΗΣ: Αλλά δεν ακούμε τίποτα. Ανώφελη κουβέντα κάνουμε.
    ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, το Προεδρείο δεν μπορεί να επιβάλει στον Υπουργό να απαντάει ή τι θα απαντάει.
    ΑΣΤΕΡΙΟΣ ΡΟΝΤΟΥΛΗΣ: Σωστά. Για άλλους το είπα.
    ΠΡΟΕΔΡΕΥΩΝ (Γεώργιος Σούρλας): Ούτε οι Βουλευτές μπορούν να επιβάλουν να απαντάει ό,τι εκείνων τους αρέσει.
    ΑΣΤΕΡΙΟΣ ΡΟΝΤΟΥΛΗΣ: Έχετε δίκιο.
    ΠΡΟΕΔΡΕΥΩΝ (Γεώργιος Σούρλας): Ο κ. Λαφαζάνης έχει το λόγο.
    ΠΑΝΑΓΙΩΤΗΣ ΛΑΦΑΖΑΝΗΣ: Εδώ υπάρχουν τροπολογίες που κατατίθενται από την πλευρά της Αντιπολίτευσης. Εμείς καταθέσαμε μια τροπολογία εκ μέρους του ΣΥ.ΡΙΖ.Α., η οποία είναι εμπρόθεσμη. Νομίζω ότι μια ανάλογου περιεχομένου τροπολογία έχουν καταθέσει συνάδελφοι από Αξιωματική Αντιπολίτευση. Επ’ αυτού πρέπει να γίνεται και μια τοποθέτηση από την πλευρά της κυρίας Υπουργού, όταν μάλιστα επανειλημμένα έχουμε τοποθετηθεί και με την πρωτολογία μας και με την εισήγησή μας και επί της συγκεκριμένης διάταξης και επί της τροπολογίας μας. Εδώ δεν ακούσαμε μια επιχειρηματολογία. Δεν λέει κανείς «ναι, όχι, προβληματίζομαι». Αυτά τα οποία προτείνονται έχουν βάση, έχουν λογική; Αν δεν είναι έτοιμη τώρα η κυρία Υφυπουργός –που κανονικά θα έπρεπε να ήταν έτοιμη να δώσει και λύσεις- έχει χρονοδιάγραμμα για να απαντήσει θετικά σε προβλήματα τα οποία είναι εύλογα; Και έχουμε επιχειρηματολογήσει με αδιάσειστα στοιχεία επ’ αυτών. Νομίζω ότι θα άξιζε τον κόπο μία περισσότερη τοποθέτηση από την πλευρά της κυρίας Υφυπουργού.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λαφαζάνη.
    Η κυρία Υπουργός έχει το λόγο.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κατά βάση έχουμε τελειώσει. Αλλά θα ήθελα να πω τα εξής στον κ. Ροντούλη.
    Ο κ. Ροντούλης πραγματικά με πολύ γλαφυρό τρόπο μπορεί να τοποθετείται πάνω στα θέματα. Θεωρώ ότι μερικές φορές, όμως, ξεπερνάει και τα όρια.
    ΑΣΤΕΡΙΟΣ ΡΟΝΤΟΥΛΗΣ: Μα, τι λέτε τώρα;
    ΠΡΟΕΔΡΕΥΩΝ (Γεώργιος Σούρλας): Είναι δικαίωμά του να ξεπερνάει τα όρια. Το προσδιορίζει ο ίδιος.
    ΑΣΤΕΡΙΟΣ ΡΟΝΤΟΥΛΗΣ: Ποια όρια ξεπεράσαμε;
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Δεν μπορώ να πω μια πρόταση; Θα υπάρχει λογοκρισία;
    ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Ροντούλη.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Ροντούλη, δεν μπορείτε να λέτε ότι δεν απαντάμε ή δεν συζητούμε. Νομίζω πως κάνετε πολύ μεγάλο λάθος.
    ΑΣΤΕΡΙΟΣ ΡΟΝΤΟΥΛΗΣ: Ποια γλαφυρότητα…
    ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, μη διακόπτετε.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Πήρα το λόγο για να σας απαντήσω.
    Εκτός από τα αποσπασματικά μέτρα, τα ad hoc που έχουν επιλεγεί ως μέθοδος για δύσκολες περιπτώσεις, η Κυβέρνηση προχώρησε στη θεσμοθέτηση νέων εργαλείων –αν προσέξατε τι είπα- για να μπορεί να αντιμετωπιστεί συνολικά το θέμα. Ένα απ’ αυτά είναι το Ταμείο Κοινωνικής Συνοχής για την καταπολέμηση της φτώχειας και το άλλο είναι το περίφημο Ε.Τ.Κ.Α., το οποίο βρίσκεται στη διαδικασία των υπουργικών αποφάσεων. Ήδη έχει γίνει μια συνεδρίαση. Πάρα πολλοί απ’ αυτούς που θεωρούν ότι μπορούν να ενταχθούν στο Ε.Τ.Κ.Α., ομαδικά απολυμένοι, έχουν κάνει αιτήσεις.
    Άρα, αυτό που λέω εγώ είναι ότι η Κυβέρνηση χρησιμοποιεί όλα τα εργαλεία που έχει στη διάθεσή της ώστε να αντιμετωπίσει συνολικά το θέμα: και ενεργητικές πολιτικές και μέτρα τα οποία βοηθούν ανθρώπους οι οποίοι είναι μεγαλύτερης ηλικίας.
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί των άρθρων και των τροπολογιών του σχεδίου νόμου του Υπουργείου Απασχόλησης και Κοινωνικής Προστασίας: «Θέματα Ειδικών Επιδοτήσεων Ανεργίας και άλλες διατάξεις» και θα γίνει η ψήφισή τους χωριστά.
    Ερωτάται το Σώμα: Γίνεται δεκτό το άρθρο 1 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ομοφώνως ως έχει.
    Ερωτάται το Σώμα: Γίνεται δεκτό το άρθρο 2 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ομοφώνως ως έχει.
    Ερωτάται το Σώμα: Γίνεται δεκτό το άρθρο 3 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΙΚΑΤΕΡΙΝΗ ΠΕΡΛΕΠΕ ΣΗΦΟΥΝΑΚΗ: Κατά πλειοψηφία.
    ΙΩΑΝΝΗΣ ΖΙΩΓΑΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό κατά πλειοψηφία ως έχει.
    Ερωτάται το Σώμα: Γίνεται δεκτό το άρθρο 4 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ομοφώνως ως έχει.
    Ερωτάται το Σώμα: Γίνεται δεκτό το άρθρο 5 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΙΩΑΝΝΗΣ ΖΙΩΓΑΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό κατά πλειοψηφία ως έχει.
    Ερωτάται το Σώμα: Γίνεται δεκτό το άρθρο 6 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό κατά πλειοψηφία ως έχει.
    Ερωτάται το Σώμα: Γίνεται δεκτό το άρθρο 7 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΙΩΑΝΝΗΣ ΖΙΩΓΑΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό κατά πλειοψηφία ως έχει.
    Ερωτάται το Σώμα: Γίνεται δεκτό το άρθρο 8 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό ομοφώνως ως έχει.
    Ερωτάται το Σώμα: Γίνεται δεκτό το άρθρο 9 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό κατά πλειοψηφία ως έχει.
    Ερωτάται το Σώμα: Γίνεται δεκτή η τροπολογία με γενικό αριθμό 209 και ειδικό  23;
    ΠΟΛΛΟΙ ΒΟΥΛΕΥΤΕΣ: Δεκτή, δεκτή.
    ΠΑΝΑΓΙΩΤΗΣ ΛΑΦΑΖΑΝΗΣ:  Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 209 και ειδικό 23 έγινε δεκτή κατά πλειοψηφία.
    Ερωτάται το Σώμα: Γίνεται δεκτή η τροπολογία με γενικό αριθμό 215 και ειδικό 26;
    ΠΟΛΛΟΙ ΒΟΥΛΕΥΤΕΣ: Δεκτή, δεκτή.
    ΠΑΝΑΓΙΩΤΗΣ ΛΑΦΑΖΑΝΗΣ:  Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 215 και ειδικό 26 έγινε δεκτή κατά πλειοψηφία.
    Ερωτάται το Σώμα: Γίνεται δεκτή η τροπολογία με γενικό αριθμό 216 και ειδικό  27;
    ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
    ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 216 και ειδικό 27 έγινε δεκτή ομόφωνα.
    Εισερχόμαστε στην ψήφιση του ακροτελεύτιου άρθρου.
    Ερωτάται το Σώμα: Γίνεται δεκτό το ακροτελεύτιο άρθρο;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Συνεπώς το ακροτελεύτιο άρθρο έγινε δεκτό κατά πλειοψηφία.
    Συνεπώς το νομοσχέδιο του Υπουργείου Απασχόλησης και Κοινωνικής Προστασίας: «Θέματα Ειδικών Επιδοτήσεων Ανεργίας και άλλες διατάξεις» έγινε δεκτό επί της αρχής και επί των άρθρων.
    Η ψήφισή του στο σύνολο αναβάλλεται για άλλη συνεδρίαση.
    Έχουν διανεμηθεί τα Πρακτικά των συνεδριάσεων της Τρίτης 13 Μαΐου 2008 και της Τετάρτης 14 Μαΐου 2008 και ερωτάται το Σώμα αν τα επικυρώνει.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τρίτης 13 Μαΐου  2008 και της Τετάρτης 14 Μαΐου 2008 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.55΄ λύεται η συνεδρίαση για αύριο ημέρα Τρίτη 27 Μαΐου 2008 και ώρα 19.00΄, με αντικείμενο εργασιών του Σώματος: Αποφάσεις Βουλής, λήψη απόφασης (ψηφοφορία) επί των αναθεωρητέων διατάξεων του Συντάγματος, σύμφωνα με τα άρθρα 110 του Συντάγματος και 119 του Κανονισμού της Βουλής, σύμφωνα με την ειδική ημερήσια διάταξη που έχει διανεμηθεί.
	Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
 

