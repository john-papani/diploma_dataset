Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΚΒ'

Δευτέρα 10 Μαΐου 1999

 

 

Αθήνα, σήμερα στις 10 Μαΐου 1999, ημέρα Δευτέρα και ώρα 18.19' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από την κ. Ελένη Ανουσάκη, Βουλευτή Αθηνών, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Τεχνολογικό Εκπαιδευτικό 'Ιδρυμα Μεσολογγίου Αιτωλ/νίας ζητεί την ένταξή του στο Τρίτο Κοινοτικό Πλαίσιο Στήριξης για την ίδρυση Κέντρων 'Ερευνας και την κάλυψη λειτουργικών δαπανών στο ΤΕΙ Μεσολογγίου. 

2) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Δήμος Αταλάντης Φθιώτιδας ζητεί τη διευθέτηση του θέματος της καλλιέργειας αγροτεμαχίων Α' κατηγορίας στην περιοχή του. 

3) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Εργατοϋπαλληλικό Κέντρο Βόλου Μαγνησίας διαμαρτύρεται για τις αλλεπάλληλες απολύσεις στις βιομηχανίες "ΒΙΣ Βόλου" και "ΙΜΑΣ". 

4) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Ανεξάρτητος Αγροτικός Σύλλογος Επαρχίας Αλμυρού ζητεί την ικανοποίηση οικονομικών αιτημάτων. 

5) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Λαογραφικός - Πολιτιστικός και Επιμορφωτικός 'Ομιλος Γλαφυριωτών ζητεί χρηματοδότηση για την οργάνωση και λειτουργία του κουκλοθεάτρου του. 

6) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Εργαζομένων Υπαλλήλων και Τεχνιτών στην επιχείρηση "Δ.Κελαϊδίτης και ΣΙΑ Α.Ε." ζητεί την καταβολή των δεδουλευμένων αποδοχών στα μέλη του. 

7) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Ομοσπονδία Οικοδόμων και Ξύλου Ελλάδας Τμήμα ΓΣΕΕ και Διεθνούς υποβάλλει πρόταση για τη συγχώνευση του Ταμείου Επικουρικής Ασφάλισης των εκπροσώπων και Υπαλλήλων και Εργατικών Επαγγελματικών Οργανώσεων στο ΙΚΑ - ΤΕΑΜ. 

8) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία οι Ιατροί του Κέντρου Υγείας Μυκόνου ζητούν την πλήρωση των κενών θέσεων ιατρών του Κέντρου Υγείας Μυκόνου. 

9) Οι Βουλευτές κύριοι ΝΙΚΟΛΑΟΣ ΛΕΒΟΓΙΑΝΝΗΣ και ΕΛΕΝΗ ΑΝΟΥΣΑΚΗ κατέθεσαν αναφορά με την οποία ο Δήμος Ιητών Κυκλάδων ζητεί την ίδρυση και λειτουργία Γραφείου Τουρισμού στην νήσο 'Ιο. 

10) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία το Νομαρχιακό Συμβούλιο Κυκλάδων ζητεί να μην καταργηθεί η Περιφέρεια Νοτίου Αιγαίου. 

11) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία Συμβασιούχοι Υπάλληλοι Περιφέρειας Νοτίου Αιγαίου ζητούν την τοποθέτησή τους σε θέσεις ιδιωτικού δικαίου αορίστου χρόνου. 

12) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία η Κοινότητα Φολέγανδρου Κυκλάδων ζητεί να επιτραπεί η κατασκευή μικρών έργων στους μικρούς ΟΤΑ. 

13) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία ο 'Επαρχος Θήρας ζητεί να δρομολογηθούν αεροσκάφη τύπου Boeing 737 επί καθημερινής βάσεως από και προς τη νήσο Σαντορίνη. 

14) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία ο Δήμαρχος Πάρου ζητεί να πωληθεί το κτίριο του "ΞΕΝΙΑ" απ' ευθείας στο Δήμο Πάρου. 

15) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία ο 'Επαρχος Πάρου ζητεί την επέκταση του διαδρόμου προσγείωσης αεροσκαφών του αεροδρομίου Πάρου. 

16) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία ο 'Επαρχος Μήλου ζητεί την πύκνωση των δρομολογίων της Ολυμπιακής Αεροπλοϊας από και προς τη νήσο Μήλο κατά τους θερινούς μήνες. 

17) Ο Βουλευτής Ηρακλείου κ. ΚΩΝ/ΝΟΣ ΜΠΑΝΤΟΥΒΑΣ κατέθεσε αναφορά με την οποία ο Σύνδεσμος Τεχνιτών Εργατών και Εργατριών Επεξεργασίας Σταφίδας ζητεί για την επίλυση του προβλήματος της διάθεσης σταφίδας να γίνει προσπάθεια αποστολής επισιτιστικής βοήθειας 3000 τόνων στους πρόσφυγες του Κοσσυφοπεδίου. 

18) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο κ. Γεώργιος Ζμπήτας του Λεωνίδα, κάτοικος Λάρισας ζητεί την άμεση αναγκαστική απαλλοτρίωση των ιδιοκτησιών του στην ανατολική παράκαμψη Λάρισας του Νομού Λάρισας. 

19) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ κατέθεσε αναφορά με την οποία ο Δήμος Καλλονής Λέσβου ζητεί την ενίσχυση του Αστυνομικού Τμήματος Καλλονής Λέσβου με δύο τουλάχιστον υπαξιωματικούς και τρεις αστυφύλακες. 

20) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία οι φοιτητές της Ιατρικής Σχολής Ηρακλείου ζητούν χορήγηση χάριτος για τον Αστέριο Μόσιο, κρατούμενο στις φυλακές Λάρισας. 

21) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία το Σωματείο Εργαζομένων ΕΚΑΒ Θεσσαλίας ζητεί τη νομοθετική ρύθμιση των εκτός έδρας μετακινήσεων των μελών του. 

22) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Σύλλογος Συμβασιούχων Πανεπιστημίου θεσσαλίας ζητεί την άμεση μετατροπή των συμβάσεων των μελών του σε συμβάσεις αορίστου χρόνου. 

23) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η 'Ενωση Ιατρών Νοσοκομείου - Κέντρων Υγείας Νομού Τρικάλων ζητεί την πλήρωση των κενών θέσεων ιατρών στο Νοσοκομείο και στα Κέντρα Υγείας του Νομού Τρικάλων. 

24) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Σύνδεσμος Ημερήσιων Περιφερειακών Εφημερίδων ζητεί να δοθεί στον περιφερειακό τύπο το ποσοστό που δικαιούται από τα διαφημιστικά προγράμματα του ευρύτερου δημόσιου τομέα. 

25) Ο Β' Αντιπρόεδρος της Βουλής και Βουλευτής Ξ;aθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύνδεσμος Ημερήσιων Περιφερειακών Εφημερίδων ζητεί να δοθεί στον περιφερειακό τύπο το ποσοστό που δικαιούται από τα διαφημιστικά προγράμματα του ευρύτερου δημόσιου τομέα. 

26) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Σύνδεσμος Αντιρρησιών Συνείδησης ζητεί την εξεύρεση πολιτικής λύσης στο πρόβλημα των αντιρρησιών μεγάλης ηλικίας. 

27) Ο Βουλευτής Ξάνθης κ. ΑΚΗΦΟΓΛΟΥ ΜΠΗΡΟΛ κατέθεσε αναφορά με την οποία ο Σύνδεσμος Αντιρρησιών Συνείδησης ζητεί την εξεύρεση πολιτικής λύσης στο πρόβλημα των αντιρρησιών μεγάλης ηλικίας. 

28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή αντιπλημμυρικών έργων στην παραλιακή ζώνη του Δήμου Ρίου Αχαϊας. 

29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η εξομοίωση των αποδοχών των ιατρών του ΙΚΑ με εκείνες των ιατρών των Κρατικών Νοσοκομείων. 

30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η πρόσληψη κτηνιάτρων για τον πλήρη έλεγχο της ποιότητας των κρεάτων που κυκλοφορούν στην ελληνική αγορά. 

31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρονται τα προβλήματα που προκάλεσε η απελευθέρωση των επαγγελματικών μισθώσεων στους καταστηματάρχες της πόλης των Πατρών Αχαϊας. 

32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον κίνδυνο καθυστέρησης έργων στο Νομό Αχαϊας από την έλλειψη αδρανών υλικών. 

33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η στεγανοποίηση του κτιρίου του ΠΠΝΠ Πατρών Αχαϊας. 

34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις επικίνδυνες διαστάσεις που έχει πάρει η διακίνηση και χρήση ναρκωτικών στην πόλη των Πατρών Αχαϊας. 

35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο έλεγχος των διαστάσεων των περιπτέρων στην πόλη των Πατρών Αχαϊας. 

36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η ρύπανση που υπάρχει στο ποτάμι Διακονιάρη της περιοχής Αγ.Ιωάννη Πράτσικα Πατρών Αχαϊας. 

37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να χορηγηθεί αξονικός τομογράφος στο Νοσοκομείο "'Αγ. Ανδρέας" Πατρών Αχαϊας. 

38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη τήρησης της εγκυκλείου για τη διάθεση τροφών υψηλής βιολογικής αξίας στα σχολικά κυλικεία. 

39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα οικονομικά προβλήματα που αντιμετωπίζουν οι μικρομεσαίες επιχειρήσεις. 

40) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη διακοπή ηλεκτρικού ρεύματος από τη ΔΕΗ στην περιοχή Ερυμάνθειας Αχαϊας. 

41) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη μέτρων για τη στήριξη της επιχειρηματικής δραστηριότητας στην Πελοπόννησο και τη Δυτική Ελλάδα. 

42) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο αναφέρεται πως στο νεοσύστατο Δήμο Ωλενίας Πατρών Αχαϊας οι κοινότητες που τον απαρτίζουν επικοινωνούν μεταξύ τους με υπεραστική τηλεφωνία. 

43) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία οι εργαζόμενοι σε ΟΤΑ Λάρισας ζητούν επίλυση του εργασιακού τους προβλήματος. 

44) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Νομαρχιακή Αυτοδιοίκηση Κυκλάδων ζητεί βελτίωση στην ποιότητα των θαλάσσιων συγκοινωνιών του Νομού. 

45) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Δήμος Ροδίων Δωδεκανήσου υποβάλλει πρόταση για την επιχορήγηση των παιδικών και βρεφονηπιακών σταθμών. 

46) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Επιτροπή Αγώνα για τα Ηπειρωτικά Κληροδοτήματα καταγγέλλει τη Διεύθυνση Εθνικών Κληροδοτημάτων για ψευδή πληροφόρηση. 

47) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Πανελλήνια Οργάνωση Αγωνιστών Εθνικής Αντίστασης ζητεί να ορισθεί ημερομηνία έλευσης στο Αγρίνιο της Αρμόδιας Επιτροπής για να κρίνει την αξία των πινάκων ζωγραφικής του Κώστα Γούναρη. 

48) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία υπάλληλοι αποσπασμένοι στις πρώην Περιφερειακές Διοικήσεις των Νομών της Θεσσαλίας ζητούν την ικανοποίηση του οικονομικού τους αιτήματος για την εκλογική αποζημίωση. 

49) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία το Περιφερειακό Συμβούλιο ΠΕΓΔΥ Νομού Αιτωλ/νίας αντιτίθεται στις ρυθμίσεις του Ν. 2685/99 για τις αποζημιώσεις εκτός έδρας. 

50) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο 'Ομιλος Αντισφαίρισης Μαγνησίας με έδρα τη Νεα Ιωνία Μαγνησίας ζητεί οικονομική βοήθεια για την υλοποίηση των αθλητικών δραστηριοτήτων του. 

Β.ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 3741/12-11-98 ερώτηση δόθηκε με το υπ' αριθμ. 1883/3-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3741/12.11.98 του Βουλευτή κ. Ηλ. Βεζδρεβάνη, σχετικά με την πλήρωση των θέσεων διδακτικού προσωπικού στο Δημοτικό Σχολείο και στο Νηπιαγωγείο Μαζαρακιάς Θεσπρωτίας, σας γνωρίζουμε τα ακόλουθα: 

Στο 3/θέσιο Δημόσιο Σχολείο Μαζαρακιάς που αριθμεί 21 μαθητές, ανήκουν οργανικά τρεις δάσκαλοι, από τους οποίους οι δύο υπηρετούν κανονικά από την αρχή της σχολικής χρονιάς 98-99 (ο τρίτος έχει αποσπασθεί), στο δε νηπιαγωγείο τοποθετήθηκε ήδη νηπιαγωγός και το νηπιαγωγείο λειτουργεί κανονικά. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

2. Στην με αριθμό 3680/11-11-98 ερώτηση δόθηκε με το υπ' αριθμ. 1871/3-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3680/11 -11 -98 του Βουλευτή κ. Αθ. Χειμάρα, σας γνωρίζουμε τα ακόλουθα: 

Οι θέσεις των επιθεωρητών Α' και Β' της Δημοτικής Εκπ/σης, των επιθεωρητών της Προσχολικής Αγωγής καθώς και των επιθεωρητών Μέσης Γενικής και Μέσης Τεχνικής-Επαγγελματικής Εκπ/σης καταργήθηκαν με τις διατάξεις του άρθρου 3 παρ. 4 του ν. 1304/82. 

Με τις διατάξεις του άρθρου 21 του ίδιου νόμου, οι ως ανωτέρω επιθεωρητές των οποίων οι θέσεις καταργήθηκαν, κρίθηκαν για επιλογή σε θέσεις Σχολικών Συμβούλων. 

'Οσοι από τους προαναφερόμενους δεν επιλέχθηκαν σε θέσεις σχολικών Συμβούλων καθώς και όσοι δήλωσαν ότι δεν επιθυμούν να επιλεγούν σε θέσεις σχολικών Συμβούλων ανέλαβαν καθήκοντα διευθυντών Σχολείων κατ' εφαρμογή της διάταξης της παρ. 2 του ίδιου άρθρου του αυτού νόμου. 

Οι ανωτέρω κατέλαβαν στη συνέχεια προσωρινές προσωποπαγείς θέσεις παρέδρων του Παιδαγωγικού Ινστιτούτου που συστήθηκαν με τις διατάξεις του άρθρου 33 του ν. 20Ο9/92. 

Με τις διατάξεις του ν. 2083/92 τοποθετήθηκαν σε ίδιες θέσεις και εκείνοι που είχαν καταλάβει θέσεις σχολικών συμβούλων ως ανήκοντες στην κατηγορία της περίπτωσης 1 του εγγράφου αυτού. 

Η ρύθμιση αυτή έγινε επειδή με το ν. 1304, καταργήθηκε ο θεσμός του επιθεωρητή και στη θέση του ιδρύθηκε ο θεσμός του Σχολικού Συμβούλου. 

Αντίθετα με το νόμο αυτό (άρθρο 7 παρ.3) οι θέσεις των Λυκειαρχών αυξήθηκαν κατά 54 θέσεις και για το λόγο αυτό δεν ετίθετο θέμα αποκατάστασής τους. 

Ο Υφυπουργός 

ΙΩΑΝ. ΑΝΘΟΠΟΥΛΟΣ" 

3. Στην με αριθμό 3655/10-11-98 ερώτηση δόθηκε με το υπ' αριθμ. 1855/3-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3655/10.11.98 του Βουλευτή κ. Σπ. Σπύρου, σχετικά με τη λειτουργία των σχολείων στο Δήμο Κερκυραίων, σας γνωρίζουμε τα ακόλουθα: 

1. Το ΥΠ.Ε.Π.Θ. διόρισε στην Πρωτοβάθμια Εκπαίδευση από την επετηρίδα: 3991 εκπαιδευτικούς (3120 δασκάλους, 470 νηπιαγωγούς, 178 Φυσικής Αγωγής, 116 Αγγλικής και 107 Μουσικούς), για το σχολικό έτος 1998-1999 και ακολούθησαν 354 διορισμοί από τους πίνακες των επιτυχόντων του διαγωνισμού του ΑΣΕΠ (163 δάσκαλοι, 117 νηπιαγωγοί, 45 Φυσικής Αγωγής και 29 Αγγλικής γλώσσας). 

Στο Νομό Κέρκυρας συγκεκριμένα διορίστηκαν για το σχολικό έτος 1998-1999 από την επετηρίδα 112 δάσκαλοι, 24 νηπιαγωγοί, 5 Φυσικής Αγωγής, δηλαδή 141 εκπαιδευτικοί συνολικά. Στη συνέχεια από τους επιτυχόντες του διαγωνισμού του ΑΣΕΠ διορίστηκαν 9 δάσκαλοι, 6 νηπιαγωγοί και 1 εκπαιδευτικός Φυσικής Αγωγής, δηλαδή 16 συνολικά εκπαιδευτικοί. 

Επιπλέον το Υπουργείο διέθεσε μέχρι σήμερα 26 συνολικά πιστώσεις για προσλήψεις εκπαιδευτικών για το Νομό Κέρκυρας, ήτοι 10 για νηπιαγωγούς, 3 για καθηγητές Αγγλικής γλώσσας, 2 για καθηγητές Φυσικής Αγωγής, 6 για δασκάλους Ολοήμερων Δημοτικών και 5 για δασκάλους Τάξεων Υποδοχής. 

2. Στο Νομό Κέρκυρας το 1998 διορίστηκαν 68 εκπαιδευτικοί Δευτεροβάθμιας Εκπαίδευσης. 

Στον ίδιο Νομό επίσης διατέθηκαν 76 πιστώσεις για την πρόσληψη προσωρινών αναπληρωτών, μετά δε τη διάθεση και των παραπάνω επιπρόσθετων πιστώσεων καλύπτονται όλα τα κενά. 

3. Τέλος, σας γνωρίζουμε ότι η αποστολή των διδακτικών βιβλίων σε όλα τα σχολεία της Επαρχίας έχουν ολοκληρωθεί. Εκτελούνται μόνον συμπληρωματικές παραγγελίες που αφορούν σε σποραδικές ελλείψεις διαφόρων σχολείων, οι οποίες γνωστοποιούνται τώρα στον Ο.Ε.Δ.Β. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

4. Στην με αριθμό 3613/9-11-98 ερώτηση δόθηκε με το υπ'αριθμ. 1838/3-12-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3613/9-11-98 του Βουλευτή κ. Θ. Γεωργιάδη, σχετικά με την παράταση ισχύος των πινάκων διοριστέων εκπαιδευτικών επιτυχόντων στο διαγωνισμό του ΑΣΕΠ έτους 1998 και πέραν της προβλεπόμενης διετίας, σας γνωρίζουμε τα ακόλουθα: 

Σύμφωνα με το ν. 2525/97 (ΦΕΚ 188/97) με τον οποίο καθιερώνεται νέα διαδικασία διορισμού των εκπαιδευτικών, ο πίνακας επιτυχόντων εκπαιδευτικών του διαγωνισμού ισχύει για μία (1) δεκαετία μόνο και δεν προβλέπεται η διατήρηση των πινάκων επιτυχόντων πέραν αυτής. 

Το Υπουργείο Παιδείας δεν μελετά αλλαγή του ισχύοντος νομοθετικού πλαισίου ειδικά όσον αφορά το χρόνο των πινάκων επιτυχόντων. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

5. Στην με αριθμό 3474/5-11-98 ερώτηση δόθηκε με το υπ'αριθμ. 1956/2-12-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3474/5-11-98 που κατέθεσε στη Βουλή ο Βουλευτής κ. Θ. Δημοσχάκης, σχετικά με τη διαδικασία καταβολής των ιατροφαρμακευτικών διαπανών στους ασφαλισμένους του ΤΑΠ-ΟΣΕ του Νομού Εβρου, σας πληροφορούμε τα εξής: 

Το Δ.Σ. του ΤΑΠ-ΟΣΕ προκειμένου να αντιμετωπίσει το συνεχώς διογκούμενο έλλειμμα του Ταμείου, αποφάσισε την αυστηρή εφαρμογή των διατάξεων του Κανονισμού του, όσον αφορά την ιατρική περίθαλψη και την επιστροφή των δαπανών στους πραγματικούς δικαιούχους μετά από έλεγχο του βιβλιαρίου ασθενείας. 

Μέχρι σήμερα στους ασφαλισμένους που διέμεναν στην επαρχία η επιστροφή των ιατρικών, οδοντιατρικών κλπ. δαπανών γινόταν από τον εργοδότη δηλ. τον ΟΣΕ μέσω του δικτύου του. 

Το Δ.Σ. του ΤΑΠ-ΟΣΕ αποφάσισε οι δαπάνες αυτές να διαβιβάζονται στο Ταμείο όπου θα γίνεται ο έλεγχος των σχετικών δικαιολογητικών και η κοστολόγησή τους, σύμφωνα με τον Κανονισμό του. Το Ταμείο εφόσον καταβάλλει δαπάνες έχει και αρμοδιότητα να τις ελέγχει. 

Μέσω του δικτύου του ΟΣΕ επιστρέφεται πλέον στους ασφαλισμένους μόνον το αντίτιμο των ιατρικών επισκέψεων. 

Ομως παρά τα παραπάνω μέτρα το οικονομικό πρόβλημα του ΤΑΠ-ΟΣΕ παραμένει σοβαρό, με συνέπεια να μην εξασφαλίζεται η βιωσιμότητά του σύμφωνα και με πρόσφατη αναλογιστική μελέτη. 

Για την οριστική αντιμετώπιση των προβλημάτων του Ταμείου, με διάταξη που περιλαμβάνεται στο ασφαλιστικό νομοσχέδιο που έχει καταρτίσει το Υπουργείο μας και έχει ήδη κατατεθεί στη Βουλή, προβλέπεται η συγχώνευση του ΤΑΠ-ΟΣΕ στο ΤΑΠ-ΟΣΕ στο οποίο ασφαλίζονται ήδη για κύρια σύνταξη όλοι οι εργαζόμενοι στον ΟΣΕ. 

Ο Υφυπουργός 

Φ. ΙΩΑΝΝΙΔΗΣ" 

6. Στην με αριθμό 3641/10-11-98 ερώτηση δόθηκε με το υπ'αριθμ. 4130/2-12-98 έγγραφο από την Υφυπουργό Aνάπτυξης η ακόλουθη απάντηση: 

"Σε απάντηση της ερώτησης 3641/10-11-98 που κατέθεσε η Βουλευτής κ. Ανδριανή (Νίτσα) Λουλέ, σας γνωρίζουμε τα ακόλουθα: 

Είναι δυνατόν να ενταχθούν και νέες προτάσεις ήδη επιλαχούσες για το πρόγραμμα "Κοινοτική Πρωτοβουλία ΜΜΕ" οι οποίες δεν έχουν εγκριθεί, εφ' όσον κάποιες, από τις ήδη εγκεκριμένες προτάσεις δεν υπογράψουν συμβάσεις. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ"). 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 11 Μαϊου 1999. 

Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής) 

1. Η με αριθμό 6280/28.1.99 ερώτηση του Βουλευτή του Πανελλήνιου Σοσιαλιστικού Κινήματος κ. Κυριάκου Σπυριούνη προς τον Υπουργό Εθνικής Παιδείας και Θρησκευμάτων, σχετικά με δημοσίευμα στην εφημερίδα "ΤΟ ΒΗΜΑ", για παρατυπίες διδασκόντων στην Ιατρική Σχολή του Πανεπιστημίου Αθηνών. 

2. Η με αριθμό 7000/18.2.99 ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για την ίδρυση Πανεπιστημίου με έδρα την Τρίπολη. 

3. Η με αριθμό 3068/23.3.99 αναφορά του Βουλευτή του Κομμουνιστικού Κόμματος Ελλάδος κ. Στρατή Κόρακα προς τον Υπουργό Υγείας και Πρόνοιας, σχετικά με την πρόσληψη του απαραίτητου νοσηλευτικού προσωπικού για την εύρυθμη λειτουργία της μονάδας αιμοκάθαρσης του Γενικού Νομαρχιακού Νοσοκομείου - Κέντρου Υγείας Λήμνου. 

Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν.Βουλής) 

1. Η με αριθμό 5942/19.1.99 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Εργασίας και Κοινωνικών Ασφαλίσεων, σχετικά με τη χρηματοδότηση προγραμμάτων ανασκαφών στην περιοχή της Κηρίνθου Ευβοίας, για την προώθηση αρχαιολογικών ερευνών και την απασχόληση των ανέργων της περιοχής. 

2. Η με αριθμό 8914/5.4.99 ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Υγείας και Πρόνοιας, σχετικά με τη λήψη μέτρων για την επίλυση των προβλημάτων που αντιμετωπίζουν οι εργαζόμενοι στο Γενικό Νοσοκομείο Λάρισας. 

Ο Πρόεδρος του Δημοκρατικού Κοινωνικού Κινήματος κ. Δημήτρης Τσοβόλας ζητεί ολιγοήμερη άδεια απουσίας του στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Η Βουλή ενέκρινε. 

Ομοίως, ο Βουλευτής κ. Νικόλαος Σηφουνάκης ζητεί ολιγοήμερη άδεια απουσίας του στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Η Βουλή ενέκρινε. 

Ομοίως, ο Βουλευτής κ. Γεώργιος Ρόκος ζητεί ολιγοήμερη άδεια απουσίας του στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Η Βουλή ενέκρινε. 

Η Επιτροπή για την έρευνα των πραγματικών δεδομένων της υπόθεσης Οτσαλάν, της οποίας η προθεσμία για την ολοκλήρωση των εργασιών της και για την κατάθεση του πορίσματος έληξε στις 7 Μαϊου 1999, υπέβαλε αίτημα, με την αυτή χρονολογία, ολιγοήμερης παράτασης, προκειμένου να δοθεί στους εισηγητές των κομμάτων αναγκαίος χρόνος για την ολοκλήρωση σύνταξης του πορίσματος. 

Ερωτάται το Σώμα: Παρέχεται η έγκριση ουσιαστικώς για την παράταση μέχρι σήμερα της προθεσμίας αυτής, δεδομένου ότι κατέθεσαν το πόρισμά τους οι συνάδελφοι της Επιτροπής αυτής; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς ενεκρίθει η ζητηθείσα παράταση. 

Ανακοινώνεται, λοιπόν, προς το Σώμα ότι η Εξεταστική Επιτροπή για την έρευνα των πραγματικών δεδομένων της υπόθεσης Οτσαλάν, που συστάθηκε με την από 12 Μαρτίου 1999 απόφαση της Ολομέλειας της Βουλής, καταθέτει το πόρισμά της, το οποίο θα καταχωρισθεί στα Πρακτικά. 

(Τα πορίσματα της Επιτροπής έχουν ως εξής: 


Σελίδα 6681 μέχρι και Σελίδα 6791
είναι σε PDF

ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 984/4.5.99 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για μεταγραφή των Ελλήνων φοιτητών, που σπουδάζουν στη Γιουγκοσλαβία. 

Η επίκαιρη ερώτηση της κ. Ανουσάκη έχει ως εξής: 

"H νέα Γιουγκοσλαβία φλέγεται. Δέχεται την επιδρομή δυνάμεων του ΝΑΤΟ σε όλη την επικράτειά της. Οι 'Ελληνες φοιτητές που σπουδάζουν στα εκεί πανεπιστήμια, διέκοψαν τις σπουδές τους λόγω εκτάκτου ανάγκης. 

Επανήλθαν στη χώρα μας με τη βοήθεια του Υπουργείου Εξωτερικών. Η κατεστραμμένη υποδομή της χώρας αυτής, δεν θα επιτρέψει σύντομα την ομαλή λειτουργία των πανεπιστημίων. Είναι αδύνατη πια η συνέχιση των σπουδών τους. Γι' αυτό η ελληνική Κυβέρνηση, επαναλαμβάνοντας προηγούμενη ρύθμισή της, πρέπει να βοηθήσει ώστε να επιτραπεί η μετεγγραφή και να φοιτήσουν στα ελληνικά πανεπιστήμια. Πρέπει να δοθεί η δυνατότητα να μετεγγραφούν οι φοιτητές στις αντίστοιχες σχολές της χώρας μας. 

Ερωτάται ο κύριος Υπουργός Παιδείας: 

Ποια διαδικασία θα ακολουθηθεί ώστε με νομοθετική ρύθμιση να επιτραπεί η μετεγγραφή των Ελλήνων φοιτητών;" 

Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 

Θα ήθελα να γνωστοποιήσω κατ' αρχήν ότι είναι η τρίτη φορά που απαντά το Υπουργείο Παιδείας σε παρόμοια ερώτηση συναδέλφων από τις 26 Απριλίου μέχρι σήμερα, δηλαδή σε ένα χρονικό διάστημα δεκαπέντε ημερών. Δια στόματος Υπουργού Τύπου και Μέσων Μαζικής Ενημέρωσης, η Κυβέρνηση διατύπωσε με σαφήνεια τη θέση της, ότι καμία μετεγγραφή δεν πρόκειται να γίνει γι' αυτούς τους φοιτητές, παρά μόνο στα πλαίσια του νόμου. 

Και γνωρίζετε πολύ καλά ότι ο νόμος, ο οποίος ισχύει για τις μετεγγραφές φοιτητών εξωτερικού, καθορίζει ετησίως ένα ποσοστό 10% επί των εισακτέων για κάθε ακαδημαϊκό έτος στα ελληνικά ΑΕΙ και ΤΕΙ και εφόσον πετύχουν σε γραπτές εξετάσεις, τουλάχιστον σε τρία μαθήματα, και εξασφαλίσουν τη βάση, δηλαδή, τουλάχιστον δέκα σε κάθε μάθημα με βαθμολογική κλίμακα το είκοσι. 

Είναι γεγονός ότι αυτό το ακαδημαϊκό έτος, λόγω της διεύρυνσης της τριτοβάθμιας εκπαίδευσης και της αύξησης του αριθμού των εισακτέων, θα υπάρχει μεγαλύτερη ευρυχωρία για τους φοιτητές εξωτερικού. Μέχρι το 1996 οι θέσεις των εισακτέων ήταν περίπου σαράντα χιλιάδες σε ΑΕΙ και ΤΕΙ. Φέτος θα είναι εβδομήντα μία χιλιάδες πεντακόσιες. Αντιλαμβάνεστε, δηλαδή, ότι με διπλάσιο αριθμό (7150) με το ίδιο ποσοστό, 10%, προσφέρονται μεγαλύτερες ευκαιρίες σε όλους τους υποψήφιους για μετεγγραφές. 

Το Υπουργείο Παιδείας βέβαια, για λόγους κοινωνικής ευαισθησίας, είχε αναλάβει την υποχρέωση να διερευνήσει κατά πόσο, σε μία συνεργασία και συνεννόηση, οι πρυτανικές αρχές της χώρας μας καθώς και οι πρόεδροι των ΤΕΙ, σε συνεργασία με τα αντίστοιχα της γειτονικής χώρας, θα μπορούσαν να παράσχουν κάποιες διευκολύνσεις για τη συνέχιση ή την περάτωση των σπουδών τους. 

Αλλά οι πρώτες επαφές με τους καθηγητές και τους πρυτάνεις των πανεπιστημίων της Γιουγκοσλαβίας απέδωσαν ένα αποτέλεσμα. Είχαμε τη ρητή διαβεβαίωση από την πλευρά τους, όπως μας ενημέρωσαν οι πρυτάνεις των ελληνικών πανεπιστημίων, ότι σύντομα τα πανεπιστήμια της Γιουγκοσλαβίας θα επαναλειτουργήσουν και δεν τίθεται κανένα θέμα παροχής διευκόλυνσης σε συνεργασία με τα ελληνικά πανεπιστήμια. 

ΠΡΟΕΔΡΟΣ (Απόστολος Κακλαμάνης): Η κ. Ανουσάκη έχει το λόγο 

ΕΛΕΝΗ ΑΝΟΥΣΑΚΗ: 'Οταν συνέβησαν τα τραγικά γεγονότα στη γειτονική χώρα, ήμουν μαζί με άλλους ευαισθητοποιημένους Βουλευτές κοντά στους φοιτητές. Δεν είμαι η μόνη που ασχολήθηκα με αυτό το κορυφαίο θέμα, της μεταγραφής των φοιτητών, κύριε Πρόεδρε, κύριε Υπουργέ, κυρίες και κύριοι συνάδελφοι. Το Υπουργείο Παιδείας μέσα από τον Τύπο, είχε αφήσει κάποια διέξοδο, κάποιο φωτεινό σημείο στους γονείς και στους μαθητές που αγωνιούν. 

Θα πω την άποψή μου. Και φυσικά ο κύριος Υφυπουργός μας το απέκλεισε, ξανά οφείλω όμως να την πω την άποψή μου σαν γυναίκα Βουλευτής. Είμαι γυναίκα και γι' αυτό τα βλέπω διαφορετικά ενδεχομένως. 

Το αίτημα, κύριε Ανθόπουλε, είναι δίκαιο. Είναι αδύνατη η συνέχιση των σπουδών των Ελλήνων φοιτητών στα πανεπιστήμια της Γιουγκοσλαβίας. 'Ολοι οι 'Ελληνες ευχόμαστε σίγουρα να σταματήσει αυτό το "αιματοκύλισμα στα Βαλκάνια". 

Κύριε Υπουργέ, ό,τι και αν γίνει και όποιες διευθετήσεις και αν γίνουν είναι σίγουρο ότι δεν μπορεί να συνεχισθεί η ομαλή συνέχιση των σπουδών των Ελλήνων φοιτητών. Δεν ξέρω αν ο κύριος Υπουργός έχει τα παιδιά του ή αν θα τα έστελνε εκεί. Η Τσεχία όμως, η Πολωνία, η Αυστρία και άλλες χώρες αποφάσισαν ήδη για τη μεταγραφή τους. 

Θα πω και κάτι άλλο, κύριε Πρόεδρε. Είναι επικίνδυνο για την υγεία των παιδιών να συνεχίσουν τις σπουδές τους λόγω των ραδιενεργών καταλοίπων. Οι φοιτητές και οι γονείς ζητούν να μεταγραφούν στα ελληνικά πανεπιστήμια, δηλαδή, στα αντίστοιχα τμήματα Α.Ε.Ι. και Τ.Ε.Ι., στα εξάμηνα σπουδών που αντιστοιχούν στην τρέχουσα φοίτησή τους. Οι φοιτητές και οι σπουδαστές της κατηγορίας αυτής να γίνονται αυτομάτως, δια γραφής, δεκτοί και χωρίς ποσοτικούς περιορισμούς, προκειμένου να εξασφαλισθεί η απρόσκοπτη συνέχιση των σπουδών τους. 

Θα θυμίσω ότι κάτι ανάλογο είχε αποφασισθεί και παλαιότερα όταν ο πόλεμος στη Βοσνία δεν επέτρεψε τη συνέχιση των σπουδών των φοιτητών μας. Πιστεύω ότι κάθε κυβέρνηση εκείνο που πρέπει να εξασφαλίσει -και η δική μας Κυβέρνηση έχει ευαισθησία- είναι τα παιδιά να μπορέσουν να μπουν στα πανεπιστήμια. 

Ελπίζω, κύριε Υπουργέ, ότι θα λυθεί το θέμα γιατί στις προχθεσινές δηλώσεις είχε φανεί ότι ο κ. Αρσένης είχε αφήσει μια μικρή χαραμάδα φωτός, μια ελπίδα. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν χρειάζεται να επαναλάβω αυτό που η Κυβέρνηση και το Υπουργείο Παιδείας δήλωσε και έκανε, δείχνοντας μια ευαισθησία προς όλες τις πλευρές. Ευαισθησία και προς την πλευρά των μαθητών που ετοιμάζονται πυρετωδώς για τις Γενικές Εξετάσεις, που σημειώνουν επιτυχία και αριστεύουν. 

Ξέρετε ότι σε αυτές τις σχολές και ιδιαίτερα στην Ιατρική και Οδοντιατρική υπάρχει μια στενότητα, ένας σκληρός ανταγωνισμός και άριστοι μαθητές μένουν έξω από τα πανεπιστήμια. Αυτοί οι μαθητές που ζητούν μετεγγραφή -χίλιοι τριακόσιοι εβδομήντα δύο, εκ των οποίων χίλιοι εκατό είναι φοιτητές της Ιατρικής και Οδοντιατρικής- έχουν αποτύχει προφανώς στις εξετάσεις που έδωσαν εδώ, δύο ή τρεις φορές και θέλουν δια της πλαγίας οδού να επανέλθουν. 

Βεβαίως υπάρχει και ο νόμος, όπως προανέφερα, που τους δίνει ένα σημαντικότατο ποσοστό. Το 10% δεν είναι λίγο για να μπουν κάποιοι μαθητές οι οποίοι στις γενικές εξετάσεις πήραν ένα 12, ένα 13 ή ένα 14. Δεν μπορούμε όμως, αν είμαστε κοινωνικά ευαίσθητοι, να δεχθούμε να αποκλείσουμε έναν άριστο μαθητή του 18,5 και να βάλουμε έναν απ' έξω, επιστρέφοντα με 8,5, στα ελληνικά πανεπιστήμια και μάλιστα στην Ιατρική. 

Θέλει ιδιαίτερη προσοχή όταν μάλιστα έχουμε και κάποιες καταγγελίες από τους ίδιους τους φοιτητές της Γιουγκοσλαβίας. Αυτήν την επιστολή που έχω θα τη θέσω υπόψη όλων των συναδέλφων, διότι το Υπουργείο Παιδείας πλέον διερευνά τα όσα εδώ καταγγέλλονται, δηλαδή, για εικονικές μαζικές μετεγγραφές, λίγο πριν από την έκρηξη των γεγονότων στο Κοσσυφοπέδιο, για ψευδή πιστοποιητικά γνώσης της σερβικής γλώσσας και ένα σωρό άλλα στοιχεία, τα οποία πραγματικά μας έκαναν να ανατριχιάσουμε. 

Θα τα διερευνήσουμε όλα αυτά, πέρα από τις προσπάθειες που κάναμε να βρούμε τυχόν κάποιους τρόπους διευκόλυνσης, χωρίς αυτό να σημαίνει μετεγγραφή πέρα από τις προϋποθέσεις και τους όρους του συγκεκριμένου νόμου. 

Σας ευχαριστώ. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, η δεύτερη με αριθμό 986/4.5.99 επίκαιρη ερώτηση πρώτου κύκλου του Βουλευτή της Νέας Δημοκρατίας κ. Πέτρου Τατούλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την έγκριση των περιβαλλοντικών όρων για ολοκλήρωση των έργων στο "Ελος Κανδήλας" Νομού Αρκαδίας, επίσης η πέμπτη με αριθμό 988/5.5.99 επίκαιρη ερώτηση πρώτου κύκλου του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων Εργων, σχετικά με την επίσπευση των διαδικασιών διευθέτησης του ρυμοτομικού σχεδίου του Δήμου Βούλας καθώς και η τρίτη με αριθμό 993/5.5.99 επίκαιρη ερώτηση δεύτερου κύκλου της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις περιβαλλοντικές επιπτώσεις στη χώρα μας από τις πολεμικές επιχειρήσεις στη Γιουγκοσλαβία κλπ. διαγράφονται διότι ο Υπουργός αισθάνθη την ανάγκη να μεταβεί στο 'Αγιο 'Ορος. 

Αγαπητοί συνάδελφοι, όντως υπάρχει κώλυμα του Υπουργού -και το γνωρίζουμε όλοι- και κατ'ανάγκην οι σχετικές ερωτήσεις θα διαγραφούν. 

Ακολουθεί η υπ'αριθμόν 3 επίκαιρη ερώτηση, η οποία επίσης διαγράφεται διότι ο ερωτών συνάδελφος του Κομμουνιστικού Κόμματος κ.Ευστράτιος Κόρακας μεταβαίνει επίσης στο 'Αγιον 'Ορος... 

Α, εδώ είσθε; Μου είπαν ότι ο κ. Λαλιώτης, μετά τη χθεσινή συζήτηση που είχε εδώ, πήρε τον κ.Κόρακα και πάνε στο 'Αγιον 'Ορος. 

ΣΤΡΑΤΗΣ ΚΟΡΑΚΑΣ: Δεν έχουμε ανάγκη να καταφεύγουμε στο 'Αγιον 'Ορος για να συγχωρεθούν τα αμαρτήματά μας, διότι αμαρτήματα δεν έχουμε. 

ΠΡΟΕΔΡΟΣ (Απόστολος Κακλαμάνης): Ναι, αλλά είσθε και οι δύο πολύ ορθόδοξοι. Ο κ.Λαλιώτης διδάσκει ορθοδοξία στο ΠΑ.ΣΟ.Κ. και εσείς μπορείτε να διδάξετε κάλλιστα στο δικό σας κόμμα. 

ΣΤΡΑΤΗΣ ΚΟΡΑΚΑΣ: Ιδεολογική και όχι θρησκευτική. 

ΠΡΟΕΔΡΟΣ (Απόστολος Κακλαμάνης): Αλίμονο από εμάς τους διαμαρτυρομένους. 

Τρίτη είναι η με αριθμό 998/5.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Ευστρατίου Κόρακα προς τον Υπουργό Εθνικής 'Αμυνας σχετικά με τα επιχειρησιακά σχέδια του ΝΑΤΟ για τις χερσαίες επιχειρήσεις στη Γιουγκοσλαβία κλπ. 

Μάλλον διαμαρτυρόμενος είναι και ο κ.Κόρακας! 

Ξέρετε, ο Γεώργιος Παπανδρέου, όταν ρωτήθηκε για το περίφημο "Ελλάς Ελλήνων Χριστιανών" πώς το βλέπει, είπε: "'Εχει κενόν. Ελλάς Ελλήνων Χριστιανών καθολικώς διαμαρτυρομένων". 

Εγώ είχα ένα φίλο Εβραίο. Πήγα, λοιπόν, μαζί του στο Καστρί ένα πρωϊνό Κυριακής και του λέγω "κύριε Πρόεδρε, ο φίλος μου Εβραίος διαμαρτύρεται διότι έχετε καλύψει τους πάντες χριστιανούς, καθολικούς, ορθοδόξους, διαμαρτυρομένους, γιατί οι καϋμένοι Εβραίοι;". Μπορεί να διορθωθεί, μου λέει, το ρητό: "Ελλάς Ελλήνων Χριστιανών καθολικώς και ευρέως διαμαρτυρομένων". 

Λοιπόν, αυτό το αφιερώνω ειδικώς στον κ. Κόρακα, που γνωρίζω πόσο ως Βουλευτής Μυτιλήνης... 

ΣΤΡΑΤΗΣ ΚΟΡΑΚΑΣ: Πόσον ευρέως διαμαρτύρομαι. 

ΠΡΟΕΔΡΟΣ (Απόστολος Κακλαμάνης): Είναι διάδοχος εις την έδρα του Γεωργίου Παπανδρέου, ο οποίος εξελέγη το πρώτον Βουλευτής Μυτιλήνης. Εκτοπισθείς από τους τότε παλαιοκομματικούς από το Νομό Αχαϊας και αναγκάστηκε να κατέβει στη Μυτιλήνη. 

Η επίκαιρη ερώτηση του κ. Κόρακα έχει ως εξής: 

"Σύμφωνα με πληροφορίες που βλέπουν το φως της δημοσιότητας είναι ήδη έτοιμα τα επιχειρησιακά σχέδια του ΝΑΤΟ για τις χερσαίες επιχειρήσεις στο Κόσοβο. Με δεδομένες τις διάφορες ανακοινώσεις της Κυβέρνησης ότι δεν πρόκειται να γίνουν χερσαίες επιχειρήσεις και τις διακηρύξεις για μη εμπλοκή της χώρας μας σε χερσαίες επιχειρήσεις. 

Ερωτάται ο κύριος Υπουργός, εάν ισχύουν τα παραπάνω: 

- Τι στάση κράτησαν οι εκπρόσωποι της Ελλάδας στα επιτελεία του ΝΑΤΟ όταν γινόταν οι σχετικές επεξεργασίες; 

- Αν θα σταματήσει η διέλευση των ΝΑΤΟϊκών στρατευμάτων από τη Θεσσαλονίκη και αλλού, τα οποία σύμφωνα με καταγγελίες έχουν ξεπεράσει τις δεκατρείς χιλιάδες και τα οποία, ανά πάσα στιγμή, μπορούν να χρησιμοποιηθούν για την ανάπτυξη χερσαίων δυνάμεων του ΝΑΤΟ στη Γιουγκοσλαβία". 

Ο Υφυπουργός Εθνικής Αμύνης κ.Δημήτριος Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κυρία και κύριοι συνάδελφοι, ο ερωτών συνάδελφος εγκαλεί για πολλοστή φορά την ελληνική Κυβέρνηση για τη στάση την οποία τηρεί στην κρίση, η οποία υπάρχει αυτήν τη στιγμή στο Κόσοβο. Ποτέ όμως δεν ανέφερε ή σκόπιμα παρασιωπεί την αναγνωρισμένα αντίθετη στάση την οποία έχει τηρήσει η Κυβέρνηση σε όλα τα forum έναντι των επιχειρήσεων κυρίως βέβαια σε επίπεδο πολιτικό, διότι αυτό είναι εκείνο, το οποίο ενδιαφέρει. Το τι σχεδιάζουν τα επιτελεία και το τι συζητούν οι στρατιωτικοί, δεν νομίζω πως ενδιαφέρει αυτήν τη στιγμή. 

Αυτό όμως που είναι πράγματι σαφές είναι ότι η ελληνική Κυβέρνηση έχει διακηρύξει και το έχει τηρήσει ότι, αφ'ενός μεν υποστηρίζει πως μόνο η πολιτική λύση μπορεί να δώσει διέξοδο στο πρόβλημα της κρίσης στο Κοσσυφοπέδιο και δεύτερον ότι εμείς δεν θα συμμετάσχουμε σε κανένα είδος επιχειρήσεων, είτε από αέρος είτε από το έδαφος, οποτεδήποτε και αν τυχόν ήθελαν γίνει. 

Αν κυκλοφορούν τώρα φήμες είναι άλλο θέμα. Δεν υπάρχει λόγος να δώσουμε σημασία στο τι κυκλοφορεί και τι ακούγεται. Αυτό είναι κάτι που θα πρέπει να το παραβλέψουμε. 

Αυτό που είναι πάρα πολύ σημαντικό είναι ότι έχουμε τηρήσει αυτό το οποίο έχουμε αποδεχθεί και αναγγείλει ως θέση μας. Δεν συμμετέχουμε σε καμία από τις επιχειρήσεις, επιτρέπουμε δε τη διακίνηση δυνάμεων, μέσω του ελληνικού χώρου, μόνο σε αυτές οι οποίες θα χρησιμοποιηθούν για την τήρηση της ειρήνης, όποτε έλθει. 

Αν ακούσαμε τις τελευταίες ειδήσεις, κύριε Πρόεδρε, θα είδαμε ότι είναι προφανές ότι κάτι χαράζει πιο αισιόδοξο, ότι πιθανόν να σταματήσει αυτός ο πόλεμος. 

ΠΡΟΕΔΡΟΣ (Απόστολος Κακλαμάνης): Πρέπει να φέξει όμως κιόλας, γιατί άλλο είναι το χάραμα και άλλο να φέξει. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Χαράζει πάντως. 

Θα ήθελα να διορθώσω τους συναδέλφους του Κομμουνιστικού Κόμματος, οι οποίοι παρασιωπούν εντελώς ή παραβλέπουν το γεγονός ότι η Ελλάδα είναι η μόνη χώρα, η οποία συνδιαλέγεται με τη γιουγκοσλαβική κυβέρνηση και γίνεται αποδεκτή. Ο πρώην Υπουργός Εξωτερικών κ. Παπούλιας συζητούσε με τη σερβική ηγεσία πριν λίγες μέρες, για το πώς θα δοθεί μια λύση στο πρόβλημα. Στη Μόσχα, ένας από τους τέσσερις συζητούντες ήταν ο 'Ελληνας Υπουργός Εξωτερικών, ο κ. Παπανδρέου. 

'Εχω μπροστά μου ένα σημερινό σχόλιο κάποιας εφημερίδας που λέει τα εξής: "'Ολοι επαίνεσαν στην Αλβανία τη δουλειά που έκαναν και συνεχίζουν να κάνουν οι 'Ελληνες στρατιωτικοί στην κατασκευή και λειτουργία του καταυλισμού προσφύγων που έχουν στήσει στην πόλη Πόγραδετς και στον οποίο πρόκειται να εγκατασταθούν τρεις χιλιάδες Αλβανοί του Κοσόβου. Ο μεγαλύτερος όμως έπαινος ήρθε από τη σύζυγο του Σουηδού πρεσβευτή στα Τίρανα, η οποία θέλοντας να προσφέρει βοήθεια στους πρόσφυγες, αποφάσισε να το κάνει μέσω του ελληνικού καταυλισμού. Ο λόγος; Διαπίστωσε ότι όλοι οι άλλοι που είχαν οργανωθεί και λειτουργούν από διάφορες χώρες ή διεθνείς οργανισμούς βρίσκονται πολύ πίσω". 

Τι να σας πω; 

'Οτι οι δυνάμεις και οι 'Ελληνες αξιωματικοί, οι οποίοι βρίσκονται τόσο στην Αλβανία, όσο και στα Σκόπια, βρίσκονται εκεί κατόπιν πρόσκλησης των κυβερνήσεων; 'Οτι οι δυνάμεις, έστω οι ΝΑΤΟϊκές της S-FOR είναι στα Σκόπια, ύστερα από κλήση της σκοπιανής κυβέρνησης; 'Ολα αυτά είναι σημαντικά. Θα πω περισσότερα στη δευτερολογία μου. 

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, άλλα πράγματα ζητήσαμε εμείς, άλλα μας είπε ο κύριος Υπουργός, προφανώς γιατί δεν είχε τι να απαντήσει σ'αυτά που ρωτήσαμε. 

Εμείς, κύριε Υπουργέ, ρωτήσαμε τι συμφωνήσατε στη στρατιωτική διοίκηση του ΝΑΤΟ για τη χρησιμοποίηση των χερσαίων δυνάμεων. Ο "ΡΙΖΟΣΠΑΣΤΗΣ" προχθές αποκάλυψε απόρρητα έγγραφα ότι και στις 11-2-1999 υπογράψατε ότι η Θεσσαλονίκη αποτελεί επιμελητειακό κόμβο και διοίκηση του πεδίου των επιχειρήσεων του ΝΑΤΟ στο Κοσσυφοπέδιο. 

Συγκεκριμένα αναφέρονται επιπλέον τα εξής: "Η Θεσσαλονίκη, ο Βόλος συνιστούν τους κατ'εξοχήν δρόμους για το πέρασμα της υψηλής αξίας εξοπλισμών του ΝΑΤΟ προς το Κοσσυφοπέδιο. 'Ολη σχεδόν η βόρεια Ελλάδα αποτελεί περιοχή εντεταγμένη στο θέατρο των επιχειρήσεων". 

'Ερχεσθε εσείς τώρα να μας πείτε διάφορα. Μας λέτε ότι "η Ελλάδα είναι η μόνη που συνδιαλέγεται". "Η Ελλάδα πάει σε όλες τις χώρες του κόσμου". Μας επικαλείσθε τι είπε η Αλβανία, τι είπε η γυναίκα του Σουηδού πρέσβη, αλλά 'Ελληνας Υπουργός από τότε που ξεκίνησαν οι βομβαρδισμοί αλλά και κατά το αμέσως προηγούμενο διάστημα στο Βελιγράδι δεν πήγε. Τι έχει αυτό το Βελιγράδι; ' Ολη η Ελλάδα έχει πάει εκεί, εκτός από την Κυβέρνηση. 

Επιπλέον σταματείστε να επικαλείσθε αυτήν την ιστορία ότι αυτό το αναγνωρίζει η γιουγκοσλαβική κυβέρνηση. Η γιουγκοσλαβική κυβέρνηση αυτήν τη στιγμή έχει να αντιμετωπίσει έναν καταιγισμό πυρών από παντού που ξεκινάει από την Ελλάδα, με στόχους που υποδεικνύονται από ελληνικά πληρώματα των AWACS και βαράνε μαιευτήρια, σχολεία, ηλεκτρικούς σταθμούς, ξενοδοχεία, κέντρα υγείας, γέφυρες, υπουργεία, το σπίτι του Προέδρου Μιλόσεβιτς, την Κινέζικη Πρεσβεία. 

Αυτό παλιά ήταν λόγος πολέμου, κύριε Υπουργέ, και έχετε ακόμη το θάρρος να έρχεστε εδώ να μας λέτε αυτά τα πράγματα; Η Ελλάδα συμμετέχει μέχρι τα μπούνια. Και όχι μόνο αυτό, τους κομμουνιστές και τους άλλους πατριώτες που πάνε να εμποδίσουν στη Θεσσαλονίκη τους εγκληματίες να περάσουν στέλνετε να τους τσακίσουν τα ΜΑΤ. Πρέπει επιτέλους να συνεννοηθούμε σε αυτόν τον τόπο. Κύριε Υπουργέ, ο ελληνικός λαός δεν θέλει αυτό το έγκλημα. 

Κύριε Πρόεδρε, τον Οκτώβρη του 1940 η Ελλάδα είπε όχι στη διέλευση των ιταλικών δυνάμεων και ξέραμε ότι έτσι θα γίνει πόλεμος. Μην επικαλείσθε, λοιπόν, τώρα συνέπειες, αν πούμε όχι στους βομβαρδισμούς και στη χρήση του εδάφους μας. Να σταματήσει η χρησιμοποίηση του ελληνικού εδάφους, να πάρετε πίσω την υπογραφή σας. 'Ελεος! Λυπηθείτε αυτόν τον κόσμο. Παλεύουν για όλους μας και εσείς τους τσακίζετε μαζί με τους δήθεν συμμάχους μας. Πού θα πάει αυτή η κατάσταση; 

ΠΡΟΕΔΡΟΣ (Απόστολος Κακλαμάνης): Θα τελειώσει η κατάσταση. Θα πάρει ο Τσερνομίρντιν προίκα την ειρήνη. 

ΣΤΡΑΤΗΣ ΚΟΡΑΚΑΣ: 'Ασε τον Τσερνομίρντιν, ίδια φάρα είναι με τους εγκληματίες. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Υφυπουργέ, έχετε το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, ο κύριος συνάδελφος χρησιμοποιεί εκφράσεις που δεν είναι ακριβείς. Κύριε Κόρακα, να μην πω ότι λέτε ψέματα, να πω ότι λέτε ανακρίβειες. Και λέτε ανακρίβειες, όταν λέτε ότι το ελληνικό έδαφος χρησιμοποιείται για επιχειρήσεις προς τη Γιουγκοσλαβία. 

ΣΤΡΑΤΗΣ ΚΟΡΑΚΑΣ: Αμ, τι κάνει; Το υπογράψατε. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Γιατί δεν κήρυξε η Κίνα τον πόλεμο και πρέπει να τον κηρύξουμε εμείς που βομβαρδίστηκε η πρεσβεία της; 

ΣΤΡΑΤΗΣ ΚΟΡΑΚΑΣ: Ορίστε απάντηση. 

ΠΡΟΕΔΡΟΣ (Απόστολος Κακλαμάνης): Μη διακόπτετε παρακαλώ. Κάνετε διάλογο, όχι πόλεμο! 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Προφανώς, κύριε Κόρακα, βλέπετε πολύ περιορισμένα το οπτικό πεδίο που αντιπροσωπεύετε και μέσα στον ελληνικό λαό. 

ΣΤΡΑΤΗΣ ΚΟΡΑΚΑΣ: Είπαμε εμείς να κηρύξει πόλεμο η Ελλάδα; 

ΠΡΟΕΔΡΟΣ (Απόστολος Κακλαμάνης): 'Οχι, δεν είπατε, αλλά δεν είπε ο Υπουργός ότι είπατε αυτό. Κύριε Κόρακα, σας παρακαλώ! 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Δεν είπα εγώ ότι είπατε αυτό. Δεν είπατε τίποτα, όμως, για το ότι η Ελλάδα χρησιμοποιείται για να εξορμούν οι δυνάμεις, οι οποίες βομβαρδίζουν ... 

ΣΤΡΑΤΗΣ ΚΟΡΑΚΑΣ: Μα, κύριε Υπουργέ ... 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Αντιστρόφως, η πολιτική την οποία τηρούμε, είναι πολιτική η οποία είναι αποδεκτή από τη Γιουγκοσλαβία και αυτό δεν θέλετε να το δεχθείτε. Βλέπετε με παρωπίδες προς μία ορισμένη κατεύθυνση και παραβλέπετε το γεγονός ... 

ΣΤΡΑΤΗΣ ΚΟΡΑΚΑΣ: Πήγατε ποτέ εκεί; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Βεβαίως. 

ΣΤΡΑΤΗΣ ΚΟΡΑΚΑΣ: Πότε πήγατε; 

ΠΡΟΕΔΡΟΣ (Απόστολος Κακλαμάνης): Κύριε Κόρακα, σας παρακαλώ, μη διακόπτετε, δεν είναι σωστό. 

Παρακαλώ να μη γράφεται καμία διακοπή του κ. Κόρακα. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κλείνω, επαναλαμβάνοντας -κύριε Πρόεδρε, το έχουμε πει δεκάδες φορές- ότι δεν συμμετέχουμε, δεν προσυπογράφουμε. Η ελληνική φωνή είναι η μόνη φωνή που ακούστηκε παντού, ότι είμαστε αντίθετοι προς τον πόλεμο και αυτό μας το πιστώνουν θετικά όλοι και από όλες τις πλευρές, γι'αυτό και είμαστε αποδεκτοί παντού. Γι'αυτό και όταν πηγαίνουμε στη Γιουγκοσλαβία, είμαστε δεκτοί ως φίλοι. Και στα Σκόπια και στην Αλβανία. Αυτό, όμως, προφανώς δεν θέλετε να το δείτε. 

ΣΤΡΑΤΗΣ ΚΟΡΑΚΑΣ: ... 

ΠΡΟΕΔΡΟΣ (Απόστολος Κακλαμάνης): Μη διακόπτετε, δεν είναι σωστό. 

ΣΤΡΑΤΗΣ ΚΟΡΑΚΑΣ: ... 

ΠΡΟΕΔΡΟΣ (Απόστολος Κακλαμάνης): 'Εχουμε την τάση να αναδεικνύουμε τα αρνητικά και τίποτα το θετικό. Εγώ θα έλεγα ότι και στην υπόθεση των χερσαίων επιχειρήσεων, προφανώς και η στάση του ελληνικού λαού και η στάση της ελληνικής Κυβερνήσεως δεν ήταν στοιχεία που θα ενεθάρρυναν τις χερσαίες επιχειρήσεις. Κάτι, λοιπόν, θετικό για τη χώρα μας δεν το αναδεικνύουμε, αλλά αναδεικνύουμε μόνο τα θετικά. 

ΣΤΡΑΤΗΣ ΚΟΡΑΚΑΣ: ... 

ΠΡΟΕΔΡΟΣ (Απόστολος Κακλαμάνης): 'Οχι, όχι. Είμαστε μια δημοκρατία, υπάρχει λαός, υπάρχουν πολιτικά κόμματα, υπάρχει Κυβέρνηση και Αντιπολίτευση και όλοι προσπαθούμε το καλύτερο για τον τόπο. 

Με τη συγκατάθεση των συναδέλφων, για να αποδεσμεύσουμε τον Υπουργό, όχι για να πάει στον πόλεμο, ακολουθεί η με αριθμό 996/5-5-99 επίκαιρη ερώτηση δευτέρου κύκλου του Βουλευτή του Κομμουνιστικού Κόμματος Ελλάδος, κ. Χαράλαμπου Αγγουράκη προς τον Υπουργό Εθνικής 'Αμυνας, σχετικά με τη συμμετοχή ελληνικών πληρωμάτων στα αεροπλάνα ΑΒΑΚΣ, στις επιχειρήσεις κατά της Γιουγκοσλαβίας κλπ. 

Αυτά είναι κοντά και στην ιδιαίτερη πατρίδα μου και δεν ξέρω αν πέσει καμιά βόμβα εναντίον τους, μήπως την πληρώσουμε και εμείς. 

Η επίκαιρη ερώτηση του κ. Αγγουράκη έχει ως εξής: 

"Στα ΝΑΤΟϊκά αεροπλάνα ΑΒΑΚΣ, τα οποία παίζουν αποφασιστικό ρόλο για την πραγματοποίηση των βάρβαρων βομβαρδισμών που εξαπολύουν εναντίον του γιουγκοσλαβικού λαού οι ΗΠΑ, το ΝΑΤΟ και η Ε.Ε., συμμετέχουν και "ελληνικά πληρώματα διεσπαρμένα σε όλη την Ευρώπη", δήλωσε στις 26-4-1999 ο Υφυπουργός Εθνικής 'Αμυνας κ. Δ. Αποστολάκης κατά τη συζήτηση στη Βουλή της 900/20-4-1999 επίκαιρης ερώτησης. 

Ερωτάται ο κύριος Υπουργός: 

Εξακολουθεί η Κυβέρνηση να επιμένει ότι η χώρα μας δεν έχει άμεση στρατιωτική εμπλοκή στην ιμπεριαλιστική επέμβαση στα Βαλκάνια, όταν δέχεται ότι στα αεροπλάνα ΑΒΑΚΣ, τα οποία στηρίζουν τις επιχειρήσεις που πραγματοποιεί το ΝΑΤΟ ενάντια στο γιουγκοσλαβικό λαό, συμμετέχουν και ελληνικά πληρώματα; 

Πόσα είναι τα στελέχη της Ελληνικής Πολεμικής Αεροπορίας που έχουν τεθεί στη διάθεση του ΝΑΤΟ και συμμετέχουν στις επιχειρήσεις των αεροπλάνων ΑΒΑΚΣ εναντίον της Γιουγκοσλαβίας, σε ποιες μονάδες υπηρετούν και σε ποιες χώρες;" 

Ο κύριος Υφυπουργός έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριοι συνάδελφοι, θα αρχίσω από μια τεχνική λεπτομέρεια. Δεν είναι τα ABAKΣ αυτά τα οποία αποφασιστικά υποστηρίζουν τις επιχειρήσεις στη Γιουγκοσλαβία. Είναι άλλου είδους αεροπλάνα τα UAV τα μεγάλα, είναι οι δορυφόροι και υπάρχει και ένα άλλο είδος αεροσκαφών τα οποία κατευθύνουν τα επιθετικά αεροπλάνα προς τη Γιουγκοσλαβία. Ανεξάρτητα όμως απ'αυτό τα ABAKΣ δεν έχουν χρησιμοποιήσει ποτέ το 'Ακτιο, και δεν συμμετέχουν τα ελληνικά πληρώματα. 

Βέβαια οφείλω να πω, για να είμαστε απόλυτα ακριβείς, ότι υπάρχουν είκοσι συνολικά αξιωματικοί εκ των οποίων τρεις πιλότοι, μερικοί επίσης άλλοι τεχνικοί εδάφους, οι οποίοι πετούν με τα αεροπλάνα και οι οποίοι είναι διεσπαρμένοι σε όλες τις μονάδες από τις οποίες πετούν αεροπλάνα αυτού του είδους από τη Γερμανία, τη Νορβηγία, την Ιταλία. 

Υπάρχει πιθανότητα κάποια από αυτά τα άτομα να συμμετέχουν σε αυτά τα πληρώματα και στις πτήσεις των αεροσκαφών ABAKΣ. Δεν συμμετέχουν ούτε ως πληρώματα και αυτά τα αεροπλάνα δεν χρησιμοποιούνται για τις επιχειρήσεις στη Γιουγκοσλαβία. Χρησιμοποιούνται μόνο για την προειδοποίηση και για την αντιαεροπορική άμυνα σε όλο το χώρο τον εκτός Γιουγκοσλαβίας ευρωπαϊκό χώρο. Επομένως εμείς μπορούμε να πούμε άνετα ότι τα ελληνικά πληρώματα δεν συμμετέχουν στις επιχειρήσεις κατά της Γιουγκοσλαβίας. 

Δεν θα αναφερθώ σε αυτά που είπα προηγουμένως ότι εστιάζετε την προσοχή σας σε ορισμένες φήμες ή διαδόσεις, στα ελάχιστα αρνητικά σημεία που υπάρχουν στη στάση της χώρας μας στη κρίση του Κοσσυφοπεδίου και παραβλέπετε το γεγονός ότι είμαστε ένας θετικός παράγων στην περιοχή. Παραβλέπετε το γεγονός επίσης ότι και οι ίδιοι οι Γιουγκοσλάβοι θέλουν να συνεχίσουμε αυτήν την πολιτική, διότι εμείς είμαστε αυτοί που μπορούμε να συζητούμε και με τις δύο πλευρές, εμείς είμαστε αυτοί που μπορούμε και αρθρώνουμε και αρνητικό λόγο μέσα στο ΝΑΤΟ και την Ευρωπαϊκή 'Ενωση, έστω με τη δύναμη αυτή την οποία έχουμε. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Ακόμα παραβλέπεται το γεγονός ότι ο 'Ελληνας Υπουργός των Εξωτερικών, οι 'Ελληνες πολιτικοί, είναι αυτοί οι οποίοι γίνονται δεκτοί στις συζητήσεις για την επίτευξη ειρήνης στον πόλεμο αυτό που όλοι ελπίζουμε και ευχόμαστε να τελειώσει πάρα πολύ γρήγορα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αγγουράκης, έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, με την τοποθέτηση του κυρίου Υπουργού, έστω και με τον τρόπο που τοποθετήθηκε, ομολογείται η εμπλοκή της χώρας μας στις επιχειρήσεις αυτές. Γιατί μπορεί μεν κύριε Υπουργέ, τα πληρώματα να εξυπηρετούν τις ανάγκες τις έγκαιρης προειδοποίησης ή οτιδήποτε άλλου, όμως τουλάχιστον όσα στοιχεία έχουν δει το φως της δημοσιότητας -ούτε στρατιωτικός είμαι ούτε λεπτομέρειες μπορώ να γνωρίζω- δύσκολα μπορώ να φανταστώ ότι υπάρχουν ΝΑΤΟϊκά αεροσκάφη τα οποία δεν είναι άμεσα εμπλεγμένα στον πόλεμο αυτό. 

Επιτρέψτε μου, κύριε Υπουργέ, να αναφερθώ σε δημοσίευμα της χθεσινής εφημερίδας "ΒΗΜΑ" όπου γίνεται σαφής αναφορά για αεροσκάφη του ΝΑΤΟ παραδείγματος χάριν 10 Υ3Α και υποθέτω ότι τα ελληνικά πληρώματα ενδεχομένως να είναι σε τέτοιου είδους αεροπλάνα, που ο κύριος πίνακας δείχνει συνολικά τις χώρες και με τι αεροσκάφη στηρίζουν τις συγκεκριμένες επιχειρήσεις. 

Πέρα απ'αυτό είμαι υποχρεωμένος να επαναλάβω κάτι που επανειλημμένα είπαμε σήμερα στην Αίθουσα αυτή. 'Οτι πέρα από το ηθικό, πολιτικό και οποιαδήποτε άλλη πλευρά αυτής της ελληνικής συμμετοχής και υποστήριξης, όπως πολύ καλά γνωρίζετε είναι και εντελώς παράνομη με βάση το Διεθνές Δίκαιο με βάση τους νόμους του κράτους, με βάση την ίδια τη συνθήκη του ΝΑΤΟ και με βάση την ίδια την συμφωνία SOFA όπως το έχουν τεκμηριώσει όχι μόνο εμείς, αλλά και οι είκοσι επτά εν ενεργεία ανώτατοι δικαστικοί της χώρας μας. 

Και επειδή πολλά ειπώθηκαν όσον αφορά και για το θέμα του διοικητηρίου του ΝΑΤΟ στη βόρειο Ελλάδα, θα επανέλθω με ερώτηση στο θέμα αυτό, διότι δεν απαντήσατε και είναι συγκεκριμένα τα στοιχεία τα οποία ανέφερε ο κ. Κόρακας και στα οποία επανέρχομαι και εγώ. 

Εν πάση περιπτώσει, κύριε Υπουργέ, αναφερθήκατε στον ιδιαίτερο ρόλο που παίζει η Ελλάδα ότι δήθεν εμείς είμαστε οι μοναδικοί συνομιλητές των Σέρβων ή το ότι μόνο εμείς γινόμαστε αποδεκτοί και από τις δύο πλευρές. 

Επιτρέψτε μου να εκφράσω την απορία μου γιατί η Κυβέρνηση μέχρι στιγμής δεν βγήκε να καταδικάσει το βομβαρδισμό της Κινέζικης Πρεσβείας. 

Δεύτερον σας διαβάζω τι είπε ο εκπρόσωπος του UCK στη χθεσινή "ΚYΡΙΑΚΑΤΙΚΗ ΕΛΕΥΘΕΡΟΤΥΠΙΑ". "Είσθε ικανοποιημένος από τις θέσεις της ελληνικής Κυβέρνησης; Απάντηση: Ο UCK δεν έχει και πολλά παράπονα από την Ελλάδα, γιατί η χώρα σας είναι μέλος του ΝΑΤΟ και βοηθά στις επιχειρήσεις". Αυτά λέει το UCK. Από κει και πέρα δεν είναι απόλυτα ακριβές ότι οι Σέρβοι δέχονται μόνο εμάς ως συνομιλητές. Σας θυμίζω το γεγονός ότι ο κ. Ρουγκόβα αυτήν τη στιγμή βρίσκεται στην Ιταλία προφανώς κατόπιν ενεργειών και της ιταλικής κυβέρνησης. Σας θυμίζω ότι ο Καγκελάριος Σρέντερ κινείται και άρα δεν είναι έτσι τα πράγματα, όπως τίθενται. 

Εν πάση περιπτώσει πρέπει να πάψουν να υπάρχουν διευκολύνσεις από τη χώρα μας γι' αυτές τις επιχειρήσεις και πρέπει όλοι οι 'Ελληνες φαντάροι να γυρίσουν πίσω. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κατ' αρχήν η ελληνική Κυβέρνηση κατεδίκασε το βομβαρδισμό της Κινέζικης Πρεσβείας. Εγώ δεν παραδέχτηκα ότι ελληνικά πληρώματα συμμετέχουν στις επιχειρήσεις. Είπα ότι κάπου πιθανόν κάποιος μεμονωμένος πιλότος ή τεχνικός να συμμετέχει σ' ένα απ' αυτά. Δεν τα ελέγχουμε απόλυτα σε καθημερινή βάση. 

Αναφερθήκατε στον UCK και σ'έναν ανώνυμο ο οποίος πιθανόν να είπε κάτι και που δεν αναφέρατε, κύριε συνάδελφε, ούτε το όνομά του ούτε κανείς το δέχεται ότι θεωρεί ο παράνομος αλβανόφωνος στρατός του UCK την Ελλάδα συμμαχό της, επειδή μετέχει στο ΝΑΤΟ. 

Εσείς έχετε γίνει πολύ περισσότερο Γιουγκοσλάβοι από τους Γιουγκοσλάβους και φέρνετε εδώ παράπονα που δεν έχουν ακουστεί από εκείνη την πλευρά. Κανείς δεν παραπονέθηκε για τη στάση της Ελλάδος και δεν ξέρω τι θα θέλατε εσείς. 

ΧΑΡΑΛΑΜΠΟΣ ΑΓΓΟΥΡΑΚΗΣ: Εμείς είμαστε 'Ελληνες.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Αντιπροσωπεύετε κάποιες ιδέες που είναι δικαίωμά σας να τις υποστηρίζετε. Είναι σε αντίθεση με το 95% του ελληνικού λαού, ο οποίος εγκρίνει την πολιτική της Κυβέρνησης. Θα θέλατε πιθανότατα την Ελλάδα να αποχωρήσει απ' όλους τους οργανισμούς αυτούς. Και θα ήθελα να ξέρω, πώς υποστηρίζετε ότι θα μπορούσε να βοηθούσε τους φίλους και να σταθεί δίπλα στη Γιουγκοσλαβία, με μία μεμονωμένη φωνή έξω απ' αυτούς τους οργανισμούς; 

ΣΤΡΑΤΗΣ ΚΟΡΑΚΑΣ: Βέτο στους βομβαρδισμούς. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κάνετε μεγάλο λάθος, γιατί και την υπόθεση της ειρήνης υποστηρίζουμε και μπορούμε να βοηθήσουμε να επιτευχθεί μια πολιτική λύση στο πρόβλημα που είναι και το ζητούμενο στην περιοχή. Νομίζω ότι αυτό είναι αποδεκτό, όχι μόνο από τη μεγίστη πλειοψηφία του ελληνικού λαού, αλλά και από τους εμπλεκόμενους στην κρίση αυτή. 

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στη σειρά του δελτίου των επικαίρων ερωτήσεων. 

Τέταρτη είναι η με αριθμό 994/5.5.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Δημόσιας Τάξης, Γεωργίας, σχετικά με την έγκαιρη λήψη των αναγκαίων μέτρων πρόληψης και καταστολής των πυρκαγιών, τη συμμετοχή των δασικών υπαλλήλων κλπ. 

Η επίκαιρη ερώτηση έχει ως εξής: 

"Την πρώτη χρονιά μεταφοράς της ευθύνης δασοπυρόσβεσης από τη δασική υπηρεσία στην πυροσβεστική τα αποτελέσματα ήταν ολέθρια αφού χάθηκαν πέντε ανθρώπινες ζωές, καταστράφηκαν περιουσίες και κάηκαν περισσότερα από 1.100.000 στρέμματα δασών και δασικών εκτάσεων. 

Επειδή τη φετινή χρονιά προβλέπεται την ευθύνη δασοπυρόσβεσης να έχει και πάλι η πυροσβεστική υπηρεσία, αφήνοντας αναξιοποίητους περισσότερους από τρεις χιλιάδες δασικούς υπαλλήλους που έχουν και την εμπειρία αλλά και τη γνώση του αντικειμένου της δασοπυρόσβεσης. 

Ερωτώνται οι κύριοι Υπουργοί: 

1. Αν προτίθενται να χρησιμοποιήσουν και το δασικό προσωπικό στην καταστολή των δασικών πυρκαγιών. 

2. Αν προτίθεται να αναθέσουν το θέμα της ευθύνης της δασοπυρόσβεσης στις δασικές περιοχές της χώρας, όπου η πυροσβεστική υπηρεσία δεν μπορεί να ανταπεξέλθει, στις δασικές υπηρεσίες. 

3. Τι πρόσθετα μέτρα προτίθενται να λάβουν για να μην επαναληφθούν οι περσινές τραγικές καταστάσεις". 

Ο κύριος Υφυπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, έχει ολοκληρωθεί και αναμένεται η δημοσίευση στην Εφημερίδα της Κυβερνήσεως κοινή υπουργική απόφαση με την οποία ρυθμίζονται και αποσαφηνίζονται αρμοδιότητες αρμοδίων φορέων που εμπλέκονται στην πρόληψη και καταστολή των δασικών πυρκαγιών. 

Σύμφωνα με αυτήν την εγκύκλιο οι δασολόγοι που υπηρετούν στις δασικές υπηρεσίες θα συμβάλλουν στις επιχειρήσεις δασοπυρόσβεσης συνεργαζόμενοι φυσικά με την πυροσβεστική υπηρεσία, διότι η πυροσβεστική υπηρεσία έχει την ευθύνη και τον επιχειρησιακό συντονισμό. 

Θα ήθελα να παρατηρήσω ότι το περσυνό καλοκαίρι οι δασικοί υπάλληλοι δεν συμμετείχαν καθ' οιονδήποτε τρόπο στον αντιπυρικό αγώνα. Το γεγονός αυτό σχολιάστηκε ποικιλοτρόπως, τόσο από τους παράγοντες της δημόσιας ζωής, όσο και από τους πληττόμενους πολίτες. Και βέβαια η μη συμμετοχή των δασικών υπαλλήλων στον αντιπυρικό αγώνα δεν μπορεί να υποστηρίξει κανείς ότι δεν είχε δυσμενείς επιπτώσεις. 

Γι' αυτό εμείς φέτος έγκαιρα σαν Υπουργείο Γεωργίας ζητήσαμε σε κάθε δασαρχείο και νομοδασαρχείο να υπάρχει συνεργείο επιφυλακής κατά τους μήνες Ιούνιο μέχρι και Οκτώβριο το απόγευμα που είναι κλειστές οι υπηρεσίες. Επίσης από το Μάιο μέχρι το τέλος του έτους σε κάθε αργία Σάββατα και Κυριακές θα λειτουργούν σε καθεμία από αυτές τις υπηρεσίες δύο εποχούμενοι περίπολοι οκτάωρου υπηρεσίας η καθεμία για την αστυνόμευση του δασικού χώρου. Τους μήνες Ιούλιο μέχρι Σεπτέμβριο μία εκ των δύο περιπόλων θα παραμένει στην έδρα του δασαρχείου για την διοικητική συνδρομή της άλλης και την παροχή συνδρομής σε επεισόδια πυρκαγιών εφόσον αυτό αιτείται από το Πυροσβεστικό Σώμα. 

'Εχουμε ζητήσει έγκριση προς τούτο από το Υπουργείο Οικονομικών 5,5 δισεκατομμυρίων. 'Εχουν αυτά εγκριθεί και συνεπώς θα υλοποιηθεί και αυτή μας η ενέργεια. 

Θα ήθελα επίσης να αναφέρω ότι έχουν δρομολογηθεί ενέργειες για την αγορά δέκα αεροσκαφών από το Πυροσβεστικό Σώμα. 'Ηδη έχει παραληφθεί το πρώτο, ενώ μέσα στον Ιούνιο παραλαμβάνεται και το δεύτερο. Η αγορά των αεροσκαφών θα ολοκληρωθεί μέχρι το 2001. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα canader είναι αυτά; 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Αυτά είναι τα GL415 δηλ. CANADAIR. 

Επίσης θα ενοικιαστούν δύο αεροσκάφοι CL215 και ένα αεροσκάφος Iliou sin (Ιλιούσιν) και τέσσερα ελικόπτερα χωριτικότητας νερού άνω των 2.000 λίτρων. 

'Εχουν χρηματοδοτηθεί και βρίσκονται στο στάδιο της υλοποίησης προγράμματα για την προμήθεια από το Πυροσβεστικό Σώμα μεγάλου αριθμού πυροσβεστικών οχημάτων διαφόρων τύπων. 'Ηδη έχουν διατεθεί στις πυροσβεστικές υπηρεσίες τριάντα πέντε σύγχρονα πυροσβεστικά οχήματα διαφόρων τύπων και χωρητικότητας. Επίσης έχουν ολοκληρωθεί οι εργασίες συντήρησης και αποκατάστασης των βλαβών που είχαν παρουσιαστεί κατά την περσινή χρόνια. 

Σας ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, πολλά καταλάβατε, αλλά έχετε να καταλάβετε ακόμη και άλλα και φοβόμαστε μήπως υπάρχουν κι άλλες τραγωδίες κι άλλες καταστροφές γιατί η απάντηση -το έχω πει χιλιάδες φορές- στο πρόβλημα της δασοπροστασίας είναι η υιοθέτηση του ομόφωνου πορίσματος της Διακομματικής Επιτροπής της Βουλής στην οποία -να είστε σίγουρος γι αυτό-και θα καταλήξετε, γιατί ήδη τώρα με τις κινήσεις που κάνετε αρχίσατε σιγά σιγά να καταπιάνεστε με το πόρισμα της Βουλής. Και το λέω αυτό διότι όταν σας φωνάζαμε πέρυσι ότι είναι εγκληματικό τρεις χιλιάδες-τρεις χιλιάδες πεντακόσιοι δασικοί υπάλληλοι να μη χρησιμοποιούνται, είχαμε δίκιο. Φέτος κάνατε κάποια κίνηση. Και το πρόβλημα είναι ότι η κοινή υπουργική απόφαση ακόμα συζητιέται. Μάλιστα πώς θα ξεπεράσετε και αυτήν την αντιπαράθεση που δημιουργήσατε πέρυσι μεταξύ των δασικών υπαλλήλων και της δασικής υπηρεσίας. 

Λέτε ότι φέτος θα προσλάβετε εποχικό προσωπικόο. Οι διαδικασίες όμως γι' αυτήν την ενέργεια έπρεπε ήδη να έχουν ολοκληρωθεί. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Επρεπε. Αρχίζει ήδη η περίοδος των πυρκαϊών. 

ΕΥΑΓΓΕΛΟΣ ΑΠΟΣΤΟΛΟΥ: Λέτε ότι το 50% θα είναι δασεργάτες. Σας λέγαμε και φωνάζαμε ότι πρώτα οι δασεργάτες και αν δεν υπάρχουν δασεργάτες μόνο τότε να προσλάβετε και άλλους. Εξάλλου αυτό είναι και ένα από τα σημεία που περιλαμβάνεται στο πόρισμα της Βουλής. Σας το λέγω και πάλι για τούτο, κύριε Υπουργέ. Φανταστείτε, όλος αυτός ο κόσμος ο οποίος ασχολείται με την καταστολή της δασικής πυρκαγιάς εάν ταυτόχρονα ασχολείτο όλο το χειμώνα και με την πρόληψη και με άλλα δασικά έργα. 'Ολοι καταλαβαίνουμε ότι θα είχαμε και καλύτερη ανάπτυξη των δασών και καλύτερη προστασία αλλά και πόσο αποδοτικότερη θα ήταν η παρουσία αυτών των ανθρώπων, διότι πραγματικά θα υπήρχε μία απασχόληση η οποία δεν υπάρχει τώρα έτσι όπως έχει διαμορφωθεί η κατάσταση το χειμώνα. 

Και επιπλέον, αν υπήρχε αυτή η προστασία των δασών, όλα αυτά τα φαινόμενα που επέρχονται το χειμώνα, πλημμύρες, βροχές, εξαιτίας της αποψίλωσης των δασών δεν θα υπήρχαν και θα είχαμε ένα μεγαλύτερο όφελος. Και πάλι επαναλαμβάνω, κύριε Υπουργέ, εκεί θα καταλήξετε. Η μόνη λύση για τη δασοπροστασία είναι η υιοθέτηση του πορίσματος της Βουλής. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αλλά πάντως όχι εφέτος, να αλλάξει πάλι, παραμονές των πυρκαγιών. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, σιγά-σιγά αλλά αυτή είναι η λύση. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να προετοιμασθεί... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, όχι διάλογος. 

'Εχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", ογδόντα μαθητές και έξι συνοδοί-καθηγητές από το 1ο Γυμνάσιο Ιεράπετρας. Την Γεράπετρος! 

Ταξίδεψαν από πολύ μακριά και τους καλωσορίζουμε στο Ελληνικό Κοινοβούλιο. 

(Χειροκροτήματα από όλες τις πτέρυγες) 

Ορίστε, κύριε Υφυπουργέ. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε και συνάδελφε κύριε Αποστόλου, θυμόσαστε την προηγούμενη εβδομάδα μιλήσαμε πάλι για τις πυρκαγιές, με αφορμή μία πρόταση νόμου της Ν.Δ.. Επανέρχεσθε συνεχώς με την υιοθέτηση του ομόφωνου πορίσματος. Είπαμε προχθές και το αναγνωρίσατε ότι σημαντικά στοιχεία αυτού του πορίσματος τα έχουμε χρησιμοποιήσει και τα έχουμε εκμεταλλευθεί και τα έχουμε αξιοποιήσει. 

'Ομως, αναφέρεσθε πάλι για τις ζωές που χάθηκαν, λέτε και το φαινόμενο των πυρκαγιών παρουσιάστηκε πέρσι που έγινε η μεταφορά της δασοπυρόσβεσης στο Π.Σ. Θυμόσαστε το 1992 πόσες ζωές χάθηκαν στην Ικαρία. Δεν το επαναλαμβάνω. Απεναντίας, έχω τονίσει σε αυτήν την Αίθουσα και μία ζωή να χαθεί είναι τραγικό συμβάν και δεν πρέπει αυτό να συμβαίνει. 'Ομως, μην επανέρχεσθε κάθε τόσο με την υιοθέτηση του ομόφωνου πορίσματος. Δεν εξυπηρετεί τίποτε η αντιπαράθεση αυτή που κάνετε σαν Αντιπολίτευση και τόσες πολλές φορές να ασχολούμεθα με το ίδιο πράγμα. 

Αν αυτές τις ώρες που καταναλίσκαμε σε αυτήν τη συζήτηση κάναμε άλλες διαφορετικές, όσον αφορά ... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι πρωτοφανές, κύριε Υπουργέ, ομόφωνο πόρισμα να απορρίπτεται έτσι. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Πρόεδρε,... 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, δεν απερρίφθη. 'Ενα σκέλος δε χρησιμοποιήθηκε και έχουμε εδώ εξηγήσει πολλές φορές και το έχουμε διαβάσει αυτό ότι για να υλοποιηθεί ήθελε το μισό προϋπολογισμό της Ελλάδος. 

Συνεπώς όλοι να συμβάλλουμε με την κριτική μας μεν αλλά καλόπιστα δε στην αντιμετώπιση αυτού του φαινομένου των δασικών πυρκαγιών που είναι ένα παγκόσμιο φαινόμενο που πλήττει και χώρες με μεγαλύτερο εξοπλισμό, καλύτερα οργανωμένες, με περισσότερα μέσα κλπ. Δεν είναι μόνο ελληνικό φαινόμενο. 

Συνεπώς, αγαπητοί φίλοι, να μην κινδυνολογούμε αλλά απεναντίας να κάνουμε εκείνο που πρέπει ούτως ώστε να συμβάλλουμε όλοι μαζί στη μείωση του φαινομένου των πυρκαγιών. 

ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δευτέρου κύκλου: 

Πρώτη είναι η με αριθμό 991/5-5-1999 επίκαιρη ερώτηση της Βουλευτού της Νέας Δημοκρατίας, κ. Παρθένας Φουντουκίδου προς τον Υπουργό Γεωργίας, σχετικά με την οδηγία της Γαλλικής Εθνικής Υπηρεσίας προς τους Γάλλους καταναλωτές, για την αποφυγή σπαραγγιών προερχομένων από την Ελλάδα, λόγω πιθανής μόλυνσης από τους βομβαρδισμούς της Γιουγκοσλαβίας. 

Η ερώτηση της κυρίας συναδέλφου έχει ως εξής: 

"Η Γαλλική Εθνική Υπηρεσία για το σπαράγγι, με οδηγία της προς τους Γάλλους καταναλωτές, συνιστά να αποφεύγονται σπαράγγια προερχόμενα από την Ελλάδα, διότι τάχα είναι μολυσμένα από τοξικά αέρια, που αποδεσμεύτηκαν λόγω των βομβαρδισμών στη Νέα Γιουγκοσλαβία. 

Πρόκειται για μια άδικη σε βάρος της χώρας μας και παράλογη, από κάθε άποψη, οδηγία, αφού, σύμφωνα με τα στοιχεία που διαθέτουμε, δεν υπάρχει προς το παρόν, τοξική επιβάρυνση στη χώρα μας και πολύ περισσότερο δεν είναι μολυσμένα τα σπαράγγια, τα οποία είναι μέσα στη γη και συνεπώς προφυλάσσονται αποτελεσματικότερα. 

Ασφαλώς η οδηγία αυτή έχει ως στόχο να πλήξει την εξαγωγική δυνατότητα της χώρας μας, δεδομένου μάλιστα ότι η Γαλλία είναι ανταγωνίστρια χώρα, στην οποία όμως εξάγουμε χίλιους τόνους σπαραγγιών. 

Η οδηγία αυτή έχει άμεσες δυσμενείς συνέπειες για την οικονομία μας και ως εκ τούτου οφείλει η Κυβέρνηση να αντιδράσει άμεσα και αποτελεσματικά. 

Γι'αυτό, σας ερωτώ, κύριε Υπουργέ: 

Προτίθεσθε να διαμαρτυρηθείτε στη γαλλική κυβέρνηση, αξιώνοντας αποζημίωση για τα διαφυγόντα κέρδη των σπαραγγοπαραγωγών; 

Τι θα πράξετε ώστε να μην επαναληφθεί κάτι ανάλογο με προϊόντα που η διάθεσή τους στην αγορά επίκειται, όπως τα κεράσια, τα ροδάκινα κλπ.; Πώς θα προστατεύσετε το εισόδημα των παραγωγών; 

Ο Υφυπουργός Γεωργίας, κ. Ντίνος Βρεττός, έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 

'Οπως είναι γνωστό, την τελευταία εβδομάδα το θέμα των σπαραγγιών πήρε έκταση, ως μη ώφειλε, στις τηλεοράσεις και στα ραδιόφωνα. Ξεκίνησε από μία ανακοίνωση της διεπαγγελματικής οργάνωσης της Γαλλίας, σχετικής για το σπαράγγι, η οποία ανακοίνωση για πρώτη φορά έγινε γνωστή στην Πέλλα. Από εκεί ξεκίνησαν διεργασίες, που τελικά έφτασαν στα Μαζικά Μέσα Ενημέρωσης. 

Το Υπουργείο Γεωργίας αντέδρασε ακαριαία και προς τις εξής κατευθύνσεις: 

Πρώτον, αμέσως είπε ότι δεν υπάρχει θέμα. Αμέσως! Θυμάμαι ότι ήμουν ο πρώτος που απάντησε στα Μαζικά Μέσα Ενημέρωσης και ιδιαίτερα της Πέλλας, και είπα ότι δεν υπάρχει κανένα πρόβλημα και πως όσοι δημιουργούν το πρόβλημα έχουν ευθύνες. 

Δεύτερον, το Υπουργείο μάζεψε όλα τα στοιχεία, τα οποία αφορούν το έδαφος, το νερό και τον αέρα -και τα πρόβαλε στην κοινή γνώμη- τονίζοντας ότι δεν υπάρχει κανένα πρόβλημα μόλυνσης και ιδιαίτερα στα σπαράγγια. Ο Υπουργός Γεωργίας ήταν εξαιρετικά κατηγορηματικός στη συνέντευξη Τύπου που έδωσε. 

Τρίτον, κάναμε διαβήματα προς τη Γαλλική Πρεσβεία, από την οποία πήραμε απάντηση, την οποία μπορώ να σας την κοινοποιήσω και να την καταθέσω στη Βουλή. 

ΠΑΡΘΕΝΑ ΦΟΥΝΤΟΥΚΙΔΟΥ: Τη γνωρίζω. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Τη γνωρίζετε. 

Τέταρτον, συνεννοηθήκαμε με την ΠΑΣΕΓΕΣ να κάνει κι εκείνη τα διαβήματά της προς τους αντίστοιχους και ομολόγους της συνεταιρισμούς και διεπαγγελματικές οργανώσεις. Κι από εκεί είχαμε θετικά συμπεράσματα. 

Συνεπώς εκείνο το οποίο εν κατακλείδι έχει γίνει με τα σπαράγγια, κυρία συνάδελφε, είναι το εξής: Κάποιοι, επειδή φοβήθηκαν τα ελληνικά σπαράγγια, επειδή είναι πολύ καλά και έχουν καλές τιμές, επιχείρησαν να δημιουργήσουν αυτό το πρόβλημα. 

Εδώ θα μου επιτρέψετε, κύριε Πρόεδρε, να πω ότι θα πρέπει σ' αυτές τις περιπτώσεις ορισμένοι να είναι πιο σοβαροί, όταν προχωρούν και κάνουν δηλώσεις, όταν κάνουν συγκεντρώσεις, όταν δημιουργούν θέματα μερικές φορές εκ του μη όντος. Συνεπώς θα πρέπει να προσέχουμε. 

Αυτό ήθελα να πω και φαντάζομαι, κύριοι συνάδελφοι, πως κι εσείς θα συμφωνείτε μαζί μου. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Συμφωνώ. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Αυτό είναι το πρώτο και μετά όλα τα άλλα. Η Κυβέρνηση στο συγκεκριμένο θέμα φέρθηκε πολύ σοβαρά, όπως και οι Βουλευτές. Εκείνοι που δεν φέρθηκαν σοβαρά, είναι κάποιοι άλλοι, τους οποίους εσείς θα πρέπει ίσως να γνωρίζετε. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Φουντουκίδου έχει το λόγο. 

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, αυτό που σίγουρα γνωρίζω, είναι ότι με πάρα πολύ κόπο και πολύ σοβαρή δουλειά οι σπαραγγοπαραγωγοί της Πέλλας κατάφεραν και κατέκτησαν τη δύσκολη ευρωπαϊκή αγορά και ιδιαίτερα την αγορά της Γερμανίας, παρέχοντας υψηλής ποιότητας προϊόν σε άριστη συσκευασία και ανταποκρινόμενοι πλήρως στις απαιτήσεις του καταναλωτικού κοινού. Και να σημειώσω το εξής: 'Ολα αυτά μόνοι τους, χωρίς καμία βοήθεια και παρέμβαση από την πολιτεία, η οποία τόσα χρόνια απλώς κέρδιζε, απλώς εισέπραττε από το μόχθο των σπαραγγοπαραγωγών. 

Συνεπώς ήταν αυτοί οι ίδιοι, οι οποίοι από μόνοι τους θα προστάτευαν τα κεκτημένα τους. Εάν υπήρχαν μολυσμένα σπαράγγια, ασφαλώς οι ίδιοι οι παραγωγοί θα προστάτευαν τα κεκτημένα, όπως σας είπα, γιατί ήταν οι μόνοι οργανωμένοι παραγωγοί, που είχαν μέχρι τώρα κάθε χρόνο τεστ υπολειμμάτων, φυτοφαρμάκων και λιπασμάτων. 

Καταθέτω στα Πρακτικά τα πορίσματα από τις έρευνες του Ινστιτούτου του Μονάχου, που υπογράφει ο καθηγητής Bergmuller. 

(Στο σημείο αυτό η Βουλευτής κ. Παρθένα Φουντουκίδου καταθέτει για τα Πρακτικά τα προαναφερθέντα πορίσματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Ως εκ τούτου, κύριε Υπουργέ, απαιτούσαν περισσότερα δραστικά μέτρα εκ μέρους της Κυβέρνησης, ώστε παρόμοια φαινόμενα να παταχθούν εν τη γενέσει. Πρόκειται για μία αήθη και πρωτοφανή ενέργεια. Φαντασθείτε τι θα συμβεί, εάν εισαχθούν τέτοιες μέθοδοι στο παιχνίδι του ανταγωνισμού. Και πώς -εγώ αναρωτιέμαι- θα αναζητήσετε ευθύνες, από ποιους θα τις αναζητήσετε, ώστε να προστατεύσετε τους παραγωγούς και άλλων προϊόντων από τέτοιες ενέργειες. Αρκείσθε απλώς στην αίτηση συγγνώμης από τη Γαλλική Πρεσβεία; "Συγγνώμη, κάναμε λάθος", μία έκφραση που πάρα πολύ συχνά την ακούμε τελευταία -είναι της μόδας- και για πάρα πολύ σοβαρά θέματα. O tempora o mores! σημεία των καιρών. Θα πρέπει να τα πατάξετε δραστικά, διότι και ο 'Ελληνας καταναλωτής, ο 'Ελληνας πολίτης, ο 'Ελληνας παραγωγός θέλει, κύριε Υπουργέ, να νιώθει ότι έχει μία Κυβέρνηση ικανή να τον προστατεύσει. 'Η μήπως όχι; 

Και συμφωνώ με τις υποδείξεις σας και τα υπονοούμενά σας ότι κάποιοι ευθύνονται που διέρρευσαν αβασάνιστα τέτοιες φήμες και κάποιοι που τις αναπαρήγαγαν. Είναι και εδώ δική σας ευθύνη να τους επιστήσετε, φιλικά έστω, την προσοχή, ώστε να αποφύγουμε στο μέλλον τέτοια φαινόμενα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, κυρία συνάδελφος, θεωρώ ότι και σε αυτήν την περίπτωση, η Κυβέρνηση έδειξε με πόσο μεγάλη προσοχή αντιμετωπίζει τέτοια θέματα. Και έκανε αυτό ακριβώς που έπρεπε να κάνει. Δηλαδή, έγκαιρα είπε ότι δεν υπάρχει κανένα πρόβλημα. Το είπε πολύ σύντομα και με στοιχεία. 'Εκανε τα διαβήματα. Και πήρε απαντήσεις οι οποίες έπεισαν, όχι μόνον την ελληνική κοινή γνώμη αλλά και εκείνους στους οποίους πωλούμε τα προϊόντα μας. 

Η απάντηση από τη Γαλλική Πρεσβεία είναι ότι: "Κανένας ιδιαίτερος έλεγχος δεν έχει τεθεί σε εφαρμογή για τα φρούτα και τα λαχανικά με προέλευση την Ελλάδα." Και επομένως, δεν πρόκειται παρά για άκαιρο διάβημα, το οποίο δεν στηρίζεται σε κανένα τεχνικό στοιχείο, προερχόμενο από τις γαλλικές δημόσιες υπηρεσίες. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Συμφωνώ. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Στη Γερμανία διαδόθηκαν και άλλα πράγματα. Επίσης, κάναμε διαβήματα. Δεν υπήρχε τίποτε. 

Και αυτό που έχει σημασία είναι πως όλοι έμαθαν, τελικά, ότι πράγματι αυτός ήταν ένας αθέμιτος ανταγωνισμός από κυκλώματα που κινούνται εναντίον του σπαραγγιού. 

Και είναι η Κυβέρνηση που αποκάλυψε τη λειτουργία αυτών των κυκλωμάτων. 

Τώρα βέβαια, υπάρχει και συνέχεια που αφορά όλα τα προϊόντα. Και όσον αφορά αυτό το θέμα, η Κυβέρνηση -και μάλιστα σε απάντηση σε επίκαιρη ερώτηση, το έχουμε ανακοινώσει και εδώ, αλλά το έχει ανακοινώσει και ο Υπουργός Γεωργίας σε συνέντευξη Τύπου- ανεκοίνωσε ότι στην επόμενη Σύνοδο των Υπουργών Γεωργίας θα τεθεί το θέμα ειδικότερα για την εμπορία των οπωροκηπευτικών και θα ληφθούν πρόσθετα μέτρα. Μέτρα, τα οποία έχουν σχέση με τις επιπτώσεις που υπάρχουν από τον πόλεμο. Αυτά κάνει η επίσημη Κυβέρνηση. Και τα κάνει και για τη γεωργία αλλά και γενικότερα κύριοι συνάδελφοι. Και γι' αυτό ο ελληνικός λαός έχει πειστεί ότι έχει μπροστά του μια Κυβέρνηση σοβαρή, που αντιμετωπιζει τα μεγάλα και σοβαρά προβλήματα με υπευθυνότητα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Παρηγοριά γυρεύει ο κύριος Υφυπουργός! 

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 987/5.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Τύπου και Μέσων Μαζικής Ενημέρωσης, σχετικά με τη δυνατότητα χρησιμοποίησης των κρατικών τηλεοπτικών καναλιών από τα κόμματα και τους Βουλευτές. 

Η επίκαιρη ερώτηση του κυρίου συναδέλφου σε περίληψη έχει ως εξής: 

"Τα κρατικά κανάλια ΕΤ1 και ΝΕΤ έχουν καταστεί φέουδο της κυβερνητικής προπαγάνδας και ανεξέλεγκτα όργανα λειτουργίας εκπομπών, ορισμένων υπηρετούντων εγκαθέτων κυβερνητικών δημοσιογραφικών στελεχών εις αυτά. Τα κόμματα και οι Βουλευτές της ελληνικής Βουλής θεωρούνται ξένη υπόθεση προς την εξυπηρέτηση του δημοσίου σκοπού που υπηρετούν. Ενώ οι Βουλευτές αποτελούν την πρωταρχική βασική και συνταγματική εκπροσώπηση του λαού και του έθνους, δεν συμμετέχουν στα κανάλια προς εξυπηρέτηση του σκοπού που εκπροσωπούν. 

Ενώ έπρεπε να υπάρχει καθημερινά ελεύθερο βήμα και πρόσβαση όλων των Βουλευτών, που θα επιθυμούσαν να μιλήσουν στον ελληνικό λαό μέσω των καναλιών, παρά ταύτα έχουν αποκοπεί και αποκρυφτεί και τα κόμματα αλλά και οι Βουλευτές, ειδικότερα από την επικοινωνία με τον ελληνικό λαό. Αναγκάζονται οι Βουλευτές όσοι μπορούν βέβαια και καλούνται να προσφεύγουν στα ιδιωτικά κανάλια για να επικοινωνήσουν με το λαό. Επειδή πρέπει να καθιερωθεί μεγαλύτερη συμμετοχή των κομμάτων και ελεύθερη πρόσβαση και συμμετοχή όλων των Βουλευτών που θα επιθυμούσαν να μιλήσουν στα κανάλια, πιστεύω ότι η εκπλήρωση του σκοπού αυτού είναι βασική υποχρέωση υμών και των αρμοδίων οργάνων των ανωτέρω τηλεοπτικών σταθμών. 

Ερωτάται ο κύριος Υπουργός: 

1. Τι σκέφτεται η Κυβέρνηση να πράξει επ' αυτού; 

2. Θα ληφθεί απόφαση μεγαλύτερης συμμετοχής των κομμάτων και άμεσης ελεύθερης πρόσβασης και συμμετοχής όλων των Βουλευτών, που επιθυμούν να μιλήσουν χρησιμοποιούντες τους άνω τηλεοπτικούς σταθμούς, καθιερώνοντας ελεύθερο προς τούτο βήμα;" 

Ο Υπουργός Τύπου και Μέσων Μαζικής Ενημέρωσης κ. Ρέππας έχει το λόγο. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, ο δημόσιος ραδιοτηλεοπτικός φορέας είναι το κατ'εξοχήν μέσο ενημέρωσης, που ενημερώνει έγκυρα και αντικειμενικά τους 'Ελληνες πολίτες για τα θέματα της επικαιρότητας. 

Ιδιαιτέρως, η Νέα Ελληνική Τηλεόραση, ΝΕΤ, στο πλαίσιο των δέκα ενημερωτικών εκπομπών που έχει εντάξει στο πρόγραμμά της, πιστεύω ότι αποτελεί το πλέον σημαντικό βήμα έκφρασης των απόψεων και προβολής των δραστηριοτήτων όλων των πολιτικών δυνάμεων και των Ελλήνων Βουλευτών βεβαίως, τόσο εντός όσο και εκτός του Κοινοβουλίου. 

Οι ισχυρισμοί του κυρίου συναδέλφου, είναι έωλοι, είναι αναπόδεικτοι. 'Αλλωστε επικαλούμαι την πληθώρα των στοιχείων που είναι διαθέσιμα, για τα οποία μπορεί και ο ίδιος να ενημερωθεί. Από τα στοιχεία αυτά προκύπτει κάθε άλλο, παρά αυτό το οποίο ισχυρίζεται ο αγαπητός συνάδελφος. Και γίνομαι πλέον πολύ συγκεκριμένος. 

Από τον προηγούμενο Οκτώβριο που ξεκίνησε το νέο πρόγραμμα της Νέας Ελληνικής Τηλεόρασης, στο πλαίσιο των ενημερωτικών εκπομπών της, έχουν πάρει μέρος συνολικά εκατόν τριάντα επτά Βουλευτές, από τους οποίους εξήνα επτά -περιλαμβανομένων και των Υπουργών- ανήκουν στο ΠΑΣΟΚ και εβδομήντα στην Αντιπολίτευση. Επαναλαμβάνω, στις πολιτικές εκπομπές της ΝΕΤ έχουν λάβει συνολικώς μέρος εκατόν τριάντα επτά Βουλευτές, εξήντα επτά εξ αυτών -περιλαμβανομένων και των Υπουργών- ανήκουν στο ΠΑΣΟΚ και εβδομήντα στα κόμματα της αντιπολίτευσης. 

Οι Βουλευτές αυτοί έχουν εμφανιστεί διακόσιες ενενήντα οκτώ φορές. 'Εχουν εμφανιστεί εκατόν τριάνα τέσσερεις φορές οι Βουλευτές που ανήκουν στην κυβερνητική παράταξη και 164 φορές οι Βουλευτές των κομμάτων της Αντιπολίτευσης. 

Στις κοινοβουλευτικές εκπομπές -όχι στις πολιτικές ενημερωτικές εκπομπές- έχουν πάρει μέρος εννενήτα τρεις Βουλευτές, από τους οποίους είκοσι πέντε -περιλαμβανομένων πάλι και των Υπουργών- ανήκουν στην κυβερνητική παράταξη και εξήντα οκτώ Βουλευτές ανήκουν στην Αντιπολίτευση. Οι Βουλευτές αυτοί έχουν εμφανιστεί διακόσιες τριάντα πέντε φορές με αντιστοιχία, πενήντα φορές οι Βουλευτές και οι Υπουργοί της κυβερνητικής πλειοψηφίας και εκατόν τριάντα έξι φορές οι Βουλευτές της Αντιπολίτευσης. 

Ειδικότερα, ο Πρόεδρος του Κόμματος και οι επτά Βουλευτές του ΔΗΚΚΙ, που έχουν εμφανιστεί είκοσι οκτώ φορές στο πλαίσιο αυτών των εκπομπών -σε ποσοστό, δηλαδή, 14%, στο σύνολο των Βουλευτών της Αντιπολίτευσης και 11% στο σύνολο των Βουλευτών όλων των κομμάτων- πιστεύω ότι έχουν εκπροσωπήσει το κόμμα σας και έχουν εκφράσει και διατυπώσει τις θέσεις και το πρόγραμμα του κόμματός σας κατά τρόπο ο οποίος ανταποκρίνεται στην αρχή της ανάλογης ισότητας, η οποία πρέπει και για λόγους δεοντολογίας να τηρείται. 

Επίσης, η Νέα Ελληνική Τηλεόραση, είναι το μόνο κανάλι που έχει μεταδώσει συνεντεύξεις του Προέδρου του Κόμματός σας και σε απευθείας μετάδοση ομιλία του στη σύνοδο της Κεντρικής Επιτροπής. 

Επίσης, είναι το μόνο ενημερωτικό κανάλι το οποίο στο πλαίσιο... 

ΙΩΑΝΝΗΣ ΔΗΜΑΡΑΣ: Χάρη του κάνατε, κύριε Υπουργέ; 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κάθε άλλο. Μίλησα πριν για την αρχή της δεοντολογίας. Υπάρχουν τα στοιχεία. Γιατί ενοχλείσθε όταν λέω αυτά τα οποία αποκαλύπτουν την αλήθεια; 

ΙΩΑΝΝΗΣ ΔΗΜΑΡΑΣ: Υποχρέωσή σας είναι. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Δημαρά, δεν συμμετέχετε στη συζήτηση. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν αντιλαμβάνομαι την ενόχλησή σας και δεν καταννοώ την παρέμβαση την οποία κάνατε. Για να βοηθήσετε το συνάδελφό σας ή για να τον υπονομεύσετε; 

ΙΩΑΝΝΗΣ ΔΗΜΑΡΑΣ: (Δεν ακούστηκε). 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Σας παρακαλώ, δεν συμμετέχετε στη διαδικασία της ερώτησης. Δεν αντιλαμβάνομαι το νόημα της παρέμβασής σας. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Δημαρά, δεν συμμετέχετε στη συζήτηση. Κάντε μου τη χάρη! 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Ο κ.Τσαφούλιας δεν ζητά τη βοήθειά σας. Ο κ.Τσαφούλιας ως Πελοποννήσιος και Πατρινός, μπορεί κάλλιστα να ανταπεξέλθει στις ανάγκες αυτής της συζήτησης. Και είστε και δημοσιογράφος, κύριε Δημαρά. 

ΠΡΟΕΔΡΕΥΩΝ (Παναγιώτης Ν. Κρητικός): 'Αλλωστε ο κ.Τσαφούλιας θα απαντήσει. Δεν χρειάζεται συνήγορο. 

ΙΩΑΝΝΗΣ ΔΗΜΑΡΑΣ: Δεν μπορώ να απαντήσω για το "δημοσιογράφος"; 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Με την ευκαιρία -κλείνω έτσι την πρώτη τοποθέτησή μου- απορώ πώς δεν ενοχλείσθε εσείς από το ότι με τρόπο ο οποίος δεν είναι υπεύθυνος, ο συνάδελφος κ.Τσαφούλιας κατηγορεί δημοσιογράφους ότι έχουν περίπου μεταβληθεί σε εγκάθετα κυβερνητικά στελέχη, προκειμένου να προωθήσουν την κυβερνητική πολιτική. 

Πρώτον, η Κυβέρνηση δεν έχει τέτοια πολιτική. Σέβεται την προσωπική και λειτουργική αυτονομία των λειτουργών των μέσων ενημέρωσης. Και δεύτερον, δεν πιστεύω στην Ελλάδα, κύριε Τσαφούλια και κύριε Δημαρά, ότι υπάρχουν δημοσιογράφοι ενένδοτοι σε τέτοιου είδους πιέσεις ή ενδιάθετοι να ακούν παροτρύνσεις μιας κυβέρνησης, η οποία, δήθεν θέλει να τους υποτάξει στα πολιτικά κυβερνητικά της σχέδια. 

Γι'αυτό, λοιπόν, να είστε πιο προσεκτικός όταν διατυπώνετε τέτοιες κατηγορίες, χωρίς μάλιστα να επικαλείσθε και να προσφέρετε εδώ στη συζήτηση συγκεκριμένα στοιχεία. 

ΠΡΟΕΔΡΕΥΩΝ (Παναγιώτης Ν. Κρητικός): Εσείς με την ταχύτητα του λόγου που σας διακρίνει, μπορείτε να συμπεριλάβετε όλες τις απαντήσεις μέσα στο χρόνο που έχετε. Και ο κ.Τσαφούλιας αντιστοίχως, διακρίνεται για την ταχύτητα του λόγου του. 

Ορίστε, κύριε Τσαφούλια, έχετε το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Είναι γνωστός ο τρόπος της εμφάνισης των δημοσιογράφων που χρησιμοποιούνται από τα κανάλια αυτά και είναι γνωστή η καθοδήγηση που γίνεται εκ μέρους τους, με τον αυθαίρετο τρόπο λειτουργίας, ο οποίος υπάρχει και είναι πολλές φορές αυταρχικός. 

Μην πείτε για το κόμμα μου, γιατί οι δικοί μας Βουλευτές στον κ. Μαχαίρα και στον κ. Παπαναγιώτου δεν έχουν εμφανιστεί ποτέ, κύριε Ρέππα. Εκτός τούτου, ύστερα από τεράστια προβλήματα που δημιουργήθηκαν με τον Πρόεδρο, ο οποίος αγωνίζεται μόνος του στην ύπαιθρο και σε όλη την Ελλάδα για να μπορέσει να αντικαταστήσει αυτή την έλλειψη που έχετε κάνει στο κόμμα μας ειδικά, σας λέω ότι τον Πρόεδρο του ΔΗ.Κ.ΚΙ. δεν τον έχετε ποτέ εμφανίσει απευθείας. Εις ελάχιστες περιπτώσεις εμφανίζεται για ένα δευτερόλεπτο μόνο και μετά τον κόβετε. Εκεί που θέλετε αφιερώνετε λεπτά και ώρες για να εξυπηρετήσετε τα συμφέροντα τα οποία εξυπηρετείτε. 

Επιμένω ότι η κ. Παναγιωταρέα έχει καταστεί ο φόβος και ο τρόμος στο κανάλι που της έχετε δώσει την αυθαίρετη εξουσία. Εμείς οι Βουλευτές δεν είμαστε τίποτε. 

Εκτός τούτου, πρέπει να αντιληφθείτε το εξής: Μεγαλύτερη σημασία έχει η επίκαιρη ερώτησή μου ως προς το εάν πρέπει να καθιερωθεί ημερησίως χρόνος μίας ή δύο ωρών ή τεσσάρων και πέντε ωρών εβδομαδιαίως, που να είναι ελεύθερες για τους Βουλευτές όλων των κομμάτων για να επικοινωνούν οι Βουλευτές, για να δει ο ελληνικός λαός τους Βουλευτές του, να δει την αξία τους, τα προσόντα τους, τις επιδόσεις τους σε ελεύθερο βήμα στο οποίο θα υπάρχει επικοινωνία πολιτικού, κοινωνικού και οικονομικού περιεχομένου και σε διεθνή θέματα και για τον πόλεμο και για τα πάντα.'Οπως γίνεται στην Αγγλία και σε άλλα κράτη, να έχουμε τη δυνατότητα να επικοινωνούμε ελευθέρως με το λαό.'Εχετε αποκρύψει από το λαό όλους τους Βουλευτές όλων των κομμάτων. Κατ'εξαίρεση προσδιορίζετε περιεχόμενο λειτουργίας πληροφορικής με το λαό μόνο και μόνο με επιλογές τις οποίες εσείς χάριν κομματικών σκοπιμοτήτων κάνετε. 

'Eτσι δεν λειτουργεί το δημοκρατικό πολίτευμα. Το δημοκρατικό πολίτευμα είναι η άμεση επικοινωνία ιδία του Βουλευτή του κόμματος με το λαό. Εφόσον εσείς αυτό δεν το κάνετε, έχετε καταργήσει εν τοις πράγμασι τη δημοκρατία και αν υπήρχαν ανάλογες φωνές με μεγαλύτερο σθένος θα είχατε υποχρεωθεί με μία δημοκρατικότερη αντιμετώπιση στα Μέσα Μαζικής Ενημέρωσης. 

'Οσον αφορά αυτό το παίγνιο με τη Βουλή, στις έξι η ώρα το πρωί, είδαμε να μεταδίδονται επίκαιρες ερωτήσεις και οι ομιλίες των εισηγητών και των Kοινοβουλευτικών Eκπροσώπων της Βουλής. Και εκείνο είναι χαμένο παιχνίδι. Ο λαός λέει "δεν σας βλέπουμε ποτέ. Τι δουλειά κάνετε εσείς οι Βουλευτές"; Αναγκαζόμαστε όσοι μπορούμε και όσους μας καλούν στα ιδιωτικά κανάλια να πηγαίνουμε. Ξέρετε τι είναι τα ιδιωτικά κανάλια. Είναι εκείνα τα οποία κατευθύνει το κεφάλαιο, δηλαδή, εκείνοι οι οποίοι σήμερα έχουν δημιουργήσει πόλωση στην πολιτική ζωή. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Τσαφούλια. Κάνατε και εσείς την υπέρβαση του χρόνου που έκανε και ο κύριος συνάδελφος. 

ΓΕΩΡΓΙΟΣ ΤΣΑΦΟΥΛΙΑΣ: Επομένως, μη μας οδηγείτε εκεί. Να καθιερώσετε ελεύθερο βήμα των Βουλευτών, για το οποίο δεν μου απαντήσατε τίποτε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, άκουσα με προσοχή το λογίδριο του κ. Τσαφούλια, δεν έγινα όμως πιο σοφός, γιατί πέραν των κατηγοριών, οι οποίες είναι ατεκμηρίωτες, δεν προσκόμισε κάποιο συγκεκριμένο στοιχείο, ενώ εγώ κατά την πρωτολογία μου, ανέφερα με συγκεκριμένους αριθμούς πώς ακριβώς έχει η πραγματικότητα, όσον αφορά την προβολή των θέσεων των πολιτικών και των Βουλευτών ιδιαιτέρως, από τη δημόσια ραδιοτηλεόραση. 

Πρέπει να πω -απαντώ έτσι με ένα δεύτερο στοιχείο, το οποίο θέλω να λάβετε υπόψη σας- ότι κατ'ευτυχή συγκυρία, σήμερα συνεδρίασε για πρώτη φορά η εν όψει των ευρωεκλογών συσταθείσα Διακομματική Επιτροπή. Μεταξύ των άλλων, σε μία πρώτη προσέγγιση του θέματος, ασχολήθηκε με το πώς θα προβάλλονται από τα Ηλεκτρονικά Μέσα Ενημέρωσης οι θέσεις των εκπροσώπων των κομμάτων. 

Πρέπει να σας πω, ότι όλα τα άλλα κόμματα δέχτηκαν πως σε αυτήν τη διαδικασία πρέπει ισοτίμως να μετέχει και το ΔΗ.Κ.ΚΙ., παρά το ότι σύμφωνα με τα όσα προβλέπουν οι σχετικές διατάξεις νόμων, δεν το δικαιούται αυτό, επειδή δεν συμμετέχει μέχρι τώρα στο Ευρωπαϊκό Κοινοβούλιο. Αυτό δείχνει ότι ουδείς θέλει να αποκλείσει το κίνημά σας από τη δυνατότητα να είναι παρόν και μέσω των εκπροσώπων του να εκφράζει τις θέσεις του απευθυνόμενο στον ελληνικό λαό. Αντιθέτως, του επιφυλάχθηκε η τύχη του κόμματος -όπως και στα άλλα κόμματα- που συμμετέχει οιονεί και στην Ευρωβουλή, αφού έχει την εκπροσώπηση κόμματος στην ελληνική Βουλή.'Αρα, δεν πρέπει να παραπονείσθε. 

Από κει και πέρα, λυπάμαι πάρα πολύ γιατί σε μία περίοδο που διατυπώνονται με πολύ εύκολο τρόπο -άστοχα πάντως- κατηγορίες εναντίον δημοσιογράφων για μεροληψία, άκρατο και σκόπιμο υποκειμενισμό, εσείς συμβάλλετε τροφοδοτώντας αυτού του είδους τη συζήτηση, η οποία πιστεύω ότι δεν είναι απλώς σε βάρος της δημοσιογραφικής οικογένειας -εφόσον συνεχίζεται- αλλά και σε βάρος της δημοκρατίας και της ενημέρωσης που είναι υπέρτατο αγαθό στο πλαίσιο του δημοκρατικού πολιτεύματος. 

ΙΩΑΝΝΗΣ ΔΗΜΑΡΑΣ: Μα, κύριε Πρόεδρε, είναι πράγματα αυτά; 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Δημαρά, μπορείτε να διατυπώσετε ανάλογη ερώτηση και να λάβετε τη σχετική απάντηση. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! Κύριε Δημαρά, δεν συμμετέχετε στη συζήτηση. 

ΙΩΑΝΝΗΣ ΔΗΜΑΡΑΣ: Κύριε Υπουργέ, πρέπει να ντρέπεστε. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν σας αντιλαμβάνομαι. 

ΠΡΟΕΔΡΕΥΩΝ (Παναγιώτης Ν. Κρητικός): Δεν καταγράφονται στα Πρακτικά οι ανεπίτρεπτες παρεμβάσεις. 

ΙΩΑΝΝΗΣ ΔΗΜΑΡΑΣ: ... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! Ολοκληρώστε, κύριε Υπουργέ. 

ΓΕΩΡΓΙΟΣ ΤΣΑΦΟΥΛΙΑΣ:... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! Δεν καταγράφεται καμία διακοπή. Δεν δικαιούσθε να παρεμβαίνετε, κύριε Τσαφούλια. Είχαμε μια ήρεμη συζήτηση και την οξύνατε. 'Ολες οι ερωτήσεις είχαν σοβαρά αντικείμενα και έγιναν σε κόσμιο κλίμα και με ευπρέπεια. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Συζητώ με δημοκράτες πολίτες οι οποίοι επιθυμούν μόνο να μιλούν και να μην ακούν. Δεν το καταλαβαίνω αυτό. Δεν αντιλαμβάνομαι γιατί θέλετε μόνο να μιλάτε και δεν επιθυμείτε να ακούτε. Παρακαλώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Πέρασε ο χρόνος σας, κύριε Υπουργέ. Παρακαλώ να είστε σύντομος. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κλείνω λέγοντας ότι το κλίμα το οποίο δημιουργήθηκε και στη Διακομματική Επιτροπή σήμερα, δείχνει ότι είμαστε σε συγκλίνουσα πορεία με τις απόψεις που εξέφρασαν όλοι οι εκπρόσωποι των κομμάτων. Πιστεύω ότι στην συνεδρίαση της επομένης Τετάρτης θα προκύψουν οι συμφωνίες προκειμένου να έχουμε απρόσκοπτη προβολή των θέσεων όλων των κομμάτων εν όψει των ευρωεκλογών. 

Από εκεί και πέρα βεβαίως ο 'Ελληνας Βουλευτής πρέπει να φιλοξενείται με τρόπο ισόρροπο κατ' αναλογία της δύναμης των κομμάτων στις ενημερωτικές εκπομπές της αναλογικής ραδιοτηλεόρασης, η οποία δεν είναι φέουδο ούτε της Κυβέρνησης ούτε της διοίκησής της. Πρέπει να σας πω ότι έχω ζητήσει από τη διοίκηση της Ελληνικής Ραδιοφωνίας Τηλεόρασης ... 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, δεν έχετε άλλο χρόνο. 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): ... σε συνεννόηση με τον Πρόεδρο της Βουλής και τους συνεργάτες του, να σχεδιάσουν το πρόγραμμα της επόμενης περιόδου ώστε κατά τον καλύτερο τρόπο να εξασφαλιστεί προβολή των θέσεων όλων των κομμάτων και βεβαίως των Ελλήνων Βουλευτών για τις δραστηριότητες που αναπτύσσουν. 

Πρέπει όμως να πω και έτσι κλείνω, ότι και οι 'Ελληνες Βουλευτές πρέπει να περιφρουρήσουν το κύρος του Κοινοβουλίου και το δικό τους. Γιατί οι συνεδριάσεις της Βουλής που μεταδίδονται με κενά έδρανα, με Βουλευτές οι οποίοι δεν συμμετέχουν και παραμένουν αδιάφοροι, δε νομίζω ότι είναι ό,τι καλύτερο για να ενισχύσουμε την προσπάθεια που όλοι κάνουμε να βοηθήσουμε προς αυτήν την κατεύθυνση, ώστε να αναβαθμιστεί το Κοινοβούλιο, και ο ελληνικός λαός να ενημερώνεται για τις δραστηριότητες των Ελλήνων Βουλευτών. Αυτή είναι η αλήθεια. Πρέπει επιτέλους να λέμε τις αλήθειες σ' αυτό τον τόπο. 

ΗΛΙΑΣ ΒΕΖΔΡΕΒΑΝΗΣ: Να το απευθείνετε σε απόντες! 

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Σε όλους. Και στον εαυτό μου το απευθύνω. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, αυτό αποτελεί ύβρην. 

ΠΡΟΕΔΡΕΥΩΝ (Παναγιώτης Ν. Κρητικός): Δεν συμμετέχετε στη συζήτηση. Δεν θα καταχωρούνται οι διακοπές στα Πρακτικά. 

ΗΛΙΑΣ ΒΕΖΔΡΕΒΑΝΗΣ: ... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! 

Εξαντλήθηκε ο κατάλογος των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 

Υπουργείου Πολιτισμού. 

Συνέχιση της συζήτησης επί των άρθρων και του συνόλου του σχεδίου νόμου: "Ερασιτεχνικός και επαγγελματικός αθλητισμός και άλλες διατάξεις". 

Το νομοσχέδιο θα συζητηθεί κατά τη σημερινή συνεδρίαση. 

Υπουργείου Δικαιοσύνης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Ενοποίηση του πρώτου βαθμού δικαιοδοσίας των πολιτικών και ποινικών δικαστηρίων, τροποποίηση και αντικατάσταση διατάξεων των νόμων 1756/1988 (ΦΕΚ 35Α'), 1729/1987 (ΦΕΚ 144Α'), του Ποινικού Κώδικα, του Κώδικα Ποινικής Δικονομίας, του Κώδικα Πολιτικής Δικονομίας και άλλες διατάξεις". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Εθνικής 'Αμυνας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Πρωτοκόλλου Βοήθειας και Συνεργασίας των Ενόπλων Δυνάμεων μεταξύ του Υπουργείου 'Αμυνας της Δημοκρατίας της Αλβανίας και του Υπουργείου Εθνικής 'Αμυνας της Ελληνικής Δημοκρατίας και της Συμπληρωματικής Συμφωνίας στο Πρωτόκολλο". 

Στην επιτροπή έχει ψηφιστεί κατά πλειοψηφία. 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο κρατήθηκε και θα συζητηθεί κατά τον Κανονισμό. 

Επανερχόμεθα στη συζήτηση επί των άρθρων και του συνόλου του σχεδίου νόμου του Υπουργείου Πολιτισμού: "Ερασιτεχνικός και επαγγελματικός αθλητισμός και άλλες διατάξεις". 

Θα συζητηθεί η ενότητα των άρθρων 96 έως 138. Επί της ενότητας αυτής θα πρέπει να ακολουθήσουμε ως προς το χρόνο την πρακτική που είχαμε αποφασίσει και στην προηγούμενη ενότητα. 'Ισως χρειαστεί και λιγότερος χρόνος, γιατί νομίζω αυτά τα άρθρα ότι δεν έχουν τη σημασία που είχαν τα προηγούμενα άρθρα. 

Ο κ. Τσερτικίδης έχει το λόγο. 

ΠΑΝΤΕΛΗΣ ΤΣΕΡΤΙΚΙΔΗΣ: Η ενότητα των άρθρων από το 96 έως και το 137 πρέπει να συζητηθεί έτσι με τη δυνατότητα να έχουμε λίγη άνεση χρόνου για να αναπτύξουμε τις απόψεις μας. 

ΠΡΟΕΔΡΕΥΩΝ (Παναγιώτης Ν. Κρητικός): 'Ενα δεκαπεντάλεπτο οι εισηγητές και ένα δεκάλεπτο με τη σχετική ανοχή οι ομιλητές. 

Ο κ. Παπαθανασίου έχει το λόγο. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Καμία αντίρρηση, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός πριν την έναρξη της συζητήσεως, έχει κάποια παρατήρηση στα άρθρα αυτά; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Για τις τροπολογίες, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Οι τροπολογίες θα συζητηθούν αυτοτελώς. Εκείνες που εντάσσονται ή ρυθμίζουν διατάξεις των συζητουμένων άρθρων, συζητούνται από κοινού. Αλλά οι αυτοτελείς πάνε ξεχωριστά. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, για να διευκολυνθούν οι αγαπητοί συνάδελφοι, θα διανείμω όπως και στις προηγούμενες συνεδριάσεις τις παρατηρήσεις της ΚΕΝΕ και το νομοσχέδιο, όπως διαμορφώνεται μετά τις αναδιατυπώσεις -που στις περισσότερες περιπτώσεις δεν είναι ουσίας- της ΚΕΝΕ. Υπάρχουν και διαγραφές άρθρων. 'Οταν έλθει η ώρα επί των άρθρων, θα εξηγήσω στους αγαπητούς συναδέλφους. 

(Στο σημείο αυτό ο Υφυπουργός Πολιτισμού κ. Α. Φούρας καταθέτει για τα Πρακτικά το προαναφερθέν νομοσχέδιο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής, επίσης καταθέτει για τα Πρακτικά τις σχετικές αναδιατυπώσεις, οι οποίες έχουν ως εξής: 


Σελίδα 6802 μέχρι και Σελίδα 6821
είναι σε PDF 

ΠΡΟΕΔΡΕΥΩΝ (Παναγιώτης Ν. Κρητικός): Μπαίνουμε ήδη στα άρθρα, γι' αυτό κάντε το εγκαίρως, εφόσον έχετε προετοιμασθεί ή κατά την πορεία της συζητήσεως. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κατά την πορεία της συζητήσεως, κύριε Πρόεδρε. Παρακαλώ να διανεμηθούν. 

ΠΡΟΕΔΡΕΥΩΝ (Παναγιώτης Ν. Κρητικός): Θα διευκολυνθούν οι συνάδελφοι. Το κάνατε και στην προηγούμενη συνεδρίαση και αυτό διευκόλυνε αφάνταστα τη συζήτηση. 

Ο κ. Τσερτικίδης, ο εισηγητής της Πλειοψηφίας, έχει το λόγο επί της ενότητας των άρθρων 96 έως 138. 

ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, για τους επαγγελματικούς συνδέσμους, στις αθλητικές ομοσπονδίες στις οποίες διεξάγεται το επαγγελματικό πρωτάθλημα, προβλέπει το νομοσχέδιο ότι συνιστώνται σύνδεσμοι οι οποίοι αποτελούνται αποκλειστικά από τις εταιρείες που συμμετέχουν στο πρωτάθλημα. Ο Πρόεδρος του Διοικητικού Συμβουλίου του Συνδέσμου καταλαμβάνει εξ ορισμού την θέση του πρώτου Αντιπροέδρου στο Διοικητικό Συμβούλιο της οικείας ομοσπονδίας. 

Οι Γενικές Συνελεύσεις των επαγγελματικών συνδέσμων, ψηφίζουν τα καταστατικά και τους κανονισμούς τους. Οι επαγγελματικοί σύνδεσμοι έχουν την ευθύνη για τη διοίκηση και διαχείριση του οικείου πρωταθλήματος, για την οργάνωση των αγώνων που τους αναθέτει η οικεία ομοσπονδία και για κάθε θέμα που τους αναθέτει πάλι η οικεία ομοσπονδία. 

Η ΕΠΑΕ, η 'Ενωση Ποδοσφαιρικών Ανωνύμων Εταιρειών μετονομάζεται σε ΕΣΑΠΕ, σε Ελληνικό Σύνδεσμο Ανωνύμων Ποδοσφαιρικών Εταιρειών. Είναι τακτικό μέλος της ΕΠΟ και έχει τις υποχρεώσεις και τα δικαιώματα που έχουν οι ενώσεις ποδοσφαιρικών σωματείων. Οι σκοποί του ΕΣΑΠΕ είναι η διοίκηση και διαχείριση του επαγγελματικού ποδοσφαίρου στα πλαίσια του καταστατικού των κανονισμών και των αποφάσεων της ΕΠΟ, η οργάνωση και η διεξαγωγή των πρωταθλημάτων, η εκπροσώπηση των ΠΑΕ στη σχέση τους με την ΕΠΟ αλλά και προς τρίτους, η διαχείριση δικαιωμάτων διαφημιστικής εκμετάλλευσης και εκπροσώπηση των ΠΑΕ για τη σύναψη συμφωνιών για ραδιοτηλεοπτικές μεταδόσεις. 

Μέλη του ΕΣΑΠΕ είναι όλες οι ΠΑΕ που διακρίνονται σε τακτικά και πάρεδρα μέλη. Τακτικά μέλη είναι οι ΠΑΕ που αγωνίζονται στην Α' και Β' Εθνική Κατηγορία και πάρεδρα αυτά που αγωνίζονται στη Γ' Εθνική. Δεν είναι μέλη του ΕΣΑΠΕ όσες ΠΑΕ πέφτουν από τη Γ' Εθνική Κατηγορία. 

Τα έσοδα του ΕΣΑΠΕ κυρίως προέρχονται από την περιουσία του, τις δωρεές, τα διάφορα πρόστιμα και παράβολα των ΠΑΕ, ποσοστά από τις εισπράξεις των αγώνων και το 8% από τις εισπράξεις από την τηλεόραση. 

Τα όργανα του ΕΣΑΠΕ είναι η Γενική Συνέλευση και το Διοικητικό Συμβούλιο. Η Γενική Συνέλευση ψηφίζει τον ειδικό κανονισμό που καθορίζει θέματα όπως οικονομική διαχείριση, θέματα προσωπικού. Ο ΕΣΑΠΕ εκπροσωπείται στο Δ.Σ. της ΕΠΟ εκτός από τον Πρόεδρό του που καταλαμβάνει τη θέση του Α' Αντιπροέδρου και από άλλα τέσσερα μέλη, τα οποία εκλέγει η Γενική Συνέλευση. 

Ο ΕΣΑΠΕ και οι ΠΑΕ επιχορηγούνται με ποσοστό 8% από τα ακαθάριστα έσοδα του ΠΡΟΠΟ και του ΠΡΟΠΟ ΓΚΟΛ ως εξής: Μισό τοις εκατό στον ΕΣΑΠΕ, 3% συνολικά σε όλες τις ΠΑΕ ισομερώς της Α' Εθνικής, 2% σε όλες τις ΠΑΕ της Β' Εθνικής και 2,5% στις ΠΑΕ της Γ' Εθνικής Κατηγορίας. 

Τα ποσά της επιχορήγησης καταβάλλονται απευθείας από τον ΟΠΑΠ στον ΕΣΑΠΕ και σε κάθε μία χωριστά ΠΑΕ. 

Με απόφαση του Υπουργού προβλέπονται οι περιπτώσεις που μπορεί να γίνει διακοπή ή περικοπή του ποσού στον ΕΣΑΠΕ ή στις ΠΑΕ, που παραβαίνουν τη νομοθεσία ή έχουν διαχειριστικές ανωμαλίες. Επίσης προβλέπεται ότι, όταν οι ΠΑΕ δεν δημοσιεύουν εμπρόθεσμα τις ετήσιες οικονομικές καταστάσεις, όταν δεν υποβάλλουν εμπρόθεσμα στο Υπουργείο Ανάπτυξης την απόφαση της γενικής συνέλευσης των μετόχων, τότε υποχρεωτικά διακόπτεται η επιχορήγηση. 

Επίσης στο άρθρο 102 προβλέπεται ότι η επιχορήγηση του 8% ισχύει μόνο όταν στα δελτία του ΠΡΟΠΟ και του ΠΡΟΠΟΓΚΟΛ περιλαμβάνονται αγώνες των ΠΑΕ. Από την περίοδο 1999 - 2000 οι αγώνες της Α' και Β' Εθνικής θα διεξάγονται την ίδια ημέρα, εκτός από δύο αγώνες που μπορούν να διεξάγονται διαφορετική μέρα. Για να μπορεί ο ΟΠΑΠ έγκαιρα να καταρτίζει τα δελτία του ΠΡΟΠΟ και του ΠΡΟΠΟΓΚΟΛ ο ΕΣΑΠΕ υποχρεούται να γνωστοποιεί στον ΟΠΑΠ το πρόγραμμα των αγώνων σε συγκεκριμένη προθεσμία, καθώς επίσης και όποιες αλλαγές γίνουν στο πρόγραμμα. Υποχρεούται επίσης για την κατάρτιση εκτάκτων δελτίων να προγραμματίζει αγώνες της Γ' Εθνικής και ημέρα Τετάρτη. 

Σε περίπτωση που ο ΕΣΑΠΕ δεν είναι συνεπής προς τις υποχρεώσεις του, τότε του επιβάλλονται χρηματικά πρόστιμα και στις ΠΑΕ γίνεται περικοπή της επιχορήγησης. 

Η ΕΣΑΚ, η 'Ενωση Σωματείων Αμειβομένων Καλαθοσφαιριστών που μετονομάστηκε το 1997 σε ΕΣΑΚΕ, σε Ελληνικό Σύνδεσμο Ανωνύμων Καλαθοσφαιρικών Εταιρειών είναι τακτικό μέλος της ΕΟΚ, της Ελληνικής Ομοσπονδίας Καλαθοσφαίρισης και ως τέτοιο έχει υποχρεώσεις και δικαιώματα που απορρέουν από τη νομοθεσία, από το καταστατικό και από τους κανονισμούς της ΕΟΚ. Αρμοδιότητα και ευθύνη του ΕΣΑΚΕ είναι η διοίκηση και διαχείριση της επαγγελματικής καλαθοσφαίρισης, η οργάνωση του πρωταθλήματος της Α1 Κατηγορίας, η εκπροσώπηση των ΚΑΕ και των ΤΑΚ σε διάφορα ζητήματα, η διαχείριση των δικαιωμάτων διαφημιστικής εκμετάλλευσης και εκπροσώπησης των ΚΑΕ ή των ΤΑΚ ύστερα από εντολή τους για τη σύναψη συμφωνιών για ραδιοτηλεοπτικές μεταδόσεις. 

Τα μέλη του ΕΣΑΚΕ είναι οι ΚΑΕ και τα ΤΑΚ, που συμμετέχουν στην Α1 και στην Α2 Κατηγορία. Τα τακτικά είναι οι ΚΑΕ της Α1 και τα πάρεδρα μέλη είναι οι ΚΑΕ και τα ΤΑΚ της Α2 Κατηγορίας. Παύουν να είναι μέλη όσες ΚΑΕ ή ΤΑΚ υποβιβάζονται στην ερασιτεχνική κατηγορία. Οι πόροι του ΕΣΑΚΕ όπως και του ΕΣΑΠΕ προέρχονται από την περιουσία τους, από τα διάφορα πρόστιμα και παράβολα των ΚΑΕ και των ΤΑΚ, ποσοστό από τις εισπράξεις των αγώνων που διοργανώνονται απ' αυτόν και το 8% από τις εισπράξεις από την τηλεόραση. Και στον ΕΣΑΠΕ και στον ΕΣΑΚΕ το 5% το κάνατε 8%, κύριε Υπουργέ. 

Τα όργανα του ΕΣΑΚΕ είναι η γενική συνέλευση και το διοικητικό συμβούλιο. Η γενική συνέλευση ψηφίζει τον ειδικό κανονισμό, που ρυθμίζει θέματα όπως την οικονομική διαχείριση και τα θέματα προσωπικού. Ο ΕΣΑΚΕ, εκτός από τον πρόεδρο, συμμετέχει στο διοικητικό συμβούλιο της ΕΟΚ και με άλλα δύο μέλη τα οποία ψηφίζονται από τη γενική συνέλευση. 

Για το επαγγελματικό ποδόσφαιρο. Το ποδόσφαιρο που διεξάγεται με ομάδες ΠΑΕ, δηλαδή ποδοσφαιρικές ανώνυμες εταιρείες είναι το επαγγελματικό. Οι επαγγελματίες ποδοσφαιριστές είναι αυτοί που έχουν συμβόλαιο παροχής υπηρεσιών με τις ΠΑΕ. Μόνο ομάδες ΠΑΕ συμμετέχουν στα επαγγελματικά πρωταθλήματα ποδοσφαίρου. Το μετοχικό κεφάλαιο των ΠΑΕ της Α1 Εθνικής Κατηγορίας δεν μπορεί να είναι μικρότερο των διακοσίων εκατομμυρίων, των ΠΑΕ της Β' Εθνικής δεν μπορεί να είναι μικρότερο των εκατόν είκοσι εκατομμυρίων και των ΠΑΕ της Γ' Εθνικής δεν μπορεί να είναι μικρότερο των πενήντα εκατομμυρίων δραχμών. 

Αθλητικά σωματεία που ανεβαίνουν στη Γ' Εθνική Κατηγορία πρέπει να συστήσουν ΠΑΕ το αργότερο δεκαπέντε ημέρες πριν από την έναρξη του πρωταθλήματος. Οι ΠΑΕ που δεν καλύπτουν το ύψος του μετοχικού κεφαλαίου της Α1 και της Β' Εθνικής Κατηγορίας πρέπει να προχωρήσουν σε αύξηση δύο μήνες πριν από την έναρξη του πρωταθλήματος της περιόδου 1999 - 2000. Διαφορετικά υποβιβάζονται. 

Οι ΠΑΕ που υποβιβάζονται από τη Γ' Εθνική Κατηγορία διαλύονται ή τίθενται σε εκκαθάριση. Η εκκαθάριση πρέπει να ολοκληρωθεί σε έξι μήνες από τον υποβιβασμό τους. Τη θέση των ΠΑΕ που υποβιβάζονται μετά την εκκαθάρισή τους καταλαμβάνει αυτοδίκαια το ιδρυτικό αθλητικό σωματείο. Το αθλητικό σωματείο δεν αναλαμβάνει τις υποχρεώσεις της εταιρείας που τέθηκε σε εκκαθάριση. 

Τα πρωταθλήματα του επαγγελματικού ποδοσφαίρου είναι αυτά της Α', Β' και Γ' Εθνικής Kατηγορίας. Μετά την απόφαση της γενικής συνέλευσης του ΕΣΑΠΕ που επικυρώνεται από το Δ.Σ. της ΕΠΟ γίνεται η αναδιάρθρωση των πρωταθλημάτων και προσδιορίζεται ο αριθμός των ομάδων που υποβιβάζονται κατά κατηγορία. 

Επαγγελματική καλαθοσφαίριση. Επαγγελματική καλαθοσφαίριση είναι αυτή που γίνεται είτε με ομάδες ΚΑΕ είτε με ΤΑΚ. Επαγγελματίας καλαθοσφαιριστής είναι αυτός που έχει σύμβαση παροχής υπηρεσιών με ΚΑΕ. Καλαθοσφαιριστής με αμοιβή είναι αυτός που έχει σύμβαση παροχής υπηρεσιών με αθλητικό σωματείο που διατηρεί ΤΑΚ. Στο πρωτάθλημα Α1 εθνικής κατηγορίας συμμετέχουν μόνο ομάδες ΚΑΕ και στην Α2 κατηγορία ομάδες ΚΑΕ ή ΤΑΚ. 

Το μετοχικό κεφάλαιο των ΚΑΕ που συμμετέχουν στην Α1 Eθνική Kατηγορία δεν μπορεί να είναι λιγότερο από εκατό εκατομμύρια (100.000.000) και των ΠΑΕ της Α2 δεν μπορεί να είναι λιγότερο από πενήντα εκατομμύρια (50.000.000) δραχμές. 

Από την αγωνιστική περίοδο 1999-2000 αθλητικά σωματεία που προβιβάζονται στην Α2 Kατηγορία ή συμμετέχουν σε αυτήν δύνανται να συστήσουν ΚΑΕ, εάν όμως δεν επιθυμούν οφείλουν να συστήσουν ΤΑΚ, το αργότερο δεκαπέντε μέρες πριν από την έναρξη του πρωταθλήματος, διαφορετικά αποβάλλονται από το πρωτάθλημα. 

Από την περίοδο 2001-2002 αθλητικά σωματεία που αγωνίζονται στην Α2 κατηγορία με τη μορφή σωματείου που διατηρεί ΤΑΚ οφείλουν να συστήσουν ΚΑΕ το αργότερο δεκαπέντε μέρες πριν την έναρξη του πρωταθλήματος. 

Από την αγωνιστική περίοδο 1999-2000 τα σωματεία των οποίων τα ΤΑΚ θα αγωνιστούν στην Α1 Kατηγορία πρέπει να συστήσουν ΚΑΕ το αργότερο δεκαπέντε μέρες πριν από την έναρξη του πρωταθλήματος. 

Από την αγωνιστική 1999-2000 ΚΑΕ που αγωνίζονται στη Α1 Kατηγορία και δεν καλύπτουν το μετοχικό κεφάλαιο, οφείλουν να το καλύψουν το αργότερο είκοσι μέρες πριν από την έναρξη του πρωταθλήματος, διαφορετικά υποβιβάζονται. 

ΚΑΕ που υποβιβάζονται από την Α2 Kατηγορία στην ερασιτεχνική, διαλύονται και τίθενται σε εκκαθάριση. 

Τα επαγγελματικά πρωταθλήματα καλαθοσφαίρισης είναι αυτά της Α1 και Α2 Kατηγορίας. 

Για τις περιόδους 1999-2000 και 2000-2001 την ευθύνη οργάνωσης και διεξαγωγής του πρωταθλήματος της Α2 Kατηγορίας έχει η ΕΟΚ. Η Γενική Γραμματεία θα επιχορηγήσει με το ποσό των είκοσι εκατομμυρίων (20.000.000) δραχμών για τις περιόδους 1999-2000 και 2000-2001 κάθε ΤΑΚ της Α2 κατηγορίας. 

Για την αθλητική δικαιοσύνη τώρα. Με τις διατάξεις αυτού του νομοσχεδίου επιδιώκεται η ύπαρξη μεγαλύτερης αξιοπιστίας των αποφάσεων της αθλητικής δικαιοσύνης, αφού τις υποθέσεις θα τις εκδικάζουν εν ενεργεία δικαστές και στον πρώτο και στο δεύτερο βαθμό που θα προτείνονται δεσμευτικώς από τα όργανα των οικείων δικαστηρίων. Δεν μπορεί ο κρινόμενος να επιλέγει τους δικαστές του, όπως ίσχυε μέχρι σήμερα. 

Στις ομοσπονδίες και στους συνδέσμους όπου υπάρχουν και λειτουργούν πρωτοβάθμια μονομερή δικαιοδοτικά όργανα για την επίλυση αθλητικών διαφορών, ως μονομελές δικαιοδοτικό όργανο, διορίζεται για διάρκεια δύο ετών αρχής γενομένης από την 1η Ιουλίου, από τη διοίκηση της ομοσπονδίας πρωτοδίκης που ορίζεται με απόφαση του Πρωτοδικείου, όπου έχει έδρα η ομοσπονδία. Στον πρωτοδίκη με τον αναπληρωτή του και στο γραμματέα καταβάλλεται αποζημίωση. Ο πρωτοδίκης είναι αρμόδιος για την εκδίκαση των παραβάσεων και την επιβολή ποινών που έχουν σχέση με τη διεξαγωγή των αγώνων και των αποτελεσμάτων τους. Είναι αρμόδιος για την εκδίκαση των παραβάσεων που έχουν σχέση με δωροδοκίες, με ενστάσεις κατά του κύρους των αγώνων και κάθε άλλης παράβασης. 

Οι αποφάσεις του πρωτοβάθμιου δικαιοδοτικού οργάνου προσβάλλονται ενώπιον του Α.Σ.Ε.Α.Δ, όχι βέβαια για όλες τις περιπτώσεις, για ορισμένες. 

Στη Θεσσαλονίκη λειτουργεί τοπικό πρωτοβάθμιο μονομελές όργανο, που διορίζεται με τον αναπληρωτή του, πρωτοδίκης που υπηρετεί στο Πρωτοδικείο της Θεσσαλονίκης. 

Στη Γενική Γραμματεία λειτουργεί ως δευτεροβάθμιο όργανο της αθλητικής δικαιοσύνης Ανώτατο Συμβούλιο Επίλυσης Αθλητικών Διαφορών, που αποτελείται από εφέτες, πρωτοδίκες ή εισαγγελείς. Η θητεία τους ορίζεται για δύο έτη. 

Ειδικά για το ποδόσφαιρο στην Ε.Π.Ο συγκροτείται δευτεροβάθμιο πειθαρχικό όργανο. Η επιτροπή αυτή είναι πενταμελής και αποτελείται από εν ενεργεία δικαστές, έναν πρόεδρο εφετών και τέσσερις εφέτες. 

Στο νομοσχέδιο προσδιορίζονται οι αρμοδιότητες του Α.Σ.Ε.Α.Δ. Τα μέλη του Α.Σ.Ε.Α.Δ συγκροτούν τρία αυτοτελή τμήματα και σε κάθε τμήμα προεδρεύει ο ανώτατος δικαστής. 

Ρυθμίζονται θέματα που αφορούν προθεσμίες και δυνατότητα προσφυγής κατά των αποφάσεων των πρωτοβάθμιων δικαιοδοτικών οργάνων στο Α.Σ.Ε.Α.Δ και οι αποφάσεις του Α.Σ.Ε.Α.Δ για προσφυγές κατά των πρωτοβάθμιων οργάνων, που επιλύουν διαφορές που προκύπτουν κατά τη διάρκεια των αγώνων, εκδίδονται το πολύ μέσα σε επτά ημέρες από την εκδίκαση των προσφυγών και κοινοποιούνται αυθημερόν στους ενδιαφερομένους. 

Αναβολή της συζήτησης προσφυγής κατά απόφασης του πρωτοβάθμιου οργάνου, που επιλύει διαφορές που προκύπτουν κατά την τέλεση των αγώνων, γίνεται μόνο μία φορά και για είκοσι τέσσερις ώρες εφόσον συντρέχουν λόγοι ανωτέρας βίας. 

Στη Θεσσαλονίκη λειτουργεί ειδικό τοπικό τμήμα Α.Σ.Ε.Α.Δ. Είναι πενταμελές και αποτελείται από δύο εφέτες, δύο πρωτοδίκες και έναν εισαγγελέα. 

Κύριε Πρόεδρε, όσον αφορά στις λοιπές και μεταβατικές διατάξεις θα αναφερθώ μόνο σε ορισμένες παραγράφους άρθρων, όπως: 

'Οσον αφορά τους ασχολούμενους με κάθε είδους αθλήματα και τους φίλαθλους που υποχρεούνται να τηρούν τις αρχές του φίλαθλου πνεύματος, οι παραβάτες τιμωρούνται με οριστικό ή μερικό αποκλεισμό από τη συμμετοχή ή παρακολούθηση αθλητικών εκδηλώσεων. Η ποινή επιβάλλεται από την Επιτροπή Φιλάθλου Πνεύματος. 

Για όσους απαιτούν ή δέχονται αμοιβές με σκοπό την αλλοίωση του αποτελέσματος του αγώνα επισύρονται ποινές φυλάκισης από τρεις έως έξι μήνες και πρόστιμο από ένα εκατομμύριο (1.000.000) δραχμές έως δύο εκατομμύρια (2.000.000) δραχμές. 

Με απόφαση κοινή του Υπουργού Πολιτισμού και του αρμόδιου Υπουργού για τον αθλητισμό καθορίζονται τα έσοδα που προέρχονται από παιχνίδια του Ο.Π.Α.Π, η λειτουργία των οποίων δεν έχει αρχίσει ή δεν έχει εκδοθεί η ανάλογη υπουργική απόφαση. 

Παράλληλα καθορίζονται τα κριτήρια, οι όροι και οι προϋποθέσεις χορήγησης αδειών από τον Ο.Π.Α.Π για τα νέα παιχνίδια και το Ολυμπιακό Λαχείο. 

Εκδίδεται κανονισμός οργάνωσης και λειτουργίας για τα προαναφερθέντα παιχνίδια, ενώ ρυθμίζονται διάφορα θέματα που αφορούν τα ποσά κέρδους στοιχηματισμού και γενικά την οργάνωση και διεξαγωγή των παιχνιδιών κατά τον πλέον πρόσφορο τρόπο. 

Σε οκτώ μήνες όλα τα σωματεία, οι ενώσεις, οι σύνδεσμοι και οι ομοσπονδίες διαιτητών οφείλουν να τροποποιήσουν το καταστατικό σύμφωνα με τις παρούσες διατάξεις. 

Σωματεία που κατά τη δημοσίευση του παρόντος έχουν επωνυμία, διακριτικό τίτλο και σήμα εμπορικής επιχείρησης, υποχρεούνται να προσαρμοστούν εντός προθεσμίας οκτώ μηνών. 

Τέλος, εκκρεμείς κατά τη δημοσίευση του παρόντος αιτήσεις για αναγνώριση του σωματείου από τη Γενική Γραμματεία κρίνονται σύμφωνα με τις διατάξεις του παρόντος νόμου που συζητούμε. 

Εντός πέντε ετών από τη δημοσίευση του παρόντος επιτρέπεται τόσο η επιχορήγηση από τη Γενική Γραμματεία για συγχώνευση σωματείων που λειτουργούν κατά την έναρξη του παρόντος ή για συγχώνευση μέλλοντος. 

Η πρόσθετη επιχορήγηση παρέχεται για τρία συνεχή έτη. 

Αυτά, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Να ενημερώσω, για να μην αιφνιδιάζεται η Αντιπολίτευση. 

Κατά τη διάρκεια της επεξεργασίας του νομοσχεδίου στη Διαρκή Επιτροπή είχα αποδεχθεί τροπολογίες Βουλευτών, οι οποίες ενσωματώθηκαν στο κείμενο του νομοσχεδίου. Οι τροπολογίες αυτές των Βουλευτών όμως αφορούν δραστηριότητα και αρμοδιότητες άλλων Υπουργείων. Πρόκειται πρώτον για τη τροπολογία που εμπεριέχεται στο άρθρο 135, παράγραφος 6, για την προϋπηρεσία μονιμοποιηθέντων υπαλλήλων της Γενικής Γραμματείας Αθλητισμού. 

Πρόκειται επίσης για την τροπολογία η οποία μπήκε στο 136 παράγραφος 5 που αφορά ουσιαστικά έναν υπάλληλο της Διεθνούς Ολυμπιακής Ακαδημίας και για την τροπολογία που μπήκε στο 136 παράγραφος 6 που αφορά σε κάποιους υπαλλήλους της Γενικής Γραμματείας Αθλητισμού που υπηρετούσαν μέχρι το 1994. 

Αυτές οι τροπολογίες αποσύρονται απο το κείμενο νόμου προκειμένου να αντιμετωπίσει το θέμα το αρμόδιο Υπουργείο Δημόσιας Διοίκησης. Θα ήθελα να επισημάνω για το τελευταίο θέμα ότι αυτοί οι υπάλληλοι τους οποίους καλύπτει, υπηρετούσαν στον ΟΠΑΠ. Με τον ν. 2266 αναγνωρίσθηκε η δυνατότητά τους να ενταχθούν στη Γενική Γραμματεία Αθλητισμού. Υπάρχει γνωμοδότηση του Νομικού Συμβουλιου του Κράτους που τους δικαιώνει. Αυτή η γνωμοδότηση έχει γίνει δεκτή από τον Υπουργό και υπάρχει και ομόφωνη απόφαση υπηρεσιακού συμβουλίου της ΓΓΑ. Κατά το Υπουργείο Προεδρίας δεν είναι θέμα νομοθεσίας αλλά είναι θέμα διοικητικής πράξης για να λυθεί το πρόβλημά τους. Εν πάση περιπτώσει για να μην αιφνιδιάζονται οι συνάδελφοι διαγράφονται από το νομοσχέδιο στο άρθρο 135 η παράγραφος 6, στο άρθρο 136 η παράγραφος 5 και στο άρθρο 136 η παράγραφος 6. 

ΑΝΑΣΤΑΣΙΟΣ ΚΑΡΑΜΑΡΙΟΣ: Πότε θα εκδοθούν οι διοικητικές πράξεις; 

ΑΝΔΡΕΑΣ ΦΟΥΡΑΣ(Υφυπουργός Πολιτισμού): Νομίζω ότι έχει καθυστερήσει πάρα πολύ ο Γενικός Γραμματέας Αθλητισμού στον οποίο ανήκει και είναι αποκλειστική αρμοδιότητα να υπογράψει τη σχετική πράξη. 

Θέλω να δηλώσω με την ευκαιρία, ότι το νομοσχέδιο περιέχει ρητή διάταξη που ουδείς υπάλληλος ορισμένου χρόνου γίνεται αορίστου χρόνου και ουδείς υπάλληλος με σύμβαση έργου γίνεται αορίστου χρόνου. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαθανασίου εισηγητής της Νέας Δημοκρατίας έχει το λόγο. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κύριε Πρόεδρε στα άρθρα 96 και 97 η ΕΠΑΕ ήδη με τον ν. 2433/96 έχει καταστεί σωματείο κατά την έννοια των άρθρων 78 και επόμενα του Αστικού Κώδικα. 'Ηδη με το προτεινόμενο άρθρο καθίσταται ιδιότυπο νομικό πρόσωπο ιδιωτικού δικαίου, δηλαδή, καταργείται με νόμο ένα σωματείο πράγμα που έρχεται σε ευθεία αντίθεση με το Σύνταγμα που προϋποθέτει απόφαση οπωσδήποτε δικαστηρίου και μάλιστα υπό συγκεκριμένες προϋποθέσεις. 

Στο άρθρο 101 παράγραφος 3 κατά τη γνώμη μας η ρύθμιση είναι απαράδεκτη και ανατρέπει τις ισορροπίες, κύριε Υπουργέ. Είναι παρέμβαση άμεση στα εσωτερικά των ομοσπονδιών. Τα πέντε μέλη στα είκοσι ένα που βάζετε κατ' αρχάς είναι πολλά.'Ηδη ήταν πολλά στα είκοσι εννέα μέλη. Ουσιαστικά την ΕΠΟ την δίνετε στις ανώνυμες εταιρείες και κύρια στους μεγαλοπαράγοντες τους οποίους αύριο εσείς που σήμερα τους δίνετε τεράστια εξουσία, δηλαδή, ουσιαστικά τη διοίκηση της ομοσπονδίας θα τους δείτε μπροστά σας. Πρέπει να εκπροσωπείται και η ΕΠΑΕ όπως όλες οι ενώσεις με ένα μέλος. 

Προτείνω η εκπροσώπηση και από την ΕΠΑΕ στην ΕΠΟ να γίνεται με έναν εκπρόσωπο, όπως συμβαίνει και με όλες τις άλλες ενώσεις. 

Το άρθρο 102. Με τη διάταξη αυτή καθιερώνεται η υποχρέωση των ΠΑΕ και της ΕΠΑΕ να διαθέτουν τους αγώνες πρωταθλημάτων, τα δελτία ΠΡΟ-ΠΟ, ΠΡΟΠΟΓΚΟΛ και στοιχημάτων προκαθορισμένης ή μη απόδοσης. Κατ'αρχήν, η υποχρέωση αυτή κατά την άποψή μας είναι ευθέως αντισυνταγματική, αφού με τη διάταξη του άρθρου 5 του Συντάγματος ο οποιοσδήποτε μπορεί να αναπτύσσει ελεύθερα την προσωπικότητά του και να συμμετέχει στην οικονομική ζωή της χώρας. Με την παράγραφο του άρθρου αυτού προβλέπεται επιχορήγηση της ΕΠΑΕ και των ΠΑΕ, ενώ αυτονόητα το ορθό είναι αντάλλαγμα από την εκμετάλλευση των αγώνων από τον ΟΠΑΠ, ενώ δεν προβλέπεται απόδοση ανταλλάγματος για τη συμμετοχή των ομάδων στο προκαθορισμένο ή μη στοίχημα. Είναι προφανές, αγαπητοί συνάδελφοι, ότι καταστρατηγείται κάθε συνταγματική έννοια της ελεγχόμενης βέβαια οικονομικής ελευθερίας αφού όλα τα ανωτέρω πρέπει να αποτελέσουν βάση για σύναψη σύμβασης μεταξύ ΕΠΑΕ και ΟΠΑΠ ή ΕΠΟ και ΟΠΑΠ. 

Στα άρθρα 104 και 107 είναι κάτι το αντίστοιχο με τις ΠΑΕ. Θεωρούμε ότι και αυτά είναι παρεμβατικά, κύρια το άρθρο 107 παρ. 3, όπου ρυθμίζει αντίστοιχη εκπροσώπηση. Γενικά ρυθμίζουν θέματα κύρια που είναι στην αρμοδιότητα των γενικών συνελεύσεων των σωματείων. 

Στο άρθρο 111, πιστεύουμε, κύριε Υπουργέ, ότι πρέπει να μπει προσθήκη του άρθρου 50 του ν.1958/1991, την οποία θα σας την πω παρακάτω, το περιεχόμενο του οποίου επαναλαμβάνεται στο άρθρο 111 του νομοσχεδίου ενώ ρυθμίζει εξαντλητικά τα θέματα της τύχης των εταιρειών και των υποχρεώσεών τους στην περίπτωση υποβιβασμού τους από τη Γ' εθνική κατηγορία στην ερασιτεχνική ουδέν διέλαβε για την τύχη των τμημάτων αμειβομένων ποδοσφαιριστών, στις ανάλογες περιπτώσεις υποβιβασμού τους παρόλο που τα τμήματα αυτά μετείχαν στο ίδιο πρωτάθλημα με τις εταιρείες και παρόλο που και αυτά είχαν πλήρη οικονομική και διαχειριστική αυτοτέλεια σε σχέση με τα λοιπά τμήματα του αθλητικού σωματείου. 

Χαρακτηριστική είναι η απαγόρευση, από τον ίδιο το νόμο, αλλά και από το νομοσχέδιο, της διάθεσης των οικονομικών επιχορηγήσεων της Γενικής Γραμματείας Αθλητισμού για τις ανάγκες αυτών των τμημάτων. Το σοβαρό αυτό κενό έχει δημιουργήσει τεράστιο πρόβλημα στα αθλητικά σωματεία, των οποίων τα τμήματα αμειβομένων ποδοσφαιριστών έχουν υποβιβαστεί στην ερασιτεχνική κατηγορία τα οποία καλούνται να εκπληρώσουν ενοχικές ή άλλες υποχρεώσεις των τμημάτων σε αντίθεση και φυσικά άνιση μεταχείριση προς το ευνοϊκό καθεστώς των αθλητικών σωματείων που είχαν την τύχη να ιδρύσουν ΕΠΑΕ και τα οποία σε καμιά περίπτωση δεν αναλαμβάνουν τις υποχρεώσεις της εταιρείας. 

Για την κάλυψη αυτού του κενού, κύριε Υπουργέ, προτείνουμε στο άρθρο 111 να μπει παράγραφος 3 που έχει ως εξής: "Οι διατάξεις του παρόντος άρθρου εφαρμόζονται αναλόγως και για τα τμήμα αμειβομένων ποδοσφαιριστών από την έναρξη ισχύος του άρθρου 50 του ν.1958/1991. Η εκκαθάριση των τμημάτων αυτών γίνεται σύμφωνα με τις περί εκκαθαρίσεως νομικών προσώπων διατάξεις των άρθρων 72 και επόμενο του Αστικού Κώδικα ανάλογα εφαρμοζόμενες". 

Για το άρθρο 112 πιστεύουμε, ότι πρέπει να καταργηθεί η παράγραφος 2, διότι η διάρθρωση των κατηγοριών ανήκει αποκλειστικά στην αρμοδιότητα της Γενικής Συνέλευσης της ΕΠΟ. 

Θα αναφερθώ τώρα στην αθλητική δικαιοσύνη. Κατ'αρχάς η επιλογή του νομοσχεδίου, κύριε Υπουργέ, να ορίζονται στην αθλητική δικαιοσύνη δικαστές εν ενεργεία, είναι αποδεκτή, γιατί κατά τεκμήριο πράγματι παρέχει τα εχέγγυα αντικειμενικής και αμερόληπτης κρίσης, υπό την προϋπόθεση, όμως, ότι ο δικαστής θα γνωρίζει την ουσία του αθλήματος στο οποίο καλείται να προσφέρει τις υπηρεσίες του, ώστε να μην επαναληφθούν αποφάσεις του παρελθόντος, ληφθείσες από τακτικούς δικαστές, οι οποίες προκάλεσαν το κοινό αίσθημα. 

Η εξασφάλιση, όμως, αυτής της προϋπόθεσης καθίσταται προβληματική, αν ληφθεί υπόψη ότι οι πρωτοδίκες προαγόμενοι μετατίθενται, γεγονός που σημαίνει ότι ο δικαστής μόλις εξοικειωθεί με την ουσία και με το αντικείμενο του αθλήματος φεύγει και η όλη διαδικασία αρχίζει από την αρχή. Αυτό είναι ένα μερικότερο πρόβλημα, αλλά πολύ σημαντικό και πρέπει να εξεταστεί. 

Επίσης ένας δεύτερος προβληματισμός γεννιέται. Με τον ορισμό ενός μέλους του οργάνου πιστεύετε ότι θα μπορεί ένας άνθρωπος, κύριε Υπουργέ, να τα βγάλει πέρα, ειδικά για το ποδόσφαιρο που έχει τρεις κατηγορίες, α', β' και γ' εθνική, όταν μάλιστα δεν επιτρέπεται από το Σύνταγμα η αποκλειστική απασχόληση σε άλλα πέρα από τα δικαστικά καθήκοντα; 

Είμαστε έτοιμοι κύριε Υπουργέ, να σας κάνουμε ολοκληρωμένη πρόταση για την αθλητική δικαιοσύνη. 

Στις αθλητικές ομοσπονδίες ομαδικών αθλημάτων, όπου επιτρέπεται η άσκηση επαγγελματικών, αθλητικών δραστηριοτήτων, συνιστώνται κατά ρητή πρόβλεψη του καταστατικού τους τα ακόλουθα όργανα: α) Ομοσπονδιακό δικαστήριο, β) ομοσπονδιακή εισαγγελία και γ) προανακριτικό γραφείο. Είναι μία πρόταση που ισχύει, κύριε Υπουργέ, στις προηγμένες αθλητικά και ποδοσφαιρικά χώρες της Ευρώπης και απορώ γιατί δεν το βλέπετε αυτό. 

Δεύτερον, τα συνιστώμενα όργανα έχουν τις ακόλουθες αρμοδιότητες: 

α) Στο ομοσπονδιακό δικαστήριο ανήκει η προς το Δ.Σ. της ομοσπονδίας γνωμοδότηση για την άσκηση της κατά το καταστατικό αυτής αρμοδιότητάς του σε θέματα ερμηνείας και συμπλήρωσης κενών των διατάξεων του καταστατικού και ερμηνεία των διατάξεων των κανονισμών. Είναι θέματα που προκύπτουν συνεχώς και τακτικά. 

β) Η άρση συγκρούσεως μεταξύ οργάνου σε θέματα αρμοδιοτήτων. 

γ) Ο έλεγχος της νομιμότητος των αποφάσεων της ομοσπονδίας σε σχέση με το καταστατικό της. 

δ) Ο έλεγχος της νομιμότητας της συγκρότησης των οργάνων διοίκησης και των λοιπών οργάνων και επιτροπών της ομοσπονδίας και της οικείας επαγγελματικής ένωσης, εφόσον υπάρχει. 

ε) Ο έλεγχος της νομιμότητας στις περιπτώσεις πρόωρης λήξης της θητείας των μελών των επιτροπών της ομοσπονδίας και της οικείας επαγγελματικής ένωσης, εφόσον υπάρχει. 

στ) Ο έλεγχος της λειτουργίας των δικαιοδοτικών οργάνων και η σύνταξη ετήσιας έκθεσης περί της αποδοτικότητας των προσώπων που τα συγκροτούν. Η απόφαση για κάθε άλλο θέμα που ανατίθεται σ'αυτό από ειδικές διατάξεις, είναι αποφάσεις του Δ.Σ. της ομοσπονδίας. 

Η ομοσπονδιακή εισαγγελία εγκαλεί είτε αυταπάγγελτα είτε ύστερα από καταγγελία είτε ύστερα από εισήγηση του προανακριτικού γραφείου ενώπιον του αρμοδίου δικαιοδοτικού οργάνου κάθε φυσικό ή νομικό πρόσωπο που υποπίπτει σε αθλητικό ή διοικητικό παράπτωμα ή γενικά επιδεικνύει συμπεριφορά απάδουσα στην αθλητική χρηστότητα και τις αρχές του φίλαθλου πνεύματος ή προβαίνει σε δημόσιες δηλώσεις, συνεντεύξεις που πλήττουν το κύρος ή τη φήμη άλλων φυσικών ή νομικών προσώπων που ενεργούν στα πλαίσια της επαγγελματικής ένωσης, καθώς και των μελών αυτών, εφόσον τα εγκαλούμενα πρόσωπα δεν αναφέρονται στο φύλο αγώνα ή άλλη έκθεση αρμοδίου για τον αγώνα προσώπου, για το οποίο επιλαμβάνεται υποχρεωτικά, κατά τις κείμενες διατάξεις, το αρμόδιο δικαιοδοτικό όργανο, εκτός και αν αυτό περέλειψε την άσκηση πειθαρχικής δίωξης. 

Το προανακριτικό γραφείο διενεργεί ανακρίσεις, υποβοηθώντας την Ομοσπονδιακή εισαγγελία στο έργο της. Επίσης, διενεργεί και κάθε άλλη έρευνα, που αναπτύσσεται από το Διοικητικό Συμβούλιο της Ομοσπονδίας. Τα ως άνω όργανα συγκροτούνται με απόφαση του Διοικητικού Συμβουλίου της Ομοσπονδίας από δικαστικούς λειτουργούς εν ενεργεία. 

Νομίζω ότι είναι μια ολοκληρωμένη πρόταση, κύριε Υπουργέ, την οποία πρέπει να λάβετε πολύ σοβαρά υπόψη σας. 

Στο άρθρο 126, παράγραφος 1, αναφέρεται ότι η άσκηση της προσφυγής δεν αναστέλλει την εκτέλεση της προσβαλλόμενης απόφασης. Μα, είναι δώρο άδωρο τότε, κύριε Υπουργέ, η άσκηση κάθε προσφυγής, εφόσον έχει υποστεί ήδη το σωματείο την ποινή. Νομίζω ότι θα πρέπει να αναφερθεί πως αναστέλλεται η εκτέλεση της απόφασης μέχρι την εκδίκαση της προσφυγής σε δεύτερο βαθμό. 

'Οσον αφορά τις μεταβατικές διατάξεις, θα ήθελα να αναφερθώ κύριε Υπουργέ, στην παράγραφο την οποία διαγράφετε. Είναι η παράγραφος 6 του άρθρου 136. Δεν με ικανοποιεί απόλυτα αυτό που είπατε, ότι θα ρυθμιστεί το θέμα με διοικητική πράξη. Νομίζω ότι είναι μία υπεκφυγή. 'Ηδη έχει συμφωνήσει το υπηρεσιακό συμβούλιο, έχει συμφωνήσει το αρμόδιο τμήμα του Νομικού Συμβουλίου του Κράτους. 'Εχετε συμφωνήσει εσείς, έχει συμφωνήσει ο συντάκτης του νομοσχεδίου, ο κ. Λοβέρδος. Δεν μπορώ να καταλάβω γιατί την αποσύρετε και θέλετε να το κάνετε απλά μια διοικητική πράξη, που χρονίζει και δεν υπογράφεται. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Σας εξήγησα ότι ζήτησε το Υπουργείο Προεδρίας να αποσυρθεί. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κύριε Υπουργέ, είναι θέματα του αθλητισμού. Συμφωνώ μαζί σας ότι το ζήτησε το Υπουργείο Προεδρίας, αλλά και εσείς ως Υπουργός αρμόδιος σε θέματα αθλητισμού θα έπρεπε να τονίσετε το δίκαιο αυτής της συγκεκριμένης διάταξης. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Το έπραξα κατά κόρον. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Ελπίζω τότε να το πράξετε με πίεση και στον αρμόδιο Γενικό Γραμματέα Αθλητισμού, για να υπογράψει επιτέλους αυτήν τη διοικητική πράξη. 

Στο άρθρο 135, γίνεται, κύριε Υπουργέ, μια απροκάλυπτη προσπάθεια ελέγχου όλων των ομοσπονδιών μέχρι το 2004. Δεν μπορώ να καταλάβω γιατί γίνεται αυτό, τι νόημα έχει να ελέγχετε τις ομοσπονδίες μέχρι το 2004. Είναι διατάξεις απαράδεκτες, αντιδημοκρατικές και θα μείνουν μνημεία παρέμβασης. Γιατί με την ίδια λογική δεν διατάζετε εκλογές και στις ενώσεις και στα σωματεία; 

Η υποβάθμιση λοιπόν των σωματειακών οργάνων και ο επιδιωκόμενος στόχος του περιορισμού της ανεξαρτησίας τους, αποδεικνύεται από την επικίνδυνη για το μέλλον του αθλητικού κινήματος διάταξη αυτή. Με την αυθαίρετη και τελείως αναιτιολόγητη αυτή ρύθμιση, όχι μόνο καταλύεται η ανεξαρτησία των κορυφαίων φορέων του χώρου, όχι μόνο νοθεύεται η νόμιμα εκφρασθείσα βούληση των μελών τους, αλλά δημιουργείται πλέον ένα νομικό πλαίσιο προσβολής -κατά την ελεύθερη κρίση της πολιτικής ηγεσίας- της νόμιμης εντολής άσκησης της διοικητικής εξουσίας. 

Σας ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής Κοινοβουλευτικός Εκπρόσωπος του Κομμουνιστικού Κόμματος, έχει το λόγο. 

ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 

Για το άρθρο 96 -και δεν είναι μόνο το άρθρο 96, αλλά είναι μια συνέχεια περίπου μέχρι το άρθρο 98, κύριε Υπουργέ- εμείς νομίζουμε ότι όλα αυτά θα πρέπει να ρυθμίζονται από τις γενικές συνελεύσεις των ομοσπονδιών και όχι να αποτελούν αντικείμενο προεδρικού διατάγματος για τους σκοπούς, τη λειτουργία τους, για διάφορα άλλα θέματα και για το καταστατικό, που αφορούν τα σωματεία αυτά. 

Από κει και πέρα, θα πρέπει να πούμε ότι οι ίδιες θέσεις, ό,τι λέμε για τον Ε.Σ.Α.Π.Ε., ισχύει και για τα υπόλοιπα άρθρα, που έχουν σχέση με τους καλαθοσφαιριστές, με τον Ε.Σ.Α.Κ.Ε. 

Δεν θεωρούμε ότι θα πρέπει τελικά ο Υπουργός να παρεμβαίνει παρά μόνο σε θέματα νομιμότητας και μόνο και όχι με προεδρικά διατάγματα να κανονίζει ορισμένα θέματα που αφορούν την εσωτερική λειτουργία, αλλά και τους σκοπούς και τους στόχους των σωματείων. 

'Ερχομαι στο άρθρο 107. Εδώ θέλουμε να πούμε, κύριε Υπουργέ, ότι θα πρέπει οπωσδήποτε να μεγαλώσει το ελάχιστο όριο του μετοχικού κεφαλαίου όσον αφορά τουλάχιστον την Α1 κατηγορία και φυσικά και στη δεύτερη, αλλά πολύ περισσότερο στην Α1 κατηγορία. Είναι μηδαμινά τα ποσά και δεν μπορεί να παίξει το ρόλο αυτόν τον οποίο -θα λέγαμε με κάποια επιείκεια- πρέπει να παίξει, για τις αθλητικές υποδομές και τις άλλες εγκαταστάσεις, για την προαγωγή του αθλήματος και ιδιαίτερα του αθλητισμού στις μικρές ηλικίες. 

Επίσης, είμαστε αντίθετοι στο να υπάρχει η υποχρεωτική επαγγελματική κατηγορία. Αυτό αφήστε το τουλάχιστον να το αποφασίσουν οι ομοσπονδίες. Δεν είναι θέμα για να το αποφασίζει ο νόμος ή ο Υπουργός. 

Νομίζουμε ότι ποιων κατηγοριών τα πρωταθλήματα θα είναι επαγγελματικά, η αναδιάρθρωση των πρωταθλημάτων και ο αριθμός των ομάδων που θα υποβιβάζονται κατά κατηγορίες πρέπει να είναι απόφαση της γενικής συνέλευσης της ΕΠΟ και δεν θα πρέπει να βάλουμε πλαίσια, πάντοτε όμως με τη σύμφωνη γνώμη της ΕΣΑΠΕ. 

Στο άρθρο 113 υπάρχει ρητός αποκλεισμός του ΤΑΚ από την Α1 κατηγορία. Δεν ξέρουμε γιατί μπαίνει αυτή η διάταξη. Αν μία ομάδα, μία ΤΑΚ έχει όλες τις προϋποθέσεις -το υλικό, τη δυναμικότητα, την τεχνική κλπ.- και επαξίως ανέβηκε στην Α' κατηγορία, θα πρέπει ντε και καλά να γίνει επαγγελματική; Το έχετε φυσικά και σε άλλα άρθρα, εμείς θα πούμε την αποψή μας και εκεί, αλλά το λέμε και για το άρθρο 113 ιδιαίτερα για τις παραγράφους 6 και 7. 

Μ' αυτήν την έννοια, όπως μπαίνει εδώ, είμαστε αντίθετοι και με το άρθρο 115 που μπαίνει από την αγωνιστική περίοδο 2000-2001 για να συμμορφωθούν όλες οι ΤΑΚ. Διαφωνούμε εμείς με την αναγκαστική επαγγελματοποίηση των ομάδων και θεωρούμε ότι οι ερασιτεχνικές ομάδες που προάγονται στην Α2 κατηγορία δεν θα πρέπει αναγκαστικά να τις οδηγούμε να γίνουν ή ΤΑΚ ή ανώνυμη εταιρεία. Θα μπορεί και εκεί ο ερασιτεχνικός αθλητισμός να παίξει το ρόλο του και να παραμείνει ως έχει, εφόσον το αποφασίσουν αυτοί. 

Επίσης, στο άρθρο 114 μιλάμε και σ' αυτές τις ομάδες να υπάρχει αύξηση του μετοχικού κεφαλαίου για να μπορέσουν πραγματικά να έχουν την ελάχιστη δυνατότητα ικανοποίησης των προϋποθέσεων που απαιτούν οι στόχοι και οι σκοποί τους. 

'Ερχομαι στο άρθρο 117. 'Ο,τι ισχύει για το ποδόσφαιρο τις ίδιες ακριβώς προτάσεις κάνουμε και για το πρωτάθλημα της επαγγελματικής καλαθοσφαίρισης, με μία μόνο διαφορά. Στην Α1 κατηγορία μιλάτε ότι θα είναι μόνο επαγγελματικό πρωτάθλημα, εμείς λέμε και για ΤΑΚ. Η αναδιάρθρωση των πρωταθλημάτων Α1 και Α2 κατηγορίας και εδώ πρέπει να γίνεται από τη γενική συνέλευση της ΕΟΚ, ύστερα από γνώμη φυσικά και της ΕΣΑΚΕ. Στην Α1 κατηγορία -για να τα συμπυκνώσουμε όλα αυτά- να συμμετέχουν και ομάδες ΤΑΚ, ενώ στη Β' κατηγορία, που αποκλείετε τους ερασιτέχνες κύριε Υπουργέ, εμείς νομίζουμε ότι στο μπάσκετ θα μπορούν να παραμείνουν και ερασιτεχνικές ομάδες. 'Οπως επίσης, και το πρωτάθλημα της Α2 κατηγορίας να το διοργανώνει η ΕΟΚ όχι μόνο σε δύο αγωνιστικές περιόδους, όπως βάζετε, αλλά να το διοργανώνει πάντα. 

Δεν καταλαβαίνω αυτήν την ιδιαιτερότητα. 'Ισως, επειδή θέλετε μέσα σ' αυτό το χρονικό διάστημα να έχει ξεκαθαριστεί ότι όλες αυτές οι ομάδες θα έχουν γίνει ανώνυμες εταιρείες... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Η ερασιτεχνικές. 

ΝΙΚΟΛΑΟΣ ΓΚΑΤΖΗΣ: Ναι, γιατί δεν μπορεί να είναι ΤΑΚ ή δεν μπορεί να 

είναι ερασιτεχνική και να συμμετέχει στην Α2 κατηγορία άμα έχει τη δυνατότητα; 

Δεν καταλαβαίνουμε την πρόθεσή σας, ντε και καλά να εμπορευματοποιήσουμε τα πάντα. Αν μία ερασιτεχνική ομάδα έχει τη δυνατότητα να μπει, γιατί να μην μπει στην Α2; 

Στο άρθρο 119, παράγραφος 2, εδάφιο α, αφαιρέθηκε η δικαιοδοσία του μονομελούς δικαιοδοτικού οργάνου για το κύπελλο, δηλαδή, να εκδικάζει τους αγώνες που γίνονται μέσα από το κύπελλο. Αυτό δεν το αναφέρετε καθόλου. Ενώ αναφέρετε για όλα τα άλλα, δεν αναφέρετε για το κύπελλο. Γιατί; Υπάρχει κάποια ιδιαίτερη σκοπιμότητα; Υπάρχει κάτι άλλο; 

Θα θέλαμε, κύριε Υπουργέ να διευκρινίσετε ποιος θα δικαιοδοτεί τελικά στους αγώνες του κυπέλλου. Προσέξτε το, είναι έξω από τις διαδικασίες. 

Στην παράγραφο 3, σχετικά με το ποιοι δικαστές θα μπουν στην κληρωτίδα, εμείς πιστεύουμε ότι πρέπει να αποφασίζει το τριμελές όργανο του Πρωτοδικείου και όχι μόνο ο πρόεδρος. Θα είναι πιο συλλογικό και θα παρέχει μεγαλύτερα εχέγγυα, μεγαλύτερη εγγύηση, παρά να γίνεται αυτό από έναν άνθρωπο. Αν αποφασίσει το τριμελές θα είναι καλύτερα. 

Στο άρθρο 120, παράγραφος 2, λέτε ότι οι αποφάσεις είναι αμέσως εκτελεστές την επομένη αγωνιστική και διευκρινίζετε "της έδρας". Αν σωστά το καταλάβαμε, όπως είναι διατυπωμένο, εμείς δεν θεωρούμε, κύριε Υπουργέ, ότι οι αποφάσεις του δικαιοδοτικού οργάνου πρέπει να είναι εκτελεστές, χωρίς δικαίωμα προσφυγής, έστω και για μία μέρα, όχι για τις πάνω από τρεις που βάζετε. 'Εστω δηλαδή και για αποκλεισμό μιας αγωνιστικής. 

Για τα χρήματα συμφωνούμε να πληρώσουν. Δεν συμφωνούμε όμως γι αυτές τις αποφάσεις, οι οποίες μπορεί να αλλοιώσουν το πρωτάθλημα και μπορούν ουσιαστικά να φέρουν αναστάτωση και διάφορα άλλα προβλήματα στη φυσική ροή του πρωταθλήματος. 

Συγκεκριμένα συμφωνούμε με τη γνώμη που παραθέτει η Νομοτεχνική Επιτροπή της Βουλής, η οποία στη σελίδα 5, λέει για την παράγραφο 2 στο πρώτο εδάφιο που αναφέρεται στις περιπτώσεις α και γ ότι, όταν ασκείται προσφυγή κατά της απόφασης του αθλητικού δικαστού, τότε η έλλειψη ανασταλτικού αποτελέσματος μπορεί να οδηγήσει σε ανεπανόρθωτες και επομένως ανεπιεικείς καταστάσεις. 

Παρ'όλο που υπάρχει αυτή η διατύπωση δεν φέρατε καμία διόρθωση στο νομοσχέδιο. 

Θα περιμένω, κύριε Πρόεδρε, κρατήστε χρόνο, γιατί οι κύριοι Υπουργοί δεν με παρακολουθούν. 

ΠΡΟΕΔΡΕΥΩΝ (Παναγιώτης Ν. Κρητικός): Κάποια άλλη ώρα η συνεργασία σας. Παρακαλώ, κύριοι Υπουργοί. Δεν μπορεί να αγορεύει Κοινοβουλευτικός Εκπρόσωπος κόμματος και να μην ακούει ο κύριος Υπουργός. Ο οποιοσδήποτε ομιλεί, ομιλεί και για τον κύριο Υπουργό. 

ΝΙΚΟΛΑΟΣ ΓΚΑΤΖΗΣ: Ο φίλτατος κ. Τζανής δεν απασχολεί μόνο τον κύριο Υπουργό, αλλά όλο το επιτελείο. 

'Εχω την υπομονή να περιμένω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν είναι τάξη αυτή. Παρακαλώ κάποια άλλη ώρα. 

ΝΙΚΟΛΑΟΣ ΓΚΑΤΖΗΣ: 'Ελεγα λοιπόν, κύριε Υφυπουργέ, σχετικά με το άρθρο 120 παράγραφος 2, ότι δεν θεωρούμε ότι οι αποφάσεις του δικαιοδοτικού οργάνου πρέπει να είναι αμέσως εκτελεστές, χωρίς δικαίωμα προσφυγής. 

Συγκεκριμένα συμφωνούμε με τη γνώμη που διατυπώνει η νομοτεχνική επιτροπή, η οποία επεξεργάσθηκε το νομοσχέδιο, που λέει στη σελίδα 5 για την παράγραφο 2 του άρθρου 120 ότι, όταν ασκείται προσφυγή κατά της απόφασης του αθλητικού δικαστού, τότε η έλλειψη ανασταλτικού αποτελέσματος μπορεί να οδηγήσει σε ανεπανόρθωτες και επομένως αντιεπιεικείς καταστάσεις. Επομένως, όταν παίρνετε μία απόφαση και βάζετε το όριο των τριών αγωνιστικών ημερών από μία ομάδα, χωρίς να δίνετε το δικαίωμα προσφυγής καταλαβαίνετε ότι αυτό μπορεί να δημιουργήσει και αναστάτωση και αλλοίωση του πρωταθλήματος. 

'Οταν μία ομάδα στερηθεί τρεις ημέρες το γήπεδό της, καταλαβαίνετε τι γίνεται. Γιατί να μην έχει το δικαίωμα αυτό της προσφυγής, όχι για πάνω από τρεις μέρες αποκλεισμού του γηπέδου, αλλά και για μία ακόμη. Μάλιστα, για να αποφευχθεί η ατιμωρησία με την άσκηση της προσφυγής, κάνουμε και μία συγκεκριμένη πρόταση. Λέμε να είναι σύντομη η εκδίκαση της προσφυγής και να μην υπάρχουν περιθώρια, ούτε να γλιτώσει το σωματείο τις ποινές που επιβάλλει, αλλά ούτε και να μείνει ανεκτέλεστη η ατιμωρησία από το γεγονός του πότε θα συνεδριάσει το ΑΣΕΑΔ για να μπορέσει να δει αν είναι δίκαιη ή όχι η τιμωρία. 

Λέμε, λοιπόν, σε σύντομο χρονικό διάστημα. Συγκεκριμένα, μαζί με την αίτηση αναστολής στην πρωτοβάθμια οργάνωση του ΑΣΕΑΔ και μέσα σε πέντε μέρες να αποφασίζεται από το ΑΣΕΑΔ η εκδίκαση της υπόθεσης, η οποία δεν μπορεί να τραβάει περισσότερο από χρονικό διάστημα είκοσι ημερών. Οι ομάδες θα μπορούν να έχουν στα χέρια τους μία συγκεκριμένη απόφαση. Ούτε η ομάδα θα μπορεί να έχει επ' άπειρον ανασταλτικό χαρακτήρα, αλλά ούτε και να υπάρχει αυτή η αδικία, ώστε να μην μπορεί να προσφύγει μία ομάδα στο δευτεροβάθμιο όργανο. 

Στο άρθρο 121, παράγραφος 1 εδάφιο β', αντί για τουλάχιστον δύο αγωνιστικές, όπως λέτε, θα μπορούσαμε να πάμε με μία, για το δικαίωμα προσφυγής. 

Στο εδάφιο δ' νομίζουμε ότι είναι πάρα πολύ το διάστημα αποκλειστικών αγωνιστικών ημερών, γι'αυτό δεν θα συμφωνήσουμε, με το σκεπτικό που διατυπώσαμε παραπάνω ότι αλλοιώνεται το πρωτάθλημα κλπ. 

'Εχετε τρεις αγωνιστικές. Στο ποδόσφαιρο αποκλείεται και πάνω από τρεις έχει το δικαίωμα προσφυγής, ενώ στο μπάσκετ έχετε δύο κλπ. Λέμε, λοιπόν, ότι δεν συμφωνούμε. Πρέπει να υπάρχει δικαίωμα άσκησης προσφυγής σε ανώτερο όργανο και όχι να είναι εκτελεστέα αυτή η απόφαση. Δεν συμφωνούμε με αυτές τις μέρες που λέτε και γι'αυτό λέμε και σε μία μέρα ακόμα θα πρέπει να έχει δικαίωμα προσφυγής. Να γίνεται γρήγορα η εκδίκαση με την πρόταση που είπαμε, μέσα σε πέντε μέρες από την αίτηση που κάνει, να συνεδριάζει το ΑΣΕΑΔ και να μπορεί να παίρνει τις αποφάσεις. Με λίγα λόγια, κύριε Υπουργέ, είμαστε αντίθετοι στο να μπαίνουν τέτοιοι όροι που πραγματικά δημιουργούν πρόβλημα ανατροπής ή αλλοίωσης του πρωταθλήματος με αποκλεισμό παικτών, γηπέδων κλπ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Εδώ λέει για πράξεις βίας. 

ΝΙΚΟΛΑΟΣ ΓΚΑΤΖΗΣ: Κύριε Υπουργέ, δεν είναι μόνο οι πράξεις βίας, έχει και άλλα. Για τις πράξεις βίας συμφωνούμε ότι θα πρέπει να παρθούν όλα τα μέτρα κλπ. 'Εχετε και άλλα όμως, δεν είναι μόνο οι πράξεις βίας. 

Το λέμε αυτό, κύριε Υπουργέ, γιατί υπάρχει ένα κακό παρελθόν. Ξέρετε τι γίνεται με τους αποκλεισμούς και ποιοι την πληρώνουν τελικά. Την πληρώνουν εκείνες οι ομάδες που δεν εχουν τα μέσα να μπορέσουν να επηρεάσουν την πολιτική ηγεσία και τους δικαστές. 

'Αρθρο 123, παράγραφος 4. Γιατί μπαίνει η ειδική ρύθμιση για το ποδόσφαιρο όπου αντί για τον ΕΣΑΕΔ, υπάρχει ένα άλλο όργανο το Ανώτατο Συμβούλιο Επίλυσης Αθλητικών Διαφορών; Προβλέπεται μήπως από το καταστατικό της ΕΠΟ; Αν είναι έτσι, έχει καλώς. Αν δεν είναι, δεν καταλαβαίνω γιατί μπαίνει. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Από το καταστατικό της ΟΥΕΦΑ και της ΦΙΦΑ και δεν αποδέχονται ως μέλη τις εθνικές οργανώσεις που δεν έχουν δική τους δικαιοσύνη. 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω, κύριε Υπουργέ να απαντήσετε στο τέλος, για να μην χάνουμε χρόνο. 'Ηδη ο κύριος συνάδελφος έχει τελειώσει, θα επικαλεστεί τώρα καθυστερήσεις για να δοθεί παράταση στον "αγώνα". 

ΝΙΚΟΛΑΟΣ ΓΚΑΤΖΗΣ: Κατά την άποψή μας πρέπει να ισχύσουν αυτά που προτείναμε στο άρθρο 120 στην παράγραφο 2 και να γίνει η συντόμευση της εκδίκασης, όπου δεν αναφέρεται δηλαδή, ούτε το χρονικό περιθώριο της συνεδρίασης του ΕΣΑΕΔ ούτε για το ΕΣΑΕΔ αλλά ούτε και για το όργανο αυτό της παραγράφου 4 του άρθρου 123. 

'Αρθρο 125, παράγραφος 1. Ποιος θα συγκροτήσει τα τριμελή του ΑΣΕΑΔ, κύριε Υπουργέ; Το προεδρικό διάταγμα του άρθρου 127; Η ολομέλεια του ΑΣΕΑΔ θα πρέπει να συγκροτήσει και τα τρία αυτοτελή και ισοδύναμα τμήματα καθώς και τη σύνθεση των τριμελών τμημάτων που θα εκδικάζουν τις υποθέσεις. 

Κατά την άποψή μας πρέπει να φύγει το τελευταίο εδάφιο της παραγράφου 1 γιατί στις περιπτώσεις α' και γ' της παραγράφου 1 του άρθρου 120, λέει ότι δεν μπορούν να χαρακτηρισθούν ως μείζονος σπουδαιότητος. Εμείς θεωρούμε ότι είναι τα μοναδικά ίσως τα οποία έχουν μεγάλη σπουδαιότητα και για το πρωτάθλημα και για την ομαλή διεξαγωγή. Είναι περιπτώσεις μεγάλης σπουδαιότητας για τα σωματεία. 

'Αρθρο 126 παράγραφος 1. Στο εδάφιο που αναφέρεται η διαδικασία γνωστοποίησης της ημέρας και ώρας συζήτησης προσφυγής έχουμε να κάνουμε δύο παρατηρήσεις. Η πρώτη παρατήρηση είναι ότι η μέρα της συζήτησης της προσφυγής να μην απέχει παραπάνω από δεκαπέντε μέρες από την ημέρα της προσφυγής και δεύτερον η προθεσμία γνωστοποίησης της ημέρας και ώρας της συζήτησης προσφυγής, να συντμηθεί και να γίνει πέντε αντί οκτώ ημέρες, ούτως ώστε η εκδίκαση από το ανώτατο όργανο να γίνεται πολύ σύντομα. 

Επίσης, οι αθλητικές ομοσπονδίες για τη συμμετοχή των ομάδων πρέπει κατά την άποψή μας να έχουν κυρίαρχο ρόλο. 

Και το λέω αυτό διότι μπαίνουν ορισμένες προϋποθέσεις, κύριε Υπουργέ, στο άρθρο 126 που λένε αν δεν εκδικασθούν οι υποθέσεις, δεν μπορούν οι ομοσπονδίες να καταρτίσουν τη συμμετοχή, το πρωτάθλημα κλπ. 'Ομως, υπαρχει περίπτωση όταν φθάνουμε στο τέλος για να συμμετέχουν οι ομάδες μας στις ευρωπαϊκές διοργανώσεις, ευρωπαϊκές αθλητικές διοργανώσεις, έχουν συγκεκριμένη προθεσμία. Αν λοιπόν δεν μπει χρονικό περιθώριο για το πότε θα πρέπει να τελειώνουν οι εκδικάσεις, τότε μπορεί να βρεθούμε και εκτός προθεσμιών και να μη συμμετέχουν οι ομάδες μέσα στις ευρωπαϊκές διοργανώσεις. Γι'αυτό, λοιπόν, λέμε ότι πρέπει να γίνεται πιο σύντομα, ούτως ώστε οι ανακηρύξεις του πρωταθλητή, οι βαθμολογίες κλπ. να έχουν τελειώσει πολυ πιο γρήγορα από τον ΑΣΕΑΔ. Συμφωνούμε οι αποφάσεις του ΑΣΕΑΔ να είναι αμέσως εκτελεστές, όχι όμως στο πρωτοβάθμιο. 

Στο άρθρο 127, δε δεχόμαστε, κύριε Υπουργέ, το προεδρικό διάταγμα με την προϋπόθεση ότι στο άρθρο 125 τον ορισμό της σύνθεσης των πενταμελών κατ'αρχήν τμημάτων του ΑΣΕΑΔ και τη σύνθεση των τριμελών τμημάτων που δικαζουν τις υποθέσεις, θα τις κάνει η ολομέλεια του ΑΣΕΑΔ. Αν μπει δηλαδή αυτή η προϋπόθεση, εμείς είμαστε σύμφωνοι με το προεδρικό διάταγμα. 'Οχι όμως το προεδρικό διάταγμα να καθορίζει ποια θα είναι η σύνθεση των πενταμελών, αλλά και του τριμελούς τμήματος. 

Στο άρθρο 128 ισχύει ό,τι και για το άρθρο 123 παράγραφος 4, που εξαιρείται το ποδόσφαιρο από το ΑΣΕΑΔ και πάει σε άλλη ανώτερη επιτροπή. 

Στα άρθρα 129 και 130 δεν έχουμε καμία παρατήρηση. 

'Αρθρο 132. Αν η ευθύνη αυτού που απαιτεί, κύριε Υπουργέ ή δέχεται δώρα είναι άλφα, θεωρούμε ότι αυτός ο οποίος δωροδοκεί και εμπλέκει έναν αθλητή σε παράνομες πράξεις είναι άλφα στο τετράγωνο. Επομένως, θεωρούμε ότι όλες αυτές οι ποινές που προβλέπετε, το τρίμηνο, το ποσό για τον αθλητή, να γίνει εξάμηνο στην πρώτη περίπτωση, στη δεύτερη το εξάμηνο που πάει για τον αθλητή να γίνει χρόνος κλπ. για τον προκαλούντα παράγοντα ή μη ο οποίος και τον αθλητή εκθέτει και προσπαθεί να αλλοιώσει το πρωτάθλημα. 

Θέλουμε να ακούμε, δηλαδή, ότι οι ποινές αυτές γι'αυτούς τους παράγοντες που προκαλούν, πλησιάζουν, διαφθείρουν και εξαγοράζουν πρωταθλήματα θα πρέπει να είναι πολλαπλάσιες, από του αθλητή ο οποίος φυσικά έχει την ευθύνη του και θα πρέπει και αυτός να τιμωρείται. 

(Στο σημείο αυτό, την Προεδρική 'Εδρα καταλαμβάνει ο Β'Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ) 

Στο άρθρο 133 παράγραφος 2 συμφωνούμε ότι θα πρέπει να κωδικοποιηθεί το Αθλητικό Δίκαιο. 'Ομως, το τι επιτρέπεται στην κωδικοποίηση, έχουμε μια άλλη γνώμη, απ' αυτήν την οποία διατυπώνει το συγκεκριμένο άρθρο. Η αναπροσαρμογή, η μεταβολή και η διόρθωση των φράσεων, χωρίς αλλοίωση της έννοιας, είναι συζητήσιμο και μέχρι ποιο σημείο μπορεί να φτάσει. 

Επομένως, δεν συμφωνούμε ότι μπορεί να γίνουν αυτές οι προσαρμογές, η διόρθωση κλπ., παρ' όλο που διατυπώνεται "χωρίς αλλοίωση της έννοιας των κειμένων". Καλό θα είναι να αποφευχθούν τέτοιες διορθώσεις και τέτοιες παρεμβάσεις. 

'Ερχομαι στο 134 παράγραφος 2, καθώς και στις επόμενες παραγράφους, που επιτείνουν τον τζόγο. Εμείς δεν συμφωνούμε για παραπέρα χρηματοδότηση. Δεν πρόλαβα να κοιτάξω τις διορθώσεις, που μας δώσατε, αν πραγματικά ισχύει αυτό που είχατε φέρει σε ορισμένες τροπολογίες στην αρχή της συζήτησης στην επιτροπή, ότι οι ΕΠΑΕ θα έχουν παραπέρα χρηματοδότηση από τα άλλα παιχνίδια του ΟΠΑΠ. Αν κάτι τέτοιο συμβαίνει, είμαστε τελείως αντίθετοι και θεωρούμε ότι και αυτά που παίρνουν είναι πάρα πολλά. Διότι δεν είναι μόνον αυτά. Είναι και οι ρυθμίσεις, είναι οι αθλητικοί χώροι που χρησιμοποιούν όλες αυτές οι ανώνυμες εταιρείες είτε του δημοσίου είτε των δήμων και μια σειρά άλλες διευκολύνσεις, που έχουν από το κράτος και που τα πληρώνει ουσιαστικά ο ελληνικός λαός. Είμαστε δηλαδή εναντίον οποιασδήποτε άλλης χρηματοδότησης και πιστεύουμε ότι αν πρέπει να δώσετε κάπου λεφτά, δώστε τα στον ερασιτεχνικό αθλητισμό, που του δώσατε κόκκινη κάρτα στο θέμα αυτό. 

Είμαστε επίσης αντίθετοι με τη διεύρυνση του τζόγου. Στο άρθρο 135, που μιλάει για την προσαρμογή των καταστατικών στο νέο νομοθετικό πλαίσιο, κατά την άποψή μας πρέπει να αποφασίζουν οι γενικές συνελεύσεις. Δεν μπορεί, όταν δεν έχουν απαρτία κλπ., να αποφασίζει το διοικητικό συμβούλιο. Δεν το λέμε αυτό γιατί έχουμε κάποιον ιδιαίτερο λόγο, αλλά γιατί είναι ευκαιρία αυτό το νομοσχέδιο να το γνωρίσουν τα μέλη και του διοικητικού συμβουλίου, αλλά και των σωματείων και των εταιριών, που συμμετέχουν, για να είναι πραγματικοί γνώστες και να ξέρουν τι γίνεται με αυτόν τον νόμο, τουλάχιστον για τις πρώτες αρχαιρεσίες. 

Επίσης, για τη συγχώνευση των σωματείων, βάζετε μια προϋπόθεση, να πάρουν την τριετή χρηματοδότηση. Αυτό, κατά την άποψή μας, πρέπει να μπει σαν προϋπόθεση να διατηρήσουν τα συγχωνευόμενα σωματεία τα τμήματα παίδων και εφήβων. Γίνεται μια συγχώνευση και οι ομάδες αυτές αποτελούν μία. Τα τμήματα όμως αυτά τι γίνονται; Να μπει, λοιπόν, σαν προϋπόθεση ότι θα διατηρήσουν το τμήμα των εφήβων και των παίδων. 

Στην παράγραφο 9, που λέτε για την αναπροσαρμογή των καταστατικών των ομοσπονδιών, νομίζουμε ότι και εδώ πρέπει να το αποφασίσουν οι γενικές συνελεύσεις. 

Επίσης, στην παράγραφο 9 δεν μπορεί να μπαίνει ο νόμος και να καθορίζει τα χρονικά όρια θητείας των ομοσπονδιών. Δεν ξέρω γιατί το κάνετε. Θέλετε μήπως μετά το 2000 να έχουν κάνει όλες οι ομοσπονδίες τις εκλογές, να είναι αναπόσπαστες απ' αυτό το θέμα και να μπουν από εκεί και πέρα μετά στο καθήκον τους; Γιατί βάζετε αυτά τα χρονικά περιθώρια; Παρακαλώ να μας δώσετε μια εξήγηση. 

Στην παράγραφο 11, από τη στιγμή που τα καταστατικά των συλλόγων προσαρμοστούν με το νέο νόμο και εναρμονίζονται και τα καταστατικά τους με αυτόν τον τρόπο, με ποια λογική μπαίνει αυτό το δικαίωμα ψήφου, αυτό που παραπέμπει και στα προηγούμενα άρθρα και που λέει ότι -μιλάμε όχι μόνο για τις ομοσπονδίες, αλλά και για τα άλλα σωματεία κλπ.- αν δεν περάσει το οκτάμηνο κλπ. Πρέπει να απαλειφθούν αυτές οι διατάξεις. 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, τελειώνετε. 

ΝΙΚΟΛΑΟΣ ΓΚΑΤΖΗΣ: Αναφορικά με την παράγραφο 15, θα πρέπει να πούμε ότι βγάζει μάτι για όποιον δεν θέλει να δει ότι η πολιτική κατεύθυνση αυτού του νομοσχεδίου είναι να ενισχύσει ουσιαστικά τις επαγγελματικές ομάδες και μόνο και να βάλει τις ερασιτεχνικές ομάδες στο περιθώριο. 

Λέτε ότι ντε και καλά τα ΤΑΑ πρέπει να μετατραπούν σε ανώνυμες εταιρείες μέσα σε τρια χρόνια και ότι το προεδρικό διάταγμα, αναφορικά με τα άρθρα 59 και 63 θα εφαρμοστεί σ' αυτήν την περίπτωση. Εμείς δεν συμφωνούμε μ' αυτήν την κατεύθυνση. Δεν πρέπει ντε και καλα οι ερασιτεχνικές ομάδες που έχουν ένα ΤΑΑ να γίνουν ανώνυμες εταιρείες χωρίς να έχουν όλες αυτές τις προϋποθέσεις τις οικονομικές, τις εγκατάστασεις κλπ., διότι έτσι αποδυναμώνουμε τον ερασιτεχνικό αθλητισμό. Εμείς νομίζουμε ότι πρέπει να βάλετε αντικίνητρα για τη μη δημιουργία ανωνύμων εταιρειών. Αντίθετα να υπάρχουν κίνητρα προώθησης του ερασιτεχνικού αθλητισμού. 

Επισης, με την παράγραφο 16 γίνεται πλήρης επαγγελματοποίηση, αφού μέσα σε δύο χρόνια επεκτείνεται και στο βόλει και σε άλλα αθλήματα, μάλιστα δε χωρίς κίνητρα. 

Αναφορικά με την παράγραφο 19, από τη μία μεριά ψηφίζουμε το άρθρο που λέει ότι οι εργαζόμενοι αθλητές θα αμείβονται με το κατώτερο ημερομίσθιο, αλλά από την άλλη μεριά με την εν λογω παράγραφο ορίζουμε ότι θα εφαρμοστεί μετά από τρία χρόνια. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Αυτό ισχύει για την Γ' Εθνική. 

ΝΙΚΟΛΑΟΣ ΓΚΑΤΖΗΣ: Μα, και στην Γ' Εθνική αθλητές δεν είναι; Γιατί; 

Δεν συμφωνούμε με τους φυτευτούς ως μέλη στις οργανωτικές ολυμπιακές επιτροπές. 

Αναφορικά με τους προπονητές. 'Ολοι όσοι έγιναν προπονητές με τις γνωστές διαδικασίες, τι θα γίνει; Θα συνεχίσουν να είναι προπονητές χωρίς να έχουν αυτά που είπατε στη προηγούμενη συζήτηση, ότι δεν είναι αυτές σχολές, δεν βγαίνουν προπονητές κ.λπ. ή θα περνάνε από επιμορφωτικές σχολές. Λέτε για περιοδικές σχολές, αλλά δεν καθορίζετε υποχρεωτικά ότι όσοι δεν έχουν αυτές τις προϋποθέσεις που απαιτεί το άρθρο κλπ., θα περάσουν από τις σχολές. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα σταματήσω εδώ. 'Εχω λίγα ακόμη, αλλά θα τα πω στη δευτερολογία μου για να μην κάνω κατάχρηση. 

ΠΡΟΕΔΡΕΥΩΝ (Παναγιωτης Σγουρίδης): Θα υπάρξει δευτερολογία, κύριε Γκατζή; 

ΝΙΚΟΛΑΟΣ ΓΚΑΤΖΗΣ: Γιατί; 

ΠΡΟΕΔΡΕΥΩΝ (Παναγιώτης Σγουρίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Υπουργέ, το νομοσχέδιο φιλοδοξεί σύμφωνα με τις δικές σας διακηρύξεις να διαχωρήσει τον επαγγελματικό από τον ερασιτεχνικό αθλητισμό. Υπάρχουν όμως διατάξεις που κινούνται σε αντίθετη κατεύθυνση, όπως για παράδειγμα το άρθρο 96 παράγραφος 3 που ορίζει ότι ο πρόεδρος του επαγγελματικού συνδέσμου εκπροσωπείται στο Δ.Σ. της όποιας ομοσπονδίας από τον πρόεδρό του. Και αν ήταν μόνο αυτό δεν θα διαφωνούσαμε, αλλά διαφωνούμε με το να κατέχει και τη θέση του Α' Αντιπροέδρου της Ομοσπονδίας, όπως διαφωνούμε και με τις διατάξεις των άρθρων 101 παράγραφος 3 και 107 παράγραφος 3 που ορίζουν και άλλα μέλη των επαγγελματικών συνδέσμων να συμμετέχουν στα Δ.Σ. των οικείων ομοσπονδιών. 

Ο ρόλος και το ειδικό βάρος του επαγγελματικού κομματιού είναι διαφορετικό σε κάθε άθλημα. Αυτό φαίνεται, κύριε Υπουργέ, και στις ακροάσεις των φορέων που ακούστηκαν στην επιτροπό, τόσο του κ. Αλημίση, όσο και του κ. Καπαγέρωφ, που ήταν εκ διαμέτρου αντίθετες, αν το θυμάστε. 

Ας αφήσουμε λοιπόν το καταστατικό κάθε ομοσπονδίας να αντιμετωπίσει τα του χώρου της και ας νομοθετήσουμε το ελάχιστο που είναι και αυτό που μας πρέπει. 

Στο άρθρο 57, παράγραφος 1, μετονομάζετε την ΕΠΑΕ σε ΕΣΑΠΕ. Θα ήθελα πάρα πολύ να μάθω τι θα προσφέρει στον ελληνικό αθλητισμό αυτή η αλλαγή, αυτή η μετονομασία, εκτός βέβαια από λειτουργικά έξοδα. 

'Ερχομαι στο κεφάλαιο Ζ' άρθρο 115. Με τις διατάξεις αυτού του άρθρου προβλέπεται όλα τα σωματεία της Α2 του μπάσκετ να μετατραπούν υποχρεωτικά σε τμήματα αμειβομένων καλαθοσφαιριστών. 

Νομίζουμε ότι ούτε το σωματείο ούτε η ομοσπονδία συμφωνεί. Και τέλος πάντων και μόνο για λόγους προστασίας της εθνικής αθλητικής παραγωγής, δεν θα έπρεπε η πολιτική ηγεσία να προωθεί τέτοια διάταξη. 

'Αρθρο 130 παράγραφος 3. Ορίζεται ότι ειδικά για το ποδόσφαιρο η Επιτροπή Φιλάθλου Ιδιότητας επιλαμβάνεται ύστερα από παραπομπή των οικείων δικαιολογητικών οργάνων κατά τα προβλεπόμενα στον κανονισμό αγώνων ποδοσφαίρου. Δεν μπορούμε να το ψηφίσουμε αυτό, κύριε Υπουργέ. 'Εχουμε την αίσθηση ότι τα όργανα του ποδοσφαίρου μπορούν να παραπέμψουν ομάδες σαν τον Αχαρναϊκό και ποτέ μια μεγάλη ΠΑΕ. Σε κάθε περίπτωση, δεν καταλαβαίνουμε πώς λειτουργεί η ισοτιμία σ'αυτήν τη χώρα, όταν ισχύουν άλλα για το ποδόσφαιρο και άλλα για τα άλλα αθλήματα. Και ζητάμε να αποσυρθεί αυτή η διάταξη. 

'Αρθρο 134 παράγραφος 2. Ορίζεται ότι η κατανομή των εσόδων του ΟΠΑΠ από παιχνίδια που δεν έχουν αρχίσει ή δεν έχουν ακόμα ορισθεί, να καθορίζεται με κοινή υπουργική απόφαση του Υπουργού Πολιτισμού και του αρμοδίου Υπουργού Αθλητισμού. 'Εχουμε την άποψη ότι πρέπει να προστεθεί "μετά από γνώμη της Επιτροπής Μορφωτικών Υποθέσεων της Βουλής". 

'Αρθρο 135, μεταβατικές διατάξεις. Το αθλητικό οικοδόμημα, κύριε Υπουργέ, συγκλονίζεται από την υπόθεση ντόπιγκ. Στο πρόσφατο παρελθόν, αν θυμάμαι καλά, υπήρξε περίπτωση οπου από παραλείψεις όπως είχατε πει αθλητικών οργάνων, δεν επεβλήθησαν οι ποινές που έπρεπε. Σε κάθε περίπτωση και επειδή τα δημοσιεύματα του Τύπου είναι ασαφή, αν θα υπάρξει η ποινή που πρέπει, θέλουμε τη διαβεβαίωσή σας ότι δεν υπάρχουν κενά στο νομικό πλαίσιο που ρυθμίζει τα ζητήματα του ντόπιγκ. Και αν θεωρείτε ότι υπάρχει έστω και το μικρότερο παραθυράκι, θα σας παρακαλέσω να καταθέσετε κάποια τροπολογία για να το κλείσετε. 

Θεωρούμε απαράδεκτη τη διάταξη του άρθρου 135 παράγραφος 19. Εισάγει περίοδο χάριτος στις ΠΑΕ της Γ' Εθνικής έναντι των υποχρεώσεών τους προς τους εργαζόμενους σε αυτές αθλητές. Και νομίζουμε ότι πρέπει να αποσυρθεί. 

Στο άρθρο 136 παράγραφος 3, λέτε για το τακτικό προσωπικό. Πότε προσελήφθησαν αυτοί; Προσελήφθησαν με το νόμο Πεπονή; Αν θέλετε πείτε μου. Προσελήφθησαν με το νόμο Πεπονή; Δουλεύουν ένα χρόνο και τους μονιμοποιείτε; Τι γίνεται εδώ, δηλαδή, αυτήν τη στιγμή; Πώς τους μονιμοποιείτε; Πότε προσελήφθησαν; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Να απαντήσω; 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δυστυχώς, από την περίοδο του 1994 που ψηφίστηκε ο ν.2190 μέχρι και σήμερα που μιλάμε, δεν ίσχυσε ο ν.2190 για τις προσλήψεις στις ομοσπονδίες. Αυτό συνέβη γιατί υπήρξε μια γνωμοδότηση του νομικού συμβούλου Πανταλού, η οποία ισχυριζόταν ότι ... 

ΑΝΑΣΤΑΣΙΟΣ ΠΕΠΟΝΗΣ: Τίνος νομικός σύμβουλος; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Της Γενικής Γραμματείας Αθλητισμού. 

ΑΝΑΣΤΑΣΙΟΣ ΠΕΠΟΝΗΣ: Του κράτους δηλαδή; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Οχι, όχι. 

Σύμφωνα με αυτήν τη γνωμοδότηση, οι πόροι του ΟΠΑΠ δεν εθεωρούντο ως κρατικοί πόροι. Με τον παρόντα νόμο που είναι ο πρώτος αθλητικός νόμος που έρχεται, καθορίζεται ρητά και κατηγορηματικά ότι οι πόροι στον ΟΠΑΠ δεν είναι ιδιωτικοί. Και εδώ έχουμε πολλές τροπολογίες και μια μεγάλη πίεση από την Ελληνική Ποδοσφαιρική Ομοσπονδία, να νομοθετήσουμε ότι οι πόροι του ΟΠΑΠ, δεν είναι κρατικοί πόροι, ότι δηλαδή δεν έχει το 51% των πόρων ως κρατική επιχορήγηση και ως εκ τούτου δεν εντάσσεται στις διαδικασίες του ν.2190. 

ΑΝΑΣΤΑΣΙΟΣ ΠΕΠΟΝΗΣ: Κύριε Υπουργέ, οι πόροι είναι ή του δημοσίου ή του ιδιωτικού τομέα. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ισχυρίζονται οι του ποδοσφαίρου, κύριε Υπουργέ, ότι αυτοί οι πόροι είναι ανταπόδοση στη δική τους συμμετοχή στον ΟΠΑΠ και ότι είναι ιδιωτικοί πόροι. 'Ετσι λένε και έτσι λέει και μια πλευρά της Αίθουσας. Εν πάση περιπτώσει, εγώ θέλω κατηγορηματικά να δηλώσω ότι με τις ρυθμίσεις του παρόντος νόμου, καμία πρόσληψη δεν μπορεί πλέον να γίνει εκτός του ν.2190 και βεβαίως εντάσσονται σ' αυτό το καθεστώς και οι εργαζόμενοι στις ομοσπονδίες όπως και μισθολογικά στο ενιαίο μισθολόγιο. Οι τυχόν διαφορές που υπάρχουν μέχρι σήμερα -καταβάλλονται ως προσωπική διαφορά γιατί συνέβη και αυτό, πολλοί πρόεδροι ομοσπονδιών με κρατικά χρήματα έκαναν το γαλαντόμο- και έτσι, έχουν δώσει αμοιβές σε εργαζόμενους οι οποίες δεν αντέχουν στην κοινή λογική. 

Γι' αυτό οι ρυθμίσεις είναι σαφείς. Ο ν. 2190 σε όλες τις προσλήψεις και στις ομοσπονδίες και δεύτερον, ενιαίο μισθολόγιο. 

ΑΝΔΡΙΑΝΗ ΛΟΥΛΕ: Δηλαδή, αν κατάλαβα καλά, κύριε Υπουργέ, με αυτό που λέτε τώρα πέρα από αυτό που μας δώσατε πριν- εννοείτε ότι δεν θα τους μονιμοποιήσετε; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Πρόκειται για προσωπικό που έχει προσληφθεί από τις ομοσπονδίες με συμβάσεις ιδιωτικού δικαίου αορίστου χρόνου... 

ΑΝΔΡΙΑΝΗ ΛΟΥΛΕ: Πότε όμως; Μπορεί να προσελήφθησαν πριν από ένα μήνα, κύριε Υπουργέ; Και θα τους κάνετε μόνιμους; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στη διάταξη εδώ έχει μπει η 28.3.1998, όταν εγώ πήγα στο Υπουργικό Συμβούλιο το σχέδιο νόμου. Είμαι διατεθειμένος όμως να ορίσω και την 31.12.1997. 

ΑΝΔΡΙΑΝΗ ΛΟΥΛΕ: Μάλιστα. Εγώ θα ήθελα τον κ. Πεπονή να λάβει κάποια στιγμή το λόγο και να μιλήσει εκείνος επ' αυτού, γιατί είναι πιο ειδήμων ενδεχομένως από εμάς. Εμείς θεωρούμε απαράδεκτο αυτό που γίνεται. 

'Αρθρο 136, παράγραφος 6: Πρόκειται για το σύνηθες φαινόμενο με τους συμβασιούχους οι οποίοι σημειωτέον, κύριε Υπουργέ, προσλαμβάνονται με τα γνωστά κριτήρια. Κάποια στιγμή, με κάποια ρύθμιση, με κάποιο νόμο μονιμοποιούνται. 'Εχουμε επανειλημμένα ταχθεί ενάντια σε αυτές τις ρουσφετολογικές πολιτικές και ζητάμε να αποσυρθεί. 

Τώρα, θα ήθελα να πω δυο λόγια γι' αυτό που αποσύρατε πριν και είπατε ότι θα ρυθμιστεί με το Υπουργείο Προεδρίας. Δέκα μέρες τώρα μας έχετε φέρει ένα νομοσχέδιο και ζητάτε να στηρίξουμε αυτά που λέτε. 'Ερχεστε τελευταία στιγμή και αποσύρετε κάποια άρθρα. Εμείς θα συμφωνήσουμε σε αυτό που αποσύρετε, αρκεί όμως να μην έρθουν αντίστοιχες τροπολογίες, κύριε Υπουργέ. Διότι μέσα στις τροπολογίες που έχουμε στα χέρια μας, υπάρχουν κάποιες οι οποίες θέλουν να προωθήσουν αντίστοιχα πρόσωπα. Αυτό ή θα ισχύσει για όλους ή θα ισχύσει το αντίθετο πάλι για όλους. Συμφωνείτε; 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, έχω την πικρή αίσθηση ότι έπρεπε να έρθει η τρίτη μέρα συζήτησης του νομοσχεδίου για να αποδειχθεί εκείνο το οποίο κατά την πρωτολογία μας είχαμε διατυπώσει όταν λέγαμε και υπερασπιζόμασταν την άποψη ότι ένας από τους μοναδικούς ακομμάτιστους κοινωνικούς χώρους είναι αυτός του αθλητισμού. Και ως τέτοιο πρέπει να τον προστατεύσουμε. 

ΘΕΟΔΩΡΟΣ ΣΤΑΘΗΣ: Ακομμάτιστος! 

ΙΩΑΝΝΗΣ ΔΗΜΑΡΑΣ: Ακομμάτιστος κοινωνικός χώρος. 

ΑΝΔΡΙΑΝΗ ΛΟΥΛΕ: Θα έπρεπε να είναι. 

ΙΩΑΝΝΗΣ ΔΗΜΑΡΑΣ: Πίστευα, αν θέλετε, με μια ρομαντική διάθεση ότι έτσι έχουν τα πράγματα και αυτό υπερασπίστηκα και το υπερασπίζομαι ακόμη. 'Αρα, δεν έχουμε καμία διαφωνία. 

Εκεί που συμφωνούμε, όμως, με την παρατήρησή σας είναι ότι τελικά ο αθλητικός χώρος έχει αλωθεί από αυτούς οι οποίοι σήμερα είναι μειοψηφία στο εκλογικό σώμα και πλειοψηφία στη Βουλή. Περνούν όποιο νόμο θέλουν, όποτε θέλουν, διότι έχουν την απόλυτη πλειοψηφία εδώ. 

Καταλαβαίνουμε λοιπόν ακόμη μια φορά, ότι ο τρόπος με τον οποίο εισάγονται τα νομοσχέδια δεν είναι τίποτε άλλο παρά μια απόδειξη πικρή ότι υπάρχει σοβαρό έλλειμμα δημοκρατίας. 

Και το λέω αυτό γιατί ενώ κατά τη διάρκεια των συζητήσεων και των ψηφοφοριών επί των δύο πρώτων ομάδων του νομοσχεδίου υπήρξαν συνάδελφοι που ανήκουν στην Αντιπολίτευση και ψήφισαν άρθρα του νομοσχεδίου που πρότεινε το Υφυπουργείο Αθλητισμού, σήμερα ζω έκπληκτος την ώρα που έρχεται ο κύριος Υπουργός και λέει ότι τα άρθρα 135 και 136, παράγραφος τάδε, στίχος τάδε γι' αυτούς τους λόγους αποσύρονται διότι θα ρυθμιστούν αργότερα, με απόφαση του Υπουργείου Προεδρίας κλπ. 

Και ως αφελής Βουλευτής αναρωτιέμαι: Πώς είναι δυνατόν το επιστημονικό επιτελείο του Υπουργού και ο ίδιος ο Υπουργός που έχει εμπειρία και όλοι όσοι διετέλεσαν σύντροφοί του στο Υφυπουργείο Αθλητισμού, δεν του είπαν ότι αυτό το θέμα αντίκειται σε διατάξεις που ήδη έχουν νομοθετηθεί; Πώς είναι δυνατόν να δεσμεύει συναδέλφους του στην Επιτροπή Κοινωνικών Υποθέσεων, που όταν εκεί πρωτοψηφίστηκε η ομάδα των άρθρων παρ' ότι κάποιοι εξ ημών είχαν ενστάσεις είπαν "ναι, ψηφίζεται", έρχεται εδώ τελευταία στιγμή και αποσύρει κάποιες παραγράφους ασχέτως και ανεξαρτήτως του αν συμφωνούμε ή διαφωνούμε. 

'Εχω την αίσθηση και την εντύπωση ότι αυτό γίνεται για λόγους μόνο που δίνει δυνατότητα στον όποιον Υπουργό η αλαζονεία της πλειοψηφίας όπως έχει καταγραφεί εν Βουλή και λυπάμαι. 

Και το λέω αυτό για έναν ακόμη επιπρόσθετο λόγο, κύριε Υπουργέ. 'Ημουν στην Επιτροπή Κοινωνικών Υποθέσεων, όταν συνεζητείτο το θέμα της ρύθμισης κάποιας εκκρεμότητας που έχουν κάποιοι περί τους πενήντα-εξήντα αθλητές, προπονητές, ποδοσφαριστές κλπ., σε σχέση με την Τράπεζα Κρήτης. Και ώ του θαύματος, συναίνεσαν το σύνολο των Βουλευτών που ευρίσκοντο εκεί και υπογράψαμε μία τροπολογία, γιατί θεωρήσαμε ότι είναι δίκαιο το αίτημά τους και πρέπει να τακτοποιηθεί. Και μάλιστα -και δεν θέλω να σας εκθέσω με οποιονδήποτε τρόπο, το γνωρίζετε πάρα πολύ καλά, κύριε Υπουργέ- με τη σιωπηρή στήριξή σας ότι, εν τέλει, εάν ομονοήσουν όλες οι πτέρυγες της Βουλής, αυτό θα περάσει. Κατετέθη εμπροθέσμως. Και μαθαίνω ότι δεν πρόκειται να περάσει αυτή η τροπολογία. 'Εχω μάθει και άλλα, τα οποία δεν νομιμοποιούμαι να πω στο Κοινοβούλιο. Δηλαδή, δημοσιογραφικά παρατράδουγα και πολιτικά. Και για να μη νομίζετε ότι υπονοώ κάτι κακό, θα σας πω ότι έχω την αίσθηση πως έχετε πιεσθεί από υψηλά κυβερνητικά στελέχη, να μην περάσετε ούτε αυτήν την τροπολογία, ούτε τα άρθρα 135 και 136. 

Και απλά αναρωτιέμαι. Ενώ ο Κανονισμός προβλέπει ότι είναι δυνατόν να υπάρξει ονομαστική ψηφοφορία για την τροπολογία αυτή, που αφορά εξήντα ανθρώπους σε σχέση με την Τράπεζα Κρήτης, πως είναι δυνατόν να την απορρίψετε, αφού τριάντα τον αριθμό 'Ελληνες Βουλευτές από όλα τα κόμματα έχουν υπογράψει αυτήν την τροπολογία; Και αναρωτιέμαι επίσης: 'Οταν έρθει η ώρα της ψηφοφορίας, αυτοί που έχουν υπογράψει και έχουν προτείνει, δεν θα υπερψηφίσουν την πρότασή τους; Τι θα γίνει λοιπόν; 

Θα μου επιτρέψετε να πω, για μια ακόμη φορά, με απόγνωση αν θέλετε, ότι δεν είναι τρόπος λειτουργίας του Κοινοβουλίου αυτός. 

Και κατάλαβα ότι εκείνο το οποίο σας ενδιαφέρει και στο Υφυπουργείο Αθλητισμού είναι πως θα τακτοποιήσετε "τους δικούς μας". Δεν είναι απλά ρουσφέτια. Είναι προέκταση ενός κόμματος σε όλο το φάσμα του κρατικού μηχανισμού και της Δημόσιας Διοίκησης. Αυτό όμως είναι πληγή για τον τρόπο λειτουργίας της Δημόσιας Διοίκησης. Και αφορά τους πανέλληνες, δεν αφορά το ΠΑ.ΣΟ.Κ. 

Αν αύριο έρθει η Νέα Δημοκρατία ή το Κ.Κ.Ε. ή ο Συνασπισμός της Αριστεράς και της Προόδου ή το ΔΗ.Κ.ΚΙ. στην κυβέρνηση, θα νομιμοποιείται να παρανομεί με τον τρόπο που παρανομείτε εσείς; 

Και προσβάλλεται και τη στοιχειώδη λογική μας. Πώς μας καλείτε να υπογράψουμε κάποια πράγματα, τροπολογίες εν προκειμένω, από όλες τις πτέρυγες της Βουλής και Βουλευτές του ΠΑ.ΣΟ.Κ. και να έρχεσθε κάποια στιγμή και να μας λέτε "παρά ταύτα δεν γίνονται δεκτές", την ίδια στιγμή που εσείς και άλλοι δύο-τρεις Υπουργοί υποβάλλετε τροπολογίες στο Ελληνικό Κοινοβούλιο; 

Θέλω λοιπόν απλά να πω, επειδή έζησα τον τελευταίο καιρό την αγωνία κάποιων ανθρώπων που ήταν πριν στο Υφυπουργείο Αθλητισμού και ετακτοποιούντο με έναν τρόπο και σήμερα αποσύρετε αυτές τις παραγράφους, και ανεξάρτητα σε ποιον κομματικό χώρο ανήκουν -δεν με αφορά το θέμα- θα ήθελα να πω πως ξέρω ότι οι διαμάχες για το 135 και το 136, είναι κομματικές. Και ότι με την πρόσληψη ή μη πρόσληψη κάποιων, επιθυμείτε και επιχειρείτε να αλώσετε τα συνδικαλιστικά όργανα που δρουν στα πλαίσια του Υφυπουργείου Αθλητισμού. 

Με αυτήν τη λογική λοιπόν, κύριε Υφυπουργέ, και εν όψει του γεγονότος ότι η τροπολογία που ψηφίστηκε από όλες τις πτέρυγες της Βουλής και αφορά την Τράπεζα Κρήτης, όπου καλούνται να πληρώσουν τόκους άνθρωποι οι οποίοι δεν πήραν χρήματα κάποια στιγμή, γιατί δεσμεύθηκαν απο την Τράπεζα Κρήτης -υπηρξαν αυτές οι αποφάσεις και ό,τι τελικά συνέβη στη συνέχεια- δεν θέλω να αναφερθώ σε αυτήν την τρίτη φάση της ομάδας των άρθρων που συζητούμε σε κανένα από αυτά, ούτε να εξειδικεύσω τις ενστάσεις που είχα και εγώ ή τις παρατηρήσεις, τις οποίες ενδεχομένως θα κάνατε και δεκτές. Θα σας πω απλά ότι αυτήν την ομάδα των άρθρων το ΔΗ.Κ.ΚΙ. δεν την ψηφίζει. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, για να μη μένουν εντυπώσεις, θα ήθελα να δηλώσω για μία ακόμα φορά τι αποσύρεται από το νομοσχέδιο. 

Αποσύρεται η παράγραφος 6 του άρθρου 135, που μιλάει για την προϋπηρεσία μονιμοποιηθέντων υπαλλήλων της Γενικής Γραμματείας Αθλητισμού, που δούλεψαν στην Εκτελεστική Επιτροπή Προετοιμασίας των Ολυμπιακών Αγώνων του 2004. 

Αυτήν τη διάταξη τη δέχτηκα στη Διαρκή Επιτροπή στη διάρκεια της συζήτησης, θεώρησα εύλογο να το δεχθώ. Ο Υπουργός Κοινωνικών Ασφαλίσεων όμως ζήτησε να την εντάξει σε δικό του νομοσχέδιο, εάν την υιοθετήσει. Λυπάμαι, αλλά αυτό συνέβη. 

Στο άρθρο 136 υπάρχουν δύο διατάξεις που αποσύρονται, μετά από παράκληση της Υπουργού Εσωτερικών. Είναι η διάταξη της παραγράφου 5 που μιλάει για το προσωπικό που ασχολείται στην Επιτροπή Ολυμπιακών Αγώνων, την Διεθνή Ολυμπιακή Ακαδημία. Ουσιαστικά πρόκειται για έναν υπάλληλο, ο οποίος προσφέρει πολύ σοβαρές υπηρεσίες. Και εν πάση περιπτώσει, επειδή γνωρίζω τι συμβαίνει στον αθλητισμό, γνωρίζω τι συμβαίνει στη Διεθνή Ολυμπιακή Ακαδημία, είχα αποδεχθεί αυτήν την τροπολογία που είχε καταθέσει κάποιος συνάδελφος και αυτήν την τροπολογία ζήτησε λόγω αρμοδιότητας το Υπουργείο Εσωτερικών να την αξιολογήσει και να την ενσωματώσει σε δικό του σχέδιο νόμου, εάν θεωρήσει ότι πρέπει να την κάνει αποδεκτή. 

Ακόμα υπάρχει η διάταξη της παραγράφου 6, που αποσύρεται, στην οποία ήδη αναφέρθηκα. Με γνωμοδότηση του Νομικού Συμβουλίου του Κράτους δικαιώθηκαν, ότι εντάσσονται στις διατάξεις του 2266/94 κάποιοι υπάλληλοι που υπηρετούσαν στη Γενική Γραμματεία Αθλητισμού. Αυτή η γνωμοδότηση του Νομικού Συμβουλίου του Κράτους είχε γίνει αποδεκτή από εμένα. Η γνωμοδότηση του Νομικού Συμβουλίου του Κράτους πήγε στο Υπηρεσιακό Συμβούλιο και αυτό απεφάνθη ότι αυτοί οι υπάλληλοι που υπηρετούσαν, εντάσσονται στις διατάξεις, άρα και στη Γενική Γραμματεία Αθλητισμού. Υπάρχει μία αμφιβολία στο Γενικό Γραμματέα Αθλητισμού, στον οποίο με πράξη του Υπουργικού Συμβουλίου έχει περιέλθει η σχετική αρμοδιότητα, εάν νομίμως θα υπογράψει την ένταξή τους. 

Ο Γενικός Γραμματέας συζήτησε με το Υπουργείο Εσωτερικών μόλις σήμερα. Συζήτησε με τον κ. Τζανή, όπως μου είπε. Ο κ. Τζανής του είπε τι πρέπει να πράξει. Δεν είναι, λοιπόν, το αντικείμενο τέτοιο που να θέλει διάταξη νομοθετικού περιεχομένου, το θέμα είναι περιεχόμενο μιας διοικητικής πράξης του Γενικού Γραμματέα, η οποία θα εκδοθεί τις προσεχείς ημέρες, για το σκοπό αυτό αποσύρεται η διάταξη. 

'Οσον αφορά το θέμα της Τράπεζας Κρήτης υπάρχει η παράκληση του κ. Παπαντωνίου, ο οποίος δεν είναι στην Ελλάδα, να μην απορριφθεί η σχετική διάταξη, αλλά να τη συζητήσουμε μαζί μετά την επιστροφή του. Και θα παρακαλούσα σ' αυτήν τη συνάντηση να έλθει ο κ. Αντωνιάδης και ο κ. Καμάρας, να εξηγηθεί η λογική αυτής της τροπολογίας και το πρόβλημα όπως έχει και να επανέλθει σε επόμενο νομοσχέδιο. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Συγγνώμη, κύριε Βεζδρεβάνη, αλλά ζήτησε το λόγο ο κ. Γεωργακόπουλος, ως Κοινοβουλευτικός Εκπρόσωπος. 

Ορίστε, κύριε Γεωργακόπουλε, έχετε το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα είμαι πολύ σύντομος, κύριε Πρόεδρε, επειδή έχω μία υποχρέωση μετά. 

Κύριε Υπουργέ, καλό θα ήταν, εφόσον επιδοτούνται οι ΠΑΕ, να μην μπορούν να πάρουν επιδότηση, εάν δεν έχουν φορολογική ενημερότητα. Παρακαλώ να το συμπεριλάβετε αυτό. Δεν είναι δυνατόν να χρωστούν στο δημόσιο εκατοντάδες εκατομμυρίων και να μην υπάρχει η φορολογική ενημερότητα. Αυτό είναι το ένα. 

Το δεύτερο έχει σχέση με το ολυμπιακό λαχείο. Πιστεύω ότι τα ποσοστά διανομής των εσόδων του ολυμπιακού λαχείου θα έπρεπε να αναφέρονται στο νόμο και όχι με προεδρικό διάταγμα. 

Το εδάφιο ε' λέει "ενίσχυση της ΕΟΑ, καθώς και η βελτίωση υποδομών πολιτισμού, αθλητισμού και εκπαίδευσης με τις αντίστοιχες δραστηριότητες στην Αρχαία Ολυμπία και στην ευρύτερη περιοχή". Προφανώς, εννοείτε την ευρύτερη περιοχή της Ολυμπίας και όχι την ευρύτερη περιοχή αφηρημένα. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Αυτό ακριβώς γράφει το προεδρικό διάταγμα "στην ευρύτερη περιοχή του Νομού Ηλείας". 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Αλλη μία διευκρίνιση θα ήθελα στο σημείο αυτό. Εννοείτε ότι αυτά θα πηγαίνουν στο Δήμο της Αρχαίας Ολυμπίας ή στη Νομαρχία Ηλείας ή στην ΕΟΕ; Ποιος θα διαχειρίζεται τα χρήματα αυτά; Πρέπει να υπάρχει διευκρίνιση, γιατί εάν είναι στην ΕΟΕ είναι το ένα, εάν είναι στο Δήμο Ολυμπίας είναι το άλλο και αν είναι στη Νομαρχία Ηλείας που καλύπτει την ευρύτερη περιοχή της Ηλείας, είναι το τρίτο. 

Η τελευταία παρατήρηση που έχω να κάνω είναι στην τροπολογία για τους Ολυμπιονίκες, που τους επιστρέφονται αυτά που τους παρακράτησε η εφορία, πάνω από το 15%. Θα έλεγα, ειδικώς για τους ολυμπιονίκες, που κάνουν πρώτη, δεύτερη ή τρίτη νίκη, να είναι εντελώς αφορολόγητα τα ποσά που λαμβάνουν. Δώστε τους αν θέλετε δώδεκα εκατομμύρια (12.000.000) αντί για δεκαπέντε εκατομμύρια (15.000.000), αλλά αυτά που τους δίνετε μη τα φορολογείτε. Σας το λέει αυτό κάποιος που διετέλεσε "υπουργός φορολογίας", όπως με έλεγαν. 'Οταν δίνουμε κάτι ως βραβείο, δεν είναι δυνατόν μετά να το φορολογούμε. Από τη στιγμή που οι Ολυμπιονίκες είναι κάθε τέσσερα χρόνια και τόσοι λίγοι, δεν νομίζω πως θα ζημιωθεί το δημόσιο ούτε ότι καταστρέφεται η φορολογική λογική για τον 'Ελληνα πολίτη, όταν η φοροδιαφυγή οργιάζει. Οι πρωταθλητές μας οι οποίοι καταγάγουν πρώτη, δεύτερη ή τρίτη νίκη στους Ολυμπιακούς Αγώνες, δεν μπορούν να παίρνουν ως μπόνους δέκα εκατομμύρια (10.000.000) δραχμές και να τους παίρνουμε πίσω τα δύο εκατομμύρια (2.000.000) δραχμές ως φόρο. Καλύτερα να τους δώσουμε οκτώ εκατομμύρια (8.000.000) δραχμές και να είναι αφορολόγητα, παρά να τους δίνουμε δέκα εκατομμύρια (10.000.000) δραχμές και να τα φορολογούμε. 

Τέλος, στην Ομοσπονδία Καλαθοσφαίρισης γιατί οι τρεις συμμετέχοντες στο διοικητικό συμβούλιο προσδιορίζονται από τον ΙΣΑΚ; Γιατί να μην είναι όλοι εκλεγόμενοι και να διορίζονται οι τρεις; 

ΑΝΑΣΤΑΣΙΟΣ ΚΑΡΑΜΑΡΙΟΣ: Συμβαίνει όμως στο ένα. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να μη συμβαίνει ούτε στο ένα ούτε στο άλλο. Γιατί να διορίζουμε τρεις αριστίνδειν εκεί; Αυτά πρέπει να καταργηθούν. 'Οταν κάνετε ένα τέτοιο δημοκρατικό άνοιγμα στο νόμο, γιατί πραγματικά γίνεται ένα δημοκρατικό άνοιγμα, βάζετε τρεις διορισμένους ή προσδιοριζομένους, να το πω έτσι; 

Σε αυτές τις παρατηρήσεις, κύριε Υπουργέ, εγώ πιστεύω ότι πρέπει να μας δώσετε απαντήσεις και για το Ολυμπιακό Λαχείο και για τους Ολυμπιονίκες και για τη φορολογική ενημερότητα, που πρέπει να έχουν όσοι παίρνουν επιδοτήσεις από τον ΟΠΑΠ. Είναι χρήματα του δημοσίου και δεν είναι ιδιωτικά. Να φύγουμε από αυτήν τη λογική. Εγώ θα έλεγα ότι κακώς δίνουμε επιδοτήσεις στις ανώνυμες αυτές επιχειρήσεις, επειδή τάχα το δημόσιο χρησιμοποιεί αυτές τις αθλητικές διοργανώσεις για το ΠΡΟ-ΠΟ. 

ΑΝΑΣΤΑΣΙΟΣ ΚΑΡΑΜΑΡΙΟΣ: Εξ αιτίας των συμμετοχών τους... 

ΠΡΟΕΔΡΕΥΩΝ (Παναγιώτης Σγουρίδης): Κύριε Καραμάριε, σας παρακαλώ. Θα πάρετε το λόγο και θα πείτε τις απόψεις σας. Απόψεις υπάρχουν πολλές. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι αυτό, κύριε Καραμάριε. Το δημόσιο έχει το δικαίωμα. 'Oπως η ΔΕΗ έρχεται και βάζει μία κολώνα μέσα στο χωράφι σας χωρίς να σας ρωτήσει. 

ΑΝΑΣΤΑΣΙΟΣ ΚΑΡΑΜΑΡΙΟΣ: Είναι κοινής ωφελείας. Απαλλοτριώνει. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κάνετε λάθος. Δεν απαλλοτριώνει. 'Εχει δουλεία. 

Εν πάση περιπτώσει, για να ενισχύσουμε τον αθλητισμό, ενισχύουμε και ιδιωτικές επιχειρήσεις, ουσιαστικά. 'Ετσι έχει γίνει. Ας μην το αλλάξουμε, αλλά τουλάχιστον να μην χρωστάνε στο δημόσιο. 

ΠΡΟΕΔΡΕΥΩΝ (Παναγιώτης Σγουρίδης): Πριν δώσω το λόγο στον κ. Βεζδρεβάνη, επειδή ακούστηκαν εδώ μερικές παρατηρήσεις για το θέμα των τροπολογιών, θα ήθελα να πω αυτά που όλοι μας γνωρίζουμε, αλλά κάποια στιγμή εσκεμμένα ή ηθελημένα τα ξεχνάμε ή τα λέμε εν τη ρήμη του λόγου μας. Τροπολογίες οικονομικού περιεχομένου, σύμφωνα με το Σύνταγμα και τον Κανονισμό της Βουλής, δεν εισάγονται, αν δεν έχουν έκθεση του Γενικού Λογιστηρίου του Κράτους. 

'Εχουμε καθιερώσει μέχρι τώρα, να συζητούμε απλώς και μόνο τις εμπρόθεσμες αυτές τροπολογίες. Δεν εισάγονται προς ψήφιση. 

Αυτό που εισάγουμε προς ψήφιση ως τροπολογίες οικονομικού περιεχομένου χωρίς την έκθεση του Γενικού Λογιστηρίου του Κράτους, είναι εκ του Συντάγματος παράνομο. 

'Αρα, μπορούμε εμπρόθεσμες τροπολογίες να τις συζητούμε απλώς για να κατατίθενται οι απόψεις μας. Αυτό, όμως, δεν σημαίνει ότι τίθενται σε ψηφοφορία. 

ΑΝΑΣΤΑΣΙΟΣ ΚΑΡΑΜΑΡΙΟΣ: Εκτός αν συνοδεύονται από έκθεση του Γενικού Λογιστηρίου του Κράτους. 

ΠΡΟΕΔΡΕΥΩΝ (Παναγιώτης Σγουρίδης): Αυτό το λέει όχι μόνο ο Κανονισμός της Βουλής αλλά και το Σύνταγμα. 

'Αρα, ας μην κάνουμε παρανόηση αυτών των κανονισμών. Επειδή ακούστηκε ότι θα θέσουμε σε ψηφοφορία τροπολογία και θα ψηφίσουν κάποιοι Βουλευτές, δεν σημαίνει ότι η τροπολογία μπορεί να γίνει δεκτή. Θα είναι αντισυνταγματική. 

Εισερχόμεθα στον κατόλογο των Βουλευτών που θέλουν να μιλήσουν. 

Ο κ. Βεζδρεβάνης έχει το λόγο για πέντε λεπτά, με κάποια ανοχή. 

ΗΛΙΑΣ ΒΕΖΔΡΕΒΑΝΗΣ: 'Ισως δεν θα χρειαστεί, κύριε Πρόεδρε. 

Κύριε Υπουργέ, εκτιμήσαμε και εκτιμούμε την επιμέλεια την οποία επιδείξατε και στις άλλες ενότητες και στη συζητουμένη. 

Μας δώσατε τις αναδιατυπώσεις σας σε ένα σώμα που πράγματι είναι επιβοηθητικό. Εγώ έχω να κάνω κάποιες παρατηρήσεις σε δύο άρθρα σας. Για μένα δεν είναι αναδιατυπώσεις απλές, δεν είναι νομοτεχνικές. Είναι αλλαγή βουλήσεως. Αναφέρομαι ειδικότερα: 

Στο άρθρο 102 στις παραγράφους 9 και 10 έλεγε το αρχικό κείμενο, αυτό που βγήκε από την επιτροπή, ότι η παράβαση των διατάξεων των παραγράφων 4,5,6,7 και 8 του παρόντος άρθρου συνεπάγεται την περικοπή του ποσοστού με το οποίο επιχορηγείται ο ΕΣΑΠΕ και η κάθε ΠΑΕ κλπ. Τώρα λέτε το εξής στην αναδιατύπωσή σας: "Η παραβίαση των διατάξεων των παραγράφων 4,5,6,7 και 8 του άρθρου αυτού συνεπάγεται την περικοπή του ποσού με το οποίο επιχορηγείται ο ΕΣΑΠΕ και η κάθε ΠΑΕ για όσο χρόνο διαρκεί η παράβαση. Με απόφαση του αρμόδιου για τον αθλητισμό Υπουργού επιβάλλεται... πρόστιμο...". Εδώ κύριε Υπουργέ αφήνεται για τον Υπουργό το σημερινό, τον αυριανό και αν λάβουμε υπόψη μας ότι ο προηγούμενος νόμος επέζησε επί είκοσι πέντε χρόνια, αντιλαμβάνεστε τι λέτε για τους Υπουργούς που θα βρεθούν στη θέση αυτή για κάποιες δεκαετίες. 

Επομένως, η προηγούμενη διάταξη ήταν πιο σωστή. 

'Ερχομαι στην παράγραφο 10. Λέγατε πρώτα ότι η παραβίαση των διατάξεων των παραγράφων 4,5,6,7 και 8 του άρθρου αυτού συνεπάγεται και τη μη διάθεση των εθνικών, δημοτικών ή κοινοτικών σταδίων για την τέλεση ποδοσφαιρικών αγώνων. Τώρα λέτε: "'Οταν ο ΕΣΑΠΕ ή οι ΠΑΕ παραβαίνουν τις διατάξεις των παραγράφων 4,5,6,7 και 8 του άρθρου αυτού, ο Γενικός Γραμματέας Αθλητισμού με απόφασή του μπορεί να απαγορεύσει την τέλεση των ποδοσφαιρικών αγώνων". Πριν ήταν σαφές ότι απαγόρευε. 

Κύριε Υπουργέ, σε αυτές τις δύο παραγράφους να μου επιτρέψετε να πω ότι ανοίγετε τους ασκούς του Αιόλου. Για όμοιες παραβάσεις η μια ΠΑΕ θα τιμωρείται με ένα πρόστιμο χ που θα είναι από πενήντα έως εκατόν πενήντα εκατομμύρια και μία άλλη ΠΑΕ ενδεχομένως δεν θα τιμωρείται καθόλου. 

Αυτήν τη διακριτική ευχέρεια, κύριε Υπουργέ, μην την παίρνετε πάνω σας γιατί όπως είπα θα ανοίξετε τους ασκούς του Αιόλου. Ούτε αυτό να συμβεί και με το Γενικό Γραμματέα Αθλητισμού. 

Γι'αυτό, αφήστε τις διατάξεις όπως τις είχατε. 'Ετσι όπως τις κάνετε, δεν είναι εκείνες που βοηθούν. 

Θα ήθελα να κάνω μία ακόμη παρατήρηση για το άρθρο 120. Και για να μην ταλαιπωρώ τους συναδέλφους, διαβάζοντας τις παρατηρήσεις της Επιστημονικής Επιτροπής της Βουλής, θα σας πω "ρίξτε της μία ματιά". Γιατί η Επιστημονική Επιτροπή της Βουλής σας λέει σαφώς ότι κάτι δεν πάει καλά νομικά στο άρθρο 120. Συγκεκριμένα: "Οι αποφάσεις του αθλητικού δικαστή, οι οποίες αναφέρονται στην επιβολή ποινών λόγω παραβάσεως και στην εκδίκαση εντάσεων κατά του κύρους του αγώνα, είναι αμέσως εκτελεστές, ακόμη και αν προσβάλλονται στο δευτεροβάθμιο δικαιοδοτικό όργανο. Πότε υπάρχει δυνατότητα να προσβάλλονται οι αποφάσεις του πρωτοβαθμιου δικαιοδοτικού οργάνου, προβλέπεται στο άρθρο 121. 'Οταν όμως ασκείται προσφυγή κατά της αποφάσεως του αθλητικού δικαστή, τότε η έλλειψη ανασταλτικού αποτελέσματος μπορεί να οδηγήσει σε ανεπανόρθωτες και επομένως ανεπιεικείς καταστάσεις". Αυτά λέει η Επιστημονική Επιτροπή της Βουλής. 

Εγώ κύριε Υπουργέ, σας συνιστώ να την προσέξετε. Νομίζω ότι είναι σωστή η θέση που παίρνει η Επιστημονική Επιτροπή της Βουλής. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γεωργιάδης έχει το λόγο. 

ΘΕΟΔΩΡΟΣ ΓΕΩΡΓΙΑΔΗΣ: Κύριε Πρόεδρε, και εγώ κατ'αρχήν θα συμφωνήσω με την πρόταση που έκανε ο κ. Γεωργακόπουλος, όσον αφορά τη φορολογική ενημερότητα των ΠΑΕ. Είναι αδιανόητο να ζητάμε από έναν αγρότη, που πούλησε τα αγροτικά του προϊόντα και θέλει να πάρει επιδότηση, να προσκομίζει φορολογική ενημερότητα και να μην προσκομίζει μία ΠΑΕ η οποία παίρνει τόσα χρηματα από τον κρατικό κορβανά. 'Αρα συμφωνώ με την πρόταση αυτή. 

'Οσον αφορά τις αποσυρθείσες διατάξεις των άρθρων 135 και 136, καλώς αποσύρθηκαν, γιατί θα πρέπει να λυθεί το θέμα ενιαία, όχι μόνο γι'αυτούς που υπηρέτησαν τα τρία προηγούμενα χρόνια, αλλά και γι'αυτούς που υπηρετουν τώρα. Διότι αν αυτοί νομιμοποιούνται να ζητούν τη νομιμοποίηση, τι πρέπει να πούμε γι'αυτούς που υπηρετούν τώρα, οι οποίοι και αυτοί κατέθεσαν σχετική τροπολογία; 'Αρα, πρέπει ν'αντιμετωπιστεί συνολικά το θέμα. Και καλώς απεσύρθησαν. 

'Οσον αφορά την αθλητική δικαιοσύνη. Βεβαίως, οι ρυθμίσεις των άρθρων 119-128 σε σχέση με το προηγούμενο καθεστώς είναι πιο σωστές. Αλλά, όπως είχα πει και στη Διαρκή Επιτροπή, δεν καταλαβαίνω γιατί να προκριθεί αυτός ο τρόπος και να μην καθιερωθεί μία κατηγορία αθλητικών διαφορών, οι οποίες να μπουν στην τακτική δικαιοσύνη και να δικάζονται με τη διαδικασία των ασφαλιστικών μέτρων. Οι διαφορές στη διαδικασία αυτή εκδικάζονται από τον πρόεδρο πρωτοδικών, που έχει μεγαλύτερη εμπειρία. Είναι σίγουρα πιο προχωρημένη η λύση απ'όσα ίσχυαν μέχρι τώρα, που όριζαν ένα δικηγόρο οι ΠΑΕ , ο οποίος εκτελούσε χρέη δικαστού. Το γεγονός ότι είναι τακτικός δικαστής και ότι ορίζεται από τα δικαστήρια, σίγουρα είναι μια βελτίωση. Αλλά δεν καταλαβαίνω γιατί δεν έχουμε εμπιστοσύνη στην ήδη λειτουργούσα δικαιοσύνη, στην τακτική δικαιοσύνη. Πιστεύω, λοιπόν, ότι πρέπει να καθιερωθεί μία κατηγορία αθλητικών διαφορών, όπως για τα τροχαία ατυχήματα, και να εκδικάζεται από τον πρόεδρο πρωτοδικών με τη διαδικασία των ασφαλιστικών μέτρων. 

'Οταν στη Διαρκή Επιτροπή ρώτησα τον κ. Αλεμήση, της Ε.Π.Ο. ο οποίος παρίστατο, "για ποιο λόγο εισηγείσθε αυτού του είδους τη διαδικασία" μου απήντησε "γιατί είναι ταχύτερη". Μα είναι γνωστό ότι με τη διαδικασία των ασφαλιστικών μέτρων, μπορεί, με διάταξη του προέδρου, να εκδικαστούν οι υποθέσεις την ίδια μέρα. Εν πάση περιπτώσει, είναι σίγουρα καλύτερη η ρύθμιση. Αλλά έχω κάποιες επιφυλάξεις και εύχομαι να διαψευστώ. 

Μία άλλη ερώτηση: Γιατί στο άρθρο 119 εδάφιο 2, περίπτωση α', υπάγονται στη διαδικασία των αθλητικών διαφορών οι αγώνες Α', Β' και Γ' Εθνικής και εξαιρείται η Δ' Εθνική; Μου δημιουργήθηκε αυτή η απορία. Υπάρχουν πολύ μεγάλες ομάδες και πόλεις στη Δ' Εθνική. Νομίζω ότι θα πρέπει να συμπεριληφθούν και οι αγώνες της Δ' Εθνικής. 

Τέλος, θέλω να αναφερθώ και στην τροπολογία του Υπουργείου Εθνικής Παιδείας, για να μην ξαναγραφτώ. Με την τροπολογία που έφερε το Υπουργείο Εθνικής Παιδείας "Οι εγγεγραμμένοι στους πίνακες διοριστέων εκπαιδευτικών του ν.1566/85 μέχρι την 31.12.1997 που έχουν υπηρετήσει ως προσωρινοί αναπληρωτές ή ωρομίσθιοι στα δημόσια σχολεία της Α/θμιας και Β/θμιας εκπαίδευσης, σύμφωνα με τις διατάξεις του άρθρου 17 του προαναφερθέντος νόμου καθώς και όσοι έχουν υπηρετήσει με την ίδια ιδιότητα σε τάξεις αθλητικής διευκόλυνσης (ΤΑΔ), εφόσον έχουν συμπληρώσει προϋπηρεσία τουλάχιστον δεκαέξι μηνών μέχρι την 30.6.1998 με πλήρες εβδομαδιαίο υποχρεωτικό ωράριο διδασκαλίας, εντάσσονται σε ενιαίο πίνακα διοριστέων με σειρά που εξαρτάται από την προαναφερθείσα συνολική προϋπηρεσία αυτών των 30-6-1998..." 

Νομίζω, ότι δεκαέξι μήνες είναι πολλοί. Θα πρέπει να μπει μια πλήρης εκπαιδευτική περίοδος και μάλιστα να διορίζονται κατά προτεραιότητα αυτοί που έχουν διοριστεί σε δυσπρόσιτες περιοχές. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, να έρθει ο κ.Ανθόπουλος γι'αυτήν την τροπολογία. Εγώ δεν γνωρίζω τίποτα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ανθόπουλος θα ενημερωθεί από τα Πρακτικά. 

ΘΕΟΔΩΡΟΣ ΓΕΩΡΓΙΑΔΗΣ: Την ανέφερα τώρα, για να μην ξαναπάρω το λόγο. 

Νομίζω λοιπόν, ότι πρέπει να μπει μια πλήρης εκπαιδευτική περίοδος από το Σεπτέμβριο μέχρι τον Ιούνιο και να δοθεί προτεραιότητα σε αυτούς που υπηρετούν σε δυσπρόσιτες περιοχές. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 

Απών. 

Ο κ. Καραμάριος έχει το λόγο. 

ΑΝΑΣΤΑΣΙΟΣ ΚΑΡΑΜΑΡΙΟΣ: 'Υστερα από την επί σειρά ετών πρακτική των αθλητικών δικαστηρίων και τις αντιφατικές αποφάσεις που πολλές φορές εξεδόθησαν και προκάλεσαν το κοινό αίσθημα, όχι μόνο των αθλητικών παραγόντων, αλλά και όλων των πολιτών, θα περίμενε κανείς με το σημερινό νομοσχέδιο το πρόβλημα των αθλητικών δικαιοδοτικών οργάνων να είχε κάποια καλύτερη ρύθμιση στην απονομή της σημερινής αθλητικής δικαιοσύνης. 

Κύριε Υπουργέ, το κεφάλαιο της αθλητικής δικαιοσύνης είναι ένα από τα τέσσερα που συμπεριλαμβάνεται στο νοοσχέδιό σας. Αυτό σημαίνει ότι δίνετε μεγαλύτερο βάρος σε αυτό. Προσωπικά σας λέω, ότι αυτές οι διατάξεις δεν θα μακροημερεύσουν γιατί κάνετε μια παρέμβαση στην αθλητική δικαιοσύνη -όχι κακοπροαίρετα- αλλά από λάθος. Να είσθε βέβαιος ότι δεν θα αποδώσει για τους εξής λόγους: Είναι γνωστό ότι η αθλητική δικαιοσύνη είναι το άπαν στην απονομή της αθλητικής ιδέας και των αθλητικών παραπτωμάτων. Κάποιος πρέπει να τα κρίνει. 

Από τη στιγμή, όμως, που δεν θεσμοθετείται ένα όργανο που να εναρμονίζεται και να εντάσσεται στο χώρο της αθλητικής δικαιοσύνης γενικότερα, να είσθε βέβαιος ότι δεν θα αποδώσει. Δεν μπορούμε να έχουμε αθλητική δικαιοσύνη τεμαχισμένη σε δικαιοσύνη του κέντρου, σε δικαιοσύνη της επαρχίας και σε δικαιοσύνη της ΕΠΟ. Η δικαιοσύνη είναι μία και η νομολογία, επίσης, πρέπει να είναι μία. 

Από τη στιγμή, λοιπόν, που εσείς δεν εντάσσετε την αθλητική δικαιοσύνη στο θεσμικό όργανο της ελληνικής δικαιοσύνης, η οποία συμπεριλαμβάνει όλους τους κλάδους της δικαιοσύνης, εμπορικού, αστικού, ενοχικού κλπ., αντίθετα, επιλέγετε και απονέμετε δικαιοσύνη κατά περίπτωση. Πιστεύετε ότι θα απονείμετε δικαιοσύνη με αυτόν τον τρόπο; Δεν γνωρίζετε ότι οι θεσμοί της πρωτοβάθμιας και της δευτεροβάθμιας δικαιοσύνης έχουν την έννοια ότι το σφάλμα ενδεχομένως του πρωτοδίκου δικαστού διορθώνεται από τον δευτεροβάθμιο δικαστή; 

'Οταν όμως εσείς βάζετε και στο πρωτοβάθμιο δικαστήριο το ΑΣΕΑΔ και στο δευτεροβάθμιο δικαστές εφέτες του αυτού βαθμού τι κάνετε; 'Οχι ότι οι πρωτοβάθμιοι εφέτες δικαστές δεν έχουν κρίση. Θα πρέπει η απόφασή τους να κριθεί από κάποιους άλλους οι οποίοι όχι ότι ξέρουν πολύ περισσότερα, αλλά έχουν μεγαλύτερη γνώση και πείρα για το αντικείμενο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δεν υπάρχει πρωτοβάθμιο στο ΑΣΕΑΔ. 

ΑΝΑΣΤΑΣΙΟΣ ΚΑΡΑΜΑΡΙΟΣ: Ναι, αλλά το ΑΣΕΑΔ επιλαμβάνεται αποφάσεων κάποιων άλλων αθλητικών δικαστηρίων επιτροπών κλπ. Δεν νοείται όμως τα δικαστήρια να εδρεύουν στη γενική γραμματεία ΑΣΕΑΔ με μια πληθώρα εφετών δικαστών. Τι χρειάζονται όλα αυτά; 

Εν πάση περιπτώσει η γνώμη μου είναι ότι δεν θεσμοθετούνται σωστά οι διατάξεις. Θα δείτε σιγά-σιγά πως θα βγουν περίεργες αποφάσεις και θα δικαιωθώ σε αυτήν την κρίση μου. 

Θέλω ακόμη να μιλήσω για τις μεταβατικές διατάξεις. Κάνετε ολόκληρο κεφάλαιο Δ'. Τι θα πει τελικές μεταβατικές διατάξεις με τα άρθρα 135 και 136; Μία είναι η μεταβατική διάταξη, ονομάστε την. Βάλτε μέσα ποιες θέλετε μεταβατικές διατάξεις στα άρθρα αυτά. Δεν υπάρχουν τελικές και πρωτοείσακτες. Μία είναι η μεταβατική διάταξη. Και σε ό,τι αφορά αυτήν που βάζετε επιλογής πλέον των οργάνων των ομοσπονδιών, μέσα σε ένα διάστημα οκτώ μηνών, όλες αυτές οι ομοσπονδίες θα έχουν λήξη θητείας μετά τους Ολυμπιακούς Αγώνες, αντιλαμβάνεστε ότι αυτό δεν είναι σωστό, ούτε επιτρεπτό και δεν μπορείτε να προχωρήσετε στη μετατροπή μιας ομοσπονδίας -το τόνισε ο κ. Γκατζής, με απλή απόφαση του Δ.Σ., γιατί οπωσδήποτε στην πράξη, οι περισσότερες συνελεύσεις δεν θα έχουν απαρτία. Γι'αυτό σας λέω ότι δεν είναι σωστό να μετατρέπετε την ομοσπονδία με αποφάσεις του Δ.Σ. χωρίς να υπάρχει απαρτία της γενικής συνέλευσης. Η καταστατική γενική διάταξη είναι σύμφωνα και με τον Αστικό Κώδικα, απαράδεκτο και ανεπίτρεπτο να τροποποιηθεί όπως σεις, θεσμοθετείτε, γιατί πρέπει να ξέρετε η γενική συνέλευση κάθε σωματείου είναι υπερκείμενη κάθε άλλου οργάνου και δεν μπορείτε να την υποκαταστήσετε με αποφάσεις Δ.Σ.. Να είστε βέβαιος ότι αντί καλό θα γίνει ένα έκτρωμα αθλητικών σωματείων χωρίς τη σύμπραξη εκείνων των μελών που απαρτίζουν κάθε ομοσπονδία. 

ΠΡΟΔΡΕΥΩΝ (Παναγιώτης Σγουρίδης): Ο κ. Πεπονής έχει το λόγο. 

ΑΝΑΣΤΑΣΙΟΣ ΠΕΠΟΝΗΣ: Θα αναφερθώ πρώτα στη διάταξη του άρθρου 107 παράγραφος 3. Εντύπωσή μου είναι, εξ όσων ετέθηκαν υπόψη μου, ότι με αυτήν τη διάταξη δεν αποκαθίσταται μία γνήσια, δίκαια και σύμμετρη αντιπροσωπευτικότητα. Διότι δια του νόμου επιβάλλεται η συμμετοχή τριών εκπροσώπων των συνδέσμων ανωνύμων καλαθοσφαιρικών εταιρειών και παραμένουν με άδικη -σε ό,τι αφορά τη σύμμετρη εκπροσώπηση-μεταχείριση ένα πλήθος από σωματεία. 

Δεν μπορώ να αντιληφθώ γιατί διασφαλίζεται εκ του νόμου, ότι εκτός από τον Πρόεδρο του ΕΣΑΚΕ θα είναι και άλλοι δύο εκπρόσωποί του, μέλη αυτού του οργάνου και δεν αφίεται σε μία γνήσια, ομαλή, συνήθη δημοκρατική διαδικασία η ανάδειξη αυτού του οργάνου. 

'Εχω την εντύπωση, κύριε Υφυπουργέ, ότι πρέπει να το επανεξετάσετε, εάν είναι ακριβής η πληροφορία που έχω, ότι έχουμε από μια μεριά χίλια τριακόσια σωματεία υπαγόμενα στο ΕΣΑΚΕ και από την άλλη έχουμε μόνο δεκατέσσερις ανώνυμες εταιρείες. Βεβαίως, θα πληροφορηθώ την άποψή σας, αλλά θα σας παρακαλούσα να το προσέξετε. 

'Ερχομαι τώρα στη διάταξη του άρθρου 136, για την οποία μίλησαν και άλλοι συνάδελφοι. Εγώ, κύριε Υφυπουργέ, δεν αμφισβητώ ούτε την καλή σας πίστη, ούτε την ακρίβεια των στοιχείων που θέσατε υπόψη μας. Αλλά έχω να σας πω ότι για μια φορά ακόμη, ερχόμαστε στη Βουλή ως όμηροι της παρανομίας, θα πω και της αδικίας. Γιατί βεβαίως, είναι πολύ δύσκολο σε οποιονδήποτε Βουλευτή να ζητήσει να απολυθούν άνθρωποι οι οποίοι εργάζονται επί μακρό χρόνο και οι οποίοι θα βρεθούν βεβαίως, κάποια στιγμή στο δρόμο, εάν δεν υπάρξει μία διάταξη που να κατοχυρώνει τη θέση τους και την εργασιακή τους απασχόληση. Ως που όμως, θα συνεχισθεί αυτή η μεθόδευση; Τους διορίζουμε τώρα παρανόμως, θα εργαστούν επί δύο ή τρία χρόνια και μετά τι θα κάνει η Βουλή, θα τους τακτοποιήσει. 

'Εχω να σας πω το εξής: Πρώτον, εσφαλμένα αναφέρθηκαν σε γνωμάτευση του οιουδήποτε δικηγόρου της Γενικής Γραμματείας Αθλητισμού. Γι'αυτό το ζήτημα έπρεπε να ζητηθεί η γνωμάτευση ενός και μόνο, του ΑΣΕΠ. Διότι το κράτος εθέσπισε το ΑΣΕΠ ως αρμόδιο οργανισμό και να γνωμοδοτεί για τέτοια θέματα. Εάν δεν ήθελαν το ΑΣΕΠ, έπρεπε να απευθυνθούν στο Νομικό Συμβούλιο του Κράτους. Ο δικηγόρος της Γενικής Γραμματείας ενεργεί ως δικηγόρος, ως υπερασπιστής δηλαδή της γραμμής, των αποφάσεων και των επιδιώξεων της διοικήσεως στην οποία υπάγεται. Δεν έχει την αυτοτέλεια και την ανεξαρτησία ούτε του ΑΣΕΠ ούτε του Νομικού Συμβουλίου του Κράτους. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Συμφωνώ απολύτως μαζί σας. 

ΑΝΑΣΤΑΣΙΟΣ ΠΕΠΟΝΗΣ: Σας είπα ότι προσωπικά εσάς σας εμπιστεύομαι. Θέλετε να το ακούσετε για δεύτερη φορά; Ευχαρίστως. Δεν αναφέρομαι σε σας, αλλά αναφέρομαι σε εκείνους οι οποίοι προέβησαν σε αυτές τις απαράδεκτες μεθοδεύσεις. 

Δεύτερον, ορίζεται: "οι απασχοληθέντες, οι προσληφθέντες μέχρι την 31η Δεκεμβρίου 1997". Εγώ να το δεχθώ μετά από όσα είπα. Ανεξάρτητα προϋπηρεσίας; 

Τρίτον, είσθε βέβαιος ότι δεν θα έλθετε εσείς ή ενδεχομένως συνάδελφός σας μετά από δύο χρόνια να μας πείτε ότι, αφού τακτοποιήσαμε τους μέχρι 31/12/97, να μείνουν τώρα απ'έξω εκείνοι οι οποίοι προσελήφθησαν το 1998; 

Επιτέλους, δώστε ένα τέλος σε αυτήν την ατελείωτη ιστορία και προπαντώς στείλτε ένα μήνυμα. Θα σας πω ποιο είναι το μήνυμα. Να τακτοποιήσουμε τους προσληφθέντες, εφόσον θα παραπέμψετε στη δικαιοσύνη 

αυτούς οι οποίοι παρανόμησαν. Και όλα τα λεγόμενα περί πόρων, είναι αβάσιμα και το ξέρετε. 

Εγώ δέχομαι να τακτοποιηθούν οι εργαζόμενοι, επαναλαμβάνω, εφόσον παραπεμφθούν στον εισαγγελέα εκείνοι οι οποίοι παραβίασαν το ν. 2190. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Υπουργέ, ο ν.2190... 

ΑΝΑΣΤΑΣΙΟΣ ΠΕΠΟΝΗΣ: Δεν είμαι Υπουργός. Είμαι Βουλευτής! 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Εχω θητεύσει ως γραμματέας στο Υπουργείο και διατηρώ και το σεβασμό και την ανάγκη να απευθύνομαι σε εσάς με αυτήν την προσφώνηση! 

ΑΝΑΣΤΑΣΙΟΣ ΠΕΠΟΝΗΣ: Ευχαριστώ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ψηφίστηκε ο ν. 2190. Ο τότε Υφυπουργός Αθλητισμού ο κ. Λιάνης, έδωσε εντολή στον κ. Βασιλακόπουλο να ερευνήσει, εάν εντάσσονται οι εργαζόμενοι στις ομοσπονδίες στο ν.2190. Ο κ. Βασιλακόπουλος με έγγραφό του στο δικηγόρο της Γενικής Γραμματείας Αθλητισμού αναζήτησε γνωμοδότηση. Πήρε γνωμοδότηση, κατά την οποία δεν υποχρεούνται οι ομοσπονδίες να εφαρμόζουν τον ν. 2190 και ως εκ τούτου τη διακίνησε στις ομοσπονδίες και όλοι θεωρούσαν ότι τελούν νομίμως. 

Σήμερα δίνουμε τέρμα σε αυτήν την αμφισβήτηση με το νόμο. 

Εγώ αισθάνομαι την ανάγκη να πω, ότι θα όφειλα ίσως σε κάποιο διάστημα της θητείας μου να έχω απευθυνθεί στο ΑΣΕΠ. Τίποτε άλλο. 

ΑΝΑΣΤΑΣΙΟΣ ΠΕΠΟΝΗΣ: Είπατε ότι υπάγεται του λοιπού στο ν. 2190. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πεπονή... 

ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Υφυπουργέ! 'Εβαλε και κάτι άλλο ο κ. Πεπονής. Είπε, μέχρι τις 31/12/1997. Τι θα γίνουν αυτοί που προσελήφθησαν στις 30 Αυγούστου 1998 ή στις 31 Οκτωβρίου 1998; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα πω, κύριε Πρόεδρε. 

Με το άρθρο 30, παρ. 2, που ψηφίστηκε, ουδείς μπορεί να διορισθεί σε αθλητική ομοσπονδία χωρίς τις προϋποθέσεις που βάζει ο ν. 2190. Αυτό, λοιπόν, είναι σαφές. Είναι κατηγορηματικό. Είναι διάταξη ρητή του νόμου του οποίου εισαγάγουμε σήμερα, για να μην μπλέκουμε με γνωμοδοτήσεις. Η Βουλή αποφαίνεται ότι εντάσσονται και οι αθλητικές ομοσπονδίες στο ν. 2190. 

'Οσον αφορά τη διάταξη, που αναφέρεται την ημερομηνία 28 Μαρτίου, εγώ πήγα στο Υπουργικό Συμβούλιο το σχετικό νομοσχέδιο. Στο άρθρο 136 μιλάμε για τακτικό προσωπικό το οποίο υπηρετεί στις ομοσπονδίες με σχέση εργασίας αορίστου χρόνου. Υπηρετούσε τότε και συνεχίζει σήμερα να υπηρετεί. Αυτό το προσωπικό εντάσσεται στις οργανικές θέσεις που προβλέπει η σχετική παράγραφος του άρθρου 136. 

ΑΝΑΣΤΑΣΙΟΣ ΠΕΠΟΝΗΣ: 'Οσοι προσελήφθησαν το 1998; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Παραμένουν σε προσωρινές θέσεις. Καταλαβαίνω ότι αφήνουμε εκκρεμότητα. 

Να το δούμε, κύριε Πρόεδρε. Να έχω προτάσεις. 

ΠΡΟΕΔΡΕΥΩΝ (Παναγιώτης Σγουρίδης): Καλώς. Μένει εκκρεμές το θέμα αυτό. 

Ο κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, θα μου επιτρέψετε να αρχίσω λίγο περίεργα, εκτός δηλαδή των άρθρων. 

Θα αρχίσω με την τροπολογία της Τράπεζας Κρήτης, που είχαμε, την οποία αποσύρατε. 

Πέραν του αντιδεοντολογικού της ιστορίας -διότι ομοφώνως όλα τα κόμματα αυτής της Βουλής προτείνουν αυτήν την τροπολογία και εν πάση περιπτώσει κάποτε πρέπει να συνειδητοποιήσουμε ότι η Βουλή νομοθετεί, όχι οι Υπουργοί- εκείνο που τουλάχιστο ζητάμε, αφού υπάρχει η σύμφωνη γνώμη και να επιβεβαιωθεί, είναι να δεσμευθεί η Βουλή να δεχθεί σε οποιοδήποτε νομοσχέδιο την τροπολογία αυτή, εφόσον συμφωνεί ο κ. Παπαντωνίου, χωρίς να μιλάμε για άσχετη τροπολογία, γιατί στο κάτω-κάτω άσχετη είναι και η τροπολογία που ήλθε σήμερα του κ. Αρσένη για να ενταχθεί στο συγκεκριμένο νομοσχέδιο. 

Νομίζω ότι αν πάρετε την εξουσιοδότηση της Βουλής και με τη συμφωνία του Προεδρείου να δεσμευθούμε στο επόμενο νομοσχέδιο στο οποίο θα είναι έτοιμος ο κ. Παπαντωνίου να έλθει αυτή η τροπολογία. Κάποτε πρέπει να λυθεί αυτό το πρόβλημα. 

Τώρα επί των άρθρων εντελώς επιγραμματικά και γρήγορα: Στο άρθρο 102, κύριε Υπουργέ, προβλέπονται τα ποσοστά που θα παίρνουν οι Π.Α.Ε. ο Ε.Σ.Α.Π.Ε κλπ. από το ΠΡΟΠΟ και το ΠΡΟΠΟΓΚΟΛ. Σωστή η διάταξη. 'Ομως στην παράγραφο 5 εμφανίζεται ξαφνικά ως δια μαγείας το προκαθορισμένο ή μη στοίχημα που θα γίνεται πάλι με τις ίδιες ομάδες. Από εκεί δεν θα δικαιούνται έσοδα; Δεν θα πρέπει να προβλεφθεί αντίστοιχο ποσό ή να μπει μέσα στη γενικότερη διάταξη ότι τα ίδια ποσοστά θα τα παίρνουν και από το προκαθορισμένο ή μη στοίχημα; 

Προχωράω περαιτέρω στο άρθρο 121. Σας το είπα επί της αρχής, θα το επαναλάβω και τώρα. Δεν καταλαβαίνω γιατί πρέπει να έχει τιμωρηθεί με δύο αγωνιστικές στο γήπεδο μιας ομάδος για να μπορεί να προσφύγει. Δηλαδή, με μία αγωνιστική, είτε είναι άδικη είτε είναι δίκαια, η ποινή θα εφαρμόζεται; Δεν υπάρχει περίπτωση να είναι αδίκως τιμωρημένη η ομάδα; Δεν της δίνετε δικαίωμα καν να προσφύγει εάν έχει λιγότερο από δύο ημέρες ποινή. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ξέρετε ότι διεθνώς οι αποφάσεις των αθλητικών δικαστηρίων δεν εφεσιβάλλονται. 

ΘΕΟΔΩΡΟΣ ΔΑΜΙΑΝΟΣ: Εντάξει. Εδώ όμως αφού ούτως ή άλλως παρατυπούμε, να παρατυπούμε σε όλα. 'Η θα αναγκάσετε τους δικαστές να βάζουν ποινές δύο ημερών για να μπορούν οι ομάδες να προσφύγουν ή πλέον θα τιμωρούνται με μία αγωνιστική δίκαια ή άδικα. Δυστυχώς δεν έχουμε εχέγγυα καλής αθλητικής δικαιοσύνης και ούτε και πιστεύω ότι αυτά που βάζετε σήμερα διορθώνουν τελείως τα πράγματα. Εύχομαι να τα διορθώσουν, αλλά έχουμε το δικαίωμα να έχουμε αμφιβολίες. 

Στο άρθρο 126, κύριε Υπουργέ, απλή επισήμανση: Μην επικαλούμεθα ταχύτητα όταν το Α.Σ.Ε.Α.Δ εκ των πραγμάτων θα βγάλει απόφαση μετά την εφαρμογή της ποινής, διότι το μίνιμουμ ημερών που χρειάζεται για να βγάλει απόφαση είναι είκοσι έξι μέρες ενώ πιο πριν στο άρθρο 120 λέτε ότι η ποινή εφαρμόζεται τη μεθεπομένη αγωνιστική. 'Αρα το πολύ σε δεκατέσσερις μέρες που σημαίνει ότι με τις διαδικασίες που έχει το Α.Σ.Ε.Α.Δ θα έχει εφαρμοστεί η ποινή πριν βγει η απόφαση. Δείτε το ξανά. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Εν πάση περιπτώσει, κύριε συνάδελφε -και συγγνώμη που παρεμβαίνω- στα τριμελή πλημμελειοδικεία οι ποινές κάτω των τριών μηνών δεν εφεσιβάλλονται. Μη θέτουμε θέμα για τον αθλητισμό! Υπάρχουν διατάξεις. 

ΘΕΩΡΟΣ ΔΑΜΙΑΝΟΣ: Κύριε Υπουργέ, για πρώτη φορά μπαίνει αυτή η διάταξη και θα πρέπει να τη δείτε. Μέχρι τώρα δεν υπάρχει σε άλλους νόμους. Λέτε λοιπόν στη δευτεροβάθμια. Και σας ρωτάω εγώ πολύ απλά και έχουμε συγκεκριμένα παραδείγματα: Τιμωρήθηκε προ ημερών ο ΑΡΗΣ, και έπεσε η ποινή του, με δύο αγωνιστικές. Εάν ήταν μία δεν θα έπεφτε και θα έπαιζε τιμωρημένος ενώ δικαιώθηκε δευτεροβαθμίως. Γιατί; Είναι πολύ απλό. 

Στο άρθρο 134 μια τυπική παρατήρηση. Παράγραφος 7 δεν υπάρχει. Από την παράγραφο 6 λέτε στις διορθώσεις που μας δίνετε ότι προστίθενται παράγραφοι 8, 9, 10. Παράγραφος 7 δεν υφίσταται εκτός εάν υπάρχει κάποια παράγραφος την οποία δεν μας έχετε πει. Διαβάστε το. Τελειώνει στην παράγραφο 6 και μας έχετε δώσει διορθώσεις όπου προσθέτετε παραγράφους 8, 9 και 10 χωρίς να υπάρχει παράγραφος 7. Δείτε το, είναι νομοτεχνικό και το διορθώνετε. 

Ζητήσατε προτάσεις επί της αρχής και σας τις δώσαμε για τα σωματεία- σφραγίδα. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Σκοπεύω σ' αυτήν την παράγραφο να μπει η τροπολογία, αν γίνει αποδεκτή, για το ΒΙΝΤΕΟ- ΛΟΤΤΟ. 

ΘΕΟΔΩΡΟΣ ΔΑΜΙΑΝΟΣ: Εντάξει. 'Αρα υπήρχε κάτι που δεν φαινόταν. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Εχει κατατεθεί όμως αυτή η τροπολογία. 

ΘΕΟΔΩΡΟΣ ΔΑΜΙΑΝΟΣ: Και μια και το λέτε τι είναι -το λαχείο το καταλαβαίναμε- το ΒΙΝΤΕΟ-ΛΟΤΤΟ, ηλεκτρονικά συστήματα κλπ.; Ο πολύς ο κόσμος από αύριο θα είναι μπλεγμένος. 

Τώρα στο άρθρο 135 μας ζητήσατε προτάσεις. Σας τις έκανα επί της αρχής, θα τις ξανακάνω και τώρα. Δεν μπορεί όποιος μέχρι σήμερα είναι καταγεγραμμένος στη Γενική Γραμματεία Αθλητισμού να θεωρείται αυτοδικαίως ότι πήρε την αθλητική αναγνώριση και όποιος εκκρεμεί σήμερα να μην μπορεί να την πάρει επειδή ίσως καθυστέρησαν οι υπηρεσίες σας για δύο μέρες. 

Θα πρέπει να βάλετε χρονικό ορίζοντα. Η δική μου η πρόταση είναι μέχρι αρχής της επομένης αθλητικής περιόδου. 'Ισως 30 Αυγούστου ή 30 Σεπτεμβρίου ή τέλος χρόνου, αλλά βάλτε μία ημερομηνία διότι δεν μπορεί για μία ή δύο μέρες που πιθανόν και εξ υπαιτιότητος της Γενικής Γραμματείας Αθλητισμού να έγινε και να άργησε μία αναγνώριση να πάει τρία χρόνια πίσω και ενώ αντίστοιχα είναι γνωστό ότι αυτήν τη στιγμή είναι αναγνωρισμένα στη Γενική Γραμματεία Αθλητισμού Σωματεία "σφραγίδες". 

Τέλος, για τη διάταξη που αποσύρατε, ελπίζω και εύχομαι αυτό το οποίο ελέχθη να εφαρμοστεί και πράγματι αυτοί που δικαιούνται να προσληφθούν, να προσληφθούν έστω και αν πρόκειται με κανονιστική πράξη όπως την ονομάσατε του Γενικού Γραμματέα. Κάποια στιγμή πρέπει να λήξει αυτή η ιστορία. Δεν μπορεί να συνεχίζεται και να πηγαίνουν από "τον 'Αννα στον Καϊάφα". 

Και τελειώνω, κύριε Πρόεδρε, περιμένοντας απάντηση στην πρόταση για το θέμα της Τραπέζης Κρήτης. Νομίζω ότι όλες οι πτέρυγες της Βουλής συμφωνούν. Δεν υπάρχει κανένας λόγος να διαφωνήσει το Υπουργείο. Επιβεβαιώστε την πρόθεσή σας, κύριε Υπουργέ, και ας δεσμευθούμε στο επόμενο νομοσχέδιο που θα έχει συμφωνήσει ο κ. Παπαντωνίου -ο οποίος ειρήσθω εν παρόδω είχε φέρει τροπολογία για επίλυση του προβλήματος αλλά για διαδικαστικούς λόγους πάλι δεν πέρασε, υπάρχει σαφέστατη κατάφωρη αδικία κατά συγκεκριμένων ατόμων- να λυθεί το θέμα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουλούρης έχει το λόγο. 

ΚΙΜΩΝ ΚΟΥΛΟΥΡΗΣ: Κύριε Υπουργέ, θα ξεκινήσω από εκεί που σταμάτησε ο συνάδελφος κ. Δαμιανός. Πρόκειται πραγματικά για μία ιστορία που πρέπει να βρει τη λύση της. Αναφέρομαι στους σαράντα πέντε περίπου ποδοσφαιριστές, στον ένα προπονητή, τους τρεις μπασκετμπολίστες, τους βολεϋμπολίστες που άλλοι από αυτούς δεν πήραν τα χρήματά τους και τοκίζονται και ανατοκίζονται -και είναι πραγματικά τρελό- και οι άλλοι που τα πήραν τους τα ζητάνε. Βεβαίως, γνωρίζω τη διαδικασία στην οποία αναφέρθηκε ο πρόεδρος ότι χωρίς εισηγητική έκθεση δεν μπορεί να συζητηθεί, αλλά πάντως πρέπει να λυθεί αυτή η ιστορία. Εκείνο το άγριο κλίμα που ζήσαμε το 1989 επιτέλους να το λύσουμε και να το αντιμετωπίσουμε. Αυτό το λέω για να μην θεωρηθεί ότι επειδή δεν έχω υπογράψει τη σχετική τροπολογία, δεν συμμερίζομαι αυτό το απαράδεκτο γεγονός που συνεχίζεται πάνω πια από δέκα χρόνια. 

'Ερχομαι τώρα στο δεύτερο ζήτημα, κύριε Υπουργέ. Γνωρίζετε πολύ καλά πως δεν μικροπολιτικολογώ, αλλά θέλω ειλικρινά να σας παρακαλέσω να ξαναδείτε τις θέσεις σας μέσα από τη διάταξη του άρθρου 107, παράγραφος 3. Υπάρχει ένα κλίμα -εγώ δεν λέω ότι είναι δίκαιο-αντιπαράθεσης με την καλαθοσφαίριση. Πιστεύω πώς και σεις και όλοι μας είμαστε υπερήφανοι για την προσφορά αυτής της ομοσπονδίας και των καλαθοσφαιριστών. 'Εχουν τιμήσει αυτήν τη χώρα και με τη δουλειά που έχει κάνει η ομοσπονδία του μπάσκετ μας έχει κάνει όλους να δακρύσουμε και να είμαστε υπερήφανοι. Θέλω λοιπόν να δείτε και να αντιμετωπίσετε αυτό που περνάει μέσα από την παράγραφο 3. 

Λέτε στην εν λόγω διάταξη λοιπόν να διορίσουμε τον πρόεδρο της ΕΣΑΚΕ και ακόμη δύο μέλη της. Γιατί οι εν λόγω αυτοί κύριοι να μην εκλεγούν; Υπάρχει βεβαίως ο αντίλογος ότι κάτι τέτοιο γίνεται και στην ΕΠΟ. Μα, πιστεύω απόλυτα, κύριε Υπουργέ, πως αυτή η σύγκριση και η αναφορά στην ΕΠΟ είναι ένα μοντέλο κακό, ένα μοντέλο προς αποφυγή γιατί εκεί υπάρχει ένας τρόπος παράξενος, σύνθετος, πολύπλοκος και περίεργος. 'Οταν λοιπόν λέμε ότι πρέπει να αντιπροσωπεύεται το επαγγελματικό μπάσκετ, δηλαδή οι πέντε, έξι, εφτά μεγάλες ομάδες εγώ δεν έχω καμία αντίρρηση αλλά πρέπει συγχρόνως να πω ότι είναι ακριβώς αυτές οι ομάδες οι οποίες έχουν συμβάλει με τρόπο απαράδεκτο στον αφελληνισμό του ελληνικού μπάσκετ. Δεν θα τους φυτέψουμε, λοιπόν, μέσα για να μπορούν και μέσα από τα χίλια τρακόσια σωματεία να ποδηγετούν το μπάσκετ στο σύνολό του. 

Πρέπει λοιπόν αυτό να το δείτε και αν επιμένετε να υπάρξει ένας της ομοσπονδίας, της ΕΟΚ στην ΕΣΑΚΕ, τουλάχιστον ένας από την ΕΣΑΚΕ στην ομοσπονδία. Αυτήν την αναφορά σε τρεις, αυτές τις ποσοστώσεις δεν νομίζω ότι πρέπει να τις συνεχίσετε και να συνεχίσετε να επιμένετε στην ψήφιση αυτής της διάταξης. 

'Ερχομαι στην παράγραφο 3 του άρθρου 136. Πιστεύω, κύριε Υπουργέ, ότι όπως την επαναδιατυπώσατε δημιουργείται ένα κακό προηγούμενο. Αποσύρατε τις παραγράφους 5 και 6, που αφορούν εργαζόμενους που προσφέρουν τις υπηρεσίες τους σήμερα στο κολυμβητήριο. Δεν συμπεριλάβαμε στην τροπολογία και στη συζήτηση που έγινε στην αρμόδια επιτροπή εργαζόμενους με σύμβαση μιας μέρας, οι οποίοι απασχολούνται στη Γενική Γραμματεία Αθλητισμού και στον ΟΠΑΠ επί πέντε ή έξι και περισσότερα χρόνια. Βάζουμε τους εργαζόμενους που απασχολούνται στις ομοσπονδίες, που έχουν προσληφθεί... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Τρεις ημέρες την εβδομάδα. 

ΚΙΜΩΝ ΚΟΥΛΟΥΡΗΣ: 'Οχι, κύριε Υπουργέ. 

...χωρίς να έχουν προκηρυχθεί οι θέσεις, χωρίς να έχουν καλυφθεί, χωρίς τη διαδικασία του ν. 2190, χωρίς τη διαδικασία του ν. 2666 και χωρίς την έγκριση του 665/1977. 'Οταν -σας άκουσα δύο φορές, το είπατε και στον κ. Πεπονή- μιλάτε εδώ για το τακτικό προσωπικό, τουλάχιστον να πείτε για το προσωπικό αορίστου χρόνου. Πείτε το, να σβήσει το "τακτικό" και να γίνει "προσωπικό αορίστου χρόνου". Γιατί φοβάμαι, κύριε Υπουργέ, πώς χωρίς να είναι στις προθέσεις σας -ξέρω ότι το συμμερίζεστε, πρέπει αυτή η ιστορία να κλείσει και να τους συμπεριλάβει όλους- ότι αφήνετε αυτό το ζήτημα του 1997-1999 και θα το βρούμε όλοι μπροστά μας. Πάρτε, λοιπόν, γενναία απόφαση. 'Η όλους ή μην αφήσετε αυτό το παράθυρο που θα δημιουργήσει καινούριο φαύλο κύκλο. 

ΑΝΝΑ ΜΠΕΝΑΚΗ-ΨΑΡΟΥΔΑ: Και για τη Γενική Γραμματεία; 

ΚΙΜΩΝ ΚΟΥΛΟΥΡΗΣ: Για όλους λέω. Εγώ έχω καθαρές θέσεις όταν μιλάω εδώ. 

Εκείνοι έχουν απολυθεί και δεν δουλεύουν τέσσερα, πέντε χρόνια. Ετούτοι δουλεύουν. 

ΣΤΑΥΡΟΣ ΔΗΜΑΣ: Καλύτερα είναι που δουλεύουν. 

ΚΙΜΩΝ ΚΟΥΛΟΥΡΗΣ: Ε, καλά εντάξει. 

Ετούτοι δουλεύουν και καλύπτουν μόνιμες πάγιες θέσεις. 

Κύριε Πρόεδρε ελπίζω να έπεισα τον κύριο Υπουργό και να δώσει τώρα απάντηση. Επίσης και με τους Ολυμπιονίκες να το κάνετε τώρα. Αφορολόγητα να τους δίνουμε μέχρι την τρίτη θέση. Μην τους δίνουμε δέκα δεκάρες και τους φορολογούμε τις τρεις. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Πράγματι, η παράγραφος του άρθρου 136 πρέπει να αναδιατυπωθεί ως εξής: "Μετά την έγκριση του κατά την παράγραφο 1 του άρθρου 30 του παρόντος κανονισμού το τακτικό προσωπικό των αθλητικών ομοσπονδιών και των ενώσεών τους που υπηρετεί κατά τη δημοσίευση του παρόντος νόμου με σχέση εργασίας αορίστου χρόνου". 

ΠΡΟΕΔΡΕΥΩΝ (Παναγιώτης Σγουρίδης): Οπότε περιλαμβάνετε όλων των περιόδων. 

ΚΙΜΩΝ ΚΟΥΛΟΥΡΗΣ: Κάντε το για όλους. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Και ένας που έχει προσληφθεί, έχει ζητηθεί από το Υπουργείο Προεδρίας μέχρι 30/4/99. 

ΠΡΟΕΔΡΕΥΩΝ (Παναγιώτης Σγουρίδης): Ανακαλύπτω αδυναμία του κυρίου Υπουργού να προχωρήσει, για το λόγο ότι μέχρι εκείνου του σημείου έχει δεχθεί το Υπουργείο Προεδρίας. 'Αρα σημαίνει ότι δεν είναι θέμα πια προς συζήτηση. 

ΚΙΜΩΝ ΚΟΥΛΟΥΡΗΣ: Αφού το Υπουργείο Προεδρίας έχει υπογράψει. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Συνέβη αυτή η ανακολουθία. Υπέγραψε το Υπουργείο Προεδρίας τη διάταξη πριν και έκανε παρέμβαση τώρα. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σκουλαρίκη, έχετε το λόγο. 

ΙΩΑΝΝΗΣ ΣΚΟΥΛΑΡΙΚΗΣ: Κύριε Πρόεδρε και κύριε Υπουργέ, στην όλη προσπάθεια της πολιτιστικής προβολής της χώρας μας γίνεται συνεχώς αναφορά στην Αρχαία Ολυμπία και στους Ολυμπιακούς Αγώνες. Και αυτό βέβαια είναι φυσικό, αφού το ολυμπιακό ιδεώδες συγκινεί την παγκόσμια κοινωνία, περιλαμβάνει το "ευ αγωνίζεσθαι" με όλα όσα αυτό περικλείει, αλλά και το ιδεώδες της ειρήνης, με σημείο αναφοράς την εφαρμοζόμενη εκεχειρία κατά την τέλεση των Ολυμπιακών Αγώνων. 

Το 2004 η χώρα μας θα τελέσει τους Ολυμπιακούς Αγώνες. Θέλω να ρωτήσω αν έχουμε επιτελέσει το καθήκον μας για την ίδια την Αρχαία Ολυμπία. 

Μέχρι σήμερα, τίποτε το ουσιαστικό δεν έχει γίνει, κύριε Υπουργέ. Αλλά έχουμε προγραμματίσει τουλάχιστον έστω κάτι το συγκεκριμένο για το άμεσο μέλλον μέχρι την τέλεση των Ολυμπιακών Αγώνων; Και πάλι, δυστυχώς αρνητικά θα απαντήσω. 

'Οπως είπα, λοιπόν, δεν έχουμε κάνει τίποτα το ουσιαστικό για την ίδια την αρχαία Ολυμπία ούτε στο παρελθόν, ούτε βλέπω να έχει προγραμματισθεί τίποτε εν όψει των Ολυμπιακών Αγώνων. Γίνονται προετοιμασίες σε όλα τα άλλα μέρη της Ελλάδας και δεν γίνονται στο σημείο αναφοράς, για το οποίο θα τελεσθούν οι Ολυμπιακοί Αγώνες, δηλαδή στην ίδια την Αρχαία Ολυμπία. 

Την πρώτη λοιπόν απόπειρα για να γίνει κάτι, αποτελεί αυτό το λαχείο, οι πόροι του οποίου -υποτίθεται- ότι θα διατεθούν για τη βελτίωση και της υποδομής της Αρχαίας Ολυμπίας. 

Μέσα στο σχετικό άρθρο, κύριε Υπουργέ, περιλαμβάνονται και κάποιοι άλλοι στόχοι χωρίς να είναι βέβαιο τι μπορεί να αποδώσει αυτό το λαχείο. Δηλαδή, τι θα χρειαζόταν από το προϊόν του λαχείου και χρηματοδοτηθεί η ενίσχυση προγράμματος πολιτιστικής ανάπτυξης του ΥΠΟ, λες και δεν έχει άλλους τρόπους να χρηματοδοτηθεί το ΥΠΟ. 

Γιατί χρειάζεται να χρηματοδοτηθεί η ανάπτυξη κεντρικών και περιφερειακών αθλητικών υποδομών της Γενικής Γραμματείας Αθλητισμού, όταν έχει άλλους συγκεκριμένους πόρους, μέσα από τους οποίους μπορεί να εκτελεί αυτά τα έργα; 

'Οσον αφορά την ανάληψη και διοργάνωση διεθνών αθλητικών εκδηλώσεων, θα μπορούσα να δεχθώ αυτήν τη δραστηριότητα, αν την περιορίζαμε στην Αρχαία Ολυμπία. Να οργανώνουμε με τα χρήματα αυτά αγώνες στην Αρχαία Ολυμπία, ώστε να αναδειχθεί αυτή η περιοχή. 

Θα ήθελα να προτείνω, κύριε Υπουργέ, να απαλειφθούν όλες οι άλλες δραστηριότητες, να περιορισθεί η χρηματοδότηση από τους πόρους του λαχείου μόνο ότι αφορά τη συγκεκριμένη περιοχή, αφού γι'αυτό το σκοπό γίνεται και αυτήν την ονομασία έχει αυτό το λαχείο. 

Παράλληλα, θα έλεγα ότι θα έπρεπε να εξευρεθεί ένας άλλος συγκεκριμένος πόρος, μέσω του οποίου να βελτιώνεται η Αρχαία Ολυμπία, όπως παραδείγματος χάρη γίνεται με τη Βενετία, που υπάρχει ειδικός πόρος από την ιταλική κυβέρνηση, για να συντηρεί τη Βενετία, η οποία παρουσιάζει προβλήματα λόγω των καναλιών που υπάρχουν μέσα στην πόλη. 

Τέλος θα έλεγα, κύριε Υπουργέ, ότι μέσα στα πλαίσια αυτού του στόχου θα έπρεπε να πάρει το Υπουργείο σας μία πρωτοβουλία, ώστε να ενισχύσει την εκτέλεση κάποιων μεγάλων έργων, που έχουν σχέση με την Αρχαία Ολυμπία. 

Παραδείγματος χάρη, γίνεται το νέο δίκτυο του σιδηροδρόμου και φθάνει μέχρι την Πάτρα. Γιατί δηλαδή δεν φθάνει μέχρι την Αρχαία Ολυμπία, που πράγματι θα την αναβάθμιζε; Γίνεται η Ιόνια Οδός να σταματάει και αυτή στην Πάτρα και δεν προχωρεί μέχρι την Αρχαία Ολυμπία. Η Ιόνια Οδός είχε προγραμματισθεί να ξεκινήσει από την Κακαβιά και να τελειώσει στην Καλαμάτα, και έχει γίνει μία προμελέτη πάνω στο θέμα αυτό. Σήμερα ακούμε ότι σταματάει στην Πάτρα. 

Και δικαίως παρουσιάζονται φαινόμενα αγανάκτησης στο Νομό Ηλείας, θεωρούμε ότι καταπιεζόμεθα από την Πάτρα. Τα πάντα γίνονται στην Πάτρα. Ο Νομός Ηλείας μπαίνει στο περιθώριο, πολύ περισσότερο διότι προωθείται και η άλλη οδός, Τριπόλεως-Καλαμάτας και συνεχώς η Ηλεία, μένει στο περιθώριο της ανάπτυξης της χώρας μας. 

Νομίζω, κύριε Υπουργέ, ότι μέσα από το Υπουργείο Πολιτισμού που συνδέεται με την Αρχαία Ολυμπία, μπορείτε να πάρετε και εσείς κάποιες πρωτοβουλίες για να επιτευχθούν αυτοί οι στόχοι. 

Σας ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Ευχαριστώ, κύριε Πρόεδρε. 

Συζητούμε στην τέταρτη ενότητα τα υπόλοιπα άρθρα, από το 96 μέχρι το 139, το ακροτελεύτιο. 

Στην κατανομή των άρθρων αυτών διακρίνουμε τα κεφάλαια των επαγγελματικών συνδέσμων, του επαγγελματικού ποδοσφαίρου, της επαγγελματικής καλαθοσφαίρισης. 

Στο σύνολο αυτών των άρθρων δεν έχω να παρατηρήσω τίποτα ιδιαίτερο και συμφωνώ όπως έχει κατανεμηθεί η ύλη και καλύπτει το πνεύμα του νομοθέτη για τον εκσυγχρονισμό της αθλητικής μας ζωής. 

Το Τμήμα Γ' αφορά την αθλητική δικαιοσύνη και αναφέρεται στα αντίστοιχα άρθρα από το 119 μέχρι το 128. 

Επ' αυτού, κύριε Υπουργέ, θα ήθελα να κάνω κάποιες παρατηρήσεις. 

Η πρώτη παρατήρησή μου είναι η εξής. Ο Δικηγορικός Σύλλογος της Θεσσαλονίκης -για να μη μακρηγορώ, λόγω πίεσης του χρόνου- έχει προτείνει ορισμένα σημεία που αφορούν την αθλητική δικαιοσύνη. 

Μου εγνώρισε ο κύριος γενικός ότι έχετε πάρει τις σχετικές προτάσεις -να θυμίσω ότι αναφέρονται στα άρθρα 119, 121 και 123- και αφορούν πρώτον, αντί της επιτροπής να διορίζεται ο πρωτοδίκης από τον Υπουργό Δικαιοσύνης και δεύτερον, αφορά τους πέντε εφέτες, την επιτροπή δηλαδή που την καθορίζει το Διοικητικό Συμβούλιο της ΕΠΟ, αντί αυτού να την καθορίζει ο Υπουργός Δικαιοσύνης. Αυτό είναι το πνεύμα των προτάσεων. 

'Ηθελα ακόμα να αναφερθώ στη δικαιοδοσία της επιτροπής που αναφέρεται στο άρθρο 95. Είναι μια τροπολογία μου -που θα τη δούμε ίσως αν μιλήσουμε για τις τροπολογίες- που αναφέρεται στο άρθρο 95 και αφορά την τοπική αρμοδιότητα της επιτροπής με έδρα τη Θεσσαλονίκη, να επιλύει διαφορές των ανωνύμων εταιριών και των σωματείων που έχουμε στις περιοχές -με τοπική δηλαδή αρμοδιότητα- τη Θεσσαλία, τη Μακεδονία και τη Θράκη. Είναι μία αναβάθμιση τρόπον τινά της αποκέντρωσης ή άμα θέλετε την απόδοση της οφειλομένης στη Θεσσαλονίκη -για τους λόγους που εξέθεσα στις προηγούμενες ομιλίες μου- σημασίας και αξίας που έχει για τη ευρύτερη δραστηριότητα της πατρίδας μας στο βαλκανικό χώρο. Είναι ένα κύρος, μία ηθική αναγνώριση. 

Θέλω να αναφερθώ με δύο κουβέντες και τελειώνω, κύριε Πρόεδρε, στο άρθρο 136. 

Κύριε Υπουργέ, είναι γνωστή η ανεργία, είναι γνωστό και το πρόβλημα της Δημόσιας Διοίκησης που είναι υπερφορτωμένη και είναι γνωστό το πλαίσιο το οποίο υπερασπίζομαι, του ν.2190, με τους συμπληρωματικούς και τροποποιητικούς νόμους, όμως έχω την αίσθηση ότι κατά καιρούς έχουν διαπραχθεί αθέλητες ωστόσο αδικίες, που διαφοροποιούν τις επιλογές. Επαναλαμβάνω, αθελήτως, ωστόσο είναι αδικία επί τη βάσει ελαχίστων στοιχείων. 

Θα ήθελα κι εγώ να προσθέσω την παράκληση. Αν δεν μπορείτε τώρα, να το δούμε το θέμα αύριο-μεθαύριο, με συζήτηση και σχετική ανίχνευση, μήπως υπάρχει αδικία για ογδόντα πέντε ακόμα νέους, που εργάζονται επί σειρά ετών στη Γενική Γραμματεία Αθλητισμού, στο ΟΠΑΠ κ.λπ. 

Προσθέτω την παράκλησή μου, λοιπόν, να εξεταστεί αυτό -αν δεν μπορείτε τώρα να πάρετε μία απόφαση- μήπως έχουμε περίπτωση καταφανούς αδικίας που για όλους μας είναι απαράδεκτη, όταν μάλιστα αφορά πρόσωπα. 

Eυχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Λιάνης έχει το λόγο. 

ΓΕΩΡΓΙΟΣ ΛΙΑΝΗΣ: Κύριε Υπουργέ, το νομοσχέδιο είναι καλοτάξιδο μέχρι στιγμής στη Βουλή και εύχομαι ειλικρινά να είναι και καλοτάξιδο στον αθλητικό κόσμο. 'Εχω επαινέσει στο σύνολο αυτό το αθλητικό νομοσχέδιο και έχω να κάνω ελάχιστες παρατηρήσεις στην ενότητα που συζητάμε. 

Η ΕΣΑΠΕ, θα πρέπει να βρεθεί ένας τρόπος με τις ειδικές ρυθμίσεις, κύριε Υπουργέ -είναι καίριο αυτό που θα πω- να περιλαμβάνει κάποτε την ολομέλεια των προέδρων. Είναι αδιανόητο στον αθλητικό κόσμο να μην εμφανίζονται οι πρόεδροι των ΠΑΕ, υπεύθυνοι των πράξεών τους με τις υπογραφές τους και να κοιτιούνται κατάματα, παρά να στέλνουν είτε αχυρανθρώπους είτε νομικούς συμβούλους. Δεν συζητούνται εκεί θέματα τρέχουσας σημασίας. Συζητούνται τεράστια θέματα του αθλητισμού. 

Εγώ θεωρώ ότι ένα εκτροφείο της βίας είναι η απουσία των προέδρων από την ολομέλεια της ΕΣΑΠΕ. Θα πρέπει στις ειδικές ρυθμίσεις να το προβλέψετε. Δεν ξέρω γιατί το αρνούνται ή μάλλον ξέρω πολύ καλά γιατί το αρνούνται και γι' αυτό θα σας παρακαλέσω να το ξαναδείτε αυτό το θέμα. 

Η δεύτερη παρατήρησή μου είναι ότι προβλέπονται πέντε μέλη της ΕΣΑΠΕ, στο διοικητικό συμβούλιο της ΕΠΟ και είμαι αντίθετος με τις απόψεις, που εκφράστηκαν από γνώστες του αντικειμένου και σχετικά με το μπάσκετ. Παγκοσμίως οι λίγκες συμμετέχουν στις αντίστοιχες ομοσπονδίες. Δεν αποτελεί εξαίρεση η Ελλάδα και θα έλεγα ότι είναι πάρα πολύ καλό να συμμετέχουν. Βεβαίως θα πρέπει ο αριθμός να είναι τέτοιος που να μη δημιουργεί αλλοίωση κάποιων θεμελιωδών κανόνων με τους οποίους λειτουργεί η ομοσπονδία. 

Θα έλεγα λοιπόν, ότι το πέντε μέλη στην ΕΠΟ και επειδή ξέρετε από τις αρχαιρεσίες που γίνονται κατά καιρούς και με ποιους τρόπους γίνονται, είναι υπερβολικό. Αυτός ο αριθμός θα μπορούσε να είναι ίσως μικρότερος. Για τον άλλο δεν έχω αντίρρηση, θα το πω και παρακάτω, αλλά νομίζω ότι είναι λίγο γιγαντωμένο αυτό και σημαίνει και κατά κάποιο τρόπο δύο πόλους εξουσιών που δεν μπορούμε να ξέρουμε τι συμφύσεις δημιουργούνται εκεί μέσα. Σ' αυτό το σημείο πρέπει να πω ότι βρίσκω μια βάσιμη λογική σ' αυτό που είπε ο κ. Παπαθανασίου. 

'Ερχομαι στο θέμα του ντόπιγκ για το μπάσκετ. Κύριε Υπουργέ, υπάρχει ένας τραγέλαφος αυτές τις ημέρες, αλλά ο τραγέλαφος αυτός μπορεί να οδηγήσει σε απολύτως τραγικές καταστάσεις. Μια πόλη ταλανίζεται στην καλαθόσφαιρα από το θέμα αυτό. Δεν ξέρω πως θα προβλεφθεί σε ειδική ρύθμιση και πού θα προβλεφθεί. Το μπάσκετ αποτελούσε μέχρι σήμερα εξαίρεση σε ό,τι αφορούσε το ντόπιγκ και το ξέρετε πολύ καλύτερα από μένα αυτό. Δεν πρέπει να αποτελεί καμια εξαίρεση. Θα πρέπει να ξέρουμε τι συμβαίνει και στο χώρο αυτό, πώς προβλέπονται οι ίδιες κυρώσεις που προβλέπουν οι διεθνείς ομοσπονδίες, τι κάνει η FIBA τέλος πάντων σ' αυτήν τη ιστορία, γιατί στην Ελλάδα έχω δει τέσσερα κρούσματα ντόπιγκ στο μπάσκετ και όλα ανεξέλεγκτα. 

'Ερχομαι τώρα σε ένα άλλο θέμα. Για την επιτροπή που αναφέρεται στο άρθρο 130, την οποία αλλάζετε λίγο, θα πρέπει να γίνει απολύτως πιο σαφής ο ρόλος της. Μέχρι σήμερα δεν έχει λειτουργήσει αυτή η επιτροπή, έχει ατονίσει μέσα στους κόλπους της ΕΟΑ. Θα μου επιτρέψετε να πω ότι ατονούσε γιατί η ΕΟΑ φυγομαχούσε και δεν ήθελε μπελάδες. Να βρεθεί τρόπος και εκεί να είναι συγκεκριμένος ο ρόλος της επιτροπής φιλάθλου ιδιότητας, γιατί εν όψει Ολυμπιακών Αγώνων καταλαβαίνετε πόσο σημαντικός είναι ο ρόλος αυτής της επιτροπής. 

Τέταρτον, θέλω να εκφράσω, μια και αναφέρθηκα στην ΕΟΑ, κάτι κύριε Υπουργέ, γιατί με έχει ενοχλήσει πάρα πολύ η παραποίηση που γίνεται μέσα στην ίδια την ομοσπονδία και στα πρακτικά της που καταγράφονται. Εγώ δεν είπα ποτέ ότι το σύνολο των ανθρώπων της ομοσπονδίας είναι ανεύθυνοι ή γελοίοι ή καρεκλοκένταυροι. Είπα ότι είναι μαυσωλείο η ΕΟΑ και δεν αποσύρω αυτήν την άποψη, αλλά μιλούσα για συγκεκριμένα πρόσωπα και συγκεκριμένες ιδιότητες των προσώπων αυτών και το ξέρετε πάρα πολύ καλά. 

Θελω λοιπόν να πω ότι εκεί μέσα υπάρχουν πράγματι σημαντικοί παράγοντες και ποτέ δεν εννοούσα ανθρώπους σαν τον Παπαδογιαννάκη, που έχει αφιερώσει τη ζωή του στο ολυμπιακό κίνημα ή και τον Καπράλο που προέρχεται από τον άλλο χώρο ή και τον Μπελιγκράτη και άλλους πολλούς. Να μη γίνονται έτσι εύκολα αντικείμενο εκμεταλλεύσεως. 

Θα έλεγα λοιπόν, ότι εσχάτως πληροφορούμαι ότι στους κόλπους της ΕΟΑ και στην ηγεσία της κυοφορείται ένα σκάνδαλο πρώτου μεγέθους. Ως πεπτοκώς άγγελος ο κ. Νικολάου θέλει να δώσει το ιστορικό κτίριο της Καψάλη -μια κιβωτό του ολυμπιακού κίνήματος, πέρασαν από κει τεράστιες προσωπικότητες- σε ιδιωτική εταιρεία γιατί είναι πιο συμφέρον. Γιατί δεν το δίνει στην Εθνική Επιτροπή Ολυμπιακών Αγώνων ή σε εσάς, στο Υπουργείο Αθλητισμού ή στη Γενική Γραμματεία Αθλητισμού; 

Δεν θέλω να επιτρέψετε αυτό το σκάνδαλο, κύριε Υπουργέ. Είναι σκάνδαλο αυτό το ιστορικό κτίριο να δοθεί σε μια ιδιωτική εταιρεία, όποια και αν είναι αυτή, όσα λεφτά και αν δίνει. Η ΕΟΑ έχει δείξει πολύ ενδιαφέρον τελευταία για ανάλογα ζητήματα και θυμάμαι τη τελευταία πρόταση περί Θρακομακεδόνων, την οποία ευτυχώς η Κυβέρνηση και όλο το διϋπουργικό δεν δέχθηκε. Θα σας παρακαλέσω να το αναχαιτίσετε. 

Ακόμη θα ήθελα να πω ότι οι ίδιοι άνθρωποι που με ευκολία πούλησαν ζητήματα του ολυμπιακού κινήματος -τη λέξη "πούλησαν" τη θέτω με την ευρύτερη έννοιά της και δεν εννοώ βεβαίως ότι πούλησαν υλικώς, αλλά αδιαφόρησαν και αυτό είναι ακόμη χειρότερο και απεμπόλισαν τρομακτικά πνευματικά δικαιώματα της ολυμπιακής ιδέας όπως το Ολυμπιακό Μουσείο της Λοζάνης, όπως αυτά με την ολυμπιακή φλόγα κ.λπ.-εμφανίζονται τώρα και ενώ είχε γίνει το νέο κτίριο με τις γνωστές ταχύτατες ρυθμίσεις που ξέρετε, τώρα εμφανιζόμαστε στο παλιό να θέλουμε να σκανδαλολογήσουμε. 

Αυτό δεν είναι η σιγή των αμνών, αλλά είναι η κραυγή των ενόχων. 

Τέλος, θέλω να πω και εγώ ότι έχουμε ηθική υποχρέωση -και ξέρετε πολύ καλά ότι δεν πολιτεύομαι στην Αθήνα- όλος ο αθλητικός κόσμος, όλοι οι Υπουργοί του Αθλητισμού και όλοι οι παράγοντες στον αθλητισμό, έχουν ηθική υποχρέωση να επιμείνουν στο θέμα που αφορά τη ρύθμιση των χρεών των ποδοσφαιριστών στην Τράπεζα Κρήτης. 

Αντιλαμβάνομαι πραγματικά τους λόγους για τους οποίους, Τράπεζα Κρήτης σημαίνει κάτι πολύ άσχημο για μια κυβέρνηση, καταλαβαίνω πραγματικά την ευαισθησία που μπορεί να έχουν δείξει συνάδελφοί μας, αλλά αυτό είναι ένα εσωτερικό θέμα του αθλητισμού, το οποίο πρέπει να ρυθμιστεί. Πλήρωσαν οι πιο αθώοι και οι έχοντες κατά κάποιο τρόπο αρπάξει και μια σχετική λεία, αφέθηκαν ουσιαστικά ελεύθεροι. 

( Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε. 

Για τις Ομοσπονδίες, αφού πιστοποιήσω, κύριε Υπουργέ, τα όσα είπατε περί του ότι εγώ είχα κάνει ερώτημα, πράγματι στη Γενική Γραμματεία Αθλητισμού και μου απάντησαν αυτά ακριβώς που είπατε, θέλω να πω ότι και αυτό είναι μια ανοικτή πληγή στο σώμα της Γενικής Γραμματείας Αθλητισμού. Συνενώνω τη φωνή μου με τους συναδέλφους όλους και από την Αξιωματική Αντιπολίτευση, για να ρυθμιστεί στο σύνολό του το θέμα αυτό. 

Εγώ, αντιμετώπισα σαν Υφυπουργός το θέμα της σύμβασης μιας ημέρας, όπως λεγόταν, με κατά κάποιο τρόπο προσωπική παρανομία. Τους κράτησα στη Γενική Γραμματεία έξι μήνες -το ξέρετε πολύ καλά- και αν μπορούσα θα τους κράταγα ισοβίως. Δούλεψαν πάρα πολύ, πρόσφεραν πάρα πολλά και έχουν δικαίωμα και αυτοί να ενταχθούν κάπου. 

Ενώνω λοιπόν τη φωνή μου και ταυτόχρονα λέω ότι είναι και ευκαιρία, το προσωπικό που μισθοδοτείται στον ΟΠΑΠ και προσφέρει πάρα πολύ σημαντικά, να απασχοληθεί και αυτό στις κενές θέσεις που υπάρχουν. 

Κύριε Πρόεδρε, κλείνω σε μισό λεπτό. 

'Ηθελα να πω κάτι για την καλαθόσφαιρα. Λείπει ο κ. Κουλούρης. Εκτιμώ τις απόψεις του όσον αφορά τον αθλητισμό, τις σέβομαι, αλλά στην καλαθόσφαιρα, έχετε υποστεί και σεις και εγώ κάποια πολύ σοβαρά πράγματα. Η καλαθοσφαίριση είναι αυτή που αισθάνεται ότι δεν έχει χώρο εξουσίας, αισθάνεται υπέρ πάντων επόπτης στην Ελλάδα στα ζητήματα τα αθλητικά και θα έλεγα καλώς από κάποιο σημείο και πέρα και μέσα στο διοικητικό συμβούλιο προβλέπετε την ένταξη δύο ή τριών εκπροσώπων της ΕΣΑΚΕ. Γιατί οι λίγκες πρέπει να εκπροσωπούνται και μέχρι τώρα δεν εκπροσωπούνταν παρά μόνο από τον πρόεδρό τους. Και ξέρετε πολύ καλά ότι ο αφελληνισμός στο μπάσκετ έχει ισότιμους μετόχους και την ΕΣΑΚΕ και την Ομοσπονδία. Δεν μπορεί να εξαιρεθεί η Ομοσπονδία από τις ιστορικές ευθύνες της, για το πώς έγινε αυτός ο αφελληνισμός. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, βεβαίως, ο εισηγητής μας με τις προτάσεις του μας έχει καλύψει. Τις κάνουμε όλες αποδεκτές και επιμένουμε να γίνουν δεκτές και στο νομοσχέδιο. 

Πρέπει όμως, κύριε Υπουργέ, να επισημάνω δυο τρία ζητήματα. 

Κατ'αρχήν θα συμφωνήσω και εγώ απόλυτα ότι τελικά οι λίγκες πρέπει να συμμετέχουν στις ομοσπονδίες, αυτό όμως δεν σημαίνει ότι με τον αριθμό, τον οποίο θα δίνετε, τελικά θα φθάνουμε στο σημείο ώστε οι διοργανώτριες εταιρείες, οι διοργανώτριες αρχές, να ελέγχουν ουσιαστικά τις ομοσπονδίες. 

Θα πρέπει να σας πω ότι στους είκοσι εννέα της ΕΠΟ, η ΕΠΑΕ συμμετείχε με τέσσερις και ζητούσε αύξηση των μελών της, επί του είκοσι εννέα όμως. Είχαμε φθάσει σε κάποιο σημείο, απ'ό,τι γνωρίζω μέσα από τη συζήτηση, στους 29 για 5. Τώρα πράγματι παίρνει 5, αλλά τους παίρνει στους 21. Συν τους αυτοδικαίως, καταλαβαίνετε ότι υπάρχει πρόβλημα διοίκησης πλέον στην Ομοσπονδία. 

Δεύτερον, πιστεύω ότι το κάθε άθλημα έχει -και πρέπει να έχει-μια διαφορετική μεταχείριση. Γι'αυτό νομίζω ότι στην καλαθόσφαιρα, πράγματι, θα πρέπει να επανεξεταστεί το θέμα της ένταξης της ΕΣΑΚΕ, χωρίς αυτό να σημαίνει αντίφαση ως προς το ποδόσφαιρο ή προς το μπάσκετ. Σημαίνει όμως το πώς θα λαμβάνονται αποφάσεις σοβαρότατες, οι οποίες αφορούν τις ομοσπονδίες. 

Συμφωνώ απολύτως μ'αυτό που προσέθεσε ο κ. Λιάνης στις απόψεις του κ. Παπαθανασίου, με τις οποίες όπως είπα συμφωνώ, ότι πρέπει να θεσμοθετήσουμε τελικά τις ολομέλειες των προέδρων που θα παίρνουν αποφάσεις για συγκεκριμένα ζητήματα. 

Oι πρόεδροι πρέπει να αναλάβουν τις ευθύνες τους. Δεν μπορεί να συμμετέχουν δι' αντιπροσώπων και τελικά να εξελίσσεται το ζήτημα όπως εξελίσσεται. 

Επίσης, θα ήθελα να τονίσω ότι πράγματι έχετε την υποχρέωση, κύριε Υπουργέ, να μεταφέρετε τη δυσφορία όλων των πτερύγων στον τρόπο με τον οποίο λειτουργεί η ΕΟΑ. Μας προκαλεί εντύπωση ο τρόπος λειτουργίας της και καταλαβαίνω ότι ο τρόπος λειτουργίας της ουσιαστικά αφορά και τον ίδιο τον πρόεδρο της ΕΟΑ. 

Πρόσφατα, κυρίες και κύριοι συνάδελφοι, είχα κάνει μία ερώτηση στην Υπουργό Πολιτισμού, γιατί, όπως γνωρίζετε, για να δοθεί το δικαίωμα στην ανώνυμη εταιρεία "2004" να διοργανώσει τους αγώνες, θα πρέπει να έχει εξουσιοδότηση και της ΕΟΑ και του Δήμου Αθηναίων. 

Πρέπει να σας πω ότι ζήτησα να κατατεθεί στη Βουλή το πρακτικό, το απόσπασμα, για να το έχουμε. Η κυρία Υπουργός μου απήντησε ότι έστειλε το γράμμα στον πρόεδρο της ΕΟΑ. Και μου κατέθεσε το γράμμα που απαντά ο πρόεδρος της ΕΟΑ στην κυρία Υπουργό, όπου λέει ότι δεν έκαναν συνεδρίαση, δεν χρειάζεται πρακτικό, μόνος του αποφάσισε και είπε εντάξει, μπορείτε εσείς να δώσετε τους αγώνες ή να τους διοργανώσετε έτσι. 

Νομίζω ότι είναι ασέβεια προς το όργανο της ολομέλειας της ΕΟΑ, κύριε Υπουργέ, και θα πρέπει σ' αυτό το ζήτημα να παρέμβετε. Είναι σοβαρό θέμα, γιατί εδώ γίνεται μεταφορά δικαιωμάτων και υποχρεώσεων πολλών δισεκατομμυρίων και ξέρετε ότι μπορεί τελικά να μην είναι νόμιμη η "2004 Α.Ε.", αν δεν έχει πρακτικό διοικητικών συμβουλίων και δημοτικού συμβουλίου που να της μεταβιβάζει αυτά τα δικαιώματα. 

ΚΙΜΩΝ ΚΟΥΛΟΥΡΗΣ: Προσέφυγαν στα δικαστήρια και δεν κέρδισαν... 

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι, κάνετε λάθος, κύριε Κουλούρη. Είναι άλλο η εθνική επιτροπή, η οποία είναι διακοσμητική. Τα έχουμε ξαναπεί, αλλά μη μου τρώτε το χρόνο, μπορώ να σας το αναλύσω άλλη ώρα. 

Το άλλο θέμα για το οποίο πήρα το λόγο, κύριε Υπουργέ, είναι οι τροπολογίες. Η μια τροπολογία για την Τράπεζα Κρήτης. Επιτέλους, έλεος! Τον Αύγουστο του 1993 ψηφίστηκε μια τροπολογία, η οποία ουσιαστικά απέμπλεκε το ζήτημα των ποδοσφαιριστών από την τράπεζα. 'Οταν ήρθε η Κυβέρνηση του ΠΑ.ΣΟ.Κ., ο κ. Λιάνης θέλησε να την εφαρμόσει. Σας λέω ότι την είχαμε ψηφίσει τον Αύγουστο. Συγκεκριμένα, την είχα φέρει εγώ και είχε ψηφιστεί ομοφώνως. 

'Οταν το 1995-1996 κάνω μια ερώτηση πλέον στον Υπουργό Αθλητισμού, γιατί δεν την εφαρμόζει, με παραπέμπει στο Υπουργείο Οικονομικών και σωστά. Ερωτάται το Υπουργείο Οικονομικών από εμένα και από άλλους συναδέλφους και μας απαντά ότι έχει ασάφεια η τροπολογία, δεν μπορούμε να την εφαρμόσουμε και πώς να την εφαρμόσουμε, ενώ η τροπολογία ήταν ρητή. 

Επειδή αυτά είναι επίδικα, τα πληρώνει ο ΟΠΑΠ και αν καταδικασθεί η Τράπεζα Κρήτης, τότε το ελληνικό δημόσιο πράγματι υποχρεώνεται να τα πληρώσει. Αν κερδίσει την υπόθεση, τότε απελευθερώνεται και δεν οφείλει τίποτε το ελληνικό δημόσιο. Ο κ. Δρυς, ο οποίος επελήφθη της τροπολογίας, μας είπε ότι ναι, έτσι είναι, αλλά να το δούμε και να προχωρήσουμε. 'Εκτοτε περάσαν τόσα χρόνια. Ε, κάποτε πρέπει να λυθεί αυτό το θέμα. 

Σήμερα μας λέτε -που έχετε συμφωνήσει και σεις- ότι πρέπει να το δει και ο κ. Παπαντωνίου. Κύριε Υπουργέ, μην παίρνετε στους ώμους σας αυτά τα ζητήματα, διότι τελικά για την αρχική τροπολογία που είχε ψηφιστεί και έφερε τότε και την υπογραφή του τότε Υπουργού Οικονομικών του κ. Μάνου, είχε συμφωνήσει το Υπουργείο Οικονομικών. 'Εχει και μια συνέχεια στο κάτω κάτω η ελληνική πολιτεία απέναντι στους πολίτες ή στον οποιονδήποτε έχει τα δικαιώματά του από την ίδια την πολιτεία, ανεξαρτήτως αν είναι κυβέρνηση της Νέας Δημοκρατίας ή κυβέρνηση του ΠΑ.ΣΟ.Κ. ή αν είναι ο Φούρας ή αν είναι ο Λιάνης. Δεν σημαίνει ότι επειδή αλλάζει ο Υπουργός, αλλάζει η πολιτική ή αν αλλάζει η κυβέρνηση, αλλάζει η πολιτική. 

Επομένως εγώ κρίνω υπερβολική την ευαισθησία του κ. Παπαντωνίου να θέλει να το επανεξετάσει. 

Και τέλος, η τροπολογία με το άρθρο 136 με την παράγραφο την οποία αποσύρατε. Εγώ θα συμφωνήσω με τον κ. Κουλούρη, που λέει, όλους. 'Ομως εδώ το συγκεκριμένο ζήτημα ουσιαστικά θεραπεύει, αν θέλετε, μια ασάφεια που περιέχει ο προηγούμενος νόμος. Διότι τα παιδιά για τα οποία συζητάμε και τους αφορά, ουσιαστικά περιλαμβάνονται στο νόμο του 1994. 'Ηρθε η απρόσωπη διοίκηση -ανεξαρτήτως πάλι ποιος είναι ο Υπουργός ως πρόσωπο-και λέει, να δούμε αν περιλαμβάνεται, γιατί έχει μια ασάφεια. Το στέλνει στο νομικό συμβούλιο, γίνεται γνωμοδότηση θετική, θετικότατη, το αποδέχεται ο Υπουργός ... 

ΚΙΜΩΝ ΚΟΥΛΟΥΡΗΣ: Γιατί σας ενοχλεί ο Λάμπης ο Νικολάου... 

ΕΥΑΓΓΕΛΟΣ ΜΕΪΜΑΡΑΚΗΣ: Μα το είπε ο Υπουργός την ώρα που το απέσυρε. Το αποδέχεται λοιπόν και από εκεί έρχεται στο ΑΣΕΠ. Και ο κύριος Γενικός Γραμματέας, το ξέρει και ο ίδιος, αλλά ίσως να αισθάνεται ότι θέλει περισσότερη νομική κάλυψη. Ουσιαστικά όμως, παρανομεί εν τέλει η διοίκηση, που δεν προχωρά στη θεραπεία αυτής της ασάφειας που υπήρχε. 

Και εδώ θα ήθελα να επισημάνω, κύριε Πρόεδρε, ότι ο κ. Τζανής κατ' αρχήν ξεκινάει πολύ άσχημα τη θητεία του. Και επιτρέψτε μου, γιατί τον είχαμε σε κάποια εκτίμηση και περιμέναμε να δούμε το έργο του. Πολύ περισσότερο εγώ αισθάνομαι ότι σας "αδειάζει", κύριε Υπουργέ. Διότι έγινε αποδεκτή όχι η τροπολογία που καταθέσαμε, αλλά αυτή που εσείς φέρατε. Πράγματι, υπήρξε μία δική μας τροπολογία, όμως εσείς τη αλλάξατε, τη μεταγλωττίσατε, βάλατε τα δικά σας, όπως θέλετε πέστε το και την καταθέσατε. 

Το νομοσχέδιο φέρει την υπογραφή της κ. Παπανδρέου. Δεν νοείται η κ. Παπανδρέου να σας "αδειάζει". Και γι' αυτό ακριβώς συμφωνώ ότι δεν πρέπει το θέμα να το αφήσετε. Θα παρακαλέσω να δεσμευθείτε, κύριε Υπουργέ, για το πότε ακριβώς θα υπογράψει ο κύριος Γενικός, να τελειώνουμε. Δεν μπορεί να παίζουμε στις πλάτες των παιδιών, επειδή η Κυβέρνηση δεν μπορεί να συνεννοηθεί. 

ΠΡΟΕΔΡΕΥΩΝ (Παναγιώτης Σγουρίδης): Η κ. Πετραλιά έχει το λόγο. 

ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, θα ξεκινήσω απο εκεί που σταμάτησε ο κ. Μεϊμαράκης. Θεωρώ ότι είναι πάρα πολύ σημαντικά αυτά τα δύο θέματα. 

Κύριε Υπουργέ, το θέμα της Τράπεζας Κρήτης θεωρώ ότι είναι μία ασέβεια προς το σύνολο της Βουλής. 'Ολοι οι Βουλευτές, όλα τα κόμματα, υπέγραψαν αυτήν την τροπολογία. Από το 1990, που ήμουν εγώ Υπουργός, αρχίσαμε τις πρώτες συζητήσεις και με τον παριστάμενο κ. Αντωνιάδη. Ταλαιπωρούνται βεβαίως τα αθώα θύματα, γιατί αυτοί οι οποίοι έφαγαν τα λεφτά και ελεύθεροι είναι οι πιο πολλοί, αλλά και αυτοί που θα βγούνε, ετοιμάζονται να ξαναγίνουν επιχειρηματίες. 

Κύριε Υπουργέ, λυπάμαι πάρα πολύ. Εσείς μεν καλοπροαίρετα πιστεύετε τους συναδέλφους σας. Αλλά ειλικρινά θα σας πω, μην τους πιστεύετε. 'Εχουμε καεί και εμείς ως Υπουργοί και έχουμε δει ότι έχουμε πληρώσει κάποια πράγματα. Εσείς, καλής προαίρεσης, το δέχομαι αυτό, αυτήν την ώρα το λέτε. Δεν θα έρθει ποτέ αυτή η τροπολογία, δεν θα λυθεί ποτέ αυτό το θέμα. Πάλι θα διαιωνίζεται το θέμα. 

Θα έρθω στη συνέχεια στο άρθρο 136, παράγραφος 6. Πάρτε την απόφαση, κύριε Υπουργέ, και πέστε, αποφασίζουμε και διατάσσουμε. Ναι, αποφασίστε, Υπουργός είστε. Είστε από τους ισχυρότερους Υπουργούς. Ο Υπουργός Αθλητισμού είναι ο ισχυρότερος Υπουργός που υπάρχει στην Κυβέρνηση. 'Εχει δύναμη, έχει ανεξαρτησία, έχει χρήμα, έξω από το δημόσιο λογιστικό. Πάρτε τις αποφάσεις σας. Ναι, όλα τα παιδιά, και ας έχουμε όλοι μας, αν θέλετε, το θάρρος να πούμε ότι όλοι φταίξαμε, γιατί όλοι παρανομούσαμε. Εγώ θα σας πω και κάτι ακόμα. Εγώ προσωπικά δεν συγχωρώ στη δική μου την Κυβέρνηση ότι δεν προχώρησε στη μονιμοποίηση των παιδιών, που τότε είχαμε προσλάβει. Και επειδή βεβαίως τα χρόνια πέρασαν, ιστορία είναι όλα αυτά, είχε γίνει και μία θυελλώδης συζήτηση στο Υπουργικό Συμβούλιο. Κάποιοι συνάδελφοι από εδώ το θυμούνται. Σας λέω ότι εγώ δεν το συγχωρώ στην κυβέρνηση της Νέας Δημοκρατίας ότι άφησαν αυτά τα παιδιά δέκα χρόνια να σέρνονται. 

Κύριε Υπουργέ, φροντίστε για όλους, να κλείσουμε το θέμα. Γιατί μας βόλευε όλους και εσάς και εμάς. Τους παίρναμε για μία ημέρα και τους βάζαμε πενθήμερα. 'Ετσι ήταν τα πράγματα. Λύστε πια τις εκκρεμμότητες. Τουλάχιστον δεν κάνατε ένα νόμο με βαθιές τομές, που να αλλάξει τον ελληνικό αθλητισμό, τουλάχιστον κλείστε τις πληγές του ελληνικού αθλητισμού. 

Επιθυμώ να αναφερθώ στο άρθρο 97 και να πω το εξής. Τελικά με το άρθρο αυτό η ΕΠΑΕ ουσιαστικά καταργείται. Με το δικό σας νόμο δεν έγινε βάσει του Αστικού Κώδικα Σωματείο η ΕΠΑΕ; Τώρα τι κάνετε; Την ξανακάνετε τώρα... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Εχει αλλάξει, θα το δείτε. 

ΦΑΝΗ ΠΕΤΡΑΛΙΑ-ΠΑΛΛΗ: 'Αλλαξε αυτό; Δεν μπορούσα να το ξέρω. Μας βάλατε σήμερα και είχαμε και ομιλίες. 'Ηταν και η Ημέρα της Μητέρας. 

ΠΡΟΕΔΡΕΥΩΝ (Παναγιώτης Σγουρίδης): Και εσείς ειδικά είσθε από τις μητέρες με πολλά παιδιά. 

ΦΑΝΗ ΠΕΤΡΑΛΙΑ-ΠΑΛΛΗ: Μόλις ήρθα απο την Κάλυμνο. Η Κάλυμνος είναι το μόνο μέρος της Ελλάδος που δεν έχουμε υπογεννητικότητα. Το μόνο. 

ΠΡΟΕΔΡΕΥΩΝ (Παναγιώτης Σγουρίδης): 'Οσο πιο απομονωμένο είναι ένα μέρος, τόσο πιο πολλά παιδιά γεννιούνται. 

ΦΑΝΗ ΠΕΤΡΑΛΙΑ-ΠΑΛΛΗ: Χίλιες διακόσιες οικογένειες πολυτέκνων. 

Ως προς το άρθρο 102, αναφέρεσθε σε επιχορήγηση και αναφέρομαι στο ΠΡΟΠΟΓΚΟΛ και στο ΠΡΟΠΟ. Δεν πρόκειται όμως περί επιχορήγησης. Θα πρέπει να αλλάξετε κάπως την έκφραση. "Απόδοση ανταλλάγματος" πρέπει να είναι. 

'Εχω να κάνω άλλη μια παρατήρηση στις παραγράφους 8, 9 και 10. Είναι δυνατόν εδώ να παρεμβαίνει ακόμα η ΕΣΑΠΕ συντάσσοντας ακόμα και το πρόγραμμα των αγώνων; Αυτά είναι απίστευτα πράγματα. 

Για το άρθρο 123 θέλω να σας πω ότι τη μεγαλύτερή μου χαρά την ένιωσα, όταν με το ν. 1958, τον δικό μου, κατήργησα το ΑΣΕΑΔ. Θεώρησα ότι ήταν η μεγαλύτερη επιτυχία. Και τελικά το ξαναφέρνετε ύστερα από εννέα χρόνια. Αν δεν είναι αυτό πια στραγγαλισμός του ελληνικού αθλητισμού, τι άλλο είναι; 

'Ερχομαι σε ένα άλλο άρθρο πολύ σημαντικό, το 134, το ΒΙΝΤΕΟ-ΛΟΤΤΟ. Τι είναι αυτό, κύριε Υπουργέ; Παρακαλώ πολύ να μας ενημερώσετε. Ταλαιπωρηθήκαμε με το περίφημο Ολυμπιακό Λαχείο ενάμιση χρόνο. Και σας αφήσαμε πολλές αιχμές, γιατί επί τόσο καιρό δεν ήλθε, με αποτέλεσμα να χάσει το "2004" δισεκατομμύρια για δύο χρόνια και να αναγκαστεί να συνάψει δάνειο για επτά δισεκατομμύρια. 

Αλλά, κύριε Υπουργέ -και νομίζω ότι σ' αυτό συμφωνούν όλοι οι συνάδελφοι- θα ήθελα να μας ενημερώσετε ακριβώς τι συμβαίνει. Ποιον δεν βόλευε και το κάναμε ΒΙΝΤΕΟ-ΛΟΤΤΟ; Μήπως το ΒΙΝΤΕΟ-ΛΟΤΤΟ ανοίγει το παράθυρο στο να νομιμοποιήσουμε τον παράνομο ηλεκτρονικό τζόγο; Παρακαλώ, απαντήστε μας επ' αυτού. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σμυρλής-Λιακατάς έχει το λόγο. 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Μια παρατήρηση που έχω να κάνω είναι, κατά την άποψή μου, ότι άδικα και αδικαιολόγητα αποσύρονται κάποιοι παράγραφοι από το συγκεκριμένο σχέδιο νόμου. Αναφέρομαι στα άρθρα 135 παράγραφος 6, 136 παράγραφος 4 -που διορθώνεται και θα πω γιατί είναι λάθος- καθώς επίσης και στις παραγράφους 5 και 6 του ιδίου άρθρου. 

Κατ' αρχήν πρέπει να πω ότι συμφωνώ με τις απόψεις που έχουν ακουστεί από Βουλευτές της Πλειοψηφίας και της Μειοψηφίας, όσον αφορά την τακτοποίηση κάποιου προσωπικού που υπάρχει στη Γενική Γραμματεία Αθλητισμού, στον ΟΠΑΠ και πρόκειται για θέμα που εκκρεμεί. Εφόσον μας δίδεται η δυνατότητα μέσα από το νομοσχέδιο αυτό να νομιμοποιήσουμε μία παρανομία ή έστω κάποιες παρανομίες που έχουν διαμορφωθεί, πρέπει να έχουμε τη γενναιότητα να το κάνουμε, ώστε να τελειώσει αυτή η ιστορία και να ξεκινήσει προσπάθεια με μια καινούρια αφετηρία. 

Νομίζω ότι η επέμβαση που γίνεται την τελευταία στιγμή, μετά από τη συζήτηση στη Διαρκή Επιτροπή Μορφωτικών Υποθέσεων, είναι αδικαιολόγητη, γιατί αφήνει κενό το οποίο δεν ξέρουμε με ποιον τρόπο ο κύριος Υπουργός θα μπορέσει να καλύψει. 

'Ενα κενό το οποίο είναι προκλητικό και αδικαιολόγητο, κατά την άποψή μου, είναι το γεγονός ότι διαγράφοντας τη φράση "του δημόσιου τομέα και της Ελληνικής Ολυμπιακής Επιτροπής" απαγορεύει κυριολεκτικά στην Ελληνική Ολυμπιακή Επιτροπή να λειτουργήσει, γιατί σήμερα λειτουργεί με υπαλλήλους τους οποίους έχει αποσπασμένους από αθλητικές ομοσπονδίες, πριν από το ν. 2190/94 -το διευκρινίζουμε- και λειτουργεί με αυτούς, αφού δεν έχει κάνει προσλήψεις. 'Αδικα λοιπόν και αδικαιολόγητα αυτό αφαιρείται. 

Γι' αυτό επαναλαμβάνω ότι οι αφαιρέσεις που έγιναν είναι άδικες και αδικαιολόγητες. 

Δημιουργούν προβλήματα, θα τα βρούμε μπροστά μας. Κάποια άλλη στιγμή θα χρειαστεί πάλι να ξανανομοθετήσουμε και θα λέμε πάλι τα ίδια πράγματα. 'Ισως για πρώτη φορά συμφωνεί το σύνολο της ελληνικής Βουλής, όλες οι πτέρυγες, σε ένα τέτοιο ζήτημα και δεν μπορούμε να νομοθετήσουμε. 

Το δεύτερο που θέλω να σημειώσω είναι αυτό που πάλι όλοι οι Βουλευτές έχουν σημειώσει μέχρι αυτήν τη στιγμή. Θεωρώ υποχρέωσή μου να το πω. Τριάντα Βουλευτές, ενδεικτικά, θα μπορούσαν να είναι και διακόσιοι πενήντα υπογράψαμε μια τροπολογία που έχει να κάνει με τους ποδοσφαιριστές και την Τράπεζα Κρήτης. Αξίζει τον κόπο αυτό να ακουστεί και από εκείνους που παρακολουθούν από το κλειστό κύκλωμα, για να καταλάβουν ότι αυτήν την αγωνία την καταθέτουμε ακόμα και αυτήν τη στιγμή. Πρέπει να γίνει δεκτή αυτή η τροπολογία και να τελειώσει αυτή η περιπέτεια. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιωάννης Ζαφειρόπουλος έχει το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, στο θέμα που και ο τελευταίος εκ των συναδέλφων αναφέρθηκε, εννοώ δηλαδή τη ρύθμιση θεμάτων προσωπικού που σχετίζεται με όλο το "κύκλωμα" αθλητισμού -δεν χρησιμοποιώ τυχαία την έκφραση- πρέπει επιτέλους να υπάρξει μία λύση. Αν απόφαση της Κυβέρνησης είναι να επιμείνει στην απόσυρση των σχετικών διατάξεων, πρέπει να σας πω πως η σωστότερη διαδικασία, κατά την άποψή μου, θα ήταν οι εισηγητές των κομμάτων και οι ειδικοί αγορητές των μικρότερων κομμάτων της ελάσσονος Αντιπολίτευσης μαζί σας στις αμέσως προσεχείς ημέρες να καταγράψουν τα προβλήματα και τις προτεινόμενες νομοθετικές ρυθμίσεις και σε συνεννόηση με την αρμόδια Υπουργό Εσωτερικών και Δημόσιας Διοίκησης επιτέλους να κλείσει αυτό το "πολλαπλό απόστημα", η Λερναία 'Υδρα που καταταλαιπωρεί πλειάδα εργαζομένων στο "κύκλωμα" του αθλητισμού. 

Η πρότασή μου είναι η μόνη ρεαλιστική, γιατί αλλιώς θα θεωρηθεί ότι η Κυβέρνηση περιφρονεί σύμπασα τη Βουλή κωφεύουσα στην αποδοχή δίκαιων προτάσεων οι οποίες έχουν υποβληθεί και -σημειώνω, κύριε Υπουργέ- έγιναν δεκτές στην Επιτροπή Μορφωτικών Υποθέσεων και συμφωνήθηκε να επιλυθεί οριστικά το πρόβλημα στη συζήτηση της Ολομέλειας. 

Δεύτερον, σχετικά με την τροπολογία για τη ρύθμιση του προβλήματος που συνδέεται με την αλήστου μνήμης Τράπεζα Κρήτης της περιόδου Κοσκωτά, θα πρόσθετα την ίδια επιχειρηματολογία. Δέχομαι την άποψή σας να έρθει ο κ. Παπαντωνίου, αν και αυτό παρέλκει. Ο κ. Παπαντωνίου αποπειράθηκε ρύθμιση, την οποία δεν ολοκλήρωσε, γιατί οι συνθήκες δεν του το επέτρεπαν. Δεν έχω χρόνο να αναφερθώ και σε άλλες λεπτομέρειες. Συμφωνώ με τον εισηγητή μας, που έθεσε τα ζητήματα που ρυθμίζουν τα συγκεκριμένα άρθρα. 

Θέλω, κύριε Υπουργέ, να αναφερθώ λίγο στην τροπολογία που εισάγετε για τη ρύθμιση των θεμάτων του "Βιντεολόττο". 'Οπως γνωρίζετε, κύριε Υπουργέ -και στο σημείο αυτό θα ήθελα να εκφράσω πραγματικά τις ευχαριστίες μου για τη συμβολή σας, ώστε στη ρυθμιση για τη διάθεση των καθαρών εσόδων από το Ολυμπιακό "Βιντεολόττο" περιλαμβάνεται η μέριμνα για τη διάθεση μέρους αυτών για τη βελτίωση των υποδομών και των δραστηριοτήτων πολιτισμού, αθλητισμού και εκπαίδευσης στην Αρχαία Ολυμπία και στην ευρύτερη περιοχη του Νομού Ηλείας. Αυτή τη ρύθμιση είχατε δεχθεί ήδη το 1996 κατά τη συζήτηση του ν. 2433 για τη ρύθμιση θεμάτων του ΟΠΑΠ, όταν κατέθεσα την πρότασή μου να περιληφθεί στο υπό έκδοση Προεδρικό Διάταγμα αυτή η ρύθμιση που θα έδιδε το 5% των καθαρών κερδών για τους σκοπούς που ανέφερα, δηλ. για την ανάπτυξη της Αρχαίας Ολυμπίας και της ευρύτερης περιοχής του Νομού Ηλείας. Τότε είχε παραχωρηθεί η εξουσιοδότηση γι' αυτό το Προεδρικό Διάταγμα και ήδη απ' ό,τι γνωρίζω είναι σε επεξεργασία. Θα ήθελα, κύριε Υπουργέ, να σας παρακαλέσω να συμφωνήσετε ότι είναι αναγκαίο στην προτεινόμενη τροπολογία στο εδάφιο ε' να προστεθούν μετά "και την ευρύτερη περιοχή" τρεις λέξεις "του Νομού Ηλείας". Δεν υπάρχει κίνδυνος. Αλλά για να μη δημιουργούνται εντυπώσεις και αγωνίες, να επιλυθεί τώρα και αυτό το ζήτημα. 

Και θα ήθελα, κύριε Υπουργέ, πραγματικά να σας μεταφέρω την ικανοποίηση όλων εκείνων των συμπολιτών μου που αγωνιούν για την ανάπτυξη της Αρχαίας Ολυμπίας και της ευρύτερης περιοχής, ώστε να καταστεί επιτέλους αντάξια και της ιστορικής καταγωγής της αλλά και του ρόλου της ως μήτρας του Ολυμπιακού Κινήματος. 

Επίσης, κύριε Υπουργέ, θα ήθελα να σας θυμήσω ότι έχετε κάποιες εκκρεμότητες από τη συζήτηση προηγουμένων ενοτήτων, γιατί είχατε αναφέρει ότι στις μεταβατικές διατάξεις θα ρυθμίσετε ορισμένα θέματα. Είμαι βέβαιος ότι έχετε κατά νου να κάνετε αυτές τις προσθήκες στις μεταβατικές διατάξεις, οι οποίες "σηκώνουν" τροποποιήσεις, δεδομένου ότι αφαιρέθηκαν από εκεί πολλές διατάξεις και έτσι μπορούν να μπουν κάποιες άλλες που θα ρυθμίζουν θέματα με τα οποία ασχοληθήκαμε στις προηγούμενες συνεδριάσεις. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, υπάρχουν τρεις προτασσόμενες δευτερολογίες. Είναι να μιλήσουν ο κ. Κουρουμπλής, ο κ. Σιούφας και ο κ. Δήμας. 

Ορίστε, κύριε Κουρουμπλή, έχετε το λόγο για δύο λεπτά. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, ολοκληρώνουμε ένα σημαντικό θεσμικό πλαίσιο που διαμορφώνει τους όρους ενός νέου τοπίου στον ευαίσθητο χώρο του αθλητισμού. 

Κύριε Υπουργέ, πιστεύω ότι θα κάνετε αποδεκτές όσο το δυνατόν περισσότερες παρατηρήσεις συναδέλφων, διότι έτσι θα το μπολιάσετε περισσότερο και θα γίνει πιο ολοκληρωμένο αυτό το θεσμικό πλαίσιο. 

Σε ό,τι αφορά, κύριε Υπουργέ, τις διατάξεις για τη χρηματοδότηση των ΠΑΕ από τον ΟΠΑΠ, πιστεύω και εγώ προσωπικά ότι θα πρέπει να υπάρξει διάταξη που να τους υποχρεώνει για φορολογική ενημερότητα. Δεν είναι δυνατόν, πράγματι, ένας απλός υπάλληλος, ένας απλός βιοτέχνης, ένας αγρότης, να υποχρεώνεται να προσκομίσει για οποιαδήποτε τέτοια διαδικασία φορολογική ενημερότητα και οι ΠΑΕ να μην υποχρεώνονται με βάση το νόμο σε μία τέτοια διαδικασία. Είναι άδικο, είναι καταχρηστικό, έρχεται σε ευθεία αντίθεση με το Σύνταγμα και με το άρθρο 4 του Συντάγματος, που μιλάει για ισότητα των Ελλήνων απέναντι στο νόμο. 

Σε ό,τι αφορά τις διατάξεις που αφορούν τις προσλήψεις, αυτήν την εκκρεμότητα που υπαρχει, είτε αφορά την Τράπεζα Κρήτης, νομίζω ότι διασύρεται η δημόσια ζωή με αυτές τις εκκρεμότητες. Θα πρέπει να επιλυθούν με αποφασιστικό τρόπο και το ζήτημα που αφορά την Τράπεζα Κρήτης και το ζήτημα που αφορά όλους αυτούς που, τέλος πάντων, με παράνομο αν θέλετε τρόπο έχουν προσληφθεί, αλλά έχει δημιουργηθεί μία προσδοκία ισχυρή, έχουν προσδιορίσει τον τρόπο της ζωής τους και ευρισκόμαστε προ ενός σοβαρού κοινωνικού προβλήματος, το οποίο πρέπει με ειλικρίνεια και με ευαισθησία να αντιμετωπίσουμε. 

(Στο σημείο αυτό την Προεδρική 'Εδρα καταλαμαβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Σε ό,τι αφορά τα έσοδα από το Ολυμπιακό Λαχείο, κύριε Υπουργέ, εγώ προσωπικά πιστεύω ότι η συνδρομή αυτή δεν πρέπει να περιοριστεί απλώς στην ευρύτερη περιφέρεια της Ηλείας, αλλά στην περιφέρεια τη συγκεκριμένη, δεδομένου ότι στο ολυμπιακό ιδεώδες και στην καθιέρωσή του... 

ΓΙΑΝΝΗΣ ΖΑΦΕΙΡΟΠΟΥΛΟΣ: Ας φτιάξουμε πρώτα την Αρχαία Ολυμπία, κύριε συνάδελφε. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: ... συνέβαλαν πάρα πολύ οι Αιτωλοί, όσοι γνωρίζουν ιστορία, αγαπητέ και σεβαστέ κύριε συνάδελφε. 

Με αυτές τις σκέψεις, κύριε Πρόεδρε, θα ήθελα να κάνω και μία παρατήρηση σε ό,τι αφορά την τροπολογία του Υπουργείου Παιδείας. 

Κατατέθηκε μία τροπολογία σε ό,τι αφορά τους αναπληρωτές καθηγητές. Πιστεύω ότι θα πρέπει, κύριε Υπουργέ... 

ΔΗΜΗΤΡΙΟΣ ΣΙΟΥΦΑΣ: Κατετέθη τέτοια τροπολογία; 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Μάλιστα. Κύριε Σιούφα, είμαι αρκετά ενημερωμένος. 

Θα έλεγα, λοιπόν, κύριε Υπουργέ, η υποχρέωση, από εκεί που προσδιορίζεται στους δεκαέξι μήνες, να περιοριστεί σε ένα εκπαιδευτικό έτος. Ιδιαίτερα να ληφθούν υπόψη οι καθηγητές που προτίμησαν να πάνε σε δυσπρόσιτες περιοχές. Θα είναι άδικο δηλαδή, θα υπάρχει πάλι μία εκκρεμότητα απέναντι σε έναν αριθμό καθηγητών, οι οποίοι επέλεξαν να διδάξουν και μάλιστα σε δυσπρόσιτες περιοχές. 

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Κουρουμπλή, θα συνεχίσετε, όταν συζητείται η τροπολογία. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Εντάξει, κύριε Πρόεδρε, ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, αν αναγκάζομαι να πάρω το λόγο, το κάνω μόνο και μόνο για ένα θέμα. Το Κοινοβούλιο υφίσταται σήμερα για πολλοστή φορά ένα βαρύτατο και ανεπίτρεπτο τραυματισμό. Και απορώ, αν παρακολουθεί τη συζήτηση ο Πρόεδρος του Σώματος ο κ. Κακλαμάνης και δεν έχει παρέμβει για τα δύο κεντρικά ζητήματα, τα οποία έχουν αναδειχθεί από τη συζήτηση. 

Πρώτον, την αφαίρεση της παραγράφου 6, αν δεν κάνω λάθος, από το άρθρο 136 και δεύτερον, τη μη αποδοχή τροπολογίας για τα ζητήματα που αφορούν τους ποδοσφαιριστές με την Τράπεζα Κρήτης, για τα οποία συμφωνεί όλη η Βουλή, αλλά δεν συμφωνεί ο "αυτοκράτορας", ο κ. Παπαντωνίου. 'Επρεπε να του πείτε να έλθει εδώ, να λυθεί τώρα το θέμα, κύριε Υπουργέ, γιατί αυτά είναι απαράδεκτα. 

Οι μεν εργαζόμενοι, που τους λύνατε το θέμα με αυτήν την τροπολογία, ταλαιπωρούνται εδώ και έξι χρόνια και θα ξαναταλαιπωρηθούν, δεν ξέρω για πόσο καιρό. Εκτός αν υπάρχει συγκεκριμένη δέσμευσή σας ότι μέσα σε πέντε, σε δέκα μέρες θα λύσετε το θέμα. 

Εγώ δεν κατανοώ πώς ως Υπουργός, το Γενικό σας Γραμματέα, ο οποίος ηρνείτο να εφαρμόσει απόφαση του Νομικού Συμβουλίου του Κράτους και νόμο της Βουλής, δεν τον στείλατε στο σπίτι. 

Πέρα από αυτό ελπίζω ο σύμβουλός σας, ο καθηγητής του Συνταγματικού Δικαίου κ. Λοβέρδος, που είναι δίπλα σας, να σας τα λέει αυτά τα ζητήματα, για τον τραυματισμό που υφίσταται η Εθνική Αντιπροσωπεία σήμερα και από τα δύο τα ζητήματα. 

Την Παρασκευή έφερα στην Εθνική Αντιπροσωπεία ένα πολύ μεγάλο θέμα. Την έκθεση του ΟΟΣΑ για τον τρόπο με τον οποίον η Κυβέρνηση νομοθετεί. Είμαστε στις τελευταίες θέσεις στις είκοσι επτά χώρες του ΟΟΣΑ και έρχεστε σήμερα και δίνετε νέο χτύπημα στον κοινοβουλευτισμό, με τον τρόπο τον οποίο είπατε. Είτε η Υπουργός που υπογράφει το νομοσχέδιο... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, σας παρακαλώ, την ίδια διεύρυνση χρόνου που δώσατε σε όλους. 

...πάρτε την τροπολογία πίσω. Να έλθει εδώ η κ. Παπανδρέου και να δώσει εξηγήσεις, γιατί υπέγραψε το νομοσχέδιο με αυτήν την τροπολογία μέσα. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δεν ήταν στην επιτροπή. 

ΔΗΜΗΤΡΙΟΣ ΣΙΟΥΦΑΣ: Δεν δεχόμαστε, κύριε Υπουργέ, να νομοθετούμε με τις εντολές των Υπουργών από τα γραφεία τους. Ο ρόλος της Εθνικής Αντιπροσωπείας και η αυτοτέλειά της ως νομοθετική εξουσία επιβάλλει την πρωτοβουλία. Την έχει μεν η Κυβέρνηση, αλλά δεν μπορεί να αγνοείτε και την παμψηφία που θα σας έκανε ευτυχείς. Αυτό μου δίνει να καταλάβω πολλά πράγματα, γιατί μου εστάλη από τον πρόεδρο της ομοσπονδίας... 

ΗΛΙΑΣ ΒΛΑΧΟΠΟΥΛΟΣ: Να υποβάλετε αίτηση ονομαστικής ψηφοφορίας. 

ΠΡΟΕΔΡΕΥΩΝ (Νικόλαος Κατσαρός): Μη διακόπτετε, παρακαλώ. 

ΔΗΜΗΤΡΙΟΣ ΣΙΟΥΦΑΣ: Θα το δούμε στη συνέχεια αυτό το πράγμα, αλλά δεν μπαίνω σε αυτήν την ουσία, γιατί δεν λέει τίποτε αυτό. 

'Ηλθε στο γραφείο μου από τον πρόεδρο της Εθνικής Ομοσπονδίας Καλαθοσφαίρισης, κ. Βασιλακόπουλο, ένα κείμενο που σχολιάζει το νομοσχέδιό σας. Σας κάνει πολύ σωστές παρατηρήσεις ένας άνθρωπος ο οποίος πολιτικά δεν ανήκει στο χώρο στον οποίο ανήκει ο ομιλών, αλλά λέει πολύ σωστά πράγματα. Γιατί δεν τα λαμβάνετε υπόψη; Γιατί οι εσωτερικές συγκρούσεις ή η απομάκρυνσή του από τη Γενική Γραμματεία Αθλητισμού, κάνει τις απόψεις του και τις ιδέες του να μην τις κάνετε αποδεκτές για να κάνετε καλύτερο αυτόν το νόμο; 

(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή) 

Τελειώνω με μια παρατήρηση, κύριε Πρόεδρε. Θέλω να εκφράσω την αγωνία μου και ως 'Ελληνας πολίτης και ως πολιτικός για ένα μείζον θέμα. Παρακολουθώ τον Τύπο τον τελευταίο καιρό να ομιλεί για καθυστερήσεις επικίνδυνες και τραγικές στη διοργάνωση των Ολυμπιακών Αγώνων. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, ολοκληρώστε. 

ΔΗΜΗΤΡΙΟΣ ΣΙΟΥΦΑΣ: Σας το είπα και προχθές: Θα φέρετε ευθύνη απέναντι της χώρας, απέναντι του έθνους και απέναντι του Ελληνισμού, εάν αυτήν την υπόθεση, για όσο χρόνο ακόμα θα είσαστε στην Κυβέρνηση, δεν την προχωρήσετε με τους ρυθμούς και τη διαφάνεια που επιβάλλεται. Γιατί πολλοί αρχίζουν να σκέπτονται ότι μένει εξ'επίτηδες ο χρόνος για να έλθουν την τελευταία στιγμή και να γίνουν αναθέσεις. Σας το λέμε από τώρα. 'Εχετε να κάνετε με την Ελλάδα, τον Ελληνισμό και το μέλλον και δεν μπορεί κανένας να παίζει με αυτό το θέμα. 

ΠΡΟΕΔΡΕΥΩΝ (Νικόλαος Κατσαρός): Ο κ. Δήμας έχει το λόγο. 

ΣΤΑΥΡΟΣ ΔΗΜΑΣ: Κύριε Πρόεδρε, θέλω να υπογραμμίσω ότι η διάταξη του άρθρου 133 περί κωδικοποίησης του αθλητικού δικαίου είναι πολύ σημαντική, θετική, και ελπίζω ότι το προβλεπόμενο προεδρικό διάταγμα, σε τακτό χρονικό διάστημα θα εκδοθεί, διότι πράγματι χρειάζεται αυτή η κωδικοποίηση του πολυδαίδαλου αθλητικού δικαίου. 

Δεύτερον, θα ήθελα να ρωτήσω, κύριε Πρόεδρε, κύριε Υπουργέ, για το θέμα που έθιξε ο συνάδελφος του ΠΑ.ΣΟ.Κ. Η τροπολογία του Υπουργείου Εθνικής Παιδείας και Θρησκευμάτων υποθέτω ότι θα γίνει δεκτή από εσάς. Είναι υπογεγραμμένη από τους αρμόδιους Υπουργούς. Διαφορετικά, ας κληθεί ο κύριος Υπουργός... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Εάν δεν έρθει από το Υπουργείο Εθνικής Παιδείας και Θρησκευμάτων Υπουργός, εγώ δεν θα τη συζητήσω, κύριε συνάδελφε. 

ΣΤΑΥΡΟΣ ΔΗΜΑΣ: Κύριε Υπουργέ, αυτό να το πείτε στον κύριο Υπουργό Εθνικής Παιδείας και Θρησκευμάτων. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Το έχω πει. 

ΣΤΑΥΡΟΣ ΔΗΜΑΣ: Είναι δυνατόν να μη συζητηθεί τροπολογία, η οποία είναι υπογεγραμμένη από τέσσερις Υπουργούς; 

Γι' αυτό και παρακαλώ πολύ και το Προεδρείο της Βουλής να ειδοποιηθείο κύριος Υπουργός, να έρθει να συζητήσει την τροπολογία. Την έχουν υπογράψει τέσσερις Υπουργοί. Πώς ένας Υπουργός δεν δέχεται τροπολογία, που έχει υπογραφεί απο τέσσερις Υπουργούς; Είναι μείζον θέμα αυτό. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δεν είμαι σε θέση να υπερασπιστώ τη συγκεκριμένη τροπολογία. 'Ηρθε απόψε. Και έχω παρακαλέσει να έρθει ο κ. Ανθόπουλος, για να την υπερασπιστεί. 

ΣΤΑΥΡΟΣ ΔΗΜΑΣ: Παράκληση και προς το Προεδρείο της Βουλής να ειδοποιηθεί ο κύριος Υπουργός, ώστε να είναι εδώ. Γιατί φτάνει στο τέλος της συζήτησής του το νομοσχέδιο αυτό... 

ΠΡΟΕΔΡΕΥΩΝ (Νικόλαος Κατσαρός): Το Προεδρείο δεν έχει αρμοδιότητα, κύριε Δήμα. Είναι αρμοδιότητα της Κυβέρνησης. 

ΣΤΑΥΡΟΣ ΔΗΜΑΣ: Κάποιος πρέπει να προνοήσει, κύριε Πρόεδρε, και να ειδοποιηθεί ο αρμόδιος Υπουργός. 

ΔΗΜΗΤΡΙΟΣ ΣΙΟΥΦΑΣ: Οφείλετε να προστατεύσετε το Κοινοβούλιο και εσείς και ο Πρόεδρος του Σώματος. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός εδήλωσε ότι, εάν δεν είναι εδώ ο Υπουργός Εθνικής Παιδείας και Θρησκευμάτων, δεν θα τη συζητήσει. Εκφράζει απόψεις της Κυβέρνησης. 

ΣΤΑΥΡΟΣ ΔΗΜΑΣ: Επειδή, λοιπόν, ανησυχούμε και επειδή φτάνει στο τέλος η συζήτηση, θα πρέπει να έρθει ο κύριος Υπουργός Παιδείας. Διαφορετικά, ίσως θα πρέπει να διακοπεί η συνεδρίαση και να συνεχισθεί η συζήτηση του νομοσχεδίου αύριο, ώστε η τροπολογία αυτή να συζητηθεί. 

Και επίσης, κύριε Πρόεδρε, χρειάζεται -και εδώ ίσως έχει κάποιο δίκιο ο κύριος Υπουργός- και αυτή η τροπολογία μια περαιτέρω βελτίωση στην παράγραφο ζ' στη δεύτερη σελίδα, που να προσδιορίζει και το χρόνο μέσα στον οποίον πρόκειται να γίνουν οι διορισμοί. Και πιθανόν να γίνουν και άλλες προσθήκες ή αλλαγές στην τροπολογία αυτή. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Με ενημερώνουν απο το Προεδρείο ότι ο κ. Ανθόπουλος θα είναι παρών, για να συζητηθεί η σχετική τροπολογία. 

ΣΤΑΥΡΟΣ ΔΗΜΑΣ: Μπράβο! Να έρθει γρήγορα όμως. 

Θα ήθελα να πω δυο λόγια για το θέμα που και άλλοι συνάδελφοι έχουν υποστηρίξει, σχετικά με την απάλειψη της παραγράφου 6 του άρθρου 136. Γνωρίζω, κύριε Υπουργέ, ότι κάνατε μία δήλωση εδώ, η οποία είναι δεσμευτική. Θα ήθελα, λοιπόν, επειδή είδαμε ότι και προηγουμένως υπήρχε σχετική διάταξη, αλλά υπήρχαν διάφορα εμπόδια, κωλύματα, προφάσεις, δεν ξέρω τι, για την εφαρμογή της μέσα σε ένα τακτό χρονικό διάστημα, σε μια εβδομάδα, δέκα ημέρες, να λυθεί αυτό το θέμα, το οποίο τόσο πολύ έχει ταλαιπωρήσει ορισμένους νέους. 

Και θα παρακαλέσω, κύριε Υπουργέ, σε αυτήν την ρύθμιση την οποία θα κάνετε, να θεωρηθεί ως ισοδύναμο, που είναι πράγματι, για τους ελάχιστους εκείνους οι οποίοι δεν είχαν υποβάλει εμπρόθεσμα την αίτηση, αλλά οι οποίοι είχαν καταθέσει ή κοινοποιήσει αγωγή. Πρόκειται για δυο- τρεις περιπτώσεις. Νομικά, ουσιαστικά, είναι ισοδύναμο. Παράκληση, λοιπόν, να ληφθεί πρόνοια και γι' αυτό. 

Και κάτι τελευταίο, κύριε Πρόεδρε. Θα ήθελα να προσθέσω και εγώ τη φωνή μου σε εκείνη του συναδέλφου του ΠΑ.ΣΟ.Κ., που αναφέρθηκε στα έργα που γίνονται στην Πελοπόννησο. Η Πελοπόννησος είναι μια από τις πιο παραμελημένες περιοχές της Ελλάδος. 'Εχει παραμεληθεί πολύ η Πελοπόννησος, ιδίως τα τελευταία χρόνια. Η Πελοπόννησος είναι από τις λιγότερο αναπτυγμένες περιφέρειες της Ευρωπαϊκής 'Ενωσης. Και σύμφωνα με το δείκτη ευημερίας ή ανάπτυξης, τον οποίο έχει δημοσιεύσει η Ευρωπαϊκή 'Ενωση, η Πελοπόννησος φθίνει, σε σύγκριση με τον μέσο όρο ευημερίας ή ανάπτυξης όλης της Ελλάδας. Η Πελοπόννησος φθίνει, ενώ άλλες περιοχές -και καλά κάνουν- ανεβαίνουν. 

Γι' αυτό, κύριε Υπουργέ, στη φωνή του κυρίου συνάδελφου του ΠΑ.ΣΟ.Κ. προστίθεται και η δική μου -άλλωστε και εσείς είστε Πεπολοννήσιος- να γίνουν τουλάχιστον ορισμένα έργα και στην περιοχή αυτή, η οποία επαναλαμβάνω φθίνει. 

ΠΡΟΕΔΡΕΥΩΝ (Νικόλαος Κατσαρός): Ελπίζω να μη σας ακούνε οι Δυτικομακεδόνες και οι Ηπειρώτες. 

ΣΤΑΥΡΟΣ ΔΗΜΑΣ: Να με ακούνε όλοι, κύριε Πρόεδρε. Γιατί πράγματι έργα χρειάζονται και άλλες περιοχές. Η Κυβέρνηση όμως αυτή τα τελευταία είκοσι χρόνια, ενώ μιλάει για αποκέντρωση, ουσιαστικά δεν κάνει αποκέντρωση. Και η περιφέρεια είναι αυτή η οποία υποφέρει. Και η Πελοπόννησος μεταξύ αυτών. 

ΠΡΟΕΔΡΕΥΩΝ (Νικόλαος Κατσαρός): Ο Υφυπουργός Πολιτισμού κ. Ανδρέας Φούρας έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κατ'αρχήν, τα δύσκολα. 

Σχετικά με το θέμα της Τραπέζης Κρήτης είχα πει κατά τη συζήτηση στη Διαρκή Επιτροπή ότι ως αρμόδιος Υφυπουργός για τον Αθλητισμό έχω δει το πρόβλημα στην ουσία του. Και η Βουλή των Ελλήνων οφείλει να νομοθετήσει και να δώσει λύση σε ένα πρόβλημα που ταλανίζει ορισμένους ποδοσφαιριστές και λίγους προπονητές όλα αυτά τα χρόνια, λύση η οποία δεν θα επιβαρύνει, εν πάση περιπτώσει, τον κρατικό προϋπολογισμό και θα απευθυνθεί στον Οργανισμό Προγνωστικών Αγώνων Ποδοσφαίρου, ως τον πιο κοντινό στην όλη αυτή υπόθεση και διαδικασία οργανισμό. 

'Εχω ετοιμάσει μια τροπολογία, την οποία δεν μπορώ να εντάξω στο παρόν νομοσχέδιο. Θα τη δώσω όμως για τα Πρακτικά, για να υπάρχει, και αύριο το πρωί θα τη στείλω στον κ. Παπαντωνίου, προκειμένου να δει ότι δεν πρόκειται να πληρώσει ο κρατικός προϋπολογισμός και να συναινέσει σε ένα επόμενο νομοσχέδιο να μπει αυτή η ρύθμιση, για να δώσει λύση σε ένα πρόβλημα με το οποίο όλες οι πτέρυγες της Βουλής συμφωνούν και εγώ ως αρμόδιος Υφυπουργός έχω ερευνήσει και συμφωνώ και, εν πάση περιπτώσει, πρέπει να συναινέσει και το Υπουργείο Εθνικής Οικονομίας. 

'Εχω βάλει και την υπογραφή μου πίσω από αυτήν την τροπολογία. Την καταθέτω για τα Πρακτικά. 

(Στο σημείο αυτό ο Υφυπουργός Πολιτισμού κ. Α. Φούρας καταθέτει για τα Πρακτικά την προαναφερθείσα τροπολογία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΕΥΑΓΓΕΛΟΣ ΜΕΪΜΑΡΑΚΗΣ: Υπάρχει διάταξη που έχει ψηφιστεί, κύριε Υφυπουργέ, για το θέμα αυτό. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Το γνωρίζω ότι υπάρχει διάταξη η οποία αμφισβητήθηκε. Δεν είναι η πρώτη φορά που έρχεται το θέμα στη Βουλή. Η Βουλή έχει αποφανθεί στο παρελθόν. 

Υπήρξε μια ανάγκη ερμηνευτικής και όχι εκ νέου και εξυπαρχής, νομοθεσίας. 'Ετσι, έμπλεξε η υπόθεση και ταλαιπωρούνται από το 1990, ήδη εννέα χρόνια, κάποιοι συμπολίτες μας που έχουν προσφέρει στον ελληνικό αθλητισμό. 

Το θέμα που τίθεται σχετικά με την παράγραφο 6 του άρθρου 136 και αυτό το θέμα το έχω παρακολουθήσει. Πράγματι, το αίτημα αρκετών υπαλλήλων με σύμβαση μιας μέρας, οι οποίοι όμως απασχολήθηαν είτε στον ΟΠΑΠ είτε στη Γενική Γραμματεία είτε άλλα νομικά πρόσωπα πέντε μέρες την εβδομάδα για τριάντα τουλάχιστον μήνες, όπως ο ν. 2236 προέβλεπε -μιλάμε στην περίοδο που κυβερνούσε η Νέα Δημοκρατία- διεβιβάσθη στο Νομικό Συμβούλιο, το οποίο γνωμοδότησε ότι δικαιούνται ένταξης στις υπηρεσίες της Γενικής Γραμματείας Αθλητισμού κλπ. 

Πράγματι, αυτή η γνωμοδότηση έγινε αποδεκτή από εμένα. Πράγματι, πήγε στο υπηρεσιακό συμβούλιο της Γενικής Γραμματείας Αθλητισμού, το οποίο ομόφωνα απεφάνθη ότι εντάσσονται και έπρεπε να υπογράψει ο Γενικός Γραμματέας Αθλητισμού τη σχετική απόφαση. 

Εγεννήθησαν αμφιβολίες στο Γενικό Γραμματέα Αθλητισμού για τη νομιμότητα αυτής της απόφασης και απευθύνθηκε στο ΑΣΕΠ. 'Εστειλε ένα έγγραφο στο ΑΣΕΠ, το οποίο πριν από μια εβδομάδα περίπου του απάντησε ότι το ΑΣΕΠ δεν κρίνει πρωτογενώς, κρίνει επί αποφάσεων και ότι οφείλει ο Γενικός Γραμματέας Αθλητισμού να αποφανθεί, εάν δικαιούνται ένταξης στις υπηρεσίες της Γενικής Γραμματείας Αθλητισμού αυτό το προσωπικό. Σε αντίθετη περίπτωση να εκδώσει αιτιολογημένη αρνητική απόφαση και ή τη μία ή την άλλη θα κρίνει το ΑΣΕΠ. 

'Ετσι έχουν τα πράγματα και ο Γενικός Γραμματέας Αθλητισμού οφείλει εντός των δέκα προσεχών ημερών να αποφανθεί, εάν δικαιούνται ή δεν δικαιούνται, για να ξέρουν και οι άνθρωποι τι θα πράξουν. 

Κατά τη δική μου άποψη έχει αποφανθεί επ'αυτού το Νομικό Συμβούλιο του Κράτους και το υπηρεσιακό συμβούλιο. 

(Θόρυβος - διαμαρτυρίες από την πτέρυγα της Νέας Δημοκρατίας) 

ΔΗΜΗΤΡΙΟΣ ΣΙΟΥΦΑΣ: Κύριε Υφυπουργέ, αυτό που λέτε τώρα σημαίνει ότι ενδέχεται να πει ο Γενικός Γραμματέας ότι δεν δικαιούνται; Δηλαδή η ρύθμιση η οποία λέτε θα είναι η τελική; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Βεβαίως ενδέχεται να πει αυτό ο Γενικός Γραμματέας. Εγώ πιστεύω ότι τα στοιχεία που έχει υπόψη του θα τον οδηγήσουν να μην το πει. 

ΦΑΝΗ ΠΕΤΡΑΛΙΑ-ΠΑΛΛΗ: Μα, τα έχει ήδη υπόψη του. 

ΣΤΑΥΡΟΣ ΔΗΜΑΣ: Εάν υπάρχει τέτοιο ενδεχόμενο να ψηφίσουμε τη διάταξη της παραγράφου 6, που είναι και απλούστερο, εφόσον και εσείς συμφωνείτε ότι πρέπει έτσι να λυθεί το θέμα. 

ΠΡΟΕΔΡΕΥΩΝ (Νικόλαος Κατσαρός): Παρακαλώ, μη διακόπτετε. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θέλω να σημειώσω ότι η διάταξη της παραγράφου 6... 

ΑΝΝΑ ΜΠΕΝΑΚΗ-ΨΑΡΟΥΔΑ: Θα εξαρτώμεθα από την άποψη του Γενικού Γραμματέα; 

ΠΡΟΕΔΡΕΥΩΝ (Νικόλαος Κατσαρός): Κυρία Μπενάκη, δικαιούσθε να πάρετε το λόγο μετά τον κύριο Υπουργό. Θα τα πείτε. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Η διάταξη της παραγράφου 6 απεσύρθημ γιατί δεν ήταν στο αρχικό κείμενο του νομοσχεδίου. 'Εγινε αποδεκτή κατά τη συζήτηση στη Διαρκή Επιτροπή και η αρμόδια Υπουργός δεν την είχε υπόψη της ως διάταξη. Ζήτησε... 

ΣΤΑΥΡΟΣ ΔΗΜΑΣ: Ποιος Υπουργός; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Εσωτερικών, Δημόσιας Διοίκησης. 

Σχετικά με το θέμα της κωδικοποίησης... 

ΣΤΑΥΡΟΣ ΔΗΜΑΣ: Ο Υφυπουργός έχει τις αρμοδιότητες του Υπουργού. 

ΠΡΟΕΔΡΕΥΩΝ (Νικόλαος Κατσαρός): Κύριε Δήμα, σας παρακαλώ. Υπάρχει και Προεδρείο. 

ΕΥΑΓΓΕΛΟΣ ΜΕΪΜΑΡΑΚΗΣ: Τότε πώς θα υπογράψει... 

ΠΡΟΕΔΡΕΥΩΝ (Νικόλαος Κατσαρός): Παρακαλώ. Ζητήστε μετά το λόγο και θα σας τον δώσω. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Σχετικά με την κωδικοποίηση της αθλητικής νομοθεσίας, κάποιος συνάδελφος έχει σύγχυση. Δεν πρόκειται για αθλητικό κώδικα. Πρόκειται για κωδικοποίηση της αθλητικής νομοθεσίας και θα ελέγξει το Συμβούλιο Επικρατείας, πριν εκδοθεί το σχετικό προεδρικό διάταγμα, το κείμενο, δηλαδή που θα του εισφερθεί. Νομίζω ότι ο κ. Βεζδρεβάνης έβαλε κάποιες αμφιβολίες, σχετικά με το πώς θα γίνει η χρήση της δυνατότητας του προεδρικού διατάγματος. 

Σχετικά με το ερώτημα: γιατί το νομοσχέδιο βάζει χρονικά όρια ως προς τις εκλογικές διαδικασίες, θέλω να πω ότι δεν έχουν παρακολουθήσει αρκετοί συνάδελφοι πως το νομοσχέδιο εισάγει μία λογική του τετραετούς αθλητικού σχεδιασμού. Δηλαδή λέει ότι από Ολυμπιακούς Αγώνες μέχρι Ολυμπιακούς Αγώνες θα υπάρχει ένας ολυμπιακός κύκλος και μέσα σ'αυτόν θα εξελίσσεται μία σειρά διαδικασιών, οι οποίες θα υπηρετούν τον τετραετή αθλητικό σχεδιασμό. Μέσα στα πλαίσια του τετραετούς αθλητικού σχεδιασμού εντάσσεται και είναι τελικά και η εκλογή των ομοσπονδιών για μία τετραετία. 

Υπάρχει περίπτωση με τις διατάξεις η εκλογή αυτή να διαρκέσει μεγαλύτερο χρονικό διάστημα, αν προηγηθεί η εκλογή των Ολυμπιακών Αγώνων του Σίδνεϊ. Αυτό, όμως, είναι δημοκρατικότερο από το να παρατείνουμε τη θητεία. 

Σχετικά με τις ειδικές διαδικασίες αθλητικής δικαιοσύνης στο ποδόσφαιρο είναι κάτι που το έχει αποδεχθεί η ελληνική Βουλή στο παρελθόν. Υπάρχει ένα ειδικό καθεστώς απόδοσης αθλητικής δικαιοσύνης στο παγκόσμιο ποδόσφαιρο, το οποίο φθάνει και μέχρι τη χώρα μας. 

Σχετικά με το θέμα του ντόπιγκ, το νομικό πλαίσιο είναι επαρκές. Ετέθη ένα τέτοιο θέμα από την κ. Λουλέ. Η χώρα μας έχει κυρώσει τη σύμβαση του Συμβουλίου της Ευρώπης για την καταπολέμηση του ντόπιγκ. Υπάρχει, όμως, σε εξέλιξη ένα θέμα που είναι γνωστό. Στις 2 ή 3 Φεβρουαρίου 1999 έγινε μία παγκόσμια διάσκεψη για το ντόπιγκ με πρωτοβουλία της Διεθνούς Ολυμπιακής Επιτροπής. 

'Ηδη έχει συγκροτηθεί μία διεθνής επιτροπή, η οποία επεξεργάζεται μέτρα και διαδικασίες για να καταπολεμηθεί αυτή η μάστιγα παγκόσμια. 'Οταν αυτή η επιτροπή θα έχει ολοκληρώσει το έργο της και όταν θα διαμορφωθεί ένα παγκόσμιο πλαίσιο που θα απαντά σε νεότερες και ίσως αυστηρότερες ρυθμίσεις, εδώ είμαστε να προωθήσουμε τις νέες διατάξεις. 

Σχετικά με το θέμα που ετέθη από κάποιους συναδέλφους για την απαγόρευση χορήγησης επιχορηγήσεων σε ΠΑΕ χωρίς φορολογική ενημερότητα, θέλω να πω ότι δεν μπορεί ο ΟΠΑΠ να δώσει επιχορήγηση χωρίς φορολογική ενημερότητα. 

ΕΥΑΓΓΕΛΟΣ ΜΕΪΜΑΡΑΚΗΣ: Υπάρχει. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Αυτή η διαδικασία υπάρχει. Δεν είναι ενημερωμένοι οι αγαπητοί συνάδελφοι. 

Σχετικά με τα ποσοστά δικαιωμάτων από το Ολυμπιακό βιντεολόττο, έχει τεθεί έντονα ένα θέμα από τον αγαπητό συνάδελφο κ. Γιάννη Ζαφειρόπουλο, ο οποίος έχει συμβάλει αποφασιστικά στην τελική διαμόρφωση του παρόντος νομοσχεδίου. 

Θέλω να συμφωνήσω με τη διαδικασία που ο αγαπητός συνάδελφος έθεσε, προκειμένου οι εκκρεμότητες που αφήνει η συζήτηση και ο διάλογος, τόσο στη Διαρκή Επιτροπή όσο και στην Ολομέλεια, να καταγραφούν και να αποτελέσουν ένα κοινό πόρισμα, μία κοινή πρόταση της Βουλής προς τα Υπουργεία. Θα παρακαλούσα, λοιπόν, να ορίσουμε από σήμερα ραντεβού. Εγώ δεσμεύομαι ότι θα συγκαλέσω και εντός της εβδομάδας τους εισηγητές των κομμάτων, για να συζητήσουμε αυτά τα προβλήματα που μένουν ως εκκρεμότητες απ' αυτήν τη συζήτηση. Εκκρεμότητες οι οποίες προήλθαν και από παρεμβάσεις που έγιναν από συναρμόδιους Υπουργούς. 

Σχετικά με ένα ερώτημα που ετέθη. Κύριε Πρόεδρε, υπάρχει το θέμα μιας τροπολογίας σχετικά με το ΟΛΥΜΠΙΑΚΟ ΛΑΧΕΙΟ. Θέλω να δηλώσω σ' αυτήν τη φάση τα εξής: Το προεδρικό διάταγμα σχετικά με το ΟΛΥΜΠΙΑΚΟ ΛΑΧΕΙΟ πήγε στο Συμβούλιο της Επικρατείας. Το Συμβούλιο της Επικρατείας το επεξεργάστηκε. 'Εχει αποδεχθεί το περιεχόμενό του, αλλά έχει και μια τυπική διαφωνία ως προς τον τίτλο αυτού του νέου παιχνιδιού. 

Κατά το Συμβούλιο της Επικρατείας το λαχείο είναι παράσταση επί χαρτιού. 'Ομως προβλέπεται να είναι VIDEO ΛΟΤΤΟ και να χρησιμοποιηθεί οθόνη. Θέλω να δηλώσω κατηγορηματικά ότι δεν πρόκειται να μπουν κουλοχέρηδες στην καθημερινή μας ζωή και αυτό θα το δείτε. 'Οσοι δουν το προεδρικό διάταγμα, θα βγάλουν το συμπέρασμά τους. Γι' αυτό λοιπόν έγινε αναγκαία ουσιαστικά η αλλαγή της ονομασίας από ΟΛΥΜΠΙΑΚΟ ΛΑΧΕΙΟ σε ΟΛΥΜΠΙΑΚΟ ΒΙΝΤΕΟΛΟΤΤΟ. Τα υπόλοιπα που περιγράφονται στην τροπολογία εντάχθηκαν μετά από πρόταση του αγαπητού συναδέλφου Ιωάννη Ζαφειρόπουλου, ακριβώς για να μην αφεθεί στους τρεις συναρμόδιους Υπουργούς η δυνατότητα να προσδιορίσουν την κατεύθυνση των πόρων, αλλά να καθορίσει η ίδια η Βουλή την κατεύθυνση των πόρων. 

Θα ήθελα να συμφωνήσω με τον κ. Ζαφειρόπουλο, γιατί όταν λέμε ευρύτερη περιοχή, εννοούμε της Ολυμπίας. Επομένως υπάρχει ένας νομός που έχει όρια και περικλείεται εδαφικά. Δεν συζητάμε όμως τώρα τις τροπολογίες. Θα τις συζητήσουμε αργότερα, γιατί υπάρχει και μία άλλη προσθήκη, ακόμη. 

Γίνεται μια συζήτηση από συναδέλφους, η οποία λέει "μιας ημέρας εργαζόμενοι ήταν και τότε, μιας ημέρας είναι και τώρα, γιατί δεν δίνουμε μία λύση σ' αυτό το μέγα πρόβλημα". Αγαπητοί συνάδελφοι, εγώ από την πρώτη ημέρα, που πήγα στη Γενική Γραμματεία Αθλητισμού ως Υφυπουργός, έδωσα εντολή και από εκείνη την ημέρα δεν υπάρχει εργαζόμενος με απασχόληση πάνω από τέσσερις ημέρες. 'Οταν η Βουλή ψήφιζε μέχρι τρεις ημέρες απασχόληση δεν υπάρχει εργαζόμενος παρά μόνο με έγκριση του ΑΣΕΠ και με κατάλογο του ΑΣΕΠ για τέσσερις μέρες. Αυτό να είναι σαφές, γιατί δεν έχει εξηγηθεί ακριβώς πώς έχει το θέμα των τριάντα τεσσάρων και των υπόλοιπων απασχολούμενων στον ΟΠΑΠ. 

Με νόμο που η Βουλή ψήφισε, στον ΟΠΑΠ πράγματι υπηρετούν με λιγότερες από τρεις ημέρες εργαζόμενοι, προκειμένου να λύνουν τρέχοντα προβλήματα του ΟΠΑΠ. Υπάρχει και μία κατηγορία αναγκαίου προσωπικού που εργάζεται τέσσερις ημέρες. Αυτό όμως το προσωπικό έχει καθοριστεί με διαδικασίες ανακοίνωσης, προκήρυξης και με πίνακα προτεραιότητας που έχει κάνει το ΑΣΕΠ. 

Αυτή είναι η αλήθεια για τους εργαζόμενους του ΟΠΑΠ με σύμβαση μιας ημέρας μετά το 1996. Οι εργαζόμενοι αυτοί που ο ν. 2266 προέβλεψε, ήταν με σύμβαση μεν μιας ημέρας, αλλά με πενθήμερη απασχόληση. 

Σχετικά με άλλα θέματα που τέθηκαν. 'Οσον αφορά τη σύνθεση ανάμεσα στο επαγγελματικό και το ερασιτεχνικό ποδόσφαιρο, στο επαγγελματικό και στο ερασιτεχνικό μπάσκετ, θα ήθελα να πούμε μερικές αλήθειες σ' αυτήν την Αίθουσα. Βεβαίως ο καθένας μπορεί να έχει φιλικές ή άλλες προσεγγίσεις ή κάποιες άλλες εκτιμήσεις ή να μην έχει φιλικές ή άλλες προσεγγίσεις με πρόσωπα που μετέχουν σε διοικήσεις ομοσπονδιών. 

Τι συμβαίνει εδώ; Το μεν ποδόσφαιρο εκτιμά ότι η σύνθεση ερασιτεχνικού και επαγγελματικού όχι απλώς είναι αναγκαία, αλλά χωρίς τη σύνθεση σε ενιαία όργανα δεν μπορεί να βαδίσει με αισιοδοξία προς το μέλλον. Αυτό γίνεται παγκόσμια. Και γι' αυτό υπάρχει πρόταση που έρχεται από την Ομοσπονδία Ποδοσφαίρου, που λέει όχι πέντε στο διοικητικό μας συμβούλιο αλλά επτά στους είκοσι ένα από τον ΕΣΑΠΕ. 

Από την άλλη μεριά, υπάρχει η κατηγορηματική άρνηση του μπάσκετ να γίνει η σύνθεση στο εσωτερικό του. Αγαπητοί συνάδελφοι, τι είναι το ελληνικό μπάσκετ; Βεβαίως είναι τα χίλια τετρακόσια σωματεία. Αλλά δεν είναι και ο Παναθηναϊκός; Δεν είναι και ο Ολυμπιακός; Δεν είναι και η ΑΕΚ; Δεν είναι και ο ΠΑΟΚ; Δεν είναι και ο 'Αρης; Δεν είναι και ο Πανιώνιος; Οι αποφάσεις που αφορούν το ελληνικό μπάσκετ θα αφήνουν έξω αυτήν την κατηγορία του αθλητισμού, που μέσω αυτών διαπαιδαγωγούνται, δυστυχώς ή ευτυχώς -εγώ θα ήμουν στην πρώτη πλευρά- οι 'Ελληνες φίλαθλοι. 

Και ποια είναι η απαίτηση του νομοθέτη; Η σύνθεση να γίνεται σε ένα κοινό όργανο που έχει είκοσι ένα μέλη και υπάρχουν τρεις που προέρχονται και εκπροσωπούν εκεί το επαγγελματικό μπάσκετ. Δεν είναι μόνο η Ολυμπιάς Πατρών το ελληνικό μπάσκετ. Είναι και ο Απόλλων Πατρών είναι και το Ηράκλειο, είναι και όσες ομάδες συγκροτούν την εθνική κατηγορία του μπάσκετ. 

Κύριε Πρόεδρε, ζητώ από τους συναδέλφους να φηφίσουν και αυτό το τμήμα του νομοσχεδίου. Δεν βρήκα το χρόνο να μιλήσω για την τομή που γίνεται στην αθλητική δικαιοσύνη. Η αθλητική δικαιοσύνη με συναίνεση όλων των φορέων περνάει στα χέρια τακτικών δικαστών που, εν πάση περιπτώσει, δίνουν τα εχέγγυα της αμεροληψίας κατά το Σύνταγμα και κατά τον οργανισμό των δικαστηρίων. 

ΠΡΟΕΔΡΕΥΩΝ (Νικόλαος Κατσαρός): Η κ. Μπενάκη, Κοινοβουλευτικός Εκπρόσωπος της Νέας Δημοκρατίας, έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, νομίζω ότι απόψε με τα καμώματα της Κυβέρνησης πλήττεται το κύρος της Βουλής ανεπανόρθωτα. Αρχίζω πρώτα- πρώτα από την τροπολογία του Υπουργείου Εθνικής Παιδείας, για να μπω μετά στο νομοσχέδιο. Αν δείτε τα Πρακτικά, κύριε Πρόεδρε -και απευθύνομαι σ' εσάς γιατί αφορά και το Προεδρείο το παράπονό μου- θα διαπιστώσετε ότι την Τρίτη το βράδυ έθεσα θέμα στον κ. Κακλαμάνη για την τροπολογία του Υπουργείου Παιδείας, διότι εφημολογείτο δεξιά και αριστερά ότι έρχεται προς ρύθμιση στο αθλητικό νομοσχέδιο το θέμα των αναπληρωτών καθηγητών. Και ζήτησα και έγινε δεκτό, αν έρθει τέτοια τροπολογία, να κατατεθεί εγκαίρως, να τη μελετήσουμε και να μπορέσουμε να λάβουμε θέση. Ο κύριος Πρόεδρος θεώρησε πολύ λογικό το αίτημά μου και το απηύθυνε στην Κυβέρνηση. 

Είναι απαράδεκτο μία τροπολογία, που αναφέρεται σε θέμα που έχει ξεσηκώσει όλη την εκπαίδευση, που έχει ταλαιπωρήσει μία ολόκληρη κατηγορία εκπαιδευτικών, χιλιάδες ανθρώπους και έχει απασχολήσει το σύνολο του ελληνικού λαού, να κατατίθεται στο παρά πέντε σήμερα το απόγευμα και να αναμένουμε μέχρι αυτήν τη στιγμή τον κύριο Υπουργό Παιδείας και εκείνος να μην εμφανίζεται. Δεν ξέρω αν θα έρθει ή όχι, αλλά αν δεν έρθει, είναι μία συμπλήρωση της περιφρόνησης, που δείχνει προς τον εκπαιδευτικό κόσμο. 

ΠΡΟΕΔΡΕΥΩΝ (Νικόλαος Κατσαρός): Θα πείτε περισσότερα όταν έρθει η συζήτηση της τροπολογίας. 

ΑΝΝΑ ΜΠΕΝΑΚΗ-ΨΑΡΟΥΔΑ: Διαμαρτύρομαι, όμως, γιατί αυτό το θέμα αφορά και το Προεδρείο και δεν είναι δυνατόν τέτοια τροπολογία να κατατίθεται στο παρά πέντε, όταν έχουμε προειδοποιήσει μία εβδομάδα πριν. 

ΠΡΟΕΔΡΕΥΩΝ (Νικόλαος Κατσαρός): Αν είναι άσχετη με το αντικείμενο... 

ΑΝΝΑ ΜΠΕΝΑΚΗ-ΨΑΡΟΥΔΑ: Δεν έπρεπε να έρθει. 

ΠΡΟΕΔΡΕΥΩΝ (Νικόλαος Κατσαρός):....υπάρχει και κάποια διαδικασία που μπορείτε να κινήσετε. 

ΑΝΝΑ ΜΠΕΝΑΚΗ-ΨΑΡΟΥΔΑ: Δεν υπάρχει, κύριε Πρόεδρε, διαδικασία που να μπορούμε να κινήσουμε εμείς. Στο επόμενο Σύνταγμα θα υπάρχει διαδικασία, καθώς και κύρωση βαρυτάτη. Ελπίζω αυτά τα θέματα να λυθούν. 

ΠΡΟΕΔΡΕΥΩΝ (Νικόλαος Κατσαρός): Νομίζω ότι υπάρχει και τώρα κάτι. 

ΑΝΝΑ ΜΠΕΝΑΚΗ-ΨΑΡΟΥΔΑ: Εμείς θέλουμε να ψηφιστεί η τροπολογία και να λυθεί το θέμα των αναπληρωτών και γι' αυτό το θέτουμε. Δεν είναι γιατί διώχνουμε την τροπολογία. 

ΠΡΟΕΔΡΕΥΩΝ (Νικόλαος Κατσαρός): Θα τα πούμε όταν έρθουμε στην τροπολογία. 

ΑΝΝΑ ΜΠΕΝΑΚΗ-ΨΑΡΟΥΔΑ: Το δεύτερο ράπισμα που υφιστάμεθα και το υπέστημεν ακόμη πιο έντονα με τις εξηγήσεις που έδωσε κατ' ανάγκη ο κύριος Υπουργός, είναι σχετικό με την απόσυρση της διάταξης της παραγράφου 6 του άρθρου 136. Δηλαδή, αν κατάλαβα καλά, τριακόσιοι Βουλευτές που συμφωνούμε -οι παρόντες και εξυπακούεται οι υπόλοιποι- με την παράγραφο 6, μία διάταξη με την οποία συμφωνεί και ο κύριος Υπουργός ο οποίος την έφερε, εξαρτώμεθα, εμείς που εκπροσωπούμε τον ελληνικό λαό, από το κατά πόσο κάποιος κύριος Γενικός Γραμματέας που είναι υπό τον κύριο Υπουργό και δεν συμμορφώνεται σ' αυτά που θέλει, συμφωνεί ή δεν συμφωνεί με τη διάταξη αυτή; 

Κι όταν επιπλέον γι' αυτήν τη διάταξη υπάρχει γνωμοδότηση του Νομικού Συμβουλίου του Κράτους, που λέει ότι έτσι πρέπει να λυθεί το θέμα, και όταν υπάρχει η σαφής τοποθέτηση ή η ανοχή του Ανωτάτου Συμβουλίου Επιλογής Προσωπικού. Κύριε Πρόεδρε και κύριε Υπουργέ, έχουμε ένα απαράδεκτο φαινόμενο που θίγει τους θεσμούς, θίγει το Κοινοβούλιο και βεβαίως αποδεικνύει ποια κατάσταση επικρατεί μέσα στην Κυβέρνηση. 

Ο αρμόδιος Υπουργός δεν μπορεί να νομοθετήσει. Κάποιοι που βρίσκονται πίσω από άλλους Υπουργούς ή κινούν κάποια αόρατα νήματα επηρρεάζουν τις αποφάσεις και την τελευταία στιγμή, ενώ υπάρχει ψηφισμένη από την επιτροπή διάταξη, κάποια αόρατη δύναμη, ένα τηλεφώνημα της αρμοδίας Υπουργού, αποσύρει αυτήν τη διάταξη. 

Πέραν αυτού του ραπίσματος που υφιστάμεθα και πέραν της καταστάσεως που αποδεικνύεται ότι επικρατεί στους κόλπους της Κυβέρνησης, δείχνουμε μια βαθύτατη ασπλαχνία, μια σκληρότητα ανεπανάληπτη. Πρόκειται για υπαλλήλους οι οποίοι έχουν παράσχει, με όλα τα τερτίπια που τέλος πάντων εφηύραμε εμείς και που συνεχίζει το ΠΑΣΟΚ αλλά που κάποια στιγμή πρέπει να σταματήσουν -εύχομαι με αυτό το νομοσχέδιο να σταματήσουν- εργασία επί χρόνια. Με κανονικές συνθήκες εργασίας κάλυψαν πάγιες και διαρκείς ανάγκες. Εκεί όμως που περίμεναν ότι θα αποκατασταθούν βγήκαν όλες αυτές οι επικλήσεις της δήθεν νομιμότητας. 

Κύριε Υπουργέ, είπατε ότι σε μία εβδομάδα, μετά από σκέψη ενός χρόνου του κυρίου Γραμματέα -χρειάζεται ένα χρόνο για να πάρει την οριστική απόφαση; θα προκύψει η συμφωνία του ή η άρνησή του. Σας προειδοποιώ ότι αν υπάρξει άρνηση, θα έχετε βαρύτατες συνέπειες, διότι εδώ ανακύπτει ποινική και αστική ευθύνη Υπουργών. Δεν είναι δυνατόν να ταλαιπωρείται έτσι μία ολόκληρη κατηγορία ανθρώπων, που έχει δικαιωθεί από το Νομικό Συμβούλιο του Κράτους, μια κατηγορία που έχει δίκιο από όλες τις απόψεις. 'Εχει δικαιωθεί και από το ΑΣΕΠ. 

Η Κυβέρνηση έχει ευθύνη και πρέπει να λύσει το πρόβλημα. Αφού δεν θέλει να το λύσει με το νόμιμο τρόπο της διάταξης, πρέπει να το λύσει ταχύτατα με κανονιστική πράξη, αυτή που λέτε ότι πρέπει να εκδοθεί. Εάν δεν συμβεί αυτό, επισημαίνω τον κίνδυνο, κύριε Υπουργέ -αυτό δεν στρέφεται εναντίον σας, διότι γνωρίζουμε ότι θέλετε να λύσετε το πρόβλημα-να υπάρξουν βαρύτατες ευθύνες και να ασκηθούν όλα τα νόμιμα μέσα εναντίον των υπευθύνων. 

Επειδή ευελπιστούμε ότι με την παρέμβασή σας μπορεί να δοθεί κάποια θετική λύση στο πνεύμα αυτής της διάταξης και επειδή θέλουμε να ενημερωθούν, τουλάχιστον ατύπως τα κόμματα, ποια θα είναι αυτή η λύση, δεν είναι δύσκολο να κάνετε ένα τηλεφώνημα στους Κοινοβουλευτικούς Εκπροσώπους των κομμάτων και στους εισηγητές των νομοσχεδίων και να τους πληροφορήσετε αν τελικά εκδίδεται αυτή η πράξη με αυτό το περιεχόμενο ή όχι, ώστε να ξέρουμε και μεις πώς θα αντιδράσουμε. 

Αν λοιπόν μπορεί να λυθεί το πρόβλημα, έστω και με αυτόν τον τρόπο, σας επισημαίνω δύο βελτιώσεις που πρέπει να γίνουν, για να είναι άρτια η διάταξη. 'Οχι μόνο "οι απασχολούμενοι" στη Γενική Γραμματεία Αθλητισμού αλλά και "οι απασχοληθέντες" στη Γενική Γραμματεία Αθλητισμού πρέπει να αναφερθούν διότι η πλειοψηφία αυτών των ανθρώπων δεν απασχολείται σήμερα, αφού έχουν απολυθεί. Επομένως πρέπει να προστεθεί και η λέξη "απασχοληθέντες". Και επειδή έχουμε και την περίπτωση δύο προσώπων που δεν έχουν υποβάλει αίτηση, αλλά έχουν κάνει το μείζον, έχοντας καταθέσει και κοινοποιήσει αγωγή, θα πρέπει μέσα στη διάταξη να περιληφθεί και ο όρος "όχι μόνο οι υποβαλόντες αίτηση αλλά και εκείνοι οι οποίοι έχουν καταθέσει αγωγή". 

Κύριε Πρόεδρε, επί των άλλων διατάξεων που συζητούμε απόψε ο εισηγητής μας και οι συνάδελφοι της παράταξής μας έκαναν πολύ εύστοχες παρατηρήσεις. Είδα ότι ο κύριος Υπουργός δεν τις απεδέχθη και όπως φαίνεται παρά τις καλές διαθέσεις που έχει δείξει σε αυτό το νομοσχέδιο, δεν είναι διατεθειμένος να κάνει κάποιο βήμα παραπέρα. 

Θα ήθελα να επισημάνω στο θέμα της αθλητικής δικαιοσύνης δύο σημεία, που ενδέχεται να δημιουργήσουν πρόβλημα. Είναι και τα δύο στο άρθρο 126. Προσφεύγει στο ΑΣΕΑΔ ο διάδικος που ηττήθηκε στον πρώτο βαθμό ή εκείνος που "υπέστη άμεση βλάβη" από την πρωτοβάθμια απόφαση. Αυτό το "άμεση βλάβη" που υπάρχει και σε κάποιες άλλες διατάξεις δεν ξέρετε τι προβλήματα έχει δημιουργήσει στη δικαστηριακή πρακτική. Ποιος υφίσταται άμεση και ποιος έμμεση βλάβη; Το ερώτημα είναι, θα ισχύσει ό,τι ισχύει και στα δικαστήρια, δηλαδή το νομικό πρόσωπο μονάχα θα μπορεί να προσφύγει και δεν θα μπορεί να προσφύγει ο μέτοχος, όταν είναι και ένας; Νομίζω ότι αυτό πρέπει να διορθωθεί. Ας φύγει το "άμεση" και να πούμε από "εκείνον που υπέστη βλάβη από την πρωτοβάθμια απόφαση", έτσι ώστε να διευρυνθεί ο κύκλος εκείνων που μπορούν να προσβάλουν την απόφαση. 

Εκείνο που βλέπω ότι θα δημιουργήσει προβλήματα επίσης είναι το μη ανασταλτικό αποτέλεσμα της προσφυγής, το οποίο στο τέλος θα καταστήσει την προσφυγή άνευ αντικειμένου, γιατί θα έχει εκτελεσθεί η ποινή. Δεν ξέρω αν θα έπρεπε να έχετε σκεφθεί να δημιουργήσετε ένα τριμελές όργανο αμέσου συγκλήσεως και αποφάσεως επί αιτήσεων αναστολής. Δηλαδή, το αν θα αναστέλλει η προσφυγή την εκτέλεση της απόφασης να κρίνεται, όπως κρίνεται σε όλα τα δικαστήρια, από μία παρεμπίπτουσα απόφαση ενός οργάνου που συγκαλείται επί τούτω από τα μέλη του ΑΣΕΑΔ, ένα τριμελές συμβούλιο που θα συγκαλείται αμέσως και θα αποφασίζει περί του αν πρέπει ή δεν πρέπει να έχει ανασταλτικό αποτέλεσμα η ασκουμένη προσφυγή. Αυτά είχα να πω, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Κ.Κ.Ε. κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Για την αθλητική δικαιοσύνη εμείς συμφωνούμε, αλλά νομίζουμε ότι θα ήταν πολύ καλύτερα αν τα πενταμελή τμήματα όπως και τα τριμελή δικαιοδοτικά όργανα τα διόριζε το τριμελές όργανο του πρωτοδικείου και όχι ο πρόεδρος, ούτως ώστε μέσα από τη συλλογικότητα να υπήρχαν σωστότερες αποφάσεις και να κατοχυρωνόταν η αντικειμενικότητα και η αποφυγή της αμφισβήτησης. 

Θέλουμε να κάνουμε και κάποιες άλλες παρατηρήσεις. Στο άρθρο 101 θεωρούμε ότι παραδίδετε με τα πέντε άτομα που πηγαίνουν από την ΕΣΑΠΕ στην ΕΠΟ το ποδόσφαιρο στους επαγγελματίες που ασχολούνται με την υπόθεση των ανωνύμων εταιρειών. Θα μπορούσαμε ένας ή δύο και αυτοί να είναι εκλεγμένοι. Γιατί να είναι πέντε; Επειδή ζητάνε επτά, εμείς μένουμε στους πέντε; Αν ζητούσαν δεκαπέντε, εμείς θα τους πηγαίναμε στους δέκα; 

ΑΝΔΡΕΑΣ ΦΟΥΡΑΣ (Υφυπουργός Αθλητισμού): Η Α', η Β' και η Γ' Εθνική έχουν πέντε. 

ΝΙΚΟΛΑΟΣ ΓΚΑΤΖΗΣ: Εμείς λέμε να εκλέγονται. 

ΑΝΔΡΕΑΣ ΦΟΥΡΑΣ (Υφυπουργός Αθλητισμού): Θα εκλέγονται από τη γενική συνέλευση της ΕΣΑΚ. 

ΝΙΚΟΛΑΟΣ ΓΚΑΤΖΗΣ: Το ίδιο λέμε και για την ΕΣΑΚΕ, που πάνε στους τρεις. Εμείς δεν συμφωνούμε. 

Θα ήθελα να πω μερικά πράγματα για τα άρθρα 135 και 136. 

Για το άρθρο 135, δεν συμφωνούμε, κύριε Υπουργέ, όσον αφορά στο ότι βάζετε ότι ιδιαίτερα για τη Γ' Εθνική δεν θα ισχύσει η νομοθεσία αυτή, το άρθρο 86, παράγραφος 2, μετά την ψήφιση του νόμου, αλλά θα μεταφερθεί η ισχύς του ύστερα από τρία χρόνια. Γιατί, δηλαδή, οι αθλητές αυτοί να έχουν αυτήν την υποβάθμιση και να μην υπαχθούν και αυτοί στην εργατική νομοθεσία, να παίρνουν αυτά τα ελάχιστα τουλάχιστον, τα οποία έχουν συμφωνηθεί; 

'Οσον αφορά στο άρθρο 136, για τους προπονητές, θα ήθελα να πω ότι αυτοί που τουλάχιστον μέχρι σήμερα αναγνωρίζονται ως προπονητές, θα πρέπει να περάσουν μέσα από ειδικά σεμινάρια επιμόρφωσης, για να έχουν πραγματικά τα προσόντα σε σχέση και με τους επόμενους που θα βγουν. 

'Εχετε μία παράγραφο 10, που λέτε ότι πρέπει να πληρωθούν δαπάνες οι οποίες έγιναν πριν από δέκα χρόνια. Δεν καταλαβαίνω, γιατί πρέπει να νομιμοποιήσει η Βουλή δαπάνες οκτώ ετών πριν και δεν είχαν πληρωθεί όλο αυτό το διάστημα; 

Εδώ θέλω να πω το εξής σε σχέση με τους εργαζόμενους. 'Εχουν από τρία ως οκτώ χρόνια οι εργαζόμενοι που συζητάμε, κύριοι Βουλευτές, και έχουν σύμβαση μίας ημέρας. Ξέρετε τι σημαίνει αυτό; Σημαίνει ότι δεν έχουν κανένα δικαίωμα σε επιδόματα, σε άδειες, σε δώρα Χριστουγέννων, σε τίποτα! Είναι οκτώ χρόνια και εάν τους πουν αύριο ότι δεν τους χρειάζονται, δεν θα έχουν καμία αποζημίωση. 

Το κράτος εδώ αποδεικνύεται ότι είναι ο μεγαλύτερος εκμεταλλευτής των εργαζομένων. Δεν πρέπει να ισχύσει αυτό. Γι'αυτό νομίζουμε ότι η τακτοποίηση πρέπει να είναι άμεση! 

Είπε ο κύριος Υπουργός ότι θα κάνει μία σύσκεψη με τους εισηγητές των κομμάτων. 

Να την κάνουμε, κύριε Υπουργέ, τη σύσκεψη, αλλά τι θα βγει; Ολόκληρη η Βουλή σύσσωμη και μάλιστα εισηγητές του δικού σας κόμματος, της Κυβέρνησης, λένε ότι το πρόβλημα πρέπει να λυθεί εδώ και τώρα. Πότε θα λυθεί; Η Βουλή τελικά θα μπορέσει κάποτε -όπως ομόφωνα σήμερα θέλει να νομοθετήσει για ένα πρόβλημα- να νομοθετήσει ή θα το παραπέμψουμε στο διηνεκές και αυτό, πότε δηλαδή θα γίνει το κέφι του Υπουργού ή, εν πάση περιπτώσει, πότε θα αποφασίσει και ο κύριος Υπουργός; 

Νομίζουμε ότι αν δεν λυθεί τώρα, δεν θα λυθεί ποτέ αυτό το θέμα. 

Να περάσω στο άρθρο 137. 

Το άρθρο 137, στο τελευταίο εδάφιο μας λέει: "Η διάταξη εφαρμόζεται και για τον υπηρετούντα στην ανωτέρα θέση διευθυντού στην Εθνική Λυρική Σκηνή". Δηλαδή εδώ λέει ότι μπορεί να προσληφθεί ένας στη Λυρική Σκηνή ή να μετατεθεί από μία θέση κλπ, εφόσον έχει τα προσόντα, να πάει εκεί και όταν θα τελειώσει ή τον διώξουν, του πουν ότι δεν χρειάζεται πια, να επανέλθει πάλι στη θέση του. Εδώ, όμως, αυτή η διάταξη που μπαίνει είναι φωτογραφική. Κάποιος υπάρχει εκεί, δεν έχει τα προσόντα και έρχεται εδώ να τον νομιμοποιήσει η Βουλή. Γιατί; Δεν φθάνει που βάλαμε έναν ο οποίος δεν έχει τα προσόντα, ζητούμε τώρα να τον νομιμοποιήσει η Βουλή. 

Τελειώνω, κύριε Πρόεδρε, με το θέμα της Τράπεζας Κρήτης. 

Κύριε Υπουργέ, είναι γνωστό ότι τα θέματα των αθλητών που έχουν μπλέξει με την Τράπεζα Κρήτης είναι παλιό. Το είπατε και εσείς. Πέρασε με το ν. 2168 το 1993, με το άρθρο 39, που αποφάσισε τότε η Βουλή ότι πρέπει πραγματικά να λυθεί αυτό το πρόβλημα. Αμφισβητήθηκε εκ των υστέρων για τη νομιμότητά του. 'Ερχεται ο ν. 3330 για την εξυγίανση της Τράπεζας Κρήτης και τότε λέει ότι αποφασίστηκε να περάσει στο παθητικό της Τράπεζας. Εν πάση περιπτώσει, δεν εγκρίθηκε εκ των υστέρων. 

Και έρχεται μια παρόμοια πρόταση όπως σήμερα που λέει ότι θα έρθει νέα διάταξη, θα το συζητήσουμε με την Κυβέρνηση και το θέμα θα ρυθμιστεί. Δεν αμφισβητώ την πρόθεσή σας. Πιστέψτε με, κύριε Υπουργέ, την καλή σας διάθεση να το λύσετε δεν την αμφισβητώ, γιατί αποδεικνύεται ότι φέρατε την τροπολογία την οποία είχατε αποδεχθεί κατά τη συζήτηση στην επιτροπή, εφόσον είπατε, γίνει ομόφωνα αποδεκτή απ' όλα τα κόμματα. Είχατε βάλει αυτόν τον όρο. Είναι ομόφωνα αποδεκτή απ' όλα τα κόμματα. Και τώρα την παραπέμπετε ξανά. 

Τουλάχιστον, κύριε Υπουργέ, πρέπει να λυθεί ένα βασικό πρόβλημα. Υπάρχουν δύο κατηγορίες απ' αυτήν την υπόθεση, αυτοί οι οποίοι πήραν ορισμένα χρήματα και αυτοί οι οποίοι δεν πήραν. Και έρχεται τώρα η εφορία και τι λέει; Κύριε, έκανες ένα συμβόλαιο το 1989; Δεν το δήλωσες; Κακώς, πρόστιμο. Δεν πήρε δεκάρα ο άνθρωπος. 

ΠΡΟΕΔΡΕΥΩΝ (Νικόλαος Κατσαρός): Κύριε Γκατζή, για τις τροπολογίες θα γίνει ξεχωριστή συζήτηση. 

ΝΙΚΟΛΑΟΣ ΓΚΑΤΖΗΣ: Δεν τη δέχεται ο κύριος Υπουργός. 

ΠΡΟΕΔΡΕΥΩΝ (Νικόλαος Κατσαρός): Δεν έχει καμιά σημασία. Δικαιούστε να πάρετε το λόγο. 

ΝΙΚΟΛΑΟΣ ΓΚΑΤΖΗΣ: Είπε ότι δεν θα συζητηθεί, γιατί θα καταθέσει άλλη τροπολογία σε επόμενο νομοσχέδιο. Γι' αυτό λέω ότι πρέπει να λυθεί σήμερα που λέτε και σεις, κύριε Πρόεδρε. 

Δεν έχω τίποτε άλλο να πω, κύριε Πρόεδρε. Νομίζω όμως ότι αυτά πρέπει να λυθούν. 

Επίσης, και μια τελευταία παρατήρηση, κύριε Υφυπουργέ, στο άρθρο 117. Επιμένουμε ότι το πρωτάθλημα της Α2 κατηγορίας θα πρέπει να διοργανώνεται από την Ε.Ο.Κ. και όχι μόνο για δύο χρόνια. Αυτή είναι η μια παρατήρηση. 

Δεύτερο, να μην είναι υποχρεωτικό το επαγγελματικό πρωτάθλημα για τη Β' κατηγορία. Ας παίζουν και άλλες ερασιτεχνικές ομάδες μέσα. 

Τρίτο, να μη δίνεται επιχορήγηση μονάχα στα τμήματα αμειβομένων αθλητών στα Τ.Α.Κ., αλλά και στις ερασιτεχνικές. Γιατί; Αυτό που κάνετε είναι ένα κίνητρο που ωθείτε τα ερασιτεχνικά σωματεία να κάνουν Τ.Α.Κ. Εμείς είμαστε αντίθετοι. Λέμε ότι πρέπει να έχει αντικίνητρο και πρέπει να ενισχυθεί ο ερασιτεχνικός αθλητισμός. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαθανασίου έχει το λόγο, για να δευτερολογήσει. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κύριε Υπουργέ, κάνω για άλλη μια φορά έκκληση για την περίπτωση της Τράπεζας Κρήτης -ακούσατε πολλά, σας είπαν πολλά- και την περίπτωση της παραγράφου 6 του αρθρου 136. 

Δύο λύσεις υπάρχουν, κύριε Υπουργέ: 'Η να ζητήσετε να διακοπεί η συζήτηση και να συνεννοηθείτε με τους συναρμόδιους Υπουργούς ή να τις επαναφέρετε για ψήφιση από την Ολομέλεια της Βουλής. 

Το θεωρώ ειλικρινά απαράδεκτο, αγαπητοί συνάδελφοι, με δεδομένη την αρχή ότι η Βουλη νομοθετεί και δεν παίρνει εντολές από τον οποιονδήποτε Υπουργό, να αποσύρετε αυτήν τη διάταξη. Ειδικά η διάταξη του άρθρου 136, η παράγραφος 6, πέρασε από τη Διαρκή Επιτροπή. 

Κύριε Υπουργέ, το είπατε καθαρά ότι διαφωνείτε. Σας τιμά μεν αυτό, αλλά δεν τιμά την Κυβέρνηση η όλη διαδικασία και η όλη μεθόδευση απόσυρσης αυτών των διατάξεων. 

Τέλος, το επαναλαμβάνω για την εκπροσώπηση των επαγγελματικών συνδέσμων, κύριε Υπουργέ, στην Ε.Ο.Κ. και στην Ε.Π.Ο.. Με ποιο δικαίωμα ειλικρινά καθορίζετε τη σύνθεση των διοικητικών συμβουλίων των ομοσπονδιών; Είναι απαράβατο δικαίωμα και μόνο της γενικής συνέλευσης των μελών της ομοσπονδίας. 

ΠΡΟΕΔΡΕΥΩΝ (Νικόλαος Κατσαρός): Η κ. Πετραλιά έχει το λόγο. 

ΦΑΝΗ ΠΕΤΡΑΛΙΑ-ΠΑΛΛΗ: Επειδή ο κύριος Υπουργός αναφέρθηκε σε κάποια στιγμή στο άρθρο 119 που αφορά την αθλητική δικαιοσύνη, θέλω να πω ότι η κατάργηση της υποχρεωτικότητας του προσόντος -δεν με ακούτε βέβαια, γιατί έχετε μεγάλες φουρτούνες με τον κ. Ανθόπουλο- ... . Δεν βγάζετε άκρη, κύριε Υπουργέ. Σας είπα, πατήστε πόδι. Ούτε τον κ. Ανθόπουλο ούτε τον κ. Παπαντωνίου ούτε την κ. Παπανδρέου. Δεν θα έρθουν ποτέ αυτά στη Βουλή, ακούστε με που σας λέω. Θα την πληρώσετε και θα την πληρώσετε και τζάμπα. 

'Αρθρο 119. Η κατάργηση της υποχρεωτικότητας του προσόντος της γνώσης και της εμπειρίας, που είχε τεθεί σαν όρος του 1958/1991, είναι λάθος. Γνωρίζουμε πάρα πολύ καλά τι γίνεται με την αθλητική δικαιοσύνη και γνωρίζουμε πάρα πολύ καλά ότι ο τακτικός δικαστής, όσο καλός και αν είναι, σίγουρα δεν γνωρίζει το αθλητικό δίκαιο. 'Εχει ιδιαιτερότητες το αθλητικό δίκαιο. Γι'αυτό, κύριε Υπουργέ, πιστεύω πως θα πρέπει την υποχρεωτικότητα να την προσθέσετε και όχι να την αφήσετε δυνητική. 

Στο άρθρο 111, θα κάνω επίσης μια πρόταση. Εδώ που λέτε "ΠΑΕ που υποβιβάζονται", να αντικατασταθεί με "ΠΑΕ ή τμήματα αμειβομένων αθλητών που προβιβάζονται". Νομίζω ότι εδώ θα πρέπει να υπάρχει πραγματικά η αρχή της ισότητας. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υφυπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, έχουν μείνει δύο θέματα τα οποία, αν θέλετε, απασχολούν την Αίθουσα στο σύνολό της. Το ένα αναφέρεται στο άρθρο 136 παράγραφος 6, δηλαδή στην υπόθεση εργαζομένων στη Γενική Γραμματεία Αθλητισμού, οι οποίοι κατά την απόφαση του Νομικού Συμβουλίου του Κράτους και του Υπηρεσιακού Συμβουλίου, δικαιούνται ένταξης στις υπηρεσίες της Γενικής Γραμματείας Αθλητισμού. 

Εγώ θα ήθελα να κάνω την εξής έκκληση. Προφανώς δεν μπορεί να λυθεί αυτό το θέμα απόψε, ούτε θα μπορέσει να λυθεί μέχρι αύριο. Υπάρχει μια καλόπιστη σχέση και υπάρχει και μια δεδηλωμένη δική μου βούληση. Θα παρακαλούσα ίσως την Πέμπτη το πρωί στις ένδεκα η ώρα να γίνει μια κοινή σύσκεψη στο Υπουργείο με την παρουσία του Γενικού Γραμματέα, ο οποίος με πράξη του Υπουργικού Συμβουλίου -είναι μια πράξη του κ.Κούβελα- έχει καταστεί αρμόδιος, έχει την αποκλειστική αρμοδιότητα για την ένταξη -αν δεν ήταν αποκλειστική αρμοδιότητα, θα είχε βρεθεί λύση- και να δούμε όχι με κοινοβουλευτικούς ελιγμούς αλλά με πραγματική διάθεση την επίλυση του προβλήματος. 

ΠΡΟΚΟΠΗΣ ΠΑΥΛΟΠΟΥΛΟΣ: Φθάσαμε στο σημείο να παρακαλάμε το Γενικό Γραμματέα, ο οποίος παρανομεί; 

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Παυλόπουλε, δεν έχετε το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Ποιος είναι αυτός ο κύριος; 

ΠΡΟΕΔΡΕΥΩΝ (Νικόλαος Κατσαρός): Κύριε Παυλόπουλε, δεν έχετε το λόγο! 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Το ξαναλέω. Να οργανώσουμε μια σύσκεψη στο γραφείο μου την Πέμπτη στις 11.00'η ώρα, θα προσκληθεί ο Γενικός Γραμματέας, για να εξηγήσει τη στάση του και να απαντήσει στο ερώτημα γιατί ενώ γνωμοδότησε το Νομικό Συμβούλιο του Κράτους, αποφάσισε Υπηρεσιακό Συμβούλιο, ΑΣΕΠ, έγινε δεκτή γνωμοδότηση από τον Υπουργό και νομίζω ότι εκεί θα λυθεί το πρόβλημα. 'Εχω την αισιοδοξία ότι εκεί και έτσι θα ΑΝΔΡΙΑΝΗ ΛΟΥΛΕ: Κύριε Πρόεδρε, εγώ δέχομαι καλόπιστα ότι όλα αυτά που είπε ο Υπουργός θέλει πραγματικά να γίνουν έτσι. Πιάνομαι όμως από μια λέξη την οποία είπε: "Αισιοδοξώ όλα να λήξουν καλά". Δεν είναι δυνατόν να πάμε με την αισιοδοξία την Πέμπτη. 'Ενα αυτό. 

Δεύτερον, δεν είναι δυνατόν οι Βουλευτές, πρώην Υπουργοί κλπ. να πάνε να συζητήσουν με ένα γραμματέα, ο οποίος όλες αυτές τις ημέρες ήταν και στην επιτροπή, και στην Αίθουσα, εκτός από απόψε. Μόνο απόψε, που έκανε αυτήν την ιστορία, δεν έχει εμφανισθεί στη Βουλή ο κύριος γραμματέας. 'Ολες τις άλλες μέρες ήταν εδώ. Αυτό σημαίνει ότι θέλει να υπονομεύσει και το νομοσχέδιο και τον Υπουργό. 

Σε τελική λοιπόν ανάλυση, ποιος κυβερνάει αυτόν τον τόπο; Οι Υπουργοί, ο Πρωθυπουργός ή οι γραμματείς και οι φαρισαίοι; Δεν είναι δυνατόν, κύριε Υπουργέ, εμείς οι Κοινοβουλευτικοί Εκπρόσωποι, οι Βουλευτές, πρώην Υπουργοί, να πάμε να μιλήσουμε με το γραμματέα. Ποιος είναι ο κύριος; Με συγχωρείτε πάρα πολύ, κύριε Φούρα, αλλά αυτήν τη στιγμή και τον εαυτό σας υποτιμάτε και όλους τους συναδέλφους σας εδώ μέσα. 

ΠΡΟΕΔΡΕΥΩΝ (Λουκάς Αποστολίδης): Ο κ. Δημαράς έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Εγώ, κύριε Πρόεδρε ... 

ΠΡΟΕΔΡΕΥΩΝ (Λουκάς Αποστολίδης): Με συγχωρείτε, κύριε Υπουργέ, αλλά επειδή είναι για το ίδιο θέμα, θα ήταν καλύτερα να απαντήσετε συνολικά. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, σας παρακαλώ, επειδή ετέθη από τον κ. Μεϊμαράκη, σήμερα... 

ΠΡΟΕΔΡΕΥΩΝ (Λουκάς Αποστολίδης): Το ίδιο θα σας πει και ο κ. Δημαράς. Κύριε Υπουργέ, μια παράκληση. Να ακούσετε ένα λεπτό τον κ. Δημαρά και να απαντήσετε συνολικά. 

ΑΝΝΑ ΜΠΕΝΑΚΗ-ΨΑΡΟΥΔΑ: Θέλω να μιλήσω και εγώ, κύριε Πρόεδρε, αλλά μετά τον Υπουργό. 

ΠΡΟΕΔΡΕΥΩΝ (Λουκάς Αποστολίδης): Θα μιλήσετε και σεις, κυρία Μπενάκη. Εάν είναι επί του συγκεκριμένου θέματος, θα μιλήσετε και σεις, για να απαντήσει συνολικά ο κύριος Υπουργός, για να μη βυζαντινολογούμε γύρω από το θέμα της διαδικασίας. 

ΑΝΝΑ ΜΠΕΝΑΚΗ-ΨΑΡΟΥΔΑ: Θα μιλήσω μετά τον Υπουργό, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Δημαρά, έχετε το λόγο. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, επιτρέψτε μου να πω ότι από την αρχή της συζήτησης της ομάδας αυτών των άρθρων, κατά τη γνώμη μου, είχα θέσει το πολιτικό θέμα που κρύβεται πίσω απ' όλες αυτές τις ενστάσεις και την πολιτική συμπεριφορά που έχει αναδείξει ως κορυφαίο γνώμονα συμπεριφοράς, γενικότερα, η μειοψηφία του ελληνικού λαού, που είναι πλειοψηφία σήμερα στη Βουλή των Ελλήνων. 

'Ακουσα την κ. Μπενάκη και, αλήθεια, αναρωτιέμαι, με την εμπειρία που έχει, πώς δεν είναι δυνατόν να μη λαμβάνεται υπόψη από τον κύριο Υπουργό και από τους άλλους επιτελείς του Υπουργείου η παρατήρηση που έκανε ότι είναι δυνατόν να αναζητηθούν νομικές και αστικές ευθύνες και γιατί επιμένουν. 

Το δεύτερο το οποίο ειλικρινά με βρίσκει αντίθετο -και φυσικά και το Δημοκρατικό Κοινωνικό Κίνημα- είναι ότι δεν είναι δυνατόν να σύρεται η Βουλή στον οποιονδήποτε Γενικό Γραμματέα, που είναι πολιτικό πρόσωπο, το οποίο επιλέγει και διορίζει η Κυβέρνηση, για να αποφασίσει επί ενός θέματος στο οποίο θα έπρεπε πεντακάθαρα να αποτυπώνεται η πολιτική βούληση της Κυβέρνησης, που φαίνεται ότι δεν υπάρχει. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε ... 

ΠΡΟΕΔΡΕΥΩΝ (Λουκάς Αποστολίδης): Κύριε Παυλόπουλε... 

ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κύριε Ζαφειρόπουλε, όσοι συνάδελφοι έχουν πρωτολογήσει, θα έχουν τη δυνατότητα να δευτερολογήσουν. 

ΗΛΙΑΣ ΒΛΑΧΟΠΟΥΛΟΣ: Το λόγο για προτασσόμενη δευτερολογία, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Δεν γίνεται αυτό, κύριε συνάδελφε, και θα σας παρακαλέσω το εξής: Κύριοι συνάδελφοι, το θέμα δεν είναι να προσθέσετε μία πινελιά, ένα λόγο σε όλη αυτήν τη διαδικασία. 'Εχουν ήδη ειπωθεί τα υπέρ και τα κατά για το συγκεκριμένο θέμα. 

ΠΡΟΚΟΠΗΣ ΠΑΥΛΟΠΟΥΛΟΣ: Υπάρχει ένα πρόβλημα, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Θα παρακαλέσω την κ. Μπενάκη, αν θέλει, να απαντήσει σ' αυτό. Θα δώσω όμως πρώτα το λόγο στον κύριο Υπουργό. 

Ορίστε, κύριε Υπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, επειδή κινδυνεύει να εξελιχθεί σε αστυνομικό δελτίο η όλη ιστορία και επειδή ακούστηκαν κάποια πράγματα περί του κ. Τζανή, θα ήθελα να σας δώσω τις εξής πληροφορίες: Σήμερα το πρωί ο Γενικός Γραμματέας Αθλητισμού κ. Σγουρός με όλον το φάκελο της συγκεκριμένης υπόθεσης επισκέφθηκε το Υπουργείο Προεδρίας. Συναντήθηκε και μίλησε... 

ΕΥΑΓΓΕΛΟΣ ΜΕΪΜΑΡΑΚΗΣ: Μα, είναι δύο εβδομάδες η διάταξη αυτή, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ακούστε τον κύριο Υπουργό, σας παρακαλώ, κύριε συνάδελφε. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Σήμερα επισκέφθηκε, λοιπόν, τον κ. Τζανή. Εκεί παρεπέμφθη η υπόθεση να συζητηθεί. 

ΕΥΑΓΓΕΛΟΣ ΜΕΪΜΑΡΑΚΗΣ: Από ποιον παραπέμφθηκε; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Προφανώς από την Υπουργό Προεδρίας ή λόγω αρμοδιότητας είδε τον κ. Τζανή. Δεν ξέρω τις λεπτομέρειες. 

Εκείνο που εγώ γνωρίζω από συνομιλία που είχα με τον κ. Τζανή, είναι το εξής: Μετά τη συνάντηση, εγώ είχα επικοινωνία με τον κ. Τζανή. Στη συνάντηση ο κ. Σγουρός διετύπωσε τους φόβους του ότι αν προσυπογράψει τη σχετική απόφαση, ενδεχομένως να επωμισθεί κάποιες ευθύνες. 

'Οπως μου είπε ο κ. Τζανής, του εξήγησε ότι αφού έχει γνωμοδότηση του Νομικού Συμβουλίου του Κράτους, αφού έχει δεκτή γνωμοδότηση από Υπουργό, αφού έχει απόφαση του Υπηρεσιακού Συμβουλίου, για να έχει τελικά ευθύνες ο Γενικός Γραμματέας, θα πρέπει να κινηθεί ο νόμος περί ευθύνης Υπουργών. 

Αυτά μου είπε ο κ. Τζανής σε πρωινή συνομιλία που είχα μαζί του και επομένως δεν πρέπει να δαιμονολογούμε και να αρχίσουμε να ψάχνουμε πίσω από αστυνομικά δελτία τις λύσεις. Εγώ θα επιμείνω. Η πρόταση του κ. Τζανή ήταν πράγματι να μην υπογράψει σήμερα. 

Εγώ είχα ζητήσει απο το Γενικό Γραμματέα να υπογράψει πριν έρθουμε σ' αυτήν την Αίθουσα σήμερα, αλλά η πρότασή του ήταν ότι κοινοβουλευτικά, επειδή εκκρεμμεί στη Βουλή η σχετική ρύθμιση και πριν αποσυρθεί, να μην υπογράψει. Ελπίζω ότι τις προσεχείς ημέρες θα έχουμε την απάντηση που ζητάει το Σώμα. Δεν θα ήθελα να πω τίποτε περαιτέρω, αλλά όφειλα να προστατεύσω ... 

ΣΤΑΥΡΟΣ ΔΗΜΑΣ: Πρώτα να υπογραφεί και μετά να αποσυρθεί. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Σας παρακαλώ, αυτή ήταν η εισήγηση, αν κατανόησα καλά, και πιστεύω ότι κατανοώ καλά. Γνωρίζω ελληνικά. 

Επί της ουσίας, ο κ. Τζανής του είπε ότι απο την ώρα που έχει γνωμοδότηση του Νομικού Συμβουλίου του Κράτους, από την ώρα που έχει γίνει δεκτή η γνωμοδότηση, από την ώρα που υπάρχει απόφαση του Υπηρεσιακου Συμβουλίου, δεν έχει κινδύνους ο Γενικός Γραμματέας από την υπογραφή, διότι πράγματι εγώ θα συμφωνήσω μαζί σας στο ότι κάποιοι εντέχνως για μεγάλο χρονικό διάστημα έχουν επιχειρήσει να πείσουν το Γενικό Γραμματέα ότι σε μια θετική υπογραφή του, θα κινδυνεύσει να έχει δικαστικές περιπέτειες. Σ' αυτό θα συμφωνήσω μαζί σας. 

ΠΡΟΕΔΡΕΥΩΝ (Λουκάς Αποστολίδης): Η κ. Μπενάκη έχει το λόγο και θα ολοκληρώσουμε τη διαδικασία. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, έχουμε έρθει σε πάρα πολύ δύσκολη θέση απόψε, πρώτος βεβαίως ο κύριος Υπουργός και βεβαίως όλοι εμείς, οι οποίοι παρακολουθούμε αλλά και γινόμαστε ήρωες ενός θεάτρου του παραλόγου, το οποίο δεν έχει ξανασυμβεί στη Βουλή. 

Εγώ, κύριε Πρόεδρε και κύριε Υπουργέ, δεν θέλω να επιτείνω ακόμη τη δύσκολη θέση στην οποία βρίσκεσθε. 'Εχουμε κατανόηση των προσπαθειών που κάνετε, αλλά δεν μπορούμε να μην καυτηριάσουμε την εικόνα την οποία παρουσιάζετε ως Κυβέρνηση. 

'Ενα εκτελεστικό όργανο της Κυβέρνησης, ένας Γενικός Γραμματέας διορισμένος από εσάς, να τολμά να σας φέρνει σε τόσο δύσκολη θέση, να εκθέτει ολόκληρη την Κυβέρνηση και να δίνουμε ως Βουλευτές την εικόνα που δίνουμε απόψε, αυτό είναι πρωτάκουστο. Δεν έχει συμβεί ποτέ σε καμία κυβέρνηση, κύριε Πρόεδρε. 

Εν πάση περιπτώσει, εμείς δεν θέλουμε να επιτείνουμε ακόμα περισσότερο τη δυσκολία στην οποία βρίσκεται ο κύριος Υπουργός και δεν χρησιμοποιούμε τα κοινοβουλευτικά μέσα, που είμαστε -όπως ξέρετε πολύ καλά- σε θέση απόψε να χρησιμοποιήσουμε. 

Εκείνο όμως το οποίο δεν μπορούμε να δεχθούμε, κύριε Πρόεδρε και κύριε Υπουργέ, είναι να έλθουμε να συνομιλήσουμε με τον κύριο Γενικό Γραμματέα. Αυτό είναι πρωτάκουστο. Σε ένα κατώτερο εκτελεστικό όργανο της Κυβερνήσεως να έλθουμε εμείς οι Βουλευτές με όλες τις ιδιότητες που έχουμε, να δούμε τι άποψη έχει περί του νομικού θέματος και αν αισθάνεται καλά, υπογράφων, ή μη υπογράφων μία κανονιστική πράξη, που είναι υποχρεωμένος να την υπογράψει. 

Δεν θα έλθουμε υπ' αυτές τις συνθήκες, κύριε Υπουργέ... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Πρώτον, δεν είπα να έλθετε να συνομιλήσετε. Είπα, θα κληθεί στο γραφείο μου, για να δώσει εξηγήσεις... 

ΑΝΝΑ ΜΠΕΝΑΚΗ-ΨΑΡΟΥΔΑ: Πολύ ωραία. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δεύτερον, θα παρακαλούσα κάποιος από την παράταξή σας να καταθέσει μία επίκαιρη ερώτηση, για να απαντήσω την επόμενη εβδομάδα, σχετικά με το τι έχει συμβεί. 

ΕΥΑΓΓΕΛΟΣ ΜΕΪΜΑΡΑΚΗΣ: 'Εχουμε καταθέσει, κύριε Υπουργέ. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Υπουργέ, εμείς αφήνουμε σε εσάς να συνομιλήσετε με τον κύριο Γενικό Γραμματέα και η Κυβέρνηση να αναλάβει τις ευθύνες της και, επιπλέον, να φερθεί σωστά και όπως προβλέπουν οι νόμοι και το Σύνταγμα. 

Από κει και πέρα αναμένουμε από εσάς να μας ενημερώσετε περί των ενδοκυβερνητικών τριβών και εξελίξεων και αναλόγως, μην αμφιβάλλετε, θα καθορίσουμε τη στάση μας και θα δράσουμε όπως πρέπει, σαν Βουλευτές. 

ΓΕΩΡΓΙΟΣ ΛΙΑΝΗΣ: Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Λουκάς Αποστολίδης): Κάπου το μπαλάκι, κύριε Λιάνη, πρέπει να σταματήσει. Μία από δω, μία από κει... 

'Εχετε δύο λεπτά και να τελειώσουμε. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κι εγώ το λόγο για ένα λεπτό, παρακαλώ. 

ΠΡΟΕΔΡΕΥΩΝ (Λουκάς Αποστολίδης): Δεν μπορώ να σας δώσω το λόγο, κύριε Παυλόπουλε, γιατί τότε θα έπρεπε να δώσω σε όλους τους συναδέλφους. 

Ορίστε, κύριε Λιάνη. 

ΓΕΩΡΓΙΟΣ ΛΙΑΝΗΣ: Κύριε Πρόεδρε, παίρνω το λόγο μόνο και μόνο γιατί, κατά τη γνώμη μου, θεωρώ πάρα πολύ βαρύ, άνθρωποι που συζητάμε σήμερα το αθλητικό νομοσχέδιο και άνθρωποι που έχουν ασχοληθεί στο σύνολό τους με τον αθλητισμό τα τελευταία τουλάχιστον δέκα-δεκαπέντε χρόνια να μιλούν με αυτόν τον αβασάνιστο τρόπο για το ποιος είναι ο Γενικός Γραμματέας Αθλητισμού. 

Δεν είμαι αυτόκλητος υπερασπιστής του, αλλά ο Γενικός Γραμματέας Αθλητισμού -θα μου επιτρέψετε να το πω αυτό, δεν ήταν παρών, δεν ήταν εδώ, όπως ειπώθηκε- είναι ένα σημαντικότατο και επίλεκτο στέλεχος της αθλητικής κοινωνίας. Είναι ο πιο επιτυχημένος 'Ελλην παράγων, πρόεδρος της Ομοσπονδίας που έφερε τα επτά χρυσά Ολυμπιακά Μετάλλια από τις δύο Ολυμπιάδες, αντιπρόεδρος της Παγκόσμιας Ομοσπονδίας 'Αρσης Βαρών... 

(Θόρυβος από την πτέρυγα της Νέας Δημοκρατίας) 

Μπορεί να έχετε δίκιο στις παρατηρήσεις σας, αλλά όχι να λέτε ποιος είναι. Δεν είναι άγνωστος. Ούτε το ήθος του αμφισβητείται ούτε αμφισβητείται ο χαρακτήρας του ούτε τίποτα. Εσείς πρώτοι τρέχατε και τον υμνούσατε. Εσείς, η παραταξή σας, τρέχατε στις τηλεοράσεις και λέγατε για τον Σγουρό. Και τώρα ξαφνικά έχει γίνει ο αποδιοπομπαίος τράγος όλων. Σας παρακαλώ, λοιπόν. Είμαστε άνθρωποι του αθλητισμού. Δεν είναι άγνωστος ο κ. Σγουρός, δεν έχει χαμηλό ήθος, μπορεί να έχει χαμηλό προφίλ. Δεν ήταν παρών στις συζητήσεις. 

Και μία τελευταία κουβέντα. Εγώ θεωρώ τη λύση που έδωσε ο κύριος Υπουργός πάρα πολύ σωστή. Να μην έλθετε σε συνάντηση, την αξιοπιστία όμως του κυρίου Υπουργού δεν την αμφισβήτησε κανένας ως προς τις προθέσεις του για τις δύο τροπολογίες. 

ΑΝΝΑ ΜΠΕΝΑΚΗ-ΨΑΡΟΥΔΑ: Τα είπαμε. 

ΓΕΩΡΓΙΟΣ ΛΙΑΝΗΣ: Συμφωνούμε κι εμείς λοιπόν, με αυτό. Αφήστε να εξελιχθεί το θέμα. 

ΑΝΔΡΙΑΝΗ ΛΟΥΛΕ: Kύριε Πρόεδρε, το λόγο, παρακαλώ, για ένα λεπτό. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, το λόγο, παρακαλώ. 

ΠΡΟΕΔΡΕΥΩΝ (Λουκάς Αποστολίδης): Κυρία Λουλέ, ούτε εσείς ούτε ο κ. Δημαράς είστε Κοινοβουλευτικοί Εκπρόσωποι, για να παίρνετε το λόγο συνεχώς. Είστε ειδικοί αγορητές. Δεν έχετε το λόγο. 

ΑΝΔΡΙΑΝΗ ΛΟΥΛΕ: Το λόγο, κύριε Πρόεδρε, για ένα λεπτό. 

ΠΡΟΕΔΡΕΥΩΝ (Λουκάς Αποστολίδης): Δεν μπορεί το Προεδρείο να παρακολουθεί αυτήν τη στιγμή ποιοι είναι με το Γενικό και ποιοι δεν είναι με το Γενικό. Νομίζω ότι εξαντλήθηκαν οι ενστάσεις σας, οι ισχυρισμοί σας, οι λόγοι σας. Σας παρακαλώ. 

ΑΝΔΡΙΑΝΗ ΛΟΥΛΕ: Σας παρακαλώ, κύριε Πρόεδρε, έχει γίνει παρεξήγηση. 

ΠΡΟΕΔΡΕΥΩΝ (Λουκάς Αποστολίδης): Κυρία Λουλέ, εδώ η Βουλή δεν είναι δικαστήριο για τον άλφα ή τον βήτα Γενικό Γραμματέα. Εκφράστηκαν οι απόψεις... 

ΑΝΔΡΙΑΝΗ ΛΟΥΛΕ: Μα, δεν τα βάλαμε με το πρόσωπο. 

ΠΡΟΕΔΡΕΥΩΝ (Λουκάς Αποστολίδης): Επιτρέψτε μου, κυρία Λουλέ. 

Ορθώς ακούστηκαν οι απόψεις. Ασφαλώς το Κοινοβούλιο και ασφαλώς η Κυβέρνηση και οι Υπουργοί δεν λογοδοτούν ούτε απέναντι στους γενικούς ούτε απέναντι σε οποιουσδήποτε άλλους. Είναι τα πολιτικά πρόσωπα τα οποία ελέγχονται κατά το Σύνταγμα, κατά τον Κανονισμό της Βουλής, από τους Βουλευτές και από τις πολιτικές παρατάξεις που εκφράζονται μέσα στο Κοινοβούλιο. 

Κηρύσσεται περαιωμένη η συζήτηση επί της ενότητας των άρθρων από 96 έως και 138 και τίθενται σε ψηφοφορία τα άρθρα ένα προς ένα. 

Ερωτάται το Σώμα: Γίνεται δεκτό το άρθρο 96, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 96 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 97, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 97 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 98, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 98 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 99, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 99 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 100, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 100 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 101, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 101 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 102, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 102 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 103, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 103 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 104, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 104 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 105, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 105 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 106, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 106 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 107, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 107 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 108, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 108 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 109, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 109 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 110, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 110 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 111, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 111 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 112, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 112 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 113, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 113 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 114, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 114 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 115, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 115 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 116, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 116 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 117, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 117 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 118, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 118 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 119, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 119 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 120, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 120 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 121, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 121 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 122, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 122 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 123, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 123 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 124, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 124 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 125, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 125 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 126, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 126 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 127, ως έχει. 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 127 έγινε δεκτό, κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 128, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 128 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 129, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 129 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 130, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 130 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 131, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 131 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 132, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 132 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 133, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 133 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, πριν εισέλθουμε στην ψήφιση του άρθρου 134, θα ήθελα να κάνω μία διευκρίνιση. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Το άρθρο 134 στην παράγραφο 9, όπου λέει, "Για τον κλάδο των αθλητικών συντακτών αναγνωρίζεται ως φορέας λειτουργίας του ο Πανελλήνιος Σύνδεσμος Αθλητικού Τύπου (ΠΣΑΤ). Ο ΠΣΑΤ αποτελεί συντελεστή και παράγοντα προβολής, διάδοσης και ανάπτυξης του ελληνικού αθλητισμού. Οι αθλητικοί συντάκτες-μέλη του ΠΣΑΤ, οι οποίοι έχουν κατά το άρθρο 54, παράγραφος 3 του παρόντος" προστίθενται οι λέξεις "το δικαίωμα" και συνεχίζει "ελευθέρας εισόδου...". 

ΠΡΟΕΔΡΕΥΩΝ (Λουκάς Αποστολίδης): Να εγγραφεί, παρακαλώ, στα Πρακτικά. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, όπως τα διαβάζετε γρήγορα, εμείς δεν προλαβαίνουμε να τοποθετηθούμε. Είναι πάρα πολλά άρθρα που θέλουμε να ψηφίσουμε. Γι' αυτό έχουμε συνεννοηθεί με τα Πρακτικά. 

ΠΡΟΕΔΡΕΥΩΝ (Λουκάς Αποστολίδης): Ερωτάται το Σώμα: Γίνεται δεκτό το άρθρο 134, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 134 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ως προς το άρθρο 135, κύριε Πρόεδρε, υπάρχει μία εκκρεμότητα, η οποία προέκυψε από τη Βουλή. Εγώ δέχθηκα με υπουργική απόφαση να ρυθμίζονται τα θέματα της ασφάλισης των αθλητών στο ΙΚΑ, όμως η διάταξη, όπως είναι, διαπιστώθηκε εκ των υστέρων -επειδή τη δέχθηκα προφορικά εδώ- ότι είναι ατελής. 

Στο άρθρο, λοιπόν, 135 παράγραφος 19, τίθεται τελευταίο εδάφιο που λέει τα εξής: "Προκειμένου να εκδοθεί η προβλεπόμενη στο άρθρο 89 υπουργική απόφαση" -είναι αυτή που είπαμε- "απαιτείται γνώμη των Δ.Σ. των οικείων επαγγελματικών συνδέσμων και των Δ.Σ. των οικείων συνδικαλιστικών οργάνων των επαγγελματιών αθλητών ή των αθλητών με αμοιβή κατά περίπτωση". 

ΠΡΟΕΔΡΕΥΩΝ (Λουκάς Αποστολίδης) Ερωτάται το Σώμα: Γίνεται δεκτό το άρθρο 135, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία, κύριε Πρόεδρε, γιατί τα συμφέροντα είναι αντικρουόμενα. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 135 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στο άρθρο 136 λέει: "Ειδικά για το άθλημα του ζατρικίου", πρόκειται για το σκάκι, "και για χρονικό διάστημα πέντε ετών...". 

Το κείμενο που διανεμήθηκε έλεγε "πέντε μηνών", από λάθος της γραφομηχανής. Είναι "πέντε ετών". 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Υπουργέ, για το θέμα που τέθηκε... 

ΠΡΟΕΔΡΕΥΩΝ (Λουκάς Αποστολίδης): Κύριε Ζαφειρόπουλε, δεν έχετε το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ : Θέλω να αναφερθώ στην παράγραφο 8 του άρθρου 136. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στην παράγραφο 8 προστίθεται η φράση: "Παραρτήματα..." Αλλά το έχουμε ψηφίσει αυτό, κύριε Πρόεδρε. Το "Παράρτημα στην Ολυμπία του ΕΚΑΕΤ" έχει μπει σε προηγούμενη διάταξη. 

ΠΡΟΕΔΡΕΥΩΝ (Λουκάς Αποστολίδης): Προχωράμε. 

Ερωτάται το Σώμα: Γίνεται δεκτό το άρθρο 136, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 136 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 137, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Kατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 137 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 138, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 138 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Κύριοι συνάδελφοι, εισερχόμεθα στη συζήτηση των τροπολογιών. Υπάρχουν τρεις τροπολογίες. Προτείνω η τροπολογία με γενικό αριθμό 2730 και ειδικό 157, που αφορά τη φορολόγηση πριμ Ολυμπιονικών και η τροπολογία με γενικό αριθμό 2741 και ειδικό 158, που αφορά το Ολυμπιακό Λαχείο, να συζητηθούν από κοινού και η τροπολογία που αφορά το Υπουργείο Παιδείας, ξεχωριστά. 

θα ήθελα, πριν ξεκινήσω τη διαδικασία, να ακούσω τις απόψεις των κυρίων συναδέλφων. 

ΓΙΑΝΝΗΣ ΖΑΦΕΙΡΟΠΟΥΛΟΣ: Να συζητηθεί κύριε Πρόεδρε. 

ΕΥΑΓΓΕΛΟΣ ΜΕΪΜΑΡΑΚΗΣ: Είναι άσχετη, κύριε Πρόεδρε, αλλά να συζητηθεί. 

ΠΡΟΕΔΡΕΥΩΝ (Λουκάς Αποστολίδης): Εισερχόμεθα, λοιπόν, στη συζήτηση των δύο τροπολογιών που προανέφερα και θα συζητηθεί ξεχωριστά η τροπολογία του Υπουργείου Παιδείας. 

Kύριε Υπουργέ, αν έχετε να κάνετε κάποιες παρατηρήσεις, προσθήκες, ή τροποποιήσεις στις δύο τροπολογίες, να τις κάνετε τώρα. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στην τροπολογία με αριθμό 2741 και ειδικό 158 ξεκινάει με την παράγραφος 1 του άρθρου 4. Τελειώνει με την προσθήκη ενός ακόμα εδαφίου, "Διαχειριστής του παιχνιδιού ορίζεται ο Οργανισμός Προγνωστικών Αγώνων Ποδοσφαίρου ο ΟΠΑΠ". Και προστίθεται στο εδάφιο ε' "και την ευρύτερη περιοχή του νομού Ηλείας". 

ΠΡΟΕΔΡΕΥΩΝ (Λουκάς Αποστολίδης): Ο κ. Τσερτικίδης έχει το λόγο. 

ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, πιστεύω ότι για την τροπολογία που αφορά τους Ολυμπιονίκες, κανείς δεν μπορεί να πει τίποτα. Με την τροπολογία αυτή προτείνεται η μείωση του συντελεστή φορολόγησης από 20% στο 15% για την οικονομική επιβράβευση που έλαβαν οι Ολυμπιονίκες για τις νίκες που πέτυχαν στους Ολυμπιακούς Αγώνες του 1996 και βέβαια πρέπει να παραδεχθούμε ότι είναι το λιγότερο που μπορούσαμε να κάνουμε γι' αυτούς τους ανθρώπους που τίμησαν και δόξασαν τη χώρα μας. 

Τώρα με την τροπολογία που αφορά το ΒΙΝΤΕΟ-ΛΟΤΤΟ. Με την τροπολογία αυτή τροποποιούνται οι διατάξεις του άρθρου 4 του ν. 2433/96 και της παραγράφου 8 του άρθρου 3 του ν. 2598/98, που αναφέρονται στην έκδοση οργάνωση και λειτουργία του Ολυμπιακού Λαχείου. 

Συγκεκριμένα στην τροπολογία προβλέπεται ότιμε προεδρικό διάταγμα επιτρέπεται η λειτουργία παιχνιδιού μέσω μηχανημάτων σε οθόνη με τον τίτλο "ΟΛΥΜΠΙΑΚΟ ΒΙΝΤΕΟΛΟΤΤΟ". 

Με την τροπολογία καθορίζονται οι σκοποί που θεσμοθετείτε με το συγκεκριμένο παιχνίδι και τέλος με προεδρικό διάταγμα καθορίζονται τα θέματα οργάνωσης, λειτουργίας και διαχείρισης του ΒΙΝΤΕΟ-ΛΟΤΤΟ. 

ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κατ' αρχήν θα ήθελα να μιλήσω για το πριμ. Θεωρώ ότι το από 20% σε 15% δεν αλλάζει πολύ την κατάσταση. Είναι ένας εμπαιγμός. Δώστε το πριμ εξ ολοκλήρου και αφορολόγητο ή τουλάχιστον πέστε ότι δίνουμε κάτι που αξίζουν πραγματικά αυτοί οι αθλητές να πάρουν ύστερα από τόσους κόπους, θυσίες και αγώνες, για να έχουν μια επιβεβαίωση της ηθικής τους ικανοποίησης για τις προσπάθειες που καταβάλλουν. Δεν συμφωνούμε με το 15%, η πρότασή μας είναι: τελείως αφορολόγητο το πριμ σε αυτούς τους αθλητές, μια και δίνεται μόνο τότε για όλο αυτό το χρονικό διάστημα. Αν πάμε να ρωτήσουμε κάποιον από αυτούς τους πρωταθλητές Ολυμπιακών Αγώνων, πώς έφτασαν μέχρι εκεί, θα δείτε ότι τις περισσότερες φορές οι περισσότεροι από αυτούς δεν είχαν ούτε να φάνε. Επίσης, είμαστε ενάντια στον τζόγο και στη διάδοσή του. Ούτε τη μία τροπολογία ούτε την άλλη θα ψηφίσουμε. 

ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, συμφωνούμε για τους Ολυμπιονίκες να μειωθεί η φορολογία τους. Πιστεύουμε και εμείς ότι το πριμ πρέπει να δίνεται αφορολόγητο και βέβαια έχουμε πει και στην επιτροπή και στην Ολομέλεια ότι δεν συμφωνούμε καθόλου με τον τζόγο. 

ΠΡΟΕΔΡΕΥΩΝ (Λουκάς Αποστολίδης): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, συντάσσομαι με τις εκτιμήσεις των κυρίων συναδέλφων που είπαν ότι, αν πρέπει η πολιτεία κάποια στιγμή να ανταμείψει τους Ολυμπιονίκες με κάποιο χρηματικό ποσό, αυτό θα πρέπει να αποφασισθεί κάποτε να μη φορολογείται. Τι θα πει σου δίνω ένα ποσό και μετά στο φορολογώ και σου παίρνω κάποια χρήματα πίσω. 

'Εχω την εντύπωση ότι δεν μπορεί κανένας νόμος να αποτιμήσει την αξία τη σημασία και το μέγεθος των επιτυχιών των Ολυμπιονικών. 

Επομένως ως ελάχιστη συμμετοχή μας στην προσπάθεια να ανταμειφθούν και να τιμηθούν αυτά τα παιδιά και οι κοπελιές, εμείς ψηφίζουμε την τροπολογία όπως κατατίθεται, αλλά κάποτε πρέπει να δούμε σοβαρότερα το θέμα. 

'Οσον αφορά τη δεύτερη τροπολογία, τη καταψηφίζουμε. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαθανασίου έχει το λόγο. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Η πρώτη τροπολογία που αφορά τους Ολυμπιονίκες ήδη, κύριε Υπουργέ, τους τα έχετε πάρει, και τώρα τους τα επιστρέφετε άτοκα. Δεν συμφωνούμε ρητά και κατηγορηματικά με οποιαδήποτε φορολόγηση των Ολυμπιονικών. 

Την άλλη τροπολογία την καταψηφίζουμε, γιατί έτσι όπως τοποθετεί τα θέματα, δεν μπορούμε να διαγνώσουμε τι ακριβώς συμβαίνει. 

ΠΡΟΕΔΡΕΥΩΝ (Λουκάς Αποστολίδης): Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, δεν νοείται πριμ από την πολιτεία, το οποίο φορολογείται. Και είναι γνωστή η αντίθεσή μας και στο παρελθόν για το συγκεκριμένο ζήτημα. Γιατί τι σημαίνει φορολόγηση πριμ, κύριε Υπουργέ; Σημαίνει ότι δίνετε πέντε εκατομμύρια πριμ και επι των πέντε εκατομμυρίων βάζετε φόρο. Ποιος τα δίνει τα πέντε εκατομμύρια σαν πριμ; Η πολιτεία. Τα δίνει το ένα Υπουργείο και ο φόρος πάει στο άλλο Υπουργείο, στο γενικό προϋπολογισμό. 

Κατά συνέπεια η πολιτεία από τη μια μεριά δίνει και από την άλλη παίρνει. Μπορείτε να δώσετε μειωμένο, αν θέλετε, το πριμ κατά 15% που είναι του φόρου και να πάτε να το δώσετε απευθείας στο Υπουργείο Οικονομικών. Είναι ντροπή και εξευτελισμός για τους Ολυμπιονίκες να τους δίνεις πέντε εκατομμύρια και μετά να τους πει, φέρε το 15%. Και είναι μια διαδικασία που, εν τέλει, είναι παράλογη. Το είχαμε επισημάνει από τότε, το επισημαίνουμε και σήμερα. 

Εμείς πιστεύουμε ότι το πριμ στους ολυμπιονίκες και σε όσους προβλέπεται γιατί προβλέπεται και σε παγκοσμιονίκες ή σε όσους προβλέπεται εν πάση περιπτώσει, πρέπει να μη φορολογείται και αυτό για συμβολικούς λόγους. Ορίστε το αν θέλετε λιγότερο όσο πιστεύετε ότι πρέπει να είναι ο φόρος που θα παρακρατήσετε, αλλά συμβολικά δεν μπορεί να συμφωνούμε. Πιστεύω και εσάς αυτό εκφράζει, γιατί και αυτή είναι μία διαδικασία που βλέπει λογιστικά μόνο το Υπουργείο Οικονομικών. 

'Οσον αφορά τη δεύτερη τροπολογία, εμείς, κύριε Υπουργέ, χωρίς να καταλογίζουμε προθέσεις σε εσάς, όμως δεν μπορούμε να δούμε τι υποκρύπτεται πίσω από το ΒΙΝΤΕΟ-ΛΟΤΤΟ. Δεν έχουμε καταλάβει ακριβώς μέχρι ποίου σημείου τελικά θα φτάσει αυτή η τροπολογία τι εξυπηρετεί και γι' αυτό ακριβώς θα την καταψηφίσουμε. 

ΠΡΟΕΔΡΕΥΩΝ (Λουκάς Αποστολίδης): Ο κ. Χρυσανθακόπουλος έχει το λόγο. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, πιστεύω, ότι είναι αναγκαίο να προχωρήσουμε σε κάποιες ρυθμίσεις και σαφώς η πρόθεση των τροπολογιών δεν θα πρέπει να αντιμετωπιστεί από κανέναν με την κακή πίστη. Επιχειρείται μια φοροαπαλλαγή και το οποιοδήποτε πριμ και αν δίνετε τελεί υπό τους νόμους που διέπουν όλους τους πολίτες. 'Οταν όμως προσδιορίζεται ότι είναι μια εφάπαξ αναγνώριση σε χρηματικό επίπεδο της προσφοράς κάποιων, αυτό το 15% που παρακρατείται εμφανίζεται σαν κέρδος ίσως θα έλεγε κανείς λαχείου. Είναι ένα ζήτημα για το οποίο θα έλεγε κανείς ότι θα ήταν πιο δόκιμο να ήταν μικρότερο το ποσόν, αν το κράτος κρίνει ότι δεν μπορεί να ανταπεξέλθει σε υψηλές παροχές και να μην προσδιορίζεται με λογιστικό τρόπο. 

Θα έλεγε κανείς ότι το δεύτερο σκέλος της διάταξης που λέει "πλήρης φοροαπαλλαγή" δεν μπορεί να θεωρηθεί εισόδημα. Είναι ιδιαίτερα σοβαρό και δείχνει και το πνεύμα του νομοθετούντος ότι δηλαδή δεν επιδιώκει να προσθέσει βάρη σε κάποιον και να του πει ότι θα φορολογηθείς με υψηλό συντελεστή, διότι απέκτησες εισόδημα, γιατί δεν είναι εισόδημα. Είναι μια αναγνώριση και με αυτήν την έννοια το πνεύμα της τροπολογίας μπορεί να γίνει αποδεκτό σε σχέση ακριβώς με το δεύτερο σκέλος. Το πρώτο είναι μια λογιστική τακτοποίηση. Ας γίνει, χωρίς να γίνονται προσθαφαιρέσεις για να μπορέσει τελικά να αποκτήσει μεγαλύτερη αξία αυτή η συμβολή και αναγνώριση του κράτους σε οποιονδήποτε προσφέρει αίγλη στη χώρα μας. 

ΠΡΟΕΔΡΕΥΩΝ (Λουκάς Αποστολίδης): Ο κ. Λιάνης, έχει το λόγο. 

ΓΕΩΡΓΙΟΣ ΛΙΑΝΗΣ: Κύριε Πρόεδρε, είναι εκπληκτικό το γεγονός ότι η Βουλή των Ελλήνων έρχεται με καθυστέρηση διόμισι χιλιάδων χρόνων να αναγνωρίσει το άγραφο δίκαιο περί τους Ολυμπιονίκες. 

Οι 'Ελληνες Ολυμπιονίκες κύριε Υπουργέ, ισοβίως δεν πλήρωναν φόρους ανά τους πανέλληνες. Και όχι μόνον αυτό. Το ακριβώς αντίθετο που πιστεύεται γινόταν. Αμείβονταν αδρότατα με πολλαπλές τιμές και υλικές και ηθικές τεράστιες, εν αντιθέσει με ό,τι γίνεται σήμερα με τους Ολυμπιονίκες που κάνουμε πως και πως να περάσουμε μια διάταξη. Και ενώ η Νέα Δημοκρατία εμφανίζεται πάρα πολύ ευαίσθητη βλέποντας το θέμα της μη φορολόγησης του πριμ των Ολυμπιονικών, δεν είχε δώσει το πριμ στους Ολυμπιονίκες ούτε στον Πύρρο Δήμα ούτε στην κυρία Πατουλίδου. Το σπίτι της κ. Πατουλίδου εκτίσθη, από εμάς, ενώ ετάχθη από την κ. Μπακογιάννη, το πριμ του κ. Δήμα πενήντα εκατομμύρια (50.000.000) δραχμές εδόθη από εμάς, ενώ είχε πάλι ταχθεί από τη Νέα Δημοκρατία. 

Να είσθε ευαίσθητοι, λοιπόν, και στο θέμα της φορολόγησης, όπως είσθε τώρα, αλλά και στο θέμα το να δίνετε τα πριμ στους Ολυμπιονίκες την ώρα που τα παίρνουν. 

'Οσον αφορά τη δεύτερη τροπολογία, σας είχα πει και την άλλη φορά, ότι οποιαδήποτε λέξη "ολυμπιακό", δεν πρέπει να μπαίνει εύκολα σε τίτλους. Εγώ ήμουν αντίθετος από την αρχή και με το ολυμπιακό λαχείο. Αλλά αυτό το καινούργιο το τερατογενές ολυμπιακό βιντεολότο είναι ακόμα χειρότερο. Το "ολυμπιακό" είναι μια αίσθηση που δεν μπορούμε να το βάζουμε όπου νάναι. Θα πρέπει να το προστατεύουμε. Να βρείτε έναν άλλο τίτλο πιο εύηχο και να μη θίγει τόσο πολύ το ολυμπιακό ιδεώδες και να το εφαρμόσουμε. 

ΠΡΟΕΔΡΕΥΩΝ (Λουκάς Αποστολίδης): Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Κύριε Υπουργέ, με αυτές τις δύο τροπολογίες είναι πολύ πετυχημένος ο συνδυασμός. Η μια κάνει ένα μαγικό, με το ένα χέρι δίνει και με το άλλο παίρνει. Είσαστε καλοί στη χρήση αυτή και είναι φανερό ότι εμείς διαφωνούμε. 

Εμείς εκτιμούμε ότι όταν αποφασίζει κάποιος να επιβραβεύσει το νικητή, τον επιβραβεύει σταθερά, μόνιμα και χωρίς να φροντίζει να του τα παίρνει από την άλλη πλευρά. 

'Οσον αφορά τη δεύτερη τροπολογία, θα σας θυμίσω το ληστή με το ένα χέρι, ο οποίος φρόντιζε να ελαφρύνει τις τσέπες των νέων. Εδώ ήλθε ο ληστής με τα δύο χέρια, με τη μορφή του ολυμπιακού ΒΙΝΤΕΟΛΟΤΤΟ, το οποίο λέει θα δίνει τη δυνατότητα κέρδους μέσα από οθόνες. 

Εκτιμώ, λοιπόν, ότι εάν η Κυβέρνηση θέλει να συνδέσει τους Ολυμπιακούς Αγώνες με μία τέτοια διαδικασία, κάνει λάθος. Εμείς ξέρουμε ότι ο στόχος είναι να εξαγνίσουμε τους Ολυμπιακούς Αγώνες, να τους αποεμπορευματοποιήσουμε, να φροντίσουμε να δώσουμε ένα άλλο καινούριο μήνυμα. Φαίνεται ότι η Κυβέρνηση απέναντι στους δικούς της στόχους και στα δικά της λόγια υστερεί. 

Να πω και κάτι άλλο, κύριε Υπουργέ. Ακόμα και αυτά που προβλέπετε εδώ για λαχεία κλπ. έρχονται με καθυστέρηση μηνών, ετών. Εκτιμώ ότι η διαδικασία για να εισπράξουμε χρήματα είναι ούτως ή άλλως καθυστερημένη εδώ και δύο χρόνια. Αν θυμάστε καλά το είχαμε συζητήσει και στην επιτροπή. 

Πιστεύω, λοιπόν, ότι τελικά κάνει πολύ καλά η Νέα Δημοκρατία που δεν ψηφίζει αυτές τις διατάξεις και μάλιστα με ένα προεδρικό διάταγμα το οποίο ρυθμίζει τα πάντα. Αν είναι δυνατόν. Η Βουλή δεν ξέρει τίποτα γι'αυτό το συγκεκριμένο ΛΟΤΤΟ. 

ΠΡΟΕΔΡΕΥΩΝ (Λουκάς Αποστολίδης): Η κ. Φάνη Πετραλιά-Πάλλη έχει το λόγο. 

ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, η λέξη η οποία ταιριάζει γάντι και στις δύο τροπολογίες είναι η λέξη "προχειρότητα". Αποδεικνύεται για μία ακόμα φορά η προχειρότητα με την οποία νομοθετεί η Κυβέρνηση διαχρονικά. 

'Οσον αφορά την πρώτη τροπολογία που αναφέρεται στους Ολυμπιονίκες. θα πω και εγώ ότι δεν πρέπει να φορολογούνται καθόλου τα πριμ. Τι σημαίνει πριμ; Δεν είναι επίδομα αυτό που δίδεται στους Ολυμπιονίκες και το οποίο πρέπει να φορολογηθεί. 

ΠΡΟΕΔΡΕΥΩΝ (Λουκάς Αποστολίδης): Δεν έχουμε και πολλούς. Μακάρι να έχουμε πολλούς. 

ΦΑΝΗ ΠΕΤΡΑΛΙΑ-ΠΑΛΛΗ: Μάλιστα κύριε Πρόεδρε. 

Βεβαίως, κύριε Υπουργέ, τους δημιουργείτε και πρόβλημα, διότι ανεβαίνει η κλίμακα, ανεβαίνει ο συντελεστής. Τολμήστε και εδώ, κύριε Υπουργέ. Σας έχουμε πει πάρα πολλές φορές τη λέξη "τολμήστε". Λύστε τα θέματα. Θα έλθουμε πάλι μετά από χρόνια και θα συζητάμε λέγοντας ότι δεν τα είχαμε προβλέψει. Πάλι προχειρότητες. 

Το ίδιο ισχύει και με τη δεύτερη τροπολογία που αναφέρεται στο ΒΙΝΤΕΟΛΟΤΤΟ. Τώρα μπήκε και το ΒΙΝΤΕΟΛΟΤΤΟ στη ζωή μας. Δεν μας έφθαναν όλα τα άλλα, από αύριο θα πρέπει να ασχολούμεθα και με το ΒΙΝΤΕΟΛΟΤΤΟ. Τι το θέλετε το ΒΙΝΤΕΟΛΟΤΤΟ; Εξηγείστε μας. Γιατί δεν το είχατε προβλέψει ένα χρόνο πριν. 

Να σας θυμίσω, κύριε Υπουργέ, ότι η τροπολογία που αφορούσε το ολυμπιακό λαχείο είχει έλθει εδώ στις μία παρά δέκα τη νύχτα, αφού είχε τελειώσει όλη η συζήτηση για το νομοσχέδιο που αφορούσε τους Ολυμπιακούς Αγώνες του 2004 και την έφερε με υπογραφή του Νάσου Αλευρά ο κ. Βενιζέλος. Πέρασε πάλι έτσι, χωρίς να γνωρίζουμε περί τίνος πρόκειται. Πέρασε από τότε τόσος καιρός και δεν μπορέσατε να το ενεργοποιήσετε. Τι είναι αυτό το ΒΙΝΤΕΟΛΟΤΤΟ; Δεν μας δώσατε εξηγήσεις. Μάλιστα δεν ξέρετε και εσείς περί τίνος πρόκειται. Είναι σίγουρο ότι δεν ξέρετε. 

Τα λέγω αυτά για να μην έχουμε πάλι τα ίδια. Δηλαδή να νομιμοποιήσουμε με δική μας ψήφο ό,τι γίνεται στον παράνομο τζόγο. Και ξέρετε πάρα πολύ καλά τι γίνεται, κύριε Υπουργέ. Αποσύρετε την τροπολογία για το ΒΙΝΤΕΟΛΟΤΤΟ. Εξηγείστε μας τεχνικά τι είναι αυτό για να μπορέσουμε να το καταλάβουμε. Μας καλέσατε να συναντηθούμε με το γενικό γραμματέα. Να συναντηθούμε, λοιπόν, και να μας εξηγήσετε περί τίνος πρόκειται. Και σε ένα άλλο νομοσχέδιο -πληροφορούμε ότι έρχεται ένα νομοσχέδιο σκούπα για το 2004 του Υπουργείου Πολιτισμού- να βάλετε και αυτό μέσα, αλλά όμως προηγουμένως να ξέρουμε περί τίνος πρόκειται. Να μας κάνετε κάποια παρουσίαση. 

ΠΡΟΕΔΡΕΥΩΝ (Λουκάς Αποστολίδης): 'Εχουμε τα μεγάλα καζίνο και χρηματιστήρια, αλλά έχουμε και τα μικρά. 

Ο κ. Ζαφειρόπουλος έχει το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, όταν νομοθετούμε πρέπει να έχουμε συνείδηση της συνέχειας του νομοθετικού έργου. Το Ολυμπιακό Λαχείο δεν έπεσε ως κεραυνός απόψε το βράδυ, στην αίθουσα αυτή, ούτε όταν συζητήσαμε για την οργάνωση των Ολυμπιακών Αγώνων του 2004. Την άνοιξη του 1996 και στη συνέχεια τον Αύγουστο του 1996 με το ν. 2433, στο άρθρο 4 θεσπίστηκε το Ολυμπιακό Λαχείο για την ενίσχυση των σκοπών του πολιτισμού, του αθλητισμού και της ανάληψης και διοργάνωσης διεθνών αθλητικών διοργανώσεων, καθώς και των Ολυμπιακών Αγώνων του 2004. Και επί τρία χρόνια ο ΟΠΑΠ ερευνά τη μεθοδολογία και τους τρόπους οργάνωσης αυτού του λαχείου, με απόλυτα επιστημονικό και τεχνικά κατοχυρωμένο και καθιερωμένο τρόπο. 

Tι συνέβη; 'Οταν συζητήσαμε στη Βουλή το ν. 2598 για την οργάνωση των Ολυμπιακών Αγώνων παρέστη η ανάγκη, απλά και μόνο, να συμπληρωθεί η πρόβλεψη ότι το θεσπιζόμενο με το ν. 2433 Ολυμπιακό Λαχείο μπορεί να οργανωθεί και με ηλεκτρονική ή ηλεκτρομηχανολογική μορφή. Κι αυτό ακριβώς για να καλύψει τεχνικά τους όρους και τις προϋποθέσεις οργάνωσης του νέου αυτού λαχείου, αυτού του παιχνιδιού. Και έρχεται αυτή η τροπολογία, αντικαθιστώντας τα δύο αυτά άρθρα των νόμων που μνημόνευσα που ήταν γενικά, διότι δεν είχε προκύψει από την έρευνα η κατά ακριβολογία τεχνική, θα έλεγα, προσέγγιση του νόμου προς την πραγματικότητα, να αποκαταστήσει τα πράγματα και να πει ότι "διεξάγεται μέσω μηχανημάτων με οθόνη". Απλό. Και επίσης να προσδιορίσει τους σκοπούς που στους προηγούμενους νόμους ήταν γενικοί, αλλά η Κυβέρνηση είχε δεσμευθεί και στη συζήτηση στην Επιτροπή Μορφωτικών Υποθέσεων και στη Βουλή να τους προσδιορίσει. Και τους προσδιορίζει με προεδρικό διάταγμα. Και άπαντες γνωρίζουν ότι πρώτη επιδίωξη είναι να διατεθούν στα επόμενα τέσσερα χρόνια εβδομήντα δισεκατομμύρια (70.000.000.000) για την οργάνωση των Ολυμπιακών Αγώνων του 2004 με ετήσιες δόσεις δεκαπέντε δισεκατομμυρίων (15.000.000.000) που θα θα πάρει η Επιτροπή Οργάνωσης από τον ΟΠΑΠ. Είναι, λοιπόν, πολύ απλά όλα. 

Τελειώνοντας, θέλω να σημειώσω ότι οι όποιες ενστάσεις για τη χρηματοδότηση της ανάπτυξης της Αρχαίας Ολυμπίας θα έπρεπε να υποχωρούν στην Αίθουσα αυτή, μπροστά στο μεγάλο έργο που απ' αυτά τα κέρδη, έστω και από κέρδη από παιχνίδι με οθόνη το ΒΙΝΤΕΟΛΟΤΤΟ, θα αφιερωθούν για την ανάπτυξη της Αρχαίας Ολυμπίας, που αυτή σήμερα μας βγάζει στο προσκήνιο της Οικουμένης τον Ελληνισμό και με τους Ολυμπιακούς Αγώνες που αυτή δημιούργησε μπαίνουμε στην τρίτη χιλιετία. Και να σταματήσουν οι υποκρισίες! 

(Χειροκροτήματα) 

ΠΡΟΕΔΡΕΥΩΝ (Λουκάς Αποστολίδης): Είσθε όλοι προσηλωμένοι προς την ολυμπιακή ιδέα. Βλέπω, κύριε Δημαρά, εσείς με πάθος! 

Ο κ. Σπυριούνης έχει το λόγο. Και να ολοκληρώσουμε τη συζήτηση επί των τροπολογιών. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, σε ό,τι αφορά την πρώτη, τους Ολυμπιονίκες. 'Εχουμε ειδικούς λόγους οι 'Ελληνες, η πολιτεία, να διαμορφώσουμε μία φορολογική συνείδηση. Να εμπεδωθεί δηλαδή μία βασική αρχή, θεμελιώδης υποχρέωση όπως αναφέρεται, στο άρθρο 4 στην παράγραφο 5 του Συντάγματός μας για όλους τους 'Ελληνες, η υποχρέωση να συμβάλουν στα δημόσια βάρη, ανάλογα με τις δυνατότητές τους. Αυτό πρέπει να γίνει συνείδηση. Στο πνεύμα αυτό ήταν ενταγμένη και η παρελθούσα προσπάθεια της Κυβέρνησης για κατάργηση των προκλητικών φοροαπαλλαγών. 

Είναι, λοιπόν, η υπόθεση αυτή και συμβολική αν θέλετε. Γιατί η πολιτεία αυξάνει αν θέλει να δώσει εκατό δραχμές (100) καθαρές, δίνει εκατόν δεκαπέντε (115) και κρατά τις δεκαπέντε (15) σαν συμβολική συμμετοχή, υποχρέωση στην υπόθεση αυτή, τη μεγάλη της φορολογικής συνείδησης των Ελλήνων. Ψηφίζω επομένως με αυτό το πνεύμα τη σχετική τροπολογία. 

Για τη δεύτερη τροπολογία δεν είναι τωρινό το θέμα. Θα συμφωνήσω απολύτως με τον κ. Ζαφειρόπουλο. Και ο ν. 2533/96 και ο ν. 2598/98 προέβλεπαν αυτήν τη διαδικασία. 'Ερχεται για τους λόγους που εξηγεί, η εισηγητική έκθεση, να αλλάξει κυρίως την επωνυμία, να φύγει η λέξη λαχείο. Πληροί βασικότατους σκοπούς και θέλω να παρακαλέσω τον κύριο Υπουργό να προσθέσει στην παράγραφο γ' της διάθεσης και της κατανομής των κονδυλίων, εκεί που λέει και για ενίσχυση της Γενικής Γραμματείας Αθλητισμού, προς ανάπτυξη κλπ., να προσθέσετε "και των πόρων του Υπουργείου Εθνικής 'Αμυνας για την ανάπτυξη αθλητισμού στο εσωτερικό των Ενόπλων Δυνάμεων". Ψηφίζω την τροπολογία. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Σπυριούνη. 

Το λόγο για ένα λεπτό τον έχει ο κ. Κουρουμπλής και στη συνέχεια ο κ. Δημαράς. Μετά το λόγο θα πάρει ο κύριος Υπουργός για να τελειώσουμε. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, συμφωνώ και εγώ με το σκεπτικό του προλαλήσαντα συναδέλφου κ. Σπυριούνη, διότι υπάρχει μία βασική αρχή... 

ΠΡΟΕΔΡΕΥΩΝ (Λουκάς Αποστολίδης): Και κατά προέκταση και του "Ολυμπιονίκη" κ. Ζαφειρόπουλου. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: ... την οποία πρέπει να εμπεδώσουμε σ' ό,τι αφορά τη φορολογική συνείδηση. Και βεβαίως εφόσον η Κυβέρνηση θέλει να δώσει τα χρήματα αυτά, μπορεί να αυξήσει το συγκεκριμένο ποσό, ώστε να μην υπάρχουν αυτές οι αποκλίσεις και εξαιρέσεις που σιγά-σιγά διευρύνονται και δημιουργούν άδικες μεταχειρίσεις μεταξύ των πολιτών. 

Εκείνο, όμως, που είναι εκπληκτικό, κύριε Πρόεδρε, είναι η έλλειψη μνήμης από τη μεριά της Αξιωματικής Αντιπολίτευσης, η οποία δεν έδωσε ποτέ τέτοιου είδους επιδοτήσεις και ως εκ τούτου έρχεται σήμερα... 

(Θόρυβος από την πτέρυγα της Νέας Δημοκρατίας) 

Τέλος πάντων, πριμ θέλετε, επιδότηση θέλετε, βράβευση θέλετε, όπως θέλετε πείτε το. Ωστόσο δεν είχατε μία ανάλογη συμπεριφορά και ευαισθησία με εκείνη που δείχνει σήμερα η Κυβέρνηση. Και έρχεσθε και τοποθετήστε και αρνείστε να ψηφίσετε την τροπολογία. Νομίζω ότι μία τέτοια συμπεριφορά τρώσκει για άλλη μία φορά την αξιοπιστία σας, αγαπητοί κύριοι συνάδελφοι. 

Σας ευχαριστώ. 

ΦΑΝΗ ΠΕΤΡΑΛΙΑ-ΠΑΛΛΗ: Δεν τα ξέρετε καλά, κύριε συνάδελφε. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, το ολυμπιακό πνεύμα πρέπει να μας ενώνει και να μην μας διαιρεί. 

ΦΑΝΗ ΠΕΤΡΑΛΙΑ-ΠΑΛΛΗ: Δεν μπορεί να ακούγονται ανακρίβειες. 

ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, θα ήθελα το λόγο για ένα λεπτό. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε... 

ΠΡΟΕΔΡΕΥΩΝ (Λουκάς Αποστολίδης): Συγγνώμη, κύριε Υπουργέ. 

Κύριε Μεϊμαράκη, θα δώσω το λόγο για ένα λεπτό στον κ. Δημαρά, αμέσως μετά θα μιλήσετε εσείς και στη συνέχεια θα δώσω το λόγο στον κύριο Υπουργό. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, αν είχα μιλήσει θα είχαν προστατευθεί πολλοί συνάδελφοι. 

ΦΑΝΗ ΠΕΤΡΑΛΙΑ-ΠΑΛΛΗ: Ε, βέβαια. Δεν μπορεί να ακούγονται τέτοιες ανακρίβειες. 

ΠΡΟΕΔΡΕΥΩΝ (Λουκάς Αποστολίδης): Ο κ. Δημαράς έχει το λόγο. 

Εγώ σας είπα. Το ολυμπιακό πνεύμα και ο αθλητισμός πρέπει να μας ενώνει και όχι να μας χωρίζει. 

Ορίστε, κύριε Δημαρά. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, είμαι απολύτως βέβαιος πως καταλάβατε και εσείς και όλοι οι συνάδελφοι εδώ ότι τα χειροκροτήματα που ακούστηκαν όταν τελείωσε την παρέμβασή του ο κ. Ζαφειρόπουλος δεν ήταν όλα υπέρ των απόψεών του, αλλά κάποια εξ αυτών ήταν επιτιμητικά. Πρώτον. 

Δεύτερον, ετέθη ένα ερώτημα με τη μεγαλύτερη σαφήνεια που θα μπορούσε να τεθεί. Η κ. Πετραλιά είπε: Τι είναι αυτό το "ΟΛΥΜΠΙΑΚΟ ΒΙΝΤΕΟΛΟΤΤΟ"; Πώς παίζεται; Τι γίνεται; Σε ποιον ανατίθεται η δουλειά; Είναι κρατική η παρέμβαση; Είναι ανάθεση σε ιδιώτη; Βάζουμε το παιχνίδι μέσα στις οικογένειες μέσω των τηλεοράσεων στα παιδιά μας; Είναι συνέχεια της ψηφιακής τηλεόρασης που ψήφισε πριν από αρκετό καιρό η Βουλή των Ελλήνων και εμείς, όλοι οι άλλοι, διαφωνούσαμε, γιατί δεν ξέραμε περί τίνος ακριβώς πρόκειται; 

Πρέπει να σας πω αγαπητοί κύριοι συνάδελφοι, στο λίγο αυτό χρόνο ότι ο τζόγος πια είτε κρατικός είναι είτε ιδιωτικός, εισβάλλει μέσω των τηλεοπτικών συσκευών στα σπίτια μας. Και το πρόβλημα δεν είναι πώς θα προστατευτούμε εμείς που έχουμε ή δεν έχουμε συνείδηση στο να απέχουμε από το τζόγο, αλλά πώς θα προστατευθούν οι νεοέλληνες, τα νέα παιδιά. Εάν περάσει αυτό το παιχνίδι μέσω των τηλεοπτικών συσκευών στα σπίτια μας, τότε, λοιπόν, δεν θα μιλάμε για Ολυμπιακούς Αγώνες, αλλά για αγώνες ολυμπιακούς του τζόγου. 

ΠΡΟΕΔΡΕΥΩΝ (Λουκάς Αποστολίδης): Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, αναγκάζομαι να ζητήσω το λόγο για να διευκρινίσω κάτι το οποίο προηγουμένως ελέχθη. Και επειδή εδώ είναι Βουλή και υπάρχουν Πρακτικά θα πρέπει να γνωρίζει το ελληνικό Κοινοβούλιο ότι μέχρι το 1990, που την ευθύνη της κυβέρνησης την είχε και το ΠΑΣΟΚ, δεν υπήρχε ούτε μία ευεργετική διάταξη για τους Ολυμπιονίκες. Οι ευεργετικές διατάξεις ετέθησαν το 1993 όπου δεν ήταν κάτι σαν παροχή προς τους Ολυμπιονίκες, αλλά ήταν μία τιμητική αναγνώριση όπου πράγματι μπόρεσαν να πάρουν ατελώς αυτοκίνητο, όπου είχαν άδεια για πρακτορείο ΠΡΟΠΟ, όπου εν πάση περιπτώσει έγιναν αξιωματικοί του Ελληνικού Στρατού και πάει λέγοντας. Δεν είναι ανάγκη να τα αναφέρω όλα αυτά. 

Κύριε Πρόεδρε, προς αποκατάσταση όμως της αληθείας, πρέπει να σας πω ότι και τα πριμ από εμάς θεσπίστηκαν και ότι -οι Ολυμπιακοί αγώνες όλοι γνωρίζουν ότι έγιναν το 1992- οι πρώτες δόσεις εδόθησαν το 1993 από την Κυβέρνησή μας. Στην συνέχεια η κυβέρνηση μας έπεσε, ήρθε η επόμενη κυβέρνηση και ολοκλήρωσε την υποχρέωση της πολιτείας. Αυτά τα οποία έδωσε, λοιπόν, η Κυβέρνηση του ΠΑΣΟΚ ήταν η δεύτερη δόση. 

'Οσον αφορά τώρα την ευαισθησία μας, τ' αναφέρω απλώς για να τη φρεσκάρουμε στη μνήμη του Κοινοβουλίου και του ελληνικού λαού και σ' αντιδιαστολή αυτών που είπε ο κ. Κουρουμπλής. 

ΠΡΟΕΔΡΕΥΩΝ (Λουκάς Αποστολίδης): Πάντως, κύριοι συνάδελφοι, πριν δώσω το λόγο στον κύριο Υπουργό, θα ήθελα να πω -και τουλάχιστον αυτό είναι πασιφανές μέσα σε αυτήν την Αίθουσα- ότι το θέμα των Ολυμπιακών Αγώνων, αλλά και των Ολυμπιονικών, όχι απλά ενώνει το Κοινοβούλιο, αλλά ενώνει ολόκληρο τον ελληνικό λαό. Και ειλικρινά, δεν το είπα χαριτολογώντας ότι θα πρέπει να μας ενώνουν τέτοια πράγματα. Μακάρι να έχουμε Ολυμπιονίκες! Και ας είμαστε και λίγο παραπάνω απλόχειρες απέναντι σε αυτούς τους ανθρώπους, που φέρνουν τη σημαία αυτού του τόπου πιο ψηλά. 

ΙΩΑΝΝΗΣ ΔΗΜΑΡΑΣ: Δεν διαφωνούμε σ' αυτό, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ έχετε το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, αναγνωρίζω ότι θα έπρεπε να έχω μιλήσει πρώτος, να δώσω τις αναγκαίες διευκρινίσεις, για να μη δημιουργηθεί αυτή η συζήτηση η οποία -όπως θα αποδείξω- δεν στηρίζεται σε πραγματικά περιστατικά, αλλά σε υποθέσεις. 

Το 1996, πριν φύγουν οι αθλητές μας για την Ατλάντα, η Ελληνική Ολυμπιακή Επιτροπή για πρώτη φορά έκανε μια πρόταση στο Υπουργείο σχετικά με το ύψος των επιβραβεύσεων ανά επιτυχία. Αυτή η πρόταση έγινε δεκτή από το Υπουργείο και δημοσιεύτηκε. 

'Οταν επέστρεψαν οι Ολυμπιονίκες μας με τις δάφνες, εδόθη το πριμ όπως είχαμε δεσμευθεί πριν φύγουν. 

Μετά την απόδοση των επιβραβεύσεων των οικονομικών, το Υπουργείο Εθνικής Οικονομίας και Οικονομικών απαίτησε φορολόγηση, γιατί αυτή η νομοθεσία ίσχυε. Ο ΟΠΑΠ κατέβαλε τότε, για λογαριασμό των αθλητών, το 15% το οποίο εμφανίζεται σήμερα εδώ. 

Οι αθλητές μας δηλαδή πήραν το σύνολο του πριμ που είχε δεσμευτεί η Κυβέρνηση. 

Την φορολογία τους την πλήρωσε ο ΟΠΑΠ. 

Μετά από αυτό το γεγονός, το 1997 με το ν. 2459, άρθρο 10 παράγραφος 8, καθορίστηκε ο τρόπος φορολόγησης γενικά των αθλητών είτε είναι ποδοσφαιριστές είτε είναι αθλητές που παίρνουν επιβραβεύσεις είτε είναι επαγγελματίες είτε είναι ερασιτέχνες, όταν έχουν οικονομικές επιβραβεύσεις ή αποδοχές. 'Ομως ο νόμος αυτός ρύθμιζε τις σχέσεις για το μέλλον. Και έτσι, έμειναν σε εκκρεμότητα τα πριμ για τους Ολυμπιονίκες της Ατλάντα. Και αυτό ακριβώς ρυθμίζει αυτός ο νόμος. 

Γιατί συνέβη το εξής καταπληκτικό: Μετά ακριβώς από τη φορολόγηση με το 15%, η εφορία θεώρησε ως εισόδημα και άρχισε να βάζει και καινούριες φορολογίες στους αθλητές. 

Με αυτήν τη ρύθμιση, λοιπόν, που νομίζω ότι έχει την ομόφωνη αποδοχή της Βουλής, τελειώνει αυτή η προσπάθεια της εφορίας να φορολογήσει περαιτέρω τους Ολυμπιονίκες της Ατλάντα. 

ΓΕΩΡΓΙΟΣ ΛΙΑΝΗΣ: Το 15%... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Εχει καταβληθεί το 15%. Και έχει καταβληθεί από τον ΟΠΑΠ, όχι από τους Ολυμπιονίκες. 

Και βέβαια μένει για μελλοντικές επιβραβεύσεις για όλους τους αθλητές. 

Οι αθλητές ήταν ικανοποιημένοι όταν ετέθη ο τρόπος φορολόγησης με το ν. 2459/1997. 

'Οσον αφορά τώρα την τροπολογία η οποία έρχεται, για να αντικαταστήσει κυρίως την ονομασία του Ολυμπιακού Λαχείου, συνέβη το εξής. Και θα παραδώσω και για να κατατεθεί στα Πρακτικά και για τη χρήση από όλους τους συναδέλφους το σχέδιο προεδρικού διατάγματος για το Ολυμπιακό Λαχείο, το οποίο είναι ταυτόχρονα και το σχέδιο προεδρικού διατάγματος για το ολυμπιακό ΒΙΝΤΕΟ-ΛΟΤΤΟ. Το υπέγραψαν οι Υπουργοί και πήγε για επεξεργασία στο Συμβούλιο της Επικρατείας. 

(Στο σημείο αυτό ο Υφυπουργός Πολιτισμού κ. Ανδρέας Φούρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Και το Συμβούλιο της Επικρατείας, ενώ δέχθηκε ως νόμιμες τις λοιπές ρυθμίσεις, είπε το εξής απλό: Το λαχείο είναι ταυτισμένο στην κοινή γνώμη με παράσταση επί χάρτου και γι' αυτό, βρέστε άλλη ονομασία. 

Τι συμβαίνει; Και από την κυβερνητική επιτροπή πέρασε το θέμα και δημόσια έχει γίνει γνωστό ότι ο ΟΠΑΠ ως διαχειριστής του παιχνιδιού, θα οργανώσει στην Ελλάδα το Ολυμπιακό ΒΙΝΤΕΟ-ΛΟΤΤΟ με τα πρότυπα που παίζεται σε χώρες, οι οποίες δεν είναι και ιδιαίτερα εθισμένες στον τζόγο, όπως λέτε, όπως είναι η Φιλανδία, η Σουηδία κλπ. Αυτά είναι τα πρότυπα. 

Είναι παιχνίδια video games, τα οποία παίζονται με οθόνη και τα οποία ανάλογα με το παιχνίδι δίνουν έμφαση στις γνώσεις, στη δεξιοτεχνία, στην τύχη ή σε συνδυασμό αυτών των τριών γεγονότων. Και προφανώς, για να προσελκύουν παίκτες, έχουν και κέρδος. Αποκλείονται, το δηλώνω κατηγορηματικά, οι κουλοχέρηδες. Εδώ να κάνω μία παρένθεση. 

Υπάρχει μία συνολική και συλλογική υποκρισία. Η χώρα έχει -και πολλές φορές επιχειρείται να ελέγθουν αυτά τα συστήματα- τουλάχιστον δεκαπέντε χιλιάδες μαγαζιά, με τουλάχιστον εκατόν πενήντα χιλιάδες μηχανήματα, τα οποία αποδοκιμάζουμε όταν έρχεται καποία ρύθμιση, αλλά στην καθημερινή μας ζωή τα αποδεχόμαστε. Πολλά από αυτά χαρακτηρίζονται ως τεχνικά. Πολλοί γνωρίζουν τη διαδικασία με την οποία ένα τεχνικό παιχνίδι μετατρέπεται σε ηλεκτρονικό και πως αυτομάτως ένα ηλεκτρονικό μετατρέπεται σε τεχνικό. Εγώ δεν θέλω να κάνω μία ανάλυση εδώ. Θα παρακαλούσα όμως πριν οριστικοποιήσετε τη θέση σας για καταψήφιση της σχετικής διάταξης -και επειδή εγκαλούμεθα ταυτόχρονα ότι καθυστερούμε να βάλουμε στην ημερήσια διάταξη και στη ζωή το ολυμπιακό λαχείο και επειδή οι μελέτες του ΟΠΑΠ κατέληξαν ότι τόσο τα λαχεία σε χάρτινη απεικόνιση όσο και τα λαχεία σε αριθμολαχεία δεν πρόκειται να αποδώσουν τίποτα και επειδή χρειαζόμαστε πόρους για όλους τους σκοπούς που περιγράφει η συγκεκριμένη διάταξη- να επανεξετάσετε τη στάση σας και να ψηφίσετε τη συγκεκριμένη διάταξη, για να είμαστε μαζί στην πορεία, στην πορεία που διασφαλίζει πόρους για να έχει ο ελληνικός αθλητισμός όχι μόνο παρόν αλλά και μέλλον. 

ΠΡΟΕΔΡΕΥΩΝ (Λουκάς Αποστολίδης): Ολοκληρώθηκε η συζήτηση επί των τροπολογιών 2730/157 και 2741/158. 

Ερωτάται το Σώμα: Γίνεται δεκτή η τροπολογία με γενικό αριθμό 2730 και ειδικό 157, σχετικά με τη φορολόγηση του πριμ ολυμπιονικών; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 2730 και ειδικό 157, έγινε δεκτή κατά πλειοψηφία. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, με μία επιφύλαξη, της εντάξεως στις συγκεκριμένες παραγράφους, άρθρων, για να μην αυξήσουμε... 

ΠΡΟΕΔΡΕΥΩΝ (Λουκάς Αποστολίδης): Αυτό είναι στο σύνολο κύριε Υπουργέ. Δεν υπάρχει θέμα, θα τα πούμε στο σύνολο. 

Ερωτάται το Σώμα: Γίνεται δεκτή η τροπολογία με γενικό αριθμό 2741 και ειδικό 158 σχετικά με το ολυμπιακό λαχείο, με τις τροποποιήσεις που έκανε ο κύριος Υπουργός; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς, η τροπολογία με γενικό αριθμό 2741 και ειδικό 158 έγινε δεκτή όπως τροποποιήθηκε από τον κύριο Υπουργό κατά πλειοψηφία. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Για την ιστορία, κύριε Πρόεδρε, θα παρακαλούσα... 

ΠΡΟΕΔΡΕΥΩΝ (Λουκάς Αποστολίδης): Δεν γίνεται κύριε Υπουργέ, ψηφίστηκε. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Μετά την ψήφιση θέλω. 

ΠΡΟΕΔΡΕΥΩΝ (Λουκάς Αποστολίδης): Μετά την ψήφιση. Τώρα που θα μπούμε στην άλλη τροπολογία αν θέλετε κάτι να πείτε, πολύ ευχαρίστως. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα ήθελα να ευχαριστήσω τη Βουλή για τη συζήτηση, γιατί τελείωσα εγώ... 

ΠΡΟΕΔΡΕΥΩΝ (Λουκάς Αποστολίδης): Είναι και οι τροπολογίες των Βουλευτών. 

ΑΝΔΡΙΑΝΗ ΛΟΥΛΕ: 'Εχουμε και μεις τροπολογίες. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, είναι και η τροπολογία του Υπουργού. 'Οσοι συνάδελφοι έχουν εμπρόθεσμες τροπολογίες θα καθήσουμε εδώ μέχρι το πρωί να τις συζητήσουμε. 

Εισερχόμαστε στη συζήτηση της τροπολογίας με γενικό αριθμό 2751 και ειδικό 159, σχετικά με τη διαδικασία πρόσληψης των εγγεγραμμένων στους πίνακες διοριστέων εκπαιδευτικών, παράταση της ισχύος πίνακα επιτυχόντων καθηγητών μουσικής, παράταση της θητείας του Δ.Σ. του Κέντρου Ελληνικής Γλώσσας. 

Ο κύριος Υπουργός έχει να κάνει κάποιες παρατηρήσεις επί της τροπολογίας, για να δώσω το λόγο στους συναδέλφους; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ξεκινήστε με τους συναδέλφους. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσερτικίδης έχει το λόγο. 

ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, με την τροπολογία που κατέθεσε σήμερα το Υπουργείο Παιδείας λύνεται ένα δίκαιο και πάγιο αίτημα των αναπληρωτών καθηγητών, οι οποίοι απέκτησαν και διδακτική και εργασιακή εμπειρία και πιστεύω ότι πρέπει να αποκατασταθούν. 

'Ερχεται, λοιπόν, σήμερα η Κυβέρνηση να υλοποιήσει τις υποσχέσεις και τις δεσμεύσεις της στο θέμα των αναπληρωτών και ωρομισθίων καθηγητών. 

ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ήρθε ένα νομοσχέδιο την τελευταία στιγμή που αν δεν έκανε αναφορά ο κ. Κουρουμπλής δεν θα είχε έρθει στα χέρια μου. Το ζήτησα, λοιπόν, πριν από μία ώρα που αναφέρθηκε σε αυτό ο συνάδελφος. 

Θεωρώ ότι για ένα τέτοιο νομοσχέδιο θα έπρεπε τουλάχιστον να ξέρουμε τι λένε οι εκπαιδευτικοί, τι λέει η ΕΛΜΕ... 

ΠΡΟΕΔΡΕΥΩΝ (Λουκάς Αποστολίδης): Δεν είναι προς το καλό τους; 

ΝΙΚΟΛΑΟΣ ΓΚΑΤΖΗΣ: Δεν ξέρω αν είναι προς το καλό τους, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Παράταση δίνει στις διαδικασίες. 

ΝΙΚΟΛΑΟΣ ΓΚΑΤΖΗΣ: 'Ακουσα τον κύριο συνάδελφο που είπε ότι γίνεται διορισμός μονίμων. 

ΠΑΝΤΕΛΗΣ ΤΣΕΡΤΙΚΙΔΗΣ: Ωρομισθίων. 

ΝΙΚΟΛΑΟΣ ΓΚΑΤΖΗΣ: Εγώ θα επιφυλαχθώ και δεν θα το ψηφίσω, αν δεν έχω ορισμένες πληροφορίες. 

ΠΡΟΕΔΡΕΥΩΝ (Λουκάς Αποστολίδης): Θα δώσω το λόγο στον κύριο Υπουργό, γιατί είναι καλό να ξέρει το Σώμα τι ψηφίζουμε. 

ΝΙΚΟΛΑΟΣ ΓΚΑΤΖΗΣ: Είναι αναγκαίο. 

ΠΡΟΕΔΡΕΥΩΝ (Λουκάς Αποστολίδης): Φαίνεται ότι είναι προς το θετικότερον, προς το συμφέρον των καθηγητών. Να μας εξηγήσει ο κύριος Υπουργός. 

Το λόγο έχει ο κύριος Υπουργός. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 

Η τροπολογία αυτή κατατίθεται σήμερα μετά από μία μακρά περίοδο συζητήσεων, μετά από μία εξάντληση και του κοινωνικού και του πολιτικού διαλόγου. Η τροπολογία αυτή στηρίζεται πάνω σε στατιστικά στοιχεία τα οποία προέκυψαν από την προσφορά αυτών των στοιχείων εκ μέρους των αναπληρωτών και ωρομισθίων της χώρας. 

Υπενθυμίζω ότι σύμφωνα με το ν.2525/97 καταργήθηκε η περιβόητη επετηρίδα, καθιερώθηκε μία πενταετής μεταβατική περίοδος κατά την οποία οι διορισμοί των εκπαιδευτικών θα γίνονται εν μέρει από την επετηρίδα και εν μέρει από το διαγωνισμό, με μία ποσοστιαία ρύθμιση αποκλιμακούμενη στην πρώτη περίπτωση και κλιμακούμενη στη δεύτερη περίπτωση και ότι στο νόμο εκείνο έγινε και μία ευνοϊκή ρύθμιση σχετικά με τους αναπληρωτές και τους ωρομισθίους, οι οποίοι θα λάμβαναν μέρος στο διαγωνισμό προκειμένου η πολιτεία να δείξει την κοινωνική της ευαισθησία απέναντι σε εργαζόμενους στη δημόσια εκπαίδευση, που από την πρώτη στιγμή έδειξαν συνειδητά ότι θέλουν να είναι εκπαιδευτικοί λειτουργοί της χώρας. 

Στη συνέχεια επειδή το 1997 η Κυβέρνηση στα πλαίσια της εκπαιδευτικής μεταρρύθμισης με τη δημιουργία και λειτουργικών θέσεων μέσα στο νέο εκπαιδευτικό περιβάλλον δημιουργείται, προχωρεί σε μαζικούς διορισμούς, όχι υπήκουσα σε ένα συνδικαλιστικό αίτημα, αλλά ακριβώς για να καλύψει τις ανάγκες της εκπαιδευτικής μεταρρύθμισης, ζητήσαμε από τους αναπληρωτές να μας δώσουν μία προθεσμία προκειμένου να εξετάσουμε πόσοι θα είναι εκείνοι που θα απομείνουν από τους διορισμούς του 1997, από τους διορισμούς του 1998, για να γίνει μία τελική ρύθμιση για ένα μικρό υπόλοιπο... 

ΠΡΟΕΔΡΕΥΩΝ (Λουκάς Αποστολίδης): Για να καλύψετε τους πάντες. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ούτως ώστε να είναι ανεκτή η ρύθμιση και για νομικούς και για ουσιαστικούς λόγους. 

Πράγματι ενώ είχαμε κατ'αρχήν ως στόχο να ικανοποιήσουμε αυτό το αίτημα των αναπληρωτών και ωρομισθίων για μονιμοποίηση εφόσον είχαν δύο διδακτικά έτη τα οποία θα είχαν συμπληρώσει στις 23-9-1997, δηλαδή κατά την ημερομηνία ισχύος του νόμου της εκπαιδευτικής μεταρρύθμισης. Προσπαθήσαμε στη συνέχεια, στηριζόμενοι και στα στοιχεία που συγκεντρώσαμε, να διευρύνουμε όσο μπορούσαμε περισσότερο αυτήν τη ρύθμιση, πάντοτε όμως με την πολιτική βούληση της πραγματικής υλοποίησής της, για να μη μείνει μία ρύθμιση-υπόσχεση που ο Υπουργός του μέλλοντος δεν θα μπορεί να υλοποιήσει. 

Μάλιστα, προχωρήσαμε ακόμη περισσότερο από το αρχικό αίτημα των ίδιων των αναπληρωτών και εξασφαλίσαμε πέρα από το διορισμό των αναπληρωτών και ωρομισθίων από το 2003 και μετά, να αντλούμε κάθε χρόνο, για κάθε σχολικό έτος, κατά προτεραιότητα, για τις προσλήψεις των αναπληρωτών ως αναπληρωτών και των ωρομισθίων ως ωρομισθίων απ' αυτόν τον πίνακα. Δηλαδή, μέχρι το 2003 που θα αρχίσει ο διορισμός για τη μονιμοποίησή τους και εφεξής από τον Υπουργό του 2003, με αυτήν τη δεσμευτική νομοθετική ρύθμιση όλοι οι αναπληρωτές αυτού του ειδικού πίνακα θα προηγούνται στους διορισμούς τους ως αναπληρωτές μέχρι τότε και μέχρι της πλήρους εξαντλήσεως αυτού του πίνακα. Δεν νομίζω να υπάρχει ιδανικότερη ρύθμιση. Συμπίπτει απόλυτα με τους στόχους τους και γι' αυτό ακριβώς ζητώ από τους Βουλευτές να ψηφιστεί αυτή η διάταξη. 

ΝΙΚΟΛΑΟΣ ΓΚΑΤΖΗΣ: Θα προηγούνται και στη μονιμοποίηση; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ο πίνακας αυτός είναι ενιαίος και προσωποπαγής. Για να ενταχθεί κάποιος αναπληρωτής και κάποιος ωρομίσθιος θα πρέπει να έχει συμπληρώσει δεκάξι μήνες προϋπηρεσίας διδακτικής σε δημόσια σχολεία της χώρας, με βάση την ημερομηνία της 30.6.98. Δηλαδή το Υπουργείο Παιδείας διηύρυνε τη ρύθμιση κατά τέσσερις μήνες προς τα κάτω από την εικοσάμηνη ουσιαστικά -διότι διετής αυτό σημαίνει- προϋπηρεσία στη δεκαεξάμηνη και την ημερομηνία από 23.9.97 τη μετέθεσε περίπου κατά ένα έτος και την πήγε στις 30.6.98. Πρακτικά τι σημαίνει αυτό; Σημαίνει ότι αναπληρωτής, ο οποίος είχε οκτώ έως δέκα μήνες κατά το χρόνο της ισχύος του ν. 2525/97, με αυτήν τη χρονική μετάθεση στις 30.6.98 συμπληρώνει το όριο για να ενταχθεί σ' αυτόν τον ενιαίο πίνακα. Απ' αυτόν τον ενιαίο πίνακα θα αντλούνται κατά προτεραιότητα οι ωρομίσθιοι κάθε σχολικού έτους. 

ΠΡΟΕΔΡΕΥΩΝ (Λουκάς Αποστολίδης): Κύριε Γκατζή, θέλετε να προσθέσετε κάτι; 

ΝΙΚΟΛΑΟΣ ΓΚΑΤΖΗΣ: Θεωρώ, κύριε Πρόεδρε, ότι το νομοσχέδιο έτσι όπως ήρθε εμένα τουλάχιστον με βρίσκει απροετοίμαστο, για να αποφανθώ στις παραγράφους. 

Ζητάω να αποσυρθεί και να έρθει εν ευθέτω χρόνω. Αφού το μελετήσουμε και αφού ακούσουμε τις απόψεις των εκπαιδευτικών, θα ψηφίσουμε. 

ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Είναι απαράδεκτος ο τρόπος, με τον οποίο κατατίθεται αυτή η τροπολογία για ένα θέμα τόσο σοβαρό, για ένα θέμα για το οποίο έχουμε μιλήσει πολλές φορές σ' αυτήν την Αίθουσα, έχουμε φέρει επίκαιρες ερωτήσεις, έχουμε κάνει ερωτήσεις απλές. 

Για άλλη μια φορά, λοιπόν, ο σχεδιασμός του Υπουργείου Παιδείας μας επιβεβαιώνει ότι κάνει πράγματα αποσπασματικά και πρόχειρα. Ο κ. Αρσένης κι ο κ. Ανθόπουλος έπρεπε να ενσωματώσουν αυτήν την τροπολογία, όπως είχαν πει στο νομοσχέδιο της ειδικής αγωγής. 'Ενα νομοσχέδιο, που επί σειρά μηνών, για να μην πω ετών, δεν έχει κατατεθεί. Αγνοείται η Επιτροπή Μορφωτικών Υποθέσεων συστηματικά.

Ο Πρόεδρος κ. Ζαφειρόπουλος, που είναι εδώ, μπορεί να σας διαβεβαιώσει ότι έχουμε να κάνουμε επιτροπή για θέματα παιδείας από τις 18 Δεκεμβρίου ενώ υπάρχει πλήθος προβλημάτων, όπως είναι το θέμα των ΤΕΕ, η δεκαεξάμηνη προϋπηρεσία αποφοίτων για εισαγωγή στα ΤΕΙ κλπ. 

Eίναι απαράδεκτο να έχουμε συνεδριάσει τέσσερις φορές στην επιτροπή, γι' αυτό το νομοσχέδιο και να μη φέρουν την τροπολογία στην επιτροπή, να μην τη φέρουν ούτε τρεις μέρες που συζητάγαμε στην Ολομέλεια και να τη φέρνουν μία ώρα μετά τα μεσάνυχτα, κάτι που το Υπουργείο Παιδείας βέβαια το πράττει κατ' επανάληψη. 'Ολα τα νομοσχέδια τα φέρνει μέσα στη νύχτα. Εν ριπή οφθαλμού τα περνάει. "Ψεκάστε, σκουπίστε, τελειώσατε!" Αυτό είναι απαράδεκτο χωρίς να ακούσουμε τους ενδιαφερόμενους φορείς. Δεν μας είπε ο κύριος Υπουργός αν οι αναπληρωτές είναι σύμφωνοι μ' αυτήν τη ρύθμιση που φέρνει. Εγώ του λέω πως σήμερα το βράδυ απ' όλην την Ελλαδα δεχόμαστε τηλεφωνήματα γι' αυτήν την ιστορία. Πιστεύουμε ότι πρέπει να πάει στην επιτροπή, να ακούσουμε τους φορείς και μετά να έρθει στην Ολομέλεια. 

Και βεβαίως είναι και αντισυνταγματικό γιατί στο άρθρο 74 τονίζεται πως μόνο τροπολογίες που αφορούν το συγκεκριμένο νομοσχέδιο μπορούν να έρχονται. Εδώ μιλάμε για football και μας φέρνουν την παιδεία. Αν είναι δυνατόν! 

ΠΡΟΕΔΡΕΥΩΝ (Λουκάς Αποστολίδης): Η κ. Μπενάκη έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Είμαι υποχρεωμένη να επαναλάβω ό,τι είπα, σ' αυτήν την Αίθουσα λίγες ώρες πριν, ενώ ήταν άλλος συνάδελφός σας στην έδρα. Αυτή η τροπολογία έρχεται την τελευταία στιγμή σε ένα άσχετο νομοσχέδιο, όταν έχω ζητήσει από τον Πρόεδρο της Βουλής από την περασμένη Τρίτη σ' αυτήν την Αίθουσα, επειδή εφημολογείτο ότι ερχόταν τροπολογία για τους αναπληρωτές, να ενημερωθούμε έγκαιρα, να κατατεθεί και να διανεμηθεί από την προηγούμενη εβδομάδα, ώστε όταν ερχόταν να είμαστε προετοιμασμένοι. 

Αυτή είναι μια απαράδεκτη μεταχείριση της Βουλής. Είναι μια απαράδεκτη μεταχείριση των Βουλευτών και συγχρόνως είναι -πρέπει να το πω- μια απαράδεκτη μεταχείριση ολόκληρης της κατηγορίας των αναπληρωτών καθηγητών. 

Είπε ο κύριος Υπουργός ότι έρχεται αυτή η τροπολογία μετά από εξάντληση διαλόγου. Εξάντληση διαλόγου ονομάζει την εξάντληση των αναπληρωτών καθηγητών ένα ολόκληρο χρόνο, αφού τους μεταχειρίστηκε όπως τους μεταχειρίστηκε με το ν. 2525 ο Υπουργός, αφού τους ανάγκασε να φθάσουν και στα έσχατα μέσα διαμαρτυρίας; Είδαμε τις σκηνές από την τηλεόραση. Αφού τους υπεχρέωσε να πηγαίνουν και να έρχονται ικέτες από το Υπουργείο Παιδείας για να αναζητούν μια ρύθμιση, αφού τους έκανε να εμφανίζονται απ' όλα τα εθνικά δίκτυα και να κτυπούν όλες τις πόρτες Βουλευτών και παραγόντων για να βρουν επιτέλους μια δίκαιη ρύθμιση του προβλήματός τους, τελικά έρχεται και βαφτίζει όλο αυτό το χρονικό διάστημα ο κύριος Υπουργός "εξάντληση διαλόγου". Αυτό βρίσκω ότι είναι μια ωμή ειρωνεία, κύριε Πρόεδρε. 

Το δεύτερο καταπληκτικό που μας είπε ο κύριος Υπουργός είναι, ότι έφεραν αυτήν την τροπολογία τώρα διότι μέχρι τώρα συνέλεγαν τα στοιχεία που τους προσέφεραν οι ενδιαφερόμενοι. Φανταστείτε κατάσταση Υπουργείου Παιδείας, κύριοι συνάδελφοι, που δεν ήξερε πόσοι αναπληρωτές, ποιοι αναπληρωτές και με ποια προϋπηρεσία υπηρετούν στα διάφορα σχολεία και για πόσα χρόνια, ώστε χρειάστηκε έναν ολόκληρο χρόνο για να μαζέψει τα στοιχεία που του προσέφεραν οι ίδιοι οι αναπληρωτές. 

Κύριε Πρόεδρε, επί της ουσίας της τροπολογίας. Μου κάνει κατάπληξη ότι στις 25 Μαίου 1998 αμέσως μετά το ν. 2525, όταν συνεζητείτο το νομοσχέδιο για την τεχνική εκπαίδευση, επτά Βουλευτές της Νέας Δημοκρατίας καταθέσαμε την υπ' αριθμ. 949 τροπολογία. Καθώς τη διαβάζω -και παρακαλώ τους συναδέλφους να διαβάσουν την τροπολογία μας και θα την καταθέσω για να ενσωματωθεί με την παρούσα- μένει άναυδος. Διότι ό,τι κατά βάση ρυθμίζει η τροπολογία αυτή, που φέρνει το Υπουργείο Παιδείας μετά ένα χρόνο και μετά απ' όσα διαδραματίστηκαν, περιλαμβάνονται στην τροπολογία της Νέας Δημοκρατίας. 

ΠΡΟΕΔΡΕΥΩΝ (Λουκάς Αποστολίδης): Τέλος καλό όλα καλά! 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, δεν είναι καθόλου καλά, ούτε το τέλος ούτε τα άλλα είναι καλά. 

ΠΡΟΕΔΡΕΥΩΝ (Λουκάς Αποστολίδης): Αυτά λέει ο Σαίξπηρ. 

ΑΝΝΑ ΜΠΕΝΑΚΗ-ΨΑΡΟΥΔΑ: 'Επρεπε δηλαδή το Υπουργείο να ταλαιπωρήσει αυτόν τον κόσμο ένα χρόνο για να δεχθεί την τροπολογία της Νέας Δημοκρατίας; 

Επί της ουσίας, γιατί υπάρχουν και κάποιες διαφορές που πρέπει να τις πούμε: Απαιτεί δεκαεξάμηνη θητεία για τους αναπληρωτές. Δεκαεξάμηνη είχαμε και εμείς. Το δεχόμαστε ότι αυτήν είχαμε. Ζητούσαμε επίσης μια ξεχωριστή επετηρίδα. Και μια ξεχωριστή επετηρίδα με την καταληκτική ημερομηνία 30.6.98. Αυτή υιοθετεί το Υπουργείο Παιδείας. 

Μια παρατήρηση. Πιστεύω ότι οι δεκαέξι μήνες που είχαμε πει και εμείς τότε όπως και το Υπουργείο και που υποτίθεται ότι καλύπτουν δυο χρόνια σύμβασης μπορούν να γίνουν δώδεκα μήνες. Και τούτο διότι πολλές συμβάσεις δεν είναι οκτάμηνες, αλλά μερικές είναι και εξάμηνες. Δηλαδή υπάρχει δεύτερη ανανέωση έξι μηνών, αλλά δεν συμπληρώνονται δεκαέξι μήνες. Νομίζω ότι ακινδύνως θα μπορούσατε να κατεβείτε στους δώδεκα μήνες, διότι όπως με πληροφορούν -η πληροφορία είναι βάσιμη, προέρχεται από τους αναπληρωτες- μόνο 890 άνθρωποι είναι αυτοί που προστίθενται εάν κατεβούμε από τους δεκαέξι μήνες στους δώδεκα. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Στους δώδεκα μήνες είναι δύο χιλιάδες. 

ΑΝΝΑ ΜΠΕΝΑΚΗ-ΨΑΡΟΥΔΑ: Εάν είναι έτσι, δεν επιμένω. 

Τώρα όμως εδώ βάζετε και άλλους, τους αναπληρωτές που δούλεψαν στα Τμήματα Aθλητικής Διευκόλυνσης. Πώς υπηρέτησαν αυτοί; Με ποια σειρά; Είναι βέβαιο ότι επελέγοντο με όχι αδιάβλητα κριτήρια, με προσωπικά και κομματικά κριτήρια. Δηλαδή, υπάρχουν πτυχιούχοι δεκαέξι μηνών ή δυο ετών, οι οποίοι αποκτούν δικαίωμα να επωφεληθούν απ' αυτήν τη διάταξη, ενώ δεν δικαιούνται επί τη βάσει των λοιπών προϋποθέσεων. Εδώ θα ζητούσαμε να μπει κάποιο χρονικό όριο λήψης του πτυχίου. Δεν είναι δυνατόν προχθεσινοί πτυχιούχοι να μπαίνουν στην ίδια κατηγορία με τους αναπληρωτές των δεκαέξι μηνών που βρίσκονται πολύ περισσότερα χρόνια στην εκπαίδευση. 

Η διαφορά από την τροπολογία μας, είναι ότι εσείς τους κάνετε προσωρινούς αναπληρωτές μέχρις ότου εξαντληθεί η κατηγορία τους -εξαντληθούν και οι ίδιοι φοβάμαι- ενώ εμείς τους εντάσσαμε σε οργανικές θέσεις ως μονίμους. Αυτό είναι μια σημαντική διαφορά. Βέβαια μειώναμε τους αριθμούς, οι οποίοι εκαλύπτοντο από την επετηρίδα και από το διαγωνισμό, αλλά τουλάχιστον εξασφαλίζαμε σ'αυτούς τους ανθρώπους μια μόνιμη οργανική θέση. 

Τέλος υπάρχει μια καταληκτική ημερομηνία 2003, στην οποία δεν φαίνεται να τερματίζεται το θέμα των αναπληρωτών καθηγητών, διότι δεν θα έχουν απορροφηθεί όλοι. Θα περισσεύουν αρκετοί. Εδώ κάνετε μια μυστηριώδη ρύθμιση. Αυτοί που δεν θα έχουν διοριστεί κανονικά μέχρι το 2003 με τον κανονικό δρόμο, θα διορίζονται με τη σειρά εγγραφής τους στον οικείο πίνακα σε κενές οργανικές θέσεις και σε ποσοστά που ορίζονται με απόφαση του Υπουργού Παιδείας. Εδώ, υπάρχει μια μεγάλη αοριστία. Μέχρι πότε δηλαδή θα τραβήξει αυτή η ιστορία των υπουργικών αποφάσεων που θα καθορίζουν ποσοστά και ποια ποσοστά; Εδώ ζητάμε να βάλετε μια καταληκτική ημερομηνία υποχρεωτικού διορισμού στην εκπαίδευση. Παραπάνω από ένα έτος, δεν μπορεί να κρατήσει αυτό. 

'Οπως ξέρετε, υπάρχει και μια κατηγορία που διαμαρτύρεται. 'Εχουν το πιστοποιητικό επάρκειας, αλλά δεν έχουν περιληφθεί στην επετηρίδα οι οικονομολόγοι, οι τεχνικοί, οι κοινωνιολόγοι, οι οποίοι αντιμετωπίζουν ένα ειδικό πρόβλημα. 

Αυτήν την τροπολογία παρ'όλες τις συνθήκες υπό τις οποίες υπεβλήθη, παρ' όλη την αθλία μεταχείριση της Βουλής, εκ μέρους της Κυβέρνησης, παρ'όλην την καθυστέρηση και τον παραλογισμό να έχει τη λύση από τις 25 Μαϊου και να μην τη δέχεται γιατί είναι λύση που προτείνεται από τη Νέα Δημοκρατία, θα την ψηφίσουμε και παρακαλούμε να δεχθεί ο Υπουργός τις τροποποιήσεις που προτείναμε. 

ΠΡΟΕΔΡΕΥΩΝ (Λουκάς Αποστολίδης): Ο κ. Σμυρλής έχει το λόγο. 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Κύριε Πρόεδρε, συμφωνώ με την τροπολογία που κατατίθεται από το Υπουργείο Παιδείας και θα πω ότι πρέπει οπωσδήποτε να ψηφιστεί γιατί αντιμετωπίζει ένα υπαρκτό ζήτημα και είναι κάτι το οποίο και ο Πανελλήνιος Σύλλογος των Αναπληρωτών Καθηγητών, αλλά και οι νομαρχιακοί σύλλογοι των αναπληρωτών το έχουν ζητήσει και νομίζω ότι διευθετεί ένα τεράστιο ζήτημα που έχει διαμορφωθεί μετά την ψήφιση του ν. 2525. 'Ομως θα παρακαλούσα να υπάρξουν κάποιες διευκρινήσεις που νομίζω ότι πρέπει να δεσμευθεί ο κύριος Υπουργός και να μας δώσει κάποιες απαντήσεις ή τουλάχιστον να μας πει τι προτίθεται να κάνει το Υπουργείο. 

Πρώτον, πόσους αφορά αυτή η συγκεκριμένη τροπολογία; Δηλαδή έρχεται να καλύψει δυο, τρεις τέσσερις ή δέκα χιλιάδες αναπληρωτές, πρωτοβάθμιας και δευτεροβάθμιας εκπαίδευσης, πόσοι αναλογούν σε κάθε κατηγορία; 

Δεύτερον, αν υποθέσουμε ότι δεχόσασταν μια διδακτική περίοδο να κάνετε δεκτή και όχι τους δεκαέξι μήνες, πόσους επιπλέον αναπληρωτές θα κάλυπτε αυτή η πρόταση; 

Και το τρίτο ερώτημα, το οποίο τέθηκε και από την κ. Μπενάκη, αλλά δεν είδα όρεξη και επιθυμία νομοθέτησης, είναι το γεγονός ότι υπάρχουν αναπληρωτές καθηγητές, οι οποίοι έχουν πέντε και δέκα χρόνια σαν αναπληρωτές και δεκατέσσερα όπως λέει ο κ. Γκατζής και επειδή δεν έχουν το παιδαγωγικό της ΣΕΛΕΤΕ, δεν μπορούν να μπουν σ' αυτήν τη διαδικασία. 

Σε επανειλημμένες συζητήσεις που είχαμε κάνει με τον Υπουργό Παιδείας, είχε πει ότι θα ληφθεί μέριμνα, έτσι ώστε να μπορέσουν και αυτοί οι αναπληρωτές να συμπεριληφθούν στην επετηρίδα, να το πούμε έτσι, που διαμορφώνεται μέσα απ' αυτήν την τροπολογία που κατατίθεται. 

Θα παρακαλούσα σ' αυτά τα τρία ζητήματα να υπάρξουν κάποιες διευκρινίσεις για να ξέρουμε τι θα ψηφίσουμε. 

ΠΡΟΕΔΡΕΥΩΝ (Λουκάς Αποστολίδης): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, ξεκινώντας την παρέμβασή της η κ. Μπενάκη είπε ότι οι εξηγήσεις που έδωσε ο κύριος Υπουργός στην Ολομέλεια, συνιστούν τι άλλο παρά μια ωμή ειρωνεία. 

Θα μου επιτρέψετε να σας πω ότι εκτιμώ πως πρόκειται για ωμή προσβολή του νομοθετικού έργου που παράγει η Βουλή όταν σε ένα νομοσχέδιο που αφορά τον αθλητισμό καλούνται οι συνάδελφοι να ψηφίσουν μια τροπολογία η οποία αφορά το Υπουργείο Παιδείας. 

Ξέρετε πολύ καλά και σεις και όλοι οι συνάδελφοι που βρίσκονται εδώ ότι για εκείνο το οποίο κυρίως έχει κατηγορηθεί είναι ο τρόπος λειτουργίας της Βουλής σχετικά με το νομοθετικό της έργο, από τα Μέσα Μαζικής Ενημέρωσης, είναι γιατί σε ένα νομοσχέδιο που αναφέρεται για παράδειγμα στο Υπουργείο Εθνικής 'Αμυνας, μπαίνουν τροπολογίες για τον τουρισμό ή του Υπουργείου Οικονομικών. 

Αυτή η βιομηχανική παραγωγή τροπολογιών πρέπει κάποτε να σταματήσει. Και πρέπει να αρθούμε όλοι στο ύψος της αποστολής και των περιστάσεων. Με την έννοια, λοιπόν, ότι πριν από λίγο ήρθε αυτή η τροπολογία και ενημερώθηκαν οι συνάδελφοι και εγώ, δηλώνω αδυναμία να μπω επί της ουσίας της τροπολογίας όπως ήρθε, ενώ συζητάγαμε ένα άλλο κορυφαίο νομοσχέδιο που αφορά τον αθλητισμό και το αίτημα του ΔΗ.Κ.ΚΙ. είναι ανεξαρτήτως του αν η τροπολογία αυτή ρυθμίζει ζητήματα που θα έπρεπε ήδη η Κυβέρνηση που πολέμησε τους αναπληρωτές να τα έχει λύσει προ πολλού, να αποσυρθεί, να έρθει στην Επιτροπή Μορφωτικών Υποθέσεων, να μελετηθεί το θέμα και ώριμο πια να έρθει σε οποιοδήποτε άλλο νομοσχέδιο, κάνουμε αυτήν την παραχώρηση, για να περάσει η τροπολογία. 

'Ομως κάτω απ' αυτές τις συνθήκες σας δηλώνω αδυναμία να αντιληφθώ μια τροπολογία μέσα σε μερικά λεπτά της ώρας. 

ΠΡΟΕΔΡΕΥΩΝ (Λουκάς Αποστολίδης): Ο κ. Σαατσόγλου έχει το λόγο. 

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, συγχαίρω τον Υπουργό Παιδείας και την Κυβέρνηση που φέρνει αυτήν τη διάταξη σήμερα και αποκαθιστά έτσι μία αδικία η οποία υπήρχε αυτό το διάστημα, όσον αφορά τους αναπληρωτές και ωρομίσθμιους καθηγητές. Αποδίδει τα δίκαια αυτή η διάταξη. Θα έπρεπε να υπάρχει σε αυτήν την Αίθουσα γενναιότητα ψυχής από όλα τα κόμματα, να συγχαρούν την Κυβέρνηση για το ότι κράτησε τις δεσμεύσεις της και τις υποσχέσεις της. 

Τώρα, βέβαια, τα κόμματα και οι διάφοροι συνάδελφοι των κομμάτων αντί να βγουν με γενναιότητα ψυχής και να συγχαρούν την Κυβέρνηση που λύνεται ένα κοινωνικό ζήτημα, το οποίο λίμναζε, αρχίζουν να βρίσκουν προβλήματα στο θέμα της διαδικασίας, στο αν ήλθε γρήγορα, στο αν ήλθε μεσάνυχτα κλπ. 

Κύριε συνάδελφε, του ΔΗΚΚΙ, έχετε εμπειρία σε αυτήν την Αίθουσα μίας θητείας. Εγώ έχω εμπειρία δύο θητειών. 'Οταν έρχεται μία διάταξη, η οποία ευνοεί το κοινωνικό σύνολο, δεν λέμε ότι έρχεται μεσάνυχτα ή ότι έρχεται στη 01.00' ή στις 12.00'. Εδώ αυτή η διάταξη, μετά από κοινωνικό και πολιτικό διάλογο που έκανε η Κυβέρνηση με τους αναπληρωτές καθηγητές, βγήκε σε πέρας και έρχεται σήμερα προς υλοποίηση. Τώρα, λοιπόν, δεν μπαίνετε στην ουσία, αλλά βρίσκετε διάφορες αιτιάσεις, ότι ήλθε νύχτα και ότι δεν συμφωνείτε επί της διαδικασίας. 

Κυρία Λουλέ, και εσείς, ο Συνασπισμός, αλλά και το ΔΗ.Κ.ΚΙ τα λέτε αυτά, όταν χύνατε κροκοδείλια δάκρυα με τους αναπληρωτές καθηγητές που αδικούνταν πράγματι και τους παροτρύνατε σε διάφορες κινητοποιήσεις, αν θέλετε ακόμα, να μην μπαίνουν και στις αίθουσες. 

Βγείτε, λοιπόν, με θάρρος και πείτε, εάν την ψηφίζετε ή δεν την ψηφίζετε επί της ουσίας αυτήν τη διάταξη. Τώρα εάν η διαδικασία είναι η πρέπουσα ή δεν είναι, τουλάχιστο βοηθά το κοινωνικό σύνολο και λύνει ένα κοινωνικό πρόβλημα. Αφήστε τα λοιπόν αυτά, βοηθήστε την Κυβέρνηση και βγείτε και εσείς αύριο να πείτε ότι και εσείς βοηθήσατε με γενναιότητα ψυχής να ψηφισθεί αυτή η διάταξη. Πολιτική παράγουμε εδώ μέσα. Σκεφθείτε τα και αποφασίσθε. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Κύριε Καρακώστα, θα δώσω το λόγο πρώτα στην κ. Λουλέ και αμέσως μετά σε εσάς. 

Ορίστε, κυρία Λουλέ, έχετε το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, βεβαίως σαν Συνασπισμός υποστηρίξαμε τους αναπληρωτές και βεβαίως τους υποστηρίζουμε και τώρα. Ο κύριος συνάδελφος δεν άκουσε να λέω τίποτα, επί της ουσίας τώρα θα μιλήσω. 

Κύριε συνάδελφε, θα ακούσετε ποιες είναι οι αντιρρήσεις μας. 

Πρώτον, στην παράγραφο 1 αποκλείονται όσοι εκπαιδευτικοί διδάσκουν στη Σιβιτανίδειο, οι οποίοι είναι διακόσιοι τριάντα σε σύνολο εκατόν έξι μονίμων, από τους οποίους οι ογδόντα τρεις είναι εν ενεργεία και οι άλλοι είναι αποσπασμένοι. Επομένως δεν δημιουργείται κανένα πρόβλημα με την ένταξή τους στη ρύθμιση αυτή. Δυστυχώς εξαιρούνται και όσοι εκπαιδευτικοί διδάσκουν σε σχολεία παλινοστούντων. 

Δεύτερον, αποκλείονται όσοι δεν είναι εγγεγραμμένοι στην επετηρίδα, αν και απασχολούνται σαν αναπληρωτές, όσοι δηλαδή δεν έχουν παιδαγωγικό πτυχίο ΠΑΤΕΣ, αφού ως γνωστόν οι εισακτέοι στην ΠΑΤΕΣ ανά ειδικότητα είναι ένας έως δέκα, με αποτέλεσμα πολύ λίγοι από τις ειδικότητες ΠΕ 12,14 να έχουν παιδαγωγικό πτυχίο. Γι' αυτό πρέπει, αφού εισαχθούν κατ' εξαίρεση στην ΠΑΤΕΣ, να ενταχθούν στη ρύθμιση αυτή. 

Τρίτον, η προϋπηρεσία των δεκαέξι μηνών ήταν κάτι που ο κύριος Υπουργός είχε υποσχεθεί να επανεξετάσει. Με το δεκαεξάμηνο καλύπτονται ίσως επτάμισι χιλιάδες εκπαιδευτικοί. Είναι πολύ σπουδαίο αυτό, δεν έχουμε καμία αντίρρηση. Αλλά παραμένουν αρκετοί εκπαιδευτικοί εκτός και γι' αυτό προτείνουμε να μειωθεί σε δωδεκάμηνο με περισσότερο άνοιγμα του διαστήματος. Γιατί αν δεν γίνει το άνοιγμα αυτό, θα μείνουν έξω όλοι οι υπόλοιποι. 

Τέταρτον, με την προθεσμία των δύο μηνών που θέτει το Υπουργείο για τη σύνταξη των πινάκων διοριστέων, εκβιαστικά μας θέτει το δίλημμα να υπερψηφίσουμε τη ρύθμιση αυτή, αφού διαφορετικά δεν θα μπορούν να προσληφθούν το Σεπτέμβριο οι εκπαιδευτικοί αυτοί. 

Πέμπτον, στην Επιτροπή Μορφωτικών Υποθέσεων είχατε αφήσει ανοικτό το θέμα που είχαμε θέσει, ώστε να συμπεριληφθούν στη ρύθμιση αυτή και οι έκτακτοι των ΤΕΙ, που και αυτοί προσφέρουν διδακτικό έργο στη δημόσια εκπαίδευση για σειρά ετών, ακόμα και δεκαπέντε χρόνια και είναι εγγεγραμμένοι στην επετηρίδα. Είναι περίπου εξακόσια άτομα. Είναι λογικό ότι η εισροή από την τριτοβάθμια εκπαίδευση των καθηγητών στη δευτεροβάθμια είναι σίγουρα προς όφελος της δευτεροβάθμιας. 

Στην παράγραφο β', πρώτον, δεν αναφέρεται ο όρος "προτεραιότητα" στην ανανέωση της σύμβασής τους πέραν του 2000, αλλά ο όρος "δυνατότητα", όρος που σίγουρα δεν τους διασφαλίζει. 

Δεύτερον, η ανανέωση της σύμβασης προτείνετε να γίνεται μέχρι το 2002-2003, χωρίς να λέτε τι γίνεται αν δεν εξαντληθεί ο οικείος πίνακας. 

Γι' αυτό προτείνουμε να προστεθεί το "ή" μετά τη λέξη "2003", ώστε να υπάρξει πρόβλεψη και για μετά το ακαδημαϊκό έτος "2002-2003". 

Παράγραφος 3. Η παράγραφος 3 σε συνδυασμό με την έκτη παράγραφο δίνει το δικαίωμα να δηλώσουν πέντε έως τριάντα περιοχές διορισμού, όμως αν δεν αναλαμβάνουν υπηρεσία στην περιοχή που τοποθετήθηκαν, διαγράφονται από τον πίνακα. Θα ήταν προτιμότερο να μη διαγράφονται από τους πίνακες, απλά να έχαναν για την τρέχουσα χρονιά τη σειρά τους. 

Στην παράγραφο ζ', πρέπει να ορίζονται τώρα τα ποσοστά για όσους μέχρι το 2000 δεν έχουν διοριστεί. Γιατί αλίμονο αν περιμένουμε το 2003, τον όποιο Υπουργό Παιδείας να τα ορίζει. Πρέπει επιτέλους οι εκπαιδευτικοί να λειτουργούν σε συνθήκες βεβαιότητας και όχι σύγχυσης και πλάνης. 

Τέλος, στην παράγραφο 2 δίνεται παράταση στους επιτυχόντες στο διαγωνισμό καθηγητών μουσικής. Ελπίζουμε ότι θα υπάρξει παρόμοια ευνοϊκή ρύθμιση για τους επιτυχόντες στον περσινό διαγωνισμό που τα αποτελέσματα δημοσιεύθηκαν οκτώ μήνες αργότερα. Και βέβαια μεγάλο θέμα είναι για τις ειδικότητες ΠΕ12, 14, 17, 18 που δεν έχουν δώσει μέχρι τώρα διαγωνισμό. 

Εάν δεν γίνουν, λοιπόν, όλα αυτά, κύριε συνάδελφε, που δεν ξέρατε για ποιο λόγο φωνάζουμε, μένουν απέξω πάρα πολλοί εκπαιδευτικοί. Πώς είναι δυνατόν, λοιπόν, να ψηφίσουμε μια διάταξη, όταν μένουν οι μισοί απέξω; 

ΠΡΟΕΔΡΕΥΩΝ (Λουκάς Αποστολίδης): Ο κ. Καρακώστας έχει το λόγο. 

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, είναι η δική μου σειρά για να μιλήσω. 

ΠΡΟΕΔΡΕΥΩΝ (Λουκάς Αποστολίδης): Θέλετε, κύριε συνάδελφε, να σας δώσω τον κατάλογο; 'Εχουν γραφτεί ο κ. Καρακώστας, ο κ. Ορφανός, η κ. Πετραλιά, ο κ. Σπυριούνης, ο κ. Χρυσανθακόπουλος, ο κ. Κατσιλιέρης, ο κ. Βούλγαρης, ο κ. Κουρουμπλής και ο κ. Βλαχόπουλος. Αυτή είναι η σειρά. 

ΗΛΙΑΣ ΒΛΑΧΟΠΟΥΛΟΣ: Τελευταίος γράφτηκα, κύριε Πρόεδρε; 

ΠΡΟΕΔΡΕΥΩΝ (Λουκάς Αποστολίδης): Μα, δεν είχα κανένα λόγο να σας γράψω εγώ πρώτο ή τελευταίο. Και μη διαμαρτύρεσθε, γιατί δεν κάνω τις εγγραφές εγώ κατ' αρχήν. 

ΗΛΙΑΣ ΒΛΑΧΟΠΟΥΛΟΣ: Δεν είπα αυτό. Οι συνεργάτες σας. Πέντε φορές με καθησύχασαν. 

ΠΡΟΕΔΡΕΥΩΝ (Λουκάς Αποστολίδης): Τότε, γιατί διαμαρτύρεσθε σε μένα; Σας παρακαλώ! 

Ορίστε, κύριε Καρακώστα, έχετε το λόγο. 

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε και κύριοι συνάδελφοι, η υπό συζήτηση τροπολογία αληθινά ικανοποιεί ένα πολύ δίκαιο αίτημα των αναπληρωτών εκπαιδευτικών και θέλω να διαβεβαιώσω τόσο τη Βουλή όσο και τους κυρίους συναδέλφους ότι υπήρξε μεγάλη πίεση όχι μόνο στο Υπουργείο Παιδείας, αλλά και σε μας τους Βουλευτές, να εισαχθεί προς συζήτηση η τροπολογία στη Βουλή, για να ικανοποιήσουν έγκαιρα το αίτημά τους αυτοί οι άνθρωποι. Και ακούγονται σήμερα εδώ αιτιάσεις, να αποσυρθεί και να επανέλθει σε άλλο χρόνο, όταν θα κλείσει η Βουλή εν όψει των εκλογών ή να έλθει στο Θερινό Τμήμα κλπ.; Δεν το καταλαβαίνω αυτό. Και αν το ακούνε οι ενδιαφερόμενοι, θα "φρίξουν" γι' αυτήν τη θέση που παίρνουν οι κύριοι συνάδελφοι. 

Αλλά επί της ουσίας, κύριε Υπουργέ, αλήθεια ικανοποιεί ένα μεγάλο αριθμό αναπληρωτών καθηγητών. 'Ομως, αφήνει έξω ένα μικρό αριθμό, δηλαδή αυτούς που συμπλήρωσαν προϋπηρεσία δώδεκα μηνών. Είναι ένα αίτημα και δείτε το. 

Σήμερα μάλιστα, πήρα και ένα υπόμνημα από την Πανελλήνια Επιτροπή Αναπληρωτών που το απευθύνει και σε σας, στο Υπουργείο και κάνει μερικές προτάσεις, τις οποίες ανέφεραν και η συνάδελφος από τη Νέα Δημοκρατία, η κ. Μπενάκη και από την άλλη πλευρά ακούστηκαν από την κ. Λουλέ. Είναι κάποιες λεπτομέρειες που πρέπει να τις δείτε και εάν μπορείτε να τους συμπεριλάβετε και αυτούς, γιατί είναι και αυτοί εργαζόμενοι άνθρωποι, που πρέπει να δικαιωθούν. 

Πάντως ένα έχω να πω ότι η τροπολογία αυτή ικανοποιεί πράγματι τους αναπληρωτές καθηγητές και πάρα πολλοί το ζητούσαν και το ήθελαν αυτό. Γι' αυτό, καλώ όλους τους συναδέλφους της Βουλής να υπερψηφίσουμε αυτήν την τροπολογία. 

ΠΡΟΕΔΡΕΥΩΝ (Λουκάς Αποστολίδης): Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, πραγματικά άκουσα μια πολύ ωραία θεωρία λίγο πριν από το συνάδελφο της Συμπολίτευσης, ο οποίος είπε το εξής: Μα, τι κάθεστε και λέτε εδώ, στη Βουλή; Γιατί δεν χειροκροτάτε την Κυβέρνηση; Κι εγώ θέτω ένα απλό ερώτημα: Ποιος δημιούργησε το θέμα; Η Κυβέρνηση. Δηλαδή η θεωρία είναι, η Κυβέρνηση θα δημιουργεί συντρίμια και μόλις κάνει ένα βήμα να βγει από τα συντρίμια, εμείς θα χειροκροτάμε όλοι. Αυτά ακριβώς μας είπε πριν από λίγο ο συνάδελφος, ο οποίος απεχώρησε. 

Να πω, λοιπόν, ότι η Κυβέρνηση ευθύνεται γιατί με το ν. 2525/97 άφησε έξω από όλες τις διαδικασίες όλο αυτό το κομμάτι. Είναι βασικοί υπεύθυνοι. Και αν σήμερα επιδιώκουν να λύσουν ένα μέρος του προβλήματος απλά το μόνο που κάνουν μετά από είκοσι ένα μήνες, επανέρχονται εκεί που ήταν. 

Εκτιμώ, λοιπόν, ότι δεν θα χειροκροτήσουμε κανέναν, απλά θα δώσουμε το δικαίωμα να δικαιωθούν κάποιοι, οι οποίοι είχαν αποκτήσει το δικαίωμα του να είναι δάσκαλοι μέσα στα σχολεία. Αυτό ακριβώς κάνουμε και νομίζω ότι αξίζει να τους το δώσουμε, γιατί αφορά τη δική τους πρόθεση να διδάξουν μέσα στα σχολεία. 

Να πω και κάτι όσον αφορά τη διαδικασία και αυτούς τους οποίους συμπεριλαμβάνει. Από τη στιγμή κατά την οποία θεωρείτε ότι αυτοί οι οποίοι έχουν διδάξει σε τάξεις αθλητικής διευκόλυνσης μπορούν να ενταχθούν μέσα σε αυτό το πρόγραμμα, έχω μία απορία, κύριε Υπουργέ, και θα ήθελα να μου τη λύσετε: Γιατί αυτοί οι οποίοι κάνουν μαζικό αθλητισμό και διδάσκουν και έχουν όλες τις προϋποθέσεις, οι οποίες τίθενται σε αυτό το συγκεκριμένο νομοσχέδιο-τροπολογία ας το ονομάσουμε, δεν συμπεριλαμβάνεται; Ακριβώς, όπως εδώ γράφεται, μπορούμε να κάνουμε με μειωμένο ωράριο αναγωγή, γιατί και αυτοί δεν δίδασκαν πεντάωρα και εξάωρα. Εκτιμώ, λοιπόν, ότι είναι μία κατηγορία, η οποία ταιριάζει με αυτά τα οποία έχετε συμπεριλάβει και καλό θα ήταν να το λύσετε αυτό το θέμα. 

Και βεβαίως, όπως είπε και η κ. Μπενάκη, νομίζω ότι το δωδεκάμηνο είναι ένα θέμα το οποίο θα πρέπει να εξετάσετε με ιδιαίτερη σοβαρότητα, διότι υπάρχουν πολλοί οι οποίοι με δύο εξάμηνα δεν μπορούν να καλύψουν το δεκαεξάμηνο. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Η κ. Πετραλιά έχει το λόγο. 

ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, θα ήθελα να απευθυνθώ στους συναδέλφους και να τους ρωτήσω: Κύριοι συνάδελφοι, τι ρόλο παίζουμε εμείς εδώ μέσα; 'Εχουμε καθήσει τόσες μέρες εδώ, συζητάμε, ξανασυζητάμε, απόψε έρχεται μία τροπολογία, χθες ήμασταν με την κ. Λουλέ μαζί στην Κάλυμνο και μάθαμε ότι έρχεται τροπολογία και τηλεφωνούσαμε και ρωτούσαμε, μας τηλεφωνούσαν οι αναπληρωτές... μία κατάσταση απαράδεκτη και την ώρα που έχει παρακαμφθεί η Επιτροπή Μορφωτικών Υποθέσεων. Και, κύριε Πρόεδρε, μέσω υμών ήθελα να απευθυνθώ στον Πρόεδρο της Επιτροπής Μορφωτικών Υποθέσεων και να πω ότι ελπίζω ότι όταν εκείνος θα μιλήσει θα υπερασπιστεί την τιμή της Επιτροπής Μορφωτικών Υποθέσεων. Διότι η επιτροπή έκανε τόσες συνεδριάσεις και ο κύριος Υφυπουργός είχε έρθει μαζί με τον κ. Αρσένη και μας μοιράσατε, κύριε Υφυπουργέ, τόσους πίνακες, μας δώσατε στοιχεία και έγιναν ολόκληρες συζητήσεις και από αυτά πραγματικά σήμερα δεν βλέπουμε τίποτα. 

Γιατί δεν υιοθετήσατε την τροπολογία που κατέθεσε η Νέα Δημοκρατία; Διότι και πάλι δεν λύνετε το θέμα. Πάλι ως προσωρινούς τους βάζετε, πάλι δεν λέτε τίποτα για τους εκτάκτους των ΤΕΙ, πάλι δεν λέτε τίποτε για τους καθηγητές που αφορά στους παλινοστούντες. Αφήνετε εκκρεμότητες. Δώστε τις λύσεις να τελειώνουμε. 'Εχετε καταργήσει τη νέα επετηρίδα και εδώ δημιουργείτε καινούρια επετηρίδα. Τελικά υπέρ της επετηρίδας είστε ή εναντίον; Δηλαδή τελειώσαμε με τη μία επετηρίδα και τώρα ανοίγουμε άλλες πληγές, κύριε Υπουργέ. Και αυτό που ζητά η Νέα Δημοκρατία είναι να κάνετε τη βαθύτερη τομή. Παραπάνω σας ζητάμε να κάνετε. Μην είστε άτολμοι! 

Εμείς θα ψηφίσουμε βέβαια αυτή τη διάταξη, διότι αρκετά ταλανίζεται αυτός ο κόσμος τόσα χρόνια, αλλά θεωρούμε ότι είναι μία κουτσή τροπολογία και είναι αμαρτία, κύριε Υπουργέ. Κάντε κάτι καλύτερο, κάντε κάτι πιο βαθύ. 

ΠΡΟΕΔΡΕΥΩΝ (Λουκάς Αποστολίδης): Είναι ένα βήμα προς τα εμπρός! 

Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, ακούστηκαν περίεργα και παράδοξα, ίσως δικαιολογημένα λόγω προκεχωρημένης ώρας, ότι επειδή είναι μία η ώρα το πρωί δεν θα πρέπει να νομοθετούμε. Είναι και αυτό ένα από τα περίεργα. 

Δεύτερον, επειδή δεν έγινε διάλογος. Μα, είμαι στην Επιτροπή Μορφωτικών Υποθέσεων, κύριε Πρόεδρε, και μπορώ να διαβεβαιώσω με τον πιο κατηγορηματικό τρόπο ότι έγιναν συζητήσεις... 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τρεις φορές. 

ΚΥΡΙΑΚΟΣ ΣΠΥΡΙΟΥΝΗΣ: Πάνω από τρείς φορές, κύριε Υπουργέ. 

Δόθηκαν από το Υπουργείο πλήρως ενημερωμένοι οι πίνακες με τους αριθμούς. Επομένως η αιτίαση ότι δεν έγινε διάλογος δεν ανταποκρίνεται στην πραγματικότητα, στην αλήθεια δηλαδή του συζητουμένου θέματος. 

'Ενα άλλο στοιχείο. Δεν κατάλαβα γιατί δηλαδή θα πρέπει ο διοριζόμενος καθηγητής να μην πηγαίνει σε μια δυσμενή περιοχή και να έχει δικαίωμα να ξανακριθεί να έλθει να διοριστεί στην Αθήνα ή στη Θεσσαλονίκη. Και δεν μπορώ να μη σας πω ότι αναδύονται από την εμπειρία μου γεγονότα που συμβαίνουν στις 'Ενοπλες Δυνάμεις. Θα είναι αδιανόητο σε έναν ανθυπολοχαγό που τελειώνει τη Σχολή Ευελπίδων να πει ότι δεν πάω στις Καστανιές του 'Εβρου ή ότι δεν πάω στο Καλπάκι. Γιατί, λοιπόν, δύο μέτρα και δύο σταθμά; 'Ολοι οι 'Ελληνες είναι ίσοι απέναντι στο νόμο. Και να πάνε οι σεβαστοί καθηγητές στα πιο απομεμακρυσμένα σημεία. Να δοθεί επιτέλους το φως που εκπέμπουν στις ηρωϊκές ακριτικές μας περιοχές. 

Και όταν ακούς πρόταση από το Συνασπισμό, που κόπτεται για τις ακριτικές περιοχές, να μην απορρίπτονται όταν δεν δέχονται τη δυσμενή τοποθέτηση, τότε διερωτάσαι που είναι η αξιοπιστία των λόγων. 

'Ενα άλλο σημείο. Αν δεν είχε καταργηθεί η επετηρίδα -σας παρακαλώ να μας πείτε, κύριε Υπουργέ, γιατί θυμάμαι τις ενημερώσεις- πολλοί θα έπρεπε να διοριστούν μετά τη συμπλήρωση του εκατοστού έτους της ηλικίας τους. Αν συνεχιζόταν η κατάσταση της παιδείας, όπως διαμορφωνόταν με την επετηρίδα, θα είχαμε όλα αυτά τα φαινόμενα, πολλά εκ των οποίων οφείλονται στην επετηρίδα και που οδήγησαν στη γνωστή κρίση στην παιδεία μας. Να πω ότι η παιδεία έχει ανάγκη από νέους ανθρώπους. Να διδάσκει ο εικοσιπεντάρης. Μετά την εκπλήρωση της στρατιωτικής θητείας να μπαίνει στο γυμνάσιο, στο δημοτικό, στο λύκειο να διδάσκει νέος. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Σπυριούνη. 

ΚΥΡΙΑΚΟΣ ΣΠΥΡΙΟΥΝΗΣ: Ολοκληρώνω κύριε Πρόεδρε. 

Και να πω ότι αν θυμάμαι καλά τους αριθμούς -και παρακαλώ να μας τους δώσετε- πιστεύω ότι ήταν περίπου και κατεβήκατε στο όριο. Είχαμε πει είκοσι τέσσερις μήνες, είπαμε μετά είκοσι μήνες, κατεβήκαμε στους δεκαέξι, αν συνεχίσουμε θα πάμε στους τέσσερις. Και τέσσερις μήνες να βάλετε, θα σας που να βάλετε δύο. Και δύο να βάλετε, θα σας πουν να βάλετε έναν και δεν έχει όριο η αντιπολιτευτική νοοτροπία. 

Η ρύθμιση αυτή πράγματι απαντά στην αγωνία των νέων για τις καταστάσεις που αντιμετωπίζουν και για τις οποίες υπεύθυνη είναι η πολιτεία που με το ν.1586 καθιέρωσε την επετηρίδα -δεν καθιερώθηκε για τους άλλους πτυχιούχους των πανεπιστημιακών σχολών- μόνο για τους καθηγητές. 'Ηταν ένα προνόμιο που αν το προβάλλουμε μέσα στη συνταγματική έννοια της ισότητας του άρθρου 4 θα ταλαντευόταν για τη συνταγματική του αξιοπιστία. 

Ψηφίζω τη διάταξη, διότι λύνει με ένα πρόσφορο τρόπο και απαντά στις αγωνίες των δικαιολογημένων αιτήσεων ανθρώπων, που αγωνίστηκαν για την παιδεία σαν αναπληρωτές. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Καλό είναι κύριοι συνάδελφοι, το δίλεπτο να μην το κάνουμε πεντάλεπτο γιατί και μένα είναι άχαρος ο ρόλος. 

Ο κ. Χρυσανθακόπουλος, έχει το λόγο. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Σήμερα η Κυβέρνηση επιδεικνύει τη μέγιστη σωφροσύνη και συνέπεια, σε σχέση με την υπόσχεση του κυρίου Υπουργού, ότι σε εύλογο -και εννοούσε πολύ σύντομο χρονικό διάστημα- θα ελύνετο το μεγάλο αυτό ζήτημα. Πρέπει να τονίσω βέβαια οτι θα μπορούσε να λυθεί προτού οι αναπληρωτές καθηγητές δώσουν τη μάχη τους. Και εμείς ως Βουλευτές καταβάλαμε μεγάλο κόπο να πείσουμε κάποιους τεχνοκράτες ότι πρέπει να προβλέπουν και όχι να έρχονται στη Βουλή εκ των υστέρων, δίνοντας στην πολιτική ηγεσία τα ντοκουμέντα για να νομοθετήσει. 

Πάντως σήμερα αφοπλίζεται ένα κίνημα κακοπιστίας που επιχειρούσε να ακυρώσει μία μεγάλη εκπαιδευτική μεταρρύθμιση που επιχειρείται στη χώρα. 

Πρέπει να πω ότι η σταδιακή κατάργηση της επετηρίδας δεν είναι απλά ένας συμβιβασμός, είναι ένας τρόπος συγχρονισμού στην εξέλιξη που θα προσφέρει και θα εμπλουτίζει με το νέο, χωρίς να ακυρώνει το κοπιάζον παλαιό. 

Πάμε κάποια βήματα μπροστά και θα πρέπει να πω εδώ ότι και ο Συνασπισμός ήταν πανέτοιμος, παρ' ότι για λόγους τακτικής κάποιοι ήθελαν να ακυρωθεί η συζήτηση σήμερα, για να φτιαχτεί πάλι ένα μέτωπο ενάντια στη Κυβέρνηση και στην εκπαιδευτική μεταρύθμιση, με κακόπιστες φημολογίες τις επόμενες ημέρες. Ευτυχώς που προχωράμε. 'Ηταν όχι απλά έτοιμοι, αλλά είχαν και πλήρη κατάλογο με κομματική διάταξη προτάσεων και επιμέρους αναφορών, γιατί τα πράγματα δεν είναι απλώς ώριμα, αλλά είναι υπέρ ώριμα και είναι όλοι πανέτοιμοι εδώ, όλοι μας ανεξαιρέτως να ζητήσουμε την κάθε λεπτομέρεια της κάθε εξαίρεσης και της κάθε αναγωγής. 

Ως εκ τούτου προχωρούμε μπροστά και πρέπει να χαιρετίσουμε αυτήν την κίνηση της Κυβέρνησης που είναι ακριβώς στο δρόμο που οφείλει να ακολουθείται, πρώτον γιατί οι αναπληρωτές καθηγητές πρέπει να επιχαίρουν σήμερα και να αισθάνονται δικαιωμένοι και ανακουφισμένοι, γιατί σε μια σταδιακή χρονική διάρκεια θα απορροφηθούν και θα μονιμοποιηθούν. 

Οι δε υπόλοιποι, τα πολιτικά κόμματα, για τα υπόλοιπα ζητήματα που εκκρεμούν έχουν περιθώριο να δώσουν τη μάχη τους, όπως και εμείς ως Βουλευτές έχουμε περιθώριο να δώσουμε τις πρόσθετες προτάσεις μας, για να βοηθήσουμε αυτόν τον τόπο να πάει μπροστά. 

Η εκπαιδευτική μεταρρύθμιση στο επόμενο βήμα της θα πρέπει να συμπεριλάβει μια σειρά κατηγορίες που ακόμα δεν έχουν καλυφθεί. Πρέπει να δούμε τι γίνεται με τους καθηγητές που ανήκουν στην κατηγορία των ειδικών αναγκών και που στην Ευρώπη βλέπει κανείς να γίνονται από αυτούς καθηγητές πανεπιστημίων, ακόμα και δυσλεκτικοί, ακόμα και άνθρωποι τετραπληγικοί, ακόμα και άνθρωποι που έχουν πολλά προβλήματα, αλλά έχουν μεγάλη θέληση, προσφέρουν, αναγνωρίζονται και διδάσκουν. Γιατί το πνεύμα, όπως έχει αποδειχθεί, δεν έχει να κάνει μόνο με μία σωματική πραγματικότητα και κατάσταση, αλλά έχει να κάνει με τη θέληση, τον πλούτο της γνώσης και το μεγάλο μόχθο. 

Κύριε Υπουργέ, θα είσθε ανακόλουθοι αν σύντομα δεν φέρετε και αυτό το νομοσχέδιο στη Βουλή για να προχωρήσουμε. 

ΠΡΟΕΔΡΕΥΩΝ (Λουκάς Αποστολίδης): Ο κ. Κατσιλιέρης έχει το λόγο. 

ΠΕΤΡΟΣ ΚΑΤΣΙΛΙΕΡΗΣ: Θα ήθελα πρώτα από όλα, κύριε Πρόεδρε, να εκφράσω την ικανοποίησή μου για την κατάθεση της τροπολογίας που συζητάμε σήμερα και κύρια βέβαια για το περιεχόμενό της. Ικανοποίηση που είναι ευθέως ανάλογη με το περιεχόμενο του υπομνήματος της Πανελλήνιας Επιτροπής Αναπληρωτών, που πρόσφατα, στις 5 Μαϊου, απευθύνθηκε προς όλα τα κόμματα, τα οποία σήμερα δηλώνουν ότι αιφνιδιάζονται. 

Θα ήθελα, κύριε Υπουργέ, να εξετασθεί η δυνατότητα αν θα μπορούσε στις ρυθμίσεις να περιληφθούν οι εκπαιδευτικοί που έχουν προϋπηρεσία στις παραγωγικές, στρατιωτικές σχολές, όπως Iκάρων, Δοκίμων, Ευελπίδων, στο ΤΕΙ, στη σχολή Μαθητείας ΟΑΕΔ και ακόμα οι εκπαιδευτικοί που έχουν εργασθεί και έχουν προϋπηρεσία στα δημόσια ΙΕΚ και στα Μεταλυκειακά Προπαρασκευαστικά Κέντρα. Γιατί δεν πρέπει να προσμετράται η πολύμηνη και πολύχρονη πολλές φορές προϋπηρεσία τους; Δεν είναι δημόσια η εκπαίδευση που παρέχουν τα ΙΕΚ και παλαιότερα από το 1983 μέχρι το 1989, τα Μεταλυκειακά Προπαρασκευαστικά Κέντρα, που είχα τη χαρά και την τιμή να είμαι διευθυντής στο μεταλυκειακό κέντρο Καλαμάτας για έξι ολόκληρα χρόνια; 

Δεύτερον, για τα όρια της προϋπηρεσίας απαιτούνται δεκαέξι μήνες, που σημαίνει δύο οκτάμηνα, δηλαδή δύο τουλάχιστον σχολικές περίοδοι. 'Ομως με δεδομένο ότι δεν γίνονται πάντοτε από την αρχή οι διορισμοί των εκπαιδευτικών αναπληρωτών, μερικές φορές μπορεί ένας αναπληρωτής να εργασθεί έξι ή επτά μήνες και να μη συμπληρώσει ... 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δέκα είναι οι μήνες της σχολικής περιόδου. 

ΠΕΤΡΟΣ ΚΑΤΣΙΛΙΕΡΗΣ: Βεβαίως είναι δέκα οι μήνες, από την 1η Σεπτεμβρίου μέχρι το τέλος Ιουνίου, αλλά σε πολλές περιπτώσεις αρχίζει Νοέμβριο ή Δεκέμβριο η προϋπηρεσία. 'Αρα λοιπόν -και στους ωρομίσθιους αναφέρομαι και στους αναπληρωτές- μπορεί να υπάρξει το αίτημα, αν θα έπρεπε να ικανοποιηθεί το δύο επί επτά μήνες, δηλαδή δεκατέσσερις μήνες προϋπηρεσία. 

Το τρίτο σημείο που ήθελα να θίξω, είναι ότι στο εδάφιο ζ', σημειώνεται ότι "κατά τους διορισμούς του 2003 και εφεξής, διορίζονται με σειρά εγγραφής του οικείου πίνακα σε κενές οργανικές θέσεις εκπαιδευτικών κλπ." Το ερώτημα είναι τι σημαίνει η λέξη "εφεξής"; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Από 'κει και πέρα. 

ΠΕΤΡΟΣ ΚΑΤΣΙΛΙΕΡΗΣ: Ναι, αλλά ξεκινάει το 2003 και είναι χωρίς τέλος; Δηλαδή να μην υπάρχει καταληκτική ημερομηνία; 

ΠΡΟΕΔΡΕΥΩΝ (Λουκάς Αποστολίδης): Σταματήστε το διάλογο, σας παρακαλώ, κύριε Υπουργέ και κύριε συνάδελφε. 

ΠΕΤΡΟΣ ΚΑΤΣΙΛΙΕΡΗΣ: Ναι, κύριε Πρόεδρε. 

Σε κάθε περίπτωση, θα ήθελα να προτείνω να υπάρξει μία καταληκτική ημερομηνία, ας είναι το 2005, ας είναι το 2006, να μην είναι όμως το άπειρο. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Βούλγαρης έχει το λόγο. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κύριοι συνάδελφοι, με αφορμή τη συζήτηση αυτής της τροπολογίας σήμερα στην Ολομέλεια της Βουλής, θα ήθελα να κάνω δύο επισημάνσεις. 

Η μία επισήμανση αφορά τον πολιτικό χαρακτήρα αυτής της διαδικασίας. Εδώ πρέπει να πω ότι μόνο καλά λόγια θα πρέπει να πούμε όσον αφορά την Κυβέρνηση. Πράγματι ένα πρόβλημα παρουσιάστηκε από το θεσμικό πλαίσιο, που έχει προχωρήσει για τη μεγάλη εκπαιδευτική μεταρρύθμιση στη χώρα μας. Ορισμένες ατέλειες και ορισμένα προβλήματα που έχουν δημιουργηθεί, έχει το θάρρος και τη γενναιότητα να τα διορθώνει, ούτως ώστε να προχωρήσουμε με την εφαρμογή αυτής της νομοθεσίας σε όσο το δυνατόν καλύτερα αποτελέσματα όσον αφορά την εκπαιδευτική μεταρρύθμιση. 

Και βέβαια η γενναιότητα, κύριοι συνάδελφοι, αποδεικνύεται όταν κανείς παραδέχεται και διορθώνει τα λάθη του ή συμπληρώνει τις ελλείψεις του και όχι με την καθεαυτού ουσιαστική κίνηση, που είναι το ίδιο το θεσμικό πλαίσιο για την εκπαιδευτική μεταρρύθμιση. 'Αρα όσον αφορά το πολιτικό ζήτημα, εκτιμώ και καλύπτω απόλυτα αυτήν την κίνηση της Κυβέρνησης και συγκεκριμένα το Υπουργείο Παιδείας και Θρησκευμάτων. 

Η δεύτερη επισήμανση αφορά την ουσία της τροπολογίας. Εδώ πρέπει να πω ότι η διατύπωση της τροπολογίας καλύπτει απόλυτα και με μεγάλη προσέγγιση και ακρίβεια όλο το πρόβλημα, που έχει δημιουργηθεί με τους αναπληρωτές και ωρομίσθιους καθηγητές. 

Βέβαια όπως τόνισαν και άλλοι συνάδελφοι, υπάρχουν και άλλες περιπτώσεις, τις οποίες δεν καλύπτει αυτή η τροπολογία. Και βέβαια, μπορούμε να πούμε ότι σε άλλες επισημάνσεις έχουν δίκιο και άλλες δεν αφορούν αυτήν την τροπολογία. 

Παραδείγματος χάρη, χωρίς να θέλω να πω ότι έκαναν λάθος κάποιοι συνάδελφοι, για τη Σιβιτανίδειο ή τους καθηγητές στα Τ.Ε.Ι., οι παλινοστούντες βέβαια καλύπτονται, διότι και τα σχολεία των παλινοστούντων είναι δημόσια σχολεία, εδώ μιλάμε για πρωτοβάθμια και δευτεροβάθμια εκπαίδευση. 'Αρα αυτό θα πρέπει να το καταλάβουμε, να το συνειδητοποιήσουμε και ό,τι άλλο ζήτημα αφορά και επισημάνσεις που έχουν σχέση με άλλης κατηγορίας καθηγητές, θα πρέπει να το δούμε σε κάποιο άλλο νομοθετικό πλαίσιο. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Κουρουμπλής έχει το λόγο. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, από τη διαδικασία φαίνεται ότι διυλίζουμε τον κώνωπα και καταπίνουμε την κάμηλο. Και δεν έχουμε το κουράγιο να αναγνωρίσουμε ότι για ορισμένα κοινωνικά προβλήματα που έχουν προκύψει από την εφαρμογή της εκπαιδευτικής μεταρρύθμισης, έρχεται σήμερα η Κυβέρνηση και με ειλικρίνεια αναγνωρίζει το δίκαιο των αιτημάτων αυτών και την αναγκαιότητα επίλυσής τους. 

Προχωρεί, λοιπόν, με μια ρύθμιση στην αποκατάσταση και στην απαλλαγή από το άγχος, την αγωνία, την αβεβαιότητα και την ανασφάλεια επτάμισι χιλιάδων ανθρώπων, οι οποίοι συμπεριλαμβάνονται, απ'ό,τι καταγράφεται με τα στοιχεία που κατατίθενται, στη ρύθμιση αυτή. Ωστόσο, πρέπει να δεχθούμε ότι υπάρχουν κάποιες περιπτώσεις όπως είναι οι κοινωνιολόγοι, οι οικονομολόγοι, οι οποίοι δεν έχουν τα πιστοποιητικά της ΣΕΛΕΤΕ για να αναγνωριστούν και να υπαχθούν στην κατηγορία αυτή και θα έπρεπε, κύριε Υπουργέ, να υπάρξει μια σχετική μέριμνα. 

Ωστόσο, κύριε Υπουργέ, οι δεκαέξι μήνες αφήνουν πάλι ένα υπόλοιπο. Θα πει κανείς ότι μπορεί να πάμε στους οκτώ ή μπορεί να πάμε στους τέσσερις. Νομίζω ότι ένα εκπαιδευτικό έτος θα είναι μια δίκαιη και ουσιαστική λύση αυτού του μεγάλου κοινωνικού προβλήματος. Αλλά, εν πάση περιπτώσει, κύριε Υπουργέ, εάν δεν το δεχθείτε -εγώ προσωπικά πιστεύω ότι πρέπει να ολοκληρώσετε αυτήν την παρέμβαση και θα δικαιωθείτε ως πολιτική ηγεσία του Υπουργείου και ως Κυβέρνηση- θα πρέπει να ληφθεί υπόψη τουλάχιστον το ένα εκπαιδευτικό έτος για όσους υπηρέτησαν σε δυσπρόσιτα σχολεία. Διότι κάποιοι συμπολίτες μας, κάποιοι καθηγητές αποφάσισαν να πάνε σε δυσπρόσιτα σχολεία γιατί ακριβώς πίστευαν στο διδασκαλικό τους ρόλο και στην απόφασή τους να υπηρετήσουν την παιδεία κάτω από δύσκολες συνθήκες. Νομίζω ότι δεν πρέπει να τους αγνοήσετε σε αυτήν τη συγκεκριμένη περίπτωση και τουλάχιστον γι'αυτήν την κατηγορία, στην οποία είναι πάρα πολύ λίγοι κύριε Υπουργέ, το δεκαεξάμηνο να γίνει οκτάμηνο. Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Βλαχόπουλος έχει το λόγο. 

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, από το Σεπτέμβριο του 1997, όταν συζητούσαμε σε εκείνο το θερινό Τμήμα της Βουλής το σχέδιο νόμου για την εκπαιδευτική μεταρρύθμιση, είχαμε διαπιστώσει ότι πέραν από τις μεγάλες επιλογές πράγματι της εκπαιδευτικής μεταρρύθμισης -μια μεταρρύθμιση που ήδη προχωρεί με μεγάλη επιτυχία- δημιουργούνταν και κάποια προβλήματα σε μια κατηγορία εκπαιδευτικών που ήταν πράγματι οι αναπληρωτές. 

Θα ήθελα να τονίσω ότι τότε σχεδόν όλοι οι συνάδελφοι απ'όλες τις πτέρυγες, αλλά και η ίδια η Κυβέρνηση ανεγνώρισε την ιδιαιτερότητα των αναπληρωτών και ότι θα έπρεπε να αντιμετωπιστούν με κάποιο διαφορετικό τρόπο σε σχέση με τους άλλους καθηγητές. H ιδιαιτερότητα ήταν ότι αυτοί οι εκπαιδευτικοί πράγματι άφησαν τα φροντιστήρια, άφησαν τα ιδιαίτερα μαθήματα και επέλεξαν να διδάξουν στη δημόσια εκπαίδευση. Αυτή, λοιπόν, την ιδιαιτερότητα έπρεπε η Κυβέρνηση να την αντιμετωπίσει. 

'Οπως είπε και ο κύριος Υφυπουργός πριν από λίγο, στη διαδικασία των εξετάσεων προέβλεψε κάποια πριμοδότηση με μόρια. Τότε αρκετοί Βουλευτές είχαν τοποθετηθεί και ζήτησαν και στη διαδικασία διορισμού μέσω της επετηρίδος στη μεταβατική περίοδο να δίνονταν μια προτεραιότητα, αλλά υπήρχαν κάποια προβλήματα, όπως τότε ειπώθηκε, συνταγματικότητος κ.ο.κ. Δηλαδή η Κυβέρνηση ανεγνώρισε την ιδιαιτερότητα, προσπάθησε από την αρχή να δει με ένα ιδιαίτερο μάτι αυτό, αλλά υπήρχαν και δυσκολίες που είχαν σχέση με το μέγεθος του προβλήματος. Δεν γνώριζε ούτε η Κυβέρνηση, ούτε εμείς οι Βουλευτές, αλλά ούτε και οι ίδιοι οι αναπληρωτές, το μέγεθος του προβλήματος. 'Ετσι και εγώ προσωπικά από ενδιαφέρον παρακολούθησα αυτά τα δύο χρόνια περίπου -πάμε στους εικοσιένα μήνες- την προσπάθεια της Κυβέρνησης, αλλά και των ίδιων των αναπληρωτών, να καταλήξουν σε μια λύση. 

Νομίζω ότι η λύση που δόθηκε είναι μια λύση που ικανοποιεί το σύνολο των αναπληρωτών. 'Ομως, κύριε Υπουργέ, επειδή συμπεριλαμβάνουμε και τους ωρομίσθιους καθηγητές που δίδασκαν λίγες ώρες, αλλά μπορεί να δίδαξαν επί τρία-τέσσερα χρόνια και αυτό το σύνολο των ωρών, αν αναχθεί στο κανονικό ωράριο, δεν καλύπτει αυτό το δεκαεξάμηνο -και εδώ θα ήθελα να κάνω μια παρένθεση και να πω ότι συμφωνώ απόλυτα με την ένταξη και των καθηγητών, οι οποίοι έχουν υπηρετήσει σε τάξεις της αθλητικής διευκόλυνσης, διότι έχουν διδάξει- θα έλεγα μήπως πρέπει να πάμε λίγο χαμηλότερα για να καλύψουμε ειδικά αυτούς που για περισσότερα από τρία-τέσσερα χρόνια, αλλά με λιγότερες ώρες, δίδαξαν. Δηλαδή είχαν κάνει την επιλογή να βρεθούν μέσα στη δημόσια εκπαίδευση. 

'Οσον αφορά την Αντιπολίτευση νομίζω ότι δεν έχει δίκιο, διότι είδα ότι πράγματι κάποιοι εκπρόσωποι κομμάτων ήταν πολύ πιο έτοιμοι απ'όλους εμάς να μπουν σε λεπτομέρειες, διότι έγινε πραγματικά ένας διάλογος κοινωνικός και πολιτικός επί ενάμιση χρόνο. 

Ψηφίζω, λοιπόν, τη διάταξη και παρακαλώ τον κύριο Υπουργό να δει και αυτήν τη δυνατότητα, μήπως μπορέσουμε και πάμε λίγο παρακάτω από τους δεκαέξι μήνες. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Η κ. Αράπη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, ήλθε ο συνάδελφος και είπε να πούμε μπράβο στην Κυβέρνηση, γιατί έφερε την τροποποίηση. Πέρσι, όμως, έκαναν αγώνα οι αναπληρωτές και ζητούσαν να ληφθεί υπόψη το δίκαιο αίτημά τους, να διοριστούν όλοι οι αναπληρωτές ή να μπουν σε μία σειρά, σε μια επετηρίδα. Είναι αυτό που είπε η Νέα Δημοκρατία, η οποία είναι μεν κατά της επετηρίδας από τη μια πλευρά για τους διορισμούς, αλλά είναι υπέρ της επετηρίδας για τους αναπληρωτές από την άλλη πλευρά. Δεν ξέρω σε ποια επετηρίδα από τις δύο πιστεύει. 

Κύριε Υπουργέ, θα ήταν πολύ σωστό να είχατε το θάρρος και τη γενναιότητα, τότε που οι αναπληρωτές κατέβηκαν σε πολύ δυναμικές απεργίες, να βγείτε και να πείτε "έχετε δίκιο, διότι δουλεύετε πάρα πολλά χρόνια και πράγματι με δική σας επιλογή πήγατε". 

Στο σημείο αυτό θέλω να διορθώσω τον κ. Σπυριούνη και να του πω ότι πάνε σε δυσπρόσιτες περιοχές με δική τους επιλογή και έμειναν, όχι ένα χρόνο, αλλά και δύο και τρία χρόνια πάρα πολλοί από αυτούς. Αυτό ήταν που τους έπνιγε, δηλαδή ότι οι ίδιοι επέλεξαν να πάνε στα σύνορα, σε δυσπρόσιτα μέρη και στο τέλος βρέθηκαν απέξω από το νόμο και δεν μπορούσαν να διοριστούν. Υπάρχει πιο δίκαιο αίτημα; 

Εμείς, κύριε Υπουργέ, σαν Δημοκρατικό Κοινωνικό Κίνημα είμαστε κάθετοι και αντίθετοι στο να δημιουργήσετε εκ νέου δύο αντιμαχόμενα μέρη στους αναπληρωτές. Το έχετε σηνήθεια αυτό να έχετε τους μεν εναντίον των δε. Γι'αυτούς που θα διοριστούν είναι πολύ ωραία. Οι υπόλοιποι που είναι δεκαοκτώ χιλιάδες, κύριε Υπουργέ, πότε θα διοριστούν; Βάλατε ένα όριο; Δεν βάλατε. Λέτε ότι το 2003 ο τότε Υπουργός θα αποφασίσει. 

Γιατί, όμως, κύριε Υπουργέ, δεν μεριμνάτε -μιλάτε μόνο για τη πρωτοβάθμια και τη δευτεροβάθμια εκπαίδευση και για τους ωρομίσθιους- και για τους καθηγητές των ΤΕΙ; 'Εχω φέρει επανειλημμένως ερωτήσεις στη Βουλή. Γιατί αυτό το θέμα δεν το λύνετε; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μα, κυρία Αράπη, είναι δυνατόν να λέτε τέτοια πράγματα; 

ΠΡΟΕΔΡΕΥΩΝ (Λουκάς Αποστολίδης): Θα πάρετε το λόγο σε λίγο, κύριε Υπουργέ. 

Ολοκληρώστε, κυρία Αράπη. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Είμαστε, λοιπόν, κύριε Υπουργέ, υπέρ της ψήφισης της τροπολογίας, όταν όμως θα διοριστούν όλοι οι αναπληρωτές, όσοι έχουν διοριστεί, έστω και για ένα σχολικό έτος. 

Κύριε Υπουργέ, γνωρίζετε πολύ καλά ότι τους αναπληρωτές δεν τους παίρνετε από την αρχή της χρονιάς. Αρχίζουν τα σχολεία, βλέπετε τα κενά και στη συνέχεια έρχονταν, το Νοέμβριο, το Δεκέμβριο. 

Σαν Δημοκρατικό Κοινωνικό Κίνημα είμαστε από την αρχή υπέρ του να διοριστούν οι αναπληρωτές, διότι έχουν κάνει μία σύμβαση με το δημόσιο. Μην μου πείτε τώρα ότι είμαστε κατά, όπως λένε ορισμένοι συνάδελφοι. Αυτό το γνωρίζουν οι αναπληρωτές. Θέλουμε, όμως, να διοριστούν όλοι όσοι έχουν δουλέψει και έχουν κάνει σύμβαση με το δημόσιο, έστω και για ένα διδακτικό έτος. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κατ'αρχήν θα ήθελα να υπενθυμίσω σε όλους τους συναδέλφους ότι υπάρχει συναρμοδιότητα στο συγκεκριμένο νομοσχέδιο του Υπουργείου Πολιτισμού, της Γενικής Γραμματείας Αθλητισμού και του Υπουργείου Παιδείας. Εάν διέλαθε της προσοχής σας, σας υπενθυμίζω ότι έχει άρθρα για το σχολικό αθλητισμό, κίνητρα για τους αθλητές, για τα αθλητικά εκπαιδευτήρια και για τους προπονητές των ΤΕΦΑΑ. Αν νομίζετε ότι αυτά δεν αποτελούν διατάξεις αρμοδιότητας Υπουργείου Παιδείας, με συγχωρείτε, αλλά θα πρέπει να είστε πιο προσεκτικοί και μελετημένοι. Είναι νομοσχέδιο συναρμοδιότητας, το οποίο υπεγράφη και από τον Υπουργό Παιδείας, ειδικά γι'αυτούς τους λόγους. 'Αρα, λοιπόν, δεν έρχεται η τροπολογία αυτή σε ένα νομοσχέδιο, στο οποίο είναι τελείως αποξενωμένο το Υπουργείο Παιδείας. 'Ενα το κρατούμενο. 

Δεύτερον, όλοι λιθοβολείτε την Κυβέρνηση, όλοι λιθοβολήσατε την εκπαιδευτική μεταρρύθμιση. 

Κανείς εξ υμών διερωτήθη, όμως, πώς θα γινόντουσαν αυτοί οι διορισμοί; 

ΗΛΙΑΣ ΒΛΑΧΟΠΟΥΛΟΣ: 'Ολοι, κύριε Υπουργέ; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Οχι, είπα, οι πλείστοι. Αλλά κανένας δεν διερωτήθηκε πόσοι από τους σημερινούς και τους χθεσινούς αναπληρωτές θα είχαν διοριστεί αν δεν είχε γίνει η εκπαιδευτική μεταρρύθμιση; 

Ξέρετε τι εύκολο είναι να λες τάσσομαι υπέρ των αναπληρωτών; Η μόνη Κυβέρνηση που έλυσε τα προβλήματα αναπληρωτών, που μετά από εκατό χρόνια θα γινόντουσαν μόνιμοι, είναι η παρούσα. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Γιατί να μην τους διορίσετε κανονικά, κύριε Υπουργέ; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρία Αράπη, σταματήστε, για συνέλθετε λιγάκι. Τι είναι αυτά τα πράγματα; 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Εάν δεν υπήρχε το Υπουργείο... 

ΠΡΟΕΔΡΕΥΩΝ (Λουκάς Αποστολίδης): Κυρία Αράπη, αυτή δεν είναι συμπεριφορά Βουλευτού. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, δεν γνωρίζει την πραγματικότητα. 

ΠΡΟΕΔΡΕΥΩΝ (Λουκάς Αποστολίδης): Δεν είναι συμπεριφορά αυτή συναδέλφου μέσα στην Αίθουσα, κυρία Αράπη. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Απεργούσαμε εμείς... 

ΠΡΟΕΔΡΕΥΩΝ (Λουκάς Αποστολίδης): Κυρία Αράπη, μπορείτε να έχετε την άποψή σας, αλλά δεν μπορείτε να συμπεριφέρεσθε όπως θέλετε. Δεν μπορείτε να εκφράζεσθε όπως εσείς θέλετε μέσα στο Κοινοβούλιο. Σεβαστείτε στοιχειωδώς ορισμένους κανόνες. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, το 1990 με 1993, για να πάω σε πρόσφατες ημερομηνίες, στα τέσσερα χρόνια που δεν κυβερνούσε το ΠΑΣΟΚ, οι συνολικοί διορισμοί μονίμου εκπαιδευτικού προσωπικού έφθασαν τους δεκαέξι χιλιάδες για πρωτοβάθμια και δευτεροβάθμια εκπαίδευση. 

Το 1996 έγιναν πεντέμισι χιλιάδες. Το 1997 για πρώτη φορά έξι χιλιάδες τριακόσιοι και από το 1998 περάσαμε στους οκτώμισι χιλιάδες διορισμούς. Στα τρία έτη έγιναν είκοσι πέντε χιλιάδες διορισμοί. Διπλάσιοι από την προηγούμενη τετραετία. Και έχουμε επίσης και τους διορισμούς τώρα που έρχονται το 1999, που θα κινηθούν περίπου στα ίδια επίπεδα με τους διορισμούς του 1998. Γιατί και το επαναλαμβάνω το γιατί. 'Οχι γιατί υποχωρούμε σε ένα αφηρημένο και αόριστο συνδικαλιστικό αίτημα, κάντε μαζικούς διορισμούς, αλλά γιατί η εκπαιδευτική μεταρρύθμιση δημιούργησε θέσεις εργασίας για τους εκπαιδευτικούς και απορρόφησε από την επετηρίδα τεράστιο αριθμό αναπληρωτών. Ξέρετε πόσοι αναπληρωτές διορίστηκαν το 1997; Πέντε χιλιάδες οκτακόσιοι έγιναν μόνιμοι. Ξέρετε πόσοι έγιναν το 1998 από τους οκτώμισι χιλιάδες που διορίστηκαν συνολικά; Πέντε χιλιάδες. Πέντε οκτακόσιοι και πέντε χιλιάδες αναπληρωτές, σύνολο δέκα χιλιάδες οκτακόσιοι, έγιναν μόνιμοι μέσα σε δύο μόνον χρόνια εξ αιτίας των μαζικών διορισμών που κάνει η Κυβέρνηση, λόγω της Εκπαιδευτικής Μεταρρύθμισης. 

Παραπονέθηκαν κάποιοι γιατί αυτή η τροπολογία δεν ήλθε με το νομοσχέδιο της Ειδικής Αγωγής. Πράγματι, έτσι είχε ανακοινώσει το Υπουργείο Παιδείας ότι θα την έφερνε με το νομοσχέδιο της ειδικής αγωγής. Υπήρξε όμως μία καθυστέρηση που δεν οφείλεται σε μας, διότι εμείς ξεκινήσαμε έναν κομματικό διάλογο και ακόμη περιμένω τις παρατηρήσεις των κομμάτων μετά την προφορική συζήτηση που είχαμε επί των διατάξεων του νομοσχεδίου. Εμείς το ετοιμάσαμε, χωρίς αυτές τις προτάσεις τις οποίες αναμέναμε επί δυόμισι ολόκληρους μήνες. Μην παραπονιούνται ότι αιφνιδιάζεται το Σώμα, όταν στην Επιτροπή Μορφωτικών Υποθέσεων, αλλά και στην Ολομέλεια με την ευκαιρία άλλων νομοσχεδίων και την κατάθεση τροπολογιών, συζητήθηκε κατά κόρον το θέμα των αναπληρωτών. 

Στο κάτω κάτω της γραφής θυμάσθε πολύ καλά ότι εμείς είχαμε πει πως το θέμα των αναπληρωτών θα το δούμε μετά τους διορισμούς του 1997. Μετά το διαγωνισμό του Ιουνίου 1998, να καταμετρήσουμε και να μετρήσουμε τα αποτελέσματα και πόσοι μένουν για διορισμό, για να προχωρήσουμε σε μια ρύθμιση. 'Εμεναν δύο χιλιάδες επτακόσιοι αναπληρωτές, οι οποίοι είχαν συμπληρώσει τη διετή προϋπηρεσία κατά το χρόνο θέσεως του ν. 2525 σε ισχύ. 

Στη συνέχεια εξετάσαμε τη δυνατότητα μήπως διευρύνουμε αυτήν τη ρύθμιση, αλλά διεύρυνση όχι προς εκφυλισμό αυτής της ρύθμισης, για να μην μπορεί κανείς να διορίσει στο μέλλον τους αναπληρωτές αυτούς, αλλά πράγματι να μπορεί να τους διορίσει όπως είπα και ο Υπουργός του μέλλοντος. Και λέμε συγκεκριμένα στη διάταξη: Θα διοριστούν κατά το έτος 2003, έτος αφετηρίας και εφεξής, ανάλογα με τις οργανικές θέσεις που θα υπάρχουν, γιατί νωρίτερα δεν μπορούν. Και ιδού η απάντησή μας και τότε και τώρα στη σχετική τροπολογία της Νέας Δημοκρατίας. Δεν μπορεί να συνυπάρξει η επετηρίδα με την ειδική επετηρίδα. Η μία θα ανατρέψει την άλλη. Πότε λήγει η επετηρίδα; Το 2002. Τότε μπορεί να ενεργοποιηθεί αυτή η "ειδική επετηρίδα" για ένα ή δύο χρόνια, μετά το 2002. Από το 2003 και μετά. Τα έχετε λησμονήσει αλλά εμείς τα έχουμε πει επανειλημμένα. Και λυπούμαι που είμαι τώρα πάλι αναγκασμένος να το επαναλάβω. Αυτά είναι ξεκάθαρα. Και είπαμε επειδή το Υπουργείο Παιδείας θέλει να ικανοποιήσει το αίτημα, να το ικανοποιήσει και όχι, απλούστατα να το υποσχεθεί στο μέλλον, θέλαμε η ρύθμιση αυτή να είναι ρύθμιση εφικτή και στο μέλλον. Και ακούστε λιγάκι. 

Υπάρχει αίτημα να βάλουμε και τη Σιβιτανίδειο μέσα, όπου ξέρετε πώς διορίζεται εκεί ο αναπληρωτής, χωρίς τη διαδικασία της επετηρίδας, χωρίς τις καταστάσεις των αναπληρωτών κατά νομαρχιακό επίπεδο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ποιος φταίει γι' αυτό; Εσείς ή εμείς; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μα ξέρετε τι είναι η Σιβιτανίδειος. Δεν ξέρετε ότι το Δ.Σ. προεδρεύεται από τον Αρχιεπίσκοπο και κάποιους άλλους, οι οποίοι κάνουν τις προσλήψεις κατά το δοκούν χωρίς αντικειμενικά κριτήρια; 

ΑΝΔΡΙΑΝΗ ΛΟΥΛΕ: Είδατε πόσα πράγματα υπάρχουν και πρέπει να τα δούμε; 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, θα παρακαλέσω να μην κάνετε διάλογο με τους συναδέλφους. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μα δεν μπορεί να απαντήσει η Κυβέρνηση επί αιτιάσεων; Δεν έχει δικαίωμα η Κυβέρνηση να απαντά; 

ΚΥΡΙΑΚΟΣ ΣΠΥΡΙΟΥΝΗΣ: Δεν μπορεί να απαντήσει ο Υπουργός; Είναι πρωτοφανές. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Να μη μας προκαλεί. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είναι γεγονός ότι η αλήθεια και οι αριθμοί ενοχλούν, αλλά δυστυχώς αυτή είναι η πραγματικότητα. Και η πραγματικότητα λέει ότι στη ρύθμιση με τους δεκαέξι μήνες, δεν μπορεί η Κυβέρνηση να πάει παρακάτω, διότι θέτει σε κίνδυνο την ίδια τη ρύθμιση. Είμαστε ήδη στους έξι χιλιάδες πεντακόσιους πενήντα αναπληρωτές. Ειδικότερα: είναι χίλιοι οκτακόσιοι της πρωτοβάθμιας, τέσσερις χιλιάδες πεντακόσιοι σαράντα πέντε της δευτεροβάθμιας και εκατόν ενενήντα τέσσερις οι γυμναστές των τμημάτων αθλητικής διευκόλυνσης. Σύνολο έξι χιλιάδες πεντακόσιοι πενήντα εννιά (6559). Εάν βάλουμε όπως λέτε εσείς τη δωδεκάμηνη προϋπηρεσία θα προσθέσουμε συν δύο χιλιάδες αναπληρωτές. Δεν αντέχει πλέον το Υπουργείο Παιδείας σε μία ρύθμιση και μετά το 2003 ενός τόσου μεγάλου αριθμού. 

Αλλά αλήθεια, κύριοι συνάδελφοι, αναρωτηθήκατε τι είναι αδικία και τι δίκαιο σ' αυτήν τη ρύθμιση; Αν θα φθάναμε στους δώδεκα μήνες, σημαίνει, με τη χρονική μετάθεση που κάναμε για τη συμπλήρωση των δεκαέξι μηνών από το Σεπτέμβρη του 1997 στον Ιούνιο του 1998, ότι και ο αναπληρωτής που είχε συμπληρώσει ένα εξάμηνο μέχρι το 1997 και άλλο ένα δεκάμηνο το 1998, μονιμοποιείται και αυτός. Πού θέλετε να πάμε; Στο τετράμηνο; Με ποια έννοια δικαιοσύνης θα ισοσταθμιστεί η προϋπηρεσία εκπαιδευτικού με πέντε έτη, με του άλλου που έχει έξι μήνες; Η ρύθμιση είναι δίκαιη, εξαντλεί όλα τα όρια, στηρίζεται σε στοιχεία και είναι εξασφαλισμένη η υλοποίησή της. 

ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση... 

ΙΩΑΝΝΗΣ ΔΗΜΑΡΑΣ: Δεν θα δευτερολογήσουμε; 

ΑΝΔΡΙΑΝΗ ΛΟΥΛΕ: Και μεις έχουμε δικαίωμα να μιλήσουμε... 

ΠΡΟΕΔΡΕΥΩΝ (Λουκάς Αποστολίδης): Νομίζω ότι είναι πιο σωστό να έχουμε μια συμπεριφορά περισσότερο κοσμία. Υπάρχουν όρια και για το Προεδρείο. 

Κυρία Λουλέ, δεν μπορεί να χασκογελάμε μεταξύ σας και να κάνουμε διάλογο. Υπάρχουν όρια και υπομονή. 

Η κα Μπενάκη έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, αυτό το απόφθεγμα του Υπουργού ότι είναι η μόνη Κυβέρνηση που έλυσε τα προβλήματα των εκπαιδευτικών αυτή την προχωρημένη ώρα μόνο ως αστείο μπορώ να το δεχθώ. Διότι το μόνο που δεν έκανε ήταν να λύσει τα προβλήματα των εκπαιδευτικών. Απλώς προκάλεσε μια τεράστια αναστάτωση, προσπάθησε να λύσει προβλήματα εκπαιδευτικών, αλλά υιοθέτησε λύσεις και διαδικασίες, οι οποίες έφεραν τα πάνω κάτω. 

Η ώρα δεν επιτρέπει να μπω σε τέτοιου είδους αναλύσεις, που τις έχουμε κάνει άλλωστε πολλές φορές. 

Σε σχέση με όσα είπε για την τροπολογία ο κύριος Υπουργός, θα ήθελα να παρατηρήσω τα εξής: Τι σημαίνει το ότι από το 2003 και έπειτα θα προσδιορίζεται κάθε χρόνο ένα ποσοστό και θα διορίζονται οι εκπαιδευτικοί; Καταλαβαίνω ότι το 2003 είναι όντως ένα ορόσημο, διότι σταματάει η άλλη επετηρίδα και από εκεί και πέρα οι προσλήψεις θα γίνονται με διαγωνισμό. Τι σας πειράζει να κόψετε ένα νούμερο του διαγωνισμού, δηλαδή να κρατήσετε κενές θέσεις και να εξαντλήσετε τους αναπληρωτές που έχουν περισσέψει μετά το 2003; Γιατί θέλετε να τους βάζετε κατά ένα ορισμένο ποσοστό με απροσδιόριστο τέλος; Βάλτε μια καταληκτική ημερομηνία και όσοι έχουν απομείνει θα διορισθούν όλοι και θα κόψουμε θέσεις από εκείνες που προορίζονται γι αυτούς που θα συμμετάσχουν στο διαγωνισμό. Αυτό είναι δικαιοσύνη. 

Δεν μπορεί να έχετε ανθρώπους με δεκαέξι τουλάχιστον μήνες προϋπηρεσίας σήμερα, να φτάνουν ως αναπληρωτές το 2003, και μετά να μην τους έχετε και μια θέση για να τακτοποιηθούν. 

'Εχει λογική η πρόταση που σας κάνουμε για το δωδεκάμηνο. Είναι δύο συμβάσεις, από εκείνες, οι οποίες δεν είναι ποτέ πλήρεις. Επομένως έχω την εντύπωση ότι ακόμα και αν είναι δύο χιλιάδες κατά τους υπολογισμούς σας οι αναπληρωτές -εγώ έχω άλλα νούμερα που λένε οκτακόσια ενενήντα- μπορείτε να κάνετε το βήμα και να κατέβετε λίγο παρακάτω. 

ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κατ' αρχήν θέλω να πιστέψω, κύριε Πρόεδρε, ότι δεν εκλάβατε το γέλιο μου σχετικό με αυτά που λέγατε εσείς, γιατί ξέρω να σέβομαι και το Προεδρείο και τους Υπουργούς και τους συναδέλφους, κάτι που δεν συμβαίνει με άλλους εδώ μέσα. Και ήθελα να λάβω πριν το λόγο επί προσωπικού διότι ο κ. Χρυσανθακόπουλος, ο οποίος έφυγε τώρα, είπε ότι εμείς που ζητήσαμε να μη συζητηθεί σήμερα η τροπολογία ήμασταν έτοιμοι να ξεσηκώσουμε πάλι τους αναπληρωτές εναντίον της Κυβέρνησης. 

Αν θέλαμε να κάνουμε αυτήν τη δουλειά θα ήμασταν έξω στο πεζοδρόμιο και όχι σ' αυτήν την Αίθουσα. 

Και ο κ. Σπυριούνης ο οποίος μου καταλόγισε κάτι, προφανώς γιατί δεν το κατάλαβε και είμαι σίγουρη γι αυτό, θα ήθελα να του πω το εξής. Είπα και θα ήθελα να καταγραφεί ακριβώς έτσι στα Πρακτικά ότι η παράγραφος 2 σε συνδυασμό με την παράγραφο 6 δίνει το δικαίωμα να δηλώσουν πέντε έως τριάντα περιοχές διορισμού. Αν όμως δεν αναλάβουν υπηρεσία στην περιοχή που τοποθετήθηκαν διαγράφονται από τον πίνακα. Και είπα ότι θα ήταν καλύτερα να μη διαγράφονται από τους πίνακες, αλλά να έχαναν για την τρέχουσα χρονιά τη σειρά τους, γιατί μπορεί να είναι μια γυναίκα έγκυος. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δηλαδή όποτε θέλουμε διοριζόμαστε και όποτε θέλουμε δεν διοριζόμαστε... 

ΠΡΟΕΔΡΕΥΩΝ (Λουκάς Αποστολίδης): Παρακαλώ μη διακόπτετε, κύριε Υπουργέ. Εκφράσατε την άποψή σας επ' αυτού επανειλημμένως. 

ΑΝΔΡΙΑΝΗ ΛΟΥΛΕ: Μη με διακόπτετε. Μην μου παίρνετε το χρόνο. Αφήστε να μιλήσουμε και μεις δύο λεπτά, κύριε Ανθόπουλε. 

Επίσης θα ήθελα να συνυπογράψω με την κ. Μπενάκη και να παρακαλέσω τον κύριο Υπουργό να δεχθεί να κατέβει στο δωδεκάμηνο. Δεν είναι δύο χιλιάδες, κύριε Υπουργέ, και τα δικά μας στοιχεία λένε οκτακόσιες ενενήντα. 

Και θα ήθελα να πω, κύριε Πρόεδρε, ότι σαν Συνασπισμός θα ψηφίσουμε την τροπολογία αυτή παρακαλώντας να κατέβει μέχρι το δωδεκάμηνο, αλλά διατηρούμε τις επιφυλάξεις μας για όλα εκείνα που είπα προηγουμένως για τα οποία θα συνεχίσουμε να παλεύουμε μέσα στο Κοινοβούλιο. 

ΠΡΟΕΔΡΕΥΩΝ (Λουκάς Αποστολίδης): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, θα επικαλεσθώ την εμπειρία σας για να καταλάβω επιτέλους περί τίνος ακριβώς πρόκειται. Μιλάμε για μια τροπολογία ή μιλάμε για ένα νομοσχέδιο που αφορά την παιδεία; 'Εχω την αίσθηση, λοιπόν, ότι όλα όσα διετυπώθησαν, όλοι οι προβληματισμοί που κατετέθησαν έχουν να κάνουν με ένα κορυφαίο θέμα που αφορά την παιδεία. 

Πριν από μερικούς μήνες είδατε τι συνέβη στην πατρίδα μας με κύριο υπεύθυνο την πολιτική της Κυβέρνησης του κ. Σημίτη, που είχε αποφασίσει να φέρει το ν.2525, παρ'όλες τις αντιδράσεις που υπήρχαν. Το αφήνω αυτό. 

Θέλω όμως να επικαλεσθώ και την ευαισθησία του πολιτικού ανδρός ο οποίος σε ένα νομοσχέδιο για τον αθλητισμό θέλει σήμερα "σώνει ντε και καλά" να περάσει ένα θέμα που αφορά την παιδεία, που θα μπορούσε να ήταν αφορμή για γόνιμο προβληματισμό και κατάθεση απόψεων. 

Να σας πω και κάτι που εισέπραξα ακούγοντας όλους τους συναδέλφους; Θα μπορούσαμε να είχαμε καταλήξει ενδεχομένως και σε ομοφωνία. 'Ομως, ο τρόπος με τον οποίο έχει επιλέξει αλαζονικά και αυταρχικά η μειοψηφία, επειδή έχει την πλειοψηφία στη Βουλή να φέρνει όποιο νομοσχέδιο και όποια τροπολογία θέλει και να τα ψηφίζει όποτε θέλει, με βρίσκει απολύτως αντίθετο. 

Είπα και στην αρχή της πρωτολογίας μου ότι δεν μπαίνω στην ουσία του θέματος, δεν με αφορά, ενώ συζητούμε ένα νομοσχέδιο που αφορά τον αθλητισμό. Και δεν ξέρω εάν και κατά πόσο μελλοντικά θα αρθούμε και στο ύψος των περιστάσεων, έτσι ώστε όταν έχουμε ένα νομοσχέδιο που αφορά κάτι συγκεκριμένο, να μένουμε στα πλαίσια και μόνο των προβληματισμών αυτού του νομοσχεδίου. 

Κύριε Πρόεδρε, ποσώς με ενδιαφέρει εάν η Νέα Δημοκρατία, εάν το ΠΑ.ΣΟ.Κ., εάν ο Συνασπισμός, εάν το Κ.Κ.Ε., εάν το ΔΗ.Κ.ΚΙ. βρίσκονται ένα μήνα πριν από τις εκλογές. Δεν είναι χώρος για να ψηφοθηρίσουμε. Είναι χώρος -και σας το λέω με κάθε ευθύνη, όση μου αναγνωρίζετε- να υπερασπισθούμε τη σωστή λειτουργία του Κοινοβουλίου. Δεν είναι δυνατόν δέκα λεπτά πριν τεθεί υπόψη του Σώματος η τροπολογία, να καλούμαι να απαντήσουν σε μία σειρά άρθρων, παραγράφων, στίχων και αναφορών που γίνονται σε προηγούμενο νομοσχέδιο δεκαετίας. Το αρνούμαι και γι'αυτό σας ξαναλέω, έχοντας την ευθύνη του εισηγητή του ΔΗ.Κ.ΚΙ., ότι εμείς θα ψηφίσουμε "παρών" σ'αυτήν την τροπολογία της Κυβέρνησης. 

ΠΡΟΕΔΡΕΥΩΝ (Λουκάς Αποστολίδης): Το λόγο έχει ο κ. Γκατζής και έτσι ολοκληρώνεται η διαδικασία των δευτερολογιών. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν θα ήθελα να επαναλάβω αυτά που είπε ο προηγούμενος ομιλητής. 'Ηθελα όμως να τονίσω το εξής. 'Οτι αυτό το νομοσχέδιο πρέπει τουλάχιστον να συζητηθεί στην επιτροπή για να ακούσουμε τους φορείς και να πάρουμε και τη γνώμη τους. Είναι σοβαρό νομοσχέδιο, είναι σοβαρή η τροπολογία. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Εγινε αυτό. 

ΝΙΚΟΛΑΟΣ ΓΚΑΤΖΗΣ: Πότε έγινε, κύριε Υπουργέ; 

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, σας παρακαλώ, αφήστε να τελειώσει η διαδικασία. Είπατε δύο φορές ότι έγινε αυτό στην Επιτροπή Μορφωτικών Υποθέσεων. Μην ξαναμπούμε σ' αυτήν τη διαδικασία. Αφήστε τον κ. Γκατζή να πει την άποψή του. 

ΝΙΚΟΛΑΟΣ ΓΚΑΤΖΗΣ: Θα περίμενα, κύριε Πρόεδρε, και από εσάς να ζητήσετε να αποσύρει την τροπολογία ο κύριος Υπουργός. 

ΠΡΟΕΔΡΕΥΩΝ (Λουκάς Αποστολίδης): Μα, κύριε Γκατζή, πριν αρχίσει η συζήτηση της τροπολογίας ρώτησα το Σώμα. Εκφράστηκαν κάποιες επιφυλάξεις από εσάς και τον κ. Δημαρά. Τα άλλα κόμματα συμφώνησαν να συζητηθεί. Δέχομαι τις επιφυλάξεις και έντονα όπως μπήκανε, αλλά μη, τελειώνοντας τη συζήτηση, επανερχόμεθα στην αρχή. 

ΝΙΚΟΛΑΟΣ ΓΚΑΤΖΗΣ: Μα, ζήτησα και πάλι το λόγο, κύριε Πρόεδρε. 

Εν πάση περιπτώσει, εγώ δεν νομιμοποιώ με την παρουσία μου αυτήν τη διαδικασία που σήμερα εγκαινιάζεται για πρώτη φορά, στο τελευταίο δεκάλεπτο, δηλαδή που λήγει η συζήτηση στο προηγούμενο νομοσχέδιο, να έρχεται άσχετη τροπολογία. Και γι'αυτό αποχωρώ. 

(Στο σημείο αυτό αποχωρεί της Αιθούσης ο Βουλευτής κ. Γκατζής) 

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, έχετε το λόγο για δύο λεπτά για να κλείσει και η συζήτηση. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ήταν γνωστό τοις πάσι και το περιεχόμενο σχεδόν και ο χρόνος ψήφισης αυτής της ρύθμισης. Είχε αναγγείλει από καιρό το Υπουργείο Παιδείας ότι επρόκειτο να συμπεριληφθεί στις διατάξεις του νομοσχεδίου της ειδικής αγωγής. Αλλά επειδή και λόγω των εκλογών και λόγω μιας καθυστέρησης κατά την επεξεργασία... 

ΑΝΔΡΙΑΝΗ ΛΟΥΛΕ: Α, μπράβο! 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Το είπατε! 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Ενα λεπτό, μη βιάζεσθε, μην είσθε τόσο πρόχειροι. 

...θα διακόψει η Βουλή τις εργασίες της... 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, μην ξαναγυρίζουμε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μα, δεν γυρίζουμε πίσω. 

Θα τους εξηγήσω το λόγο... 

ΠΡΟΕΔΡΕΥΩΝ (Λουκάς Αποστολίδης): Μα, δεν χρειάζεται να τους εξηγήσετε δέκα φορές. Το είπατε προηγούμενα, κύριε Υπουργέ. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Οχι δεν το είπαμε, κύριε Πρόεδρε. Πρέπει ο πίνακας αυτός να συνταχθεί εντός αποκλειστικής προθεσμίας δύο μηνών πριν από τους διορισμούς των αναπληρωτών κατά το επόμενο διδακτικό έτος. Και το λέει στην πρώτη παράγραφο. Επειδή δεν έχουν διαβάσει καθόλου τη διάταξη, δεν κατάλαβαν γιατί δώσαμε τον επείγοντα αυτό χαρακτήρα. 

(Θόρυβος στην Αίθουσα) 

Ευχαριστώ, κύριε Πρόεδρε, αλλά δεν είναι τρόπος συμπεριφοράς συναδέλφων μέσα σ' αυτήν την Αίθουσα. 

ΙΩΑΝΝΗΣ ΔΗΜΑΡΑΣ: Είναι ο δικός σας, τρόπος; 

(Θόρυβος στην Αίθουσα) 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση επί της τροπολογίας με γενικό αριθμό 2751 και ειδικό 159. 

Ερωτάται το Σώμα: Γίνεται δεκτή η υπ' αριθμόν 2751/159 τροπολογία; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΙΩΝΝΗΣ ΔΗΜΑΡΑΣ: Παρών! 

ΠΡΟΕΔΡΕΥΩΝ (Λουκάς Αποστολίδης): Η τροπολογία με γενικό αριθμό 2751 και ειδικό 159 έγινε δεκτή κατά πλειοψηφία και θα αποτελέσει ίδιο άρθρο. 

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, είναι και μια τροπολογία εμπρόθεσμη... 

ΠΡΟΕΔΡΕΥΩΝ (Λουκάς Αποστολίδης): Δεν έχετε το λόγο, κύριε Ορφανέ. 

(Θόρυβος στην Αίθουσα) 

Σας παρακαλώ! 

Υπάρχουν και οι εμπρόθεσμες τροπολογίες των Βουλευτών. Θα ήθελα να ρωτήσω τον κύριο Υπουργό, αν κάποια απ' αυτές την κάνει δεκτή. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, έχουν κατατεθεί πενήντα οκτώ εμπρόθεσμες τροπολογίες και δώδεκα εκπρόθεσμες. Κατά τη διάρκεια της επεξεργασίας των άρθρων, έκανα δεκτές εν όλω ή εν μέρει πλήθος από τροπολογίες των συναδέλφων Βουλευτών. Κι αυτό θα φανεί σε οποιονδήποτε εντρυφήσει και στα Πρακτικά. 

Θα ήθελα να κάνω μια ειδική αναφορά σε δύο τροπολογίες, οι οποίες έχουν παραπεμφθεί από εμένα στην Επιτροπή Φορέων του Δημόσιου Τομέα, προκειμένου να γνωμοδοτήσει. Γιατί θεωρώ ότι αυτές οι τροπολογίες, αν είχε γνωμοδοτήσει αυτή η επιτροπή των δημόσιων φορέων, θα μπορούσαν να γίνουν αποδεκτές. Πρόκειται για την επιτροπή, για τη σύσταση του Ευρωπαϊκή Κέντρου Μεταπτυχιακών Αθλητικών και Ολυμπιακών Σπουδών "ΔΗΜΗΤΡΙΟΣ ΒΙΚΕΛΑΣ", καθώς και για την ίδρυση της Ελληνικής Ολυμπιακής Ακαδημίας. 

'Ομως, κύριε Πρόεδρε, δεν γνωμοδότησε αυτή η επιτροπή γι' αυτό και προβάλλω ως μοναδικό λόγο, τη μη γνωμοδότηση για τη σύσταση αυτών των φορέων, τη μη αποδοχή αυτών των τροπολογιών. Επιφυλάσσομαι σε επόμενο νομοσχέδιο δικό μας ... 

ΠΡΟΕΔΡΕΥΩΝ (Λουκάς Αποστολίδης): 'Αρα έχουμε θετική πολιτική βούληση για ρύθμιση των θεμάτων. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα ήθελα να πω ότι δεν δέχομαι άλλες τροπολογίες. 

Κλείνοντας, επειδή είναι νομοσχέδιο θεσμικό, θα ήθελα να ευχαριστήσω τους αγαπητούς συναδέλφους για τη βοήθεια που έδωσαν στο νομοσχέδιο και ιδιαίτερα να κάνω μια αναφορά για τα Πρακτικά στη Νομοπαρασκευαστική Επιτροπή που υπό την προεδρία του κ. Λοβέρδου και τη συμμετοχή του κ. Μπαλασόπουλου, Λακουμέντα, Παπαπετρόπουλου, Κολυμπάρδη, Κουλαξή, Μιχοπούλου, Σαραφιανού και Βασιλόπουλου, διέθεσαν και το χρόνο τους και τις γνώσεις τους και την επιστημονική τους κατάρτιση προκειμένου αυτό το νομοσχέδιο να γίνει νόμος του κράτους και να μπορέσουμε έτσι να δούμε μια άλλη πορεία με μια άλλη δυναμική για το μέλλον του ελληνικού αθλητισμού. 

ΠΡΟΕΔΡΕΥΩΝ (Λουκάς Αποστολίδης): Ο κ. Ορφανός έχει το λόγο. 

ΦΑΝΗ ΠΕΤΡΑΛΙΑ-ΠΑΛΛΗ: Τώρα δίνετε το λόγο, κύριε Πρόεδρε; 

ΠΡΟΕΔΡΕΥΩΝ (Λουκάς Αποστολίδης): Κυρία Πετραλιά, επειδή λέτε ότι τώρα δίνω το λόγο, η συνήθης διαδικασία είναι η εξής: Δίνεις το λόγο στον Υπουργό αν θα κάνει δεκτές κάποιες από τις τροπολογίες. Ο Υπουργός λέει ναι ή όχι και στη συνέχεια έχουν το λόγο οι συνάδελφοι. Αυτό έκανα κι εγώ. Τώρα δίνω το λόγο γιατί τώρα πρέπει να δώσω το λόγο. 

ΦΑΝΗ ΠΕΤΡΑΛΙΑ-ΠΑΛΛΗ: 'Ελεγα μήπως τις πρωϊνές ώρες έχει άλλη διαδικασία. 

ΠΡΟΕΔΡΕΥΩΝ (Λουκάς Αποστολίδης): 'Οχι αυτή είναι η συνήθης, κυρία Πετραλιά. 

Κύριε Ορφανέ, να σας ρωτήσω το εξής: 'Εχετε καταθέσει κάποια τροπολογία την οποία θέλετε να συζητήσετε; 

ΓΕΩΡΙΟΣ ΟΡΦΑΝΟΣ: 'Εχω την εντύπωση ότι απλά... 

ΠΡΟΕΔΡΕΥΩΝ (Λουκάς Αποστολίδης): Σας ερωτώ εάν έχετε καταθέσει κάποια τροπολογία. 

ΓΕΩΡΓΙΟΣ ΟΡΦΑΝΟΣ: Βεβαίως. 'Εχω καταθέσει, αρκετές αλλά δεν με ενδιαφέρει αυτήν τη στιγμή διότι ο κύριος Υπουργός έθεσε κάποια όρια. Εκτιμώ ότι μία από αυτές ή την έχει κάνει δεκτή και δεν το ξέρω εγώ ή έχει διαφύγει της προσοχής του κυρίου Υπουργού και φαντάζομαι ότι θα την κάνει δεκτή. Γι'αυτό τη θέτω αυτήν τη στιγμή. 

ΠΡΟΕΔΡΕΥΩΝ (Λουκάς Αποστολίδης): Ποια είναι η τροπολογία αυτή, κύριε Ορφανέ; 

ΓΕΩΡΓΙΟΣ ΟΡΦΑΝΟΣ: Είναι η τροπολογία με γενικό αριθμό 2610 και ειδικό 95. Επειδή διαπίστωσα και την ευαισθησία του κυρίου Υπουργού για διάφορα θέματα, εκτιμώ... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Υπάρχει δαπάνη του δημοσίου, δεν υπάρχει έκθεση του Γενικού Λογιστηρίου και αυτός είναι ο μοναδικός λόγος που δεν μπορώ να τη δεχθώ. 

ΓΕΩΡΓΙΟΣ ΟΡΦΑΝΟΣ: Κύριε Υπουργέ, εκείνο το οποίο με ενδιαφέρει σε αυτήν τη φάση επειδή δεν υπάρχει έκθεση, είναι αν θεωρείτε ότι αυτό το θέμα το οποίο θέτει η τροπολογία είναι ένα θέμα το οποίο πρέπει να το λύσουμε. Είναι δίκαιο και σωστό να δώσουμε δυνατότητα μισθολογικής τουλάχιστον αναβάθμισης στα άτομα που έχουν πάρει μετάλλια σε παρα-Ολυμπιάδες. Και αφορά μόνον επτά άτομα, δεν αφορά μιλιούνια. Επτά άτομα αφορά. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, υποστηρίζω κι εγώ την ίδια τροπολογία. 

ΑΝΔΡΙΑΝΗ ΛΟΥΛΕ: Κύριε Πρόεδρε, υποστηρίζω κι εγώ την ίδια τροπολογία. 

ΓΕΩΡΓΙΟΣ ΟΡΦΑΝΟΣ: Κύριε Υπουργέ, λύσατε τόσα θέματα και μου κάνει εντύπωση πώς αφήσατε ένα θέμα στο οποίο έχετε δείξει ότι είσθε ιδιαίτερα ευαίσθητος. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, στην ίδια τροπολογία, θέλει να κάνει αναφορά και η κ. Λουλέ... 

ΣΤΥΛΙΑΝΗ ΑΛΦΙΕΡΗ: 'Εχουμε καταθέσει την ίδια τροπολογία μαζί με την κ. Λουλέ. 

Θεωρούμε, κύριε Υπουργέ, μια που έχετε πει τόσα πολλά για τα άτομα με ειδικές ανάγκες και για τις παραλυμπιάδες, ότι αυτή η τροπολογία δεν επιβαρύνει -είναι μόνο επτά άτομα- τον προϋπολογισμό. Τυπικά και ουσιαστικά νομίζω ότι μπορούμε να τη δεχθούμε. 

Η τροπολογία αναφέρει τα εξής: Με την τροποποίηση του άρθρου 10 του νόμου 2478/31.12.1998 περί επιβράβευσης των Ολυμπιονικών προβλέπεται η ένταξή τους στα Σώματα Ασφαλείας και η μισθολογική τους αναβάθμιση. Σύμφωνα όμως με το άρθρο 28 του ν. 2166 οι Ολυμπιονίκες της Ολυμπιάδας και της παρα-ολυμπιάδας έχουν απόλυτη ισοτιμία. 

Γνωρίζετε όμως πολύ καλά ότι οι Ολυμπιονίκες της παρα-ολυμπιάδας δεν μπορούν να ασκήσουν αυτό το δικαίωμα γιατί έχουν κινητικά προβλήματα. Ως εκ τούτου ζητούν να εξελίσσονται μισθολογικά κατ' εξαίρεση στο βαθμό του διευθυντού. Τα άτομα σήμερα, κύριε Υπουργέ, είναι επτά και νομίζω ότι μία ευαισθησία από τη μεριά σας θα είναι πάρα πολύ σημαντική και δεν επιβαρύνει ουσιαστικά τον προϋπολογισμό. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Πάντως, κύριε Υπουργέ, θα ήθελα κι εγώ να προσθέσω τη φωνή μου σε αυτήν τη συγκεκριμένη τροπολογία και αν δεν υπάρχει πράγματι πρόβλημα αντικειμενικό από το Γενικό Λογιστήριο γιατί δεν υπάρχει συγκεκριμένη έκθεση, τουλάχιστον να υπάρχει μια θετική αναφορά σας σε μια επόμενη ρύθμιση να διευθετηθεί. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, μπορώ να έχω το λόγο; 

ΠΡΟΕΔΡΕΥΩΝ (Λουκάς Αποστολίδης): Αν είναι για το ίδιο θέμα, κύριε Δημαρά, ναι. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, δεν έχω υπογράψει αυτήν την τροπολογία, δεν την είχα υπόψη μου, αλλά συνηγορώ με το αίτημα των συναδέλφων. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, δεν είναι μόνο η έλλειψη της έκθεσης του Γενικού Λογιστηρίου. 

'Oπως φαίνεται από το κείμενο της σχετικής τροπολογίας, οι Ολυμπιονίκες μας στην παρα-Ολυμπιάδα της Ατλάντα και αυτοί βέβαια που θα νικήσουν και θα πάρουν διακρίσεις στην παρα-Ολυμπιάδα του Σίδνεϋ προέρχονται από διάφορους οργανισμούς, τράπεζες, ΔΕΚΟ και υπάρχει και ένα θέμα συναρμοδιότητος Υπουργείων. 

Θα παρακαλούσα παρ' ότι συμπράττω και συμπάσχω με την ευαισθησία των συναδέλφων να το αφήσουμε. Και θα το δούμε σε μια άλλη φάση, όταν θα συμπληρώνουμε τα κίνητρα για τους Ολυμπιονίκες και τους Ολυμπιονίκες της παρα-Ολυμπιάδας. 

ΠΡΟΕΔΡΕΥΩΝ (Λουκάς Αποστολίδης): Συνεπώς, κύριοι συνάδελφοι, να μην θέσω την τροπολογία σε ψηφοφορία και να αντιμετωπιστεί σ'αυτό το πνεύμα που είπε ο κύριος Υπουργός. 

Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, είχαμε πολλές τροπολογίες, αλλά θα σταθώ σε δύο. 

Η μια είναι η με αριθμό 2695. Θα επιμείνω για άλλη μια φορά, κύριε Υπουργέ, έστω και την τελευταία στιγμή, αν είναι δυνατόν το 10% των δικαιωμάτων που προκύπτουν από τις ηλεκτρονικές αναμεταδόσεις αγώνων, να δίνεται στα ερασιτεχνικά σωματεία μέσω της οικείας αθλητικής ομοσπονδίας. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Η τροπολογία έχει γίνει εν μέρει δεκτή. Το 8% δίνεται στην ΕΠΟ και το 3% δίνεται στην ΕΟΚ. 

ΑΝΔΡΙΑΝΗ ΛΟΥΛΕ: Ευχαριστώ, κύριε Υπουργέ. 

Η άλλη τροπολογία είναι η με αριθμό 2695, κύριε Πρόεδρε. Αφού το σχέδιο νόμου δεν δίνει ένα μεγαλύτερο ρόλο που θα έπρεπε στην ΕΟΕ, μήπως θα έπρεπε να χρησιμοποιηθεί περισσότερο η ΕΣΑΣ και η παρουσία του εκπροσώπου της ΔΟΕΑ και χωρίς δικαίωμα ψήφου, εφόσον πρώτη αρμοδιότητα του ΕΣΑΣ είναι να εισηγείται το σχεδιασμό των εθνικών αθλητικών προτεραιοτήτων και των σημαντικών αθλητικών στόχων και να παρακολουθεί την πορεία μείζονος σπουδαιότητας αθλητικών θεμάτων, θα πρέπει κατά τη γνώμη μας να συμμετέχουν τα κόμματα της Βουλής και της Ευρωβουλής. 

Προτείνουμε, λοιπόν, στο άρθρο 40 η παράγραφος 3 να διατυπωθεί ως εξής: "Το ΕΣΑΣ συγκροτείται από 17 τακτικά μέλη. Πρώτον, Γενικό Γραμματέα Αθλητισμού ως Πρόεδρο. Το Διευθυντή Αγωνιστικού Αθλητισμού της Γενικής Γραμματείας Αθλητισμού, έναν γενικό διευθυντή, έναν εκπρόσωπο του Υπουργείου Εθνικής Παιδείας και Θρησκευμάτων, οριζόμενο φυσικά από τον Υπουργό, τον συντονιστή διευθυντή του ΟΠΑΠ, οκτώ μέλη που τα υποδεικνύει η ΕΟΕ, τα τέσσερα εξ αυτών να προέρχονται από τις μεγάλες ομοσπονδίες μέλη της ΕΟΕ, έναν εκπρόσωπο της Διεθνούς Ολυμπιακής Ακαδημίας, έναν εκπρόσωπο του Οργανισμού Μαζικού Αθλητισμού, έναν εκπρόσωπο του Ελληνικού Κέντρου Αθλητικής 'Ερευνας και Τεχνολογίας και έναν εκπρόσωπο των ατόμων με ειδικές ανάγκες. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, η τροπολογία έχει ενταχθεί στο νομοσχέδιο. 'Εχει ψηφιστεί ως άρθρο 40 του νομοσχεδίου. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία καταψηφίζεται από το Σώμα, αφού εν μέρει έχει ψηφιστεί. 

Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Καταθέτουμε βέβαια τις τροπολογίες για να μείνουν στην ιστορία, κύριε Υφυπουργέ. 

Πρόκειται για την τροπολογία 2691/139. Κύριε Υφυπουργέ, θα μας πείτε βέβαια τις ίδιες τροπολογίες, αλλά εμείς επιμένουμε σ'αυτό. Αναφέρομαι στο άρθρο 44. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, δεν έχει ενημερωθεί η κ. Αλφιέρη. Η τροπολογία της κ. Αλφιέρη έχει γίνει αποδεκτή. 

ΣΤΥΛΙΑΝΗ ΑΛΦΙΕΡΗ: Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Οι επιτροπές που έχουν έδρα τη Θεσσαλονίκη να κρίνουν διαφορές αναγόμενες στις ανώνυμες εταιρείες και σωματεία που εδρεύουν στην 'Ηπειρο, Θεσσαλία, Μακεδονία, Θράκη. 

Ευχαριστώ, κύριε Υφυπουργέ. 

ΠΡΟΕΔΡΕΥΩΝ (Λουκάς Αποστολίδης): Είναι και εκπρόθεσμη, κύριε Σπυριούνη. 

Ούτε ο κ. Ζαφειρόπουλος, ούτε ο κ. Βούλγαρης θα πάρουν το λόγο. Τελειώσαμε κύριοι συνάδελφοι. 

Ο κύριος Υπουργός έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Αγαπητέ συνάδελφε και στρατηγέ μας, είναι θέμα των ομοσπονδιών. Να ασκήσουμε όλοι την επιρροή μας στις ομοσπονδίες για να διευρύνουν το αντικείμενο το δικαιοδοτικό που βρίσκεται από την Λάρισα και πάνω. Είναι δικό τους θέμα και ο νόμος το προβλέπει. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση επί των τροπολογιών. 

Ερωτάται το Σώμα: Γίνεται δεκτό το ακροτελεύτιο άρθρο 139; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το ακροτελεύτιο άρθρο 139 έγινε δεκτό κατά πλειοψηφία. 

Συνεπώς το νομοσχέδιο του Υπουργείου Πολιτισμού: "Ερασιτεχνικός και επαγγελματικός αθλητισμός και άλλες διατάξεις" έγινε δεκτό, επί της αρχής και επί των άρθρων. 

Η ψήφισή του στο σύνολο αναβάλλεται για άλλη συνεδρίαση. 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 02.12' λύεται η συνεδρίαση για σήμερα Τρίτη 11 Μαϊου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική Εργασία, συζήτηση του σχεδίου νόμου του Υπουργείου Δικαιοσύνης: "Ενοποίηση του πρώτου βαθμού δικαιοδοσίας των πολιτικών και ποινικών δικαστηρίων, τροποποίηση και αντικατάσταση διατάξεων των νόμων 1756/1988 (ΦΕΚ 35Α'), 1729/1987 (ΦΕΚ 144Α'), του Ποινικού Κώδικα, του Κώδικα Ποινικής Δικονομίας, του Κώδικα Πολιτικής Δικονομίας και άλλες διατάξεις", σύμφωνα με την ημερήσια διάταξη. 

Ο ΠΡΟΕΔΡΟΣ                                                                                   ΟΙ ΓΡΑΜΜΑΤΕΙΣ
































  
















































