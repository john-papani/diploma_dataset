(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄
ΣΥΝΕΔΡΙΑΣΗ ΡΚΒ΄
Τετάρτη 9 Απριλίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 17ο Δημοτικό Σχολείο Ηλιούπολης, το 13ο Δημοτικό Σχολείο Αιγάλεω και το Δημοτικό Σχολείο Βέλου Κορινθίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις», σελ.

ΟΜΙΛΗΤΕΣ
Επί του σχεδίου νόμου του Υπουργείου Οικονομίας και Οικονομικών:
ΑΜΟΙΡΙΔΗΣ Ι., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΚΟΥΒΕΛΗΣ Φ., σελ.
ΚΟΥΜΠΟΥΡΗΣ Δ., σελ.
ΚΟΥΤΜΕΡΙΔΗΣ Ε., σελ.
ΛΕΓΚΑΣ Ν., σελ.
ΜΑΓΚΡΙΩΤΗΣ Ι., σελ.
ΠΑΓΚΑΛΟΣ Θ., σελ.
ΣΓΟΥΡΙΔΗΣ Π., σελ.
ΣΤΑΪΚΟΥΡΑΣ Χ., σελ.
ΤΣΟΥΚΑΛΗΣ Ν., σελ.
        
        ΠΡΑΚΤΙΚΑ ΒΟΥΛΗΣ
        Η΄ ΑΝΑΘΕΩΡΗΤΙΚΗ ΒΟΥΛΗ
        ΙΒ΄ ΠΕΡΙΟΔΟΣ
        ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
        ΣΥΝΟΔΟΣ Α΄
        ΣΥΝΕΔΡΙΑΣΗ ΡΚΒ΄
        Τετάρτη 9 Απριλίου 2008
        Αθήνα, σήμερα στις 9 Απριλίου 2008, ημέρα Τετάρτη και ώρα 10.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Δ΄ Αντιπροέδρου αυτής κ. ΦΙΛΙΠΠΟΥ ΠΕΤΣΑΛΝΙΚΟΥ.
        ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, αρχίζει η συνεδρίαση.
        (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 8 Απριλίου 2008 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΚΑ΄ συνεδριάσεώς του, της Τρίτης 8 Απριλίου 2008, σε ό,τι αφορά την ψήφιση στο σύνολο του σχεδίου νόμου: «Μέτρα για την Προστασία των Πολιτιστικών Αγαθών και άλλες διατάξεις».)
        Παρακαλείται ο κύριος Γραμματέας να ανακοινώσει τις αναφορές προς το Σώμα.
        (Ανακοινώνονται προς το Σώμα από τον κ. Φίλιππο Σαχινίδη, Βουλευτή Λαρίσης, τα ακόλουθα:
        Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο Δήμος Μουρεσίου Μαγνησίας ζητεί τη χρηματοδότηση της ολοκλήρωσης των αθλητικών έργων του.
        2) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  η ΄Ενωση Πτυχιούχων Περιβαλλοντολόγων Ελλάδος ζητεί την ένταξη της διδασκαλίας της περιβαλλοντικής εκπαίδευσης στην πρωτοβάθμια και δευτεροβάθμια εκπαίδευση.
        3) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  Καθαρίστριες του Υπουργείου Αγροτικής Ανάπτυξης ζητούν τη μετατροπή της σύμβασης εργασίας τους, σε ωράριο πλήρους απασχόλησης.
        4) Ο Βουλευτής Β΄  Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  εκπρόσωποι της Ιατρικής Υπηρεσίας του Εθνικού Ιδρύματος Αποκατάστασης Αναπήρων ζητούν την ένταξη του Ιδρύματος αυτού, στο Εθνικό Σύστημα Υγείας.
        5) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  ο Δικηγορικός Σύλλογος Χίου ζητεί τη δημιουργία μεταβατικής έδρας Εφετείου στη Χίο.
        6) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο Δήμος Μουρεσίου Μαγνησίας ζητεί τη μόνιμη τοποθέτηση ιατρών στα αγροτικά ιατρεία της περιοχής του.
        7) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Δήμος Κονιστρών Εύβοιας ζητεί τη χρηματοδότηση της ολοκλήρωσης κατασκευής του κτηρίου του Δημοτικού Σχολείου Κονιστρών.
        8) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Δήμος Κονιστρών Εύβοιας ζητεί τη χρηματοδότηση έργων ανακατασκευής στην πυρόπληκτη περιοχή του.
        9) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Δήμος Αγίων Αναργύρων Νομού Αττικής ζητεί την ίδρυση αστικού Κέντρου Υγείας, στην περιοχή.
        10) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Δήμος Ηρακλείου Κρήτης ζητεί να γίνει νομοθετική τροποποίηση με σκοπό, τη διάθεση για κοινωφελείς σκοπούς της περιουσίας του Πανανείου Γενικού Νοσοκομείου Ηρακλείου.
        11) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  o Σύλλογος Προστασίας Περιβάλλοντος Παραλίας Ακράτας ζητεί την άμεση έναρξη των εργασιών κατασκευής του κεντρικού αποχετευτικού αγωγού της Αιγιάλειας, καθώς και του τοπικού αποχετευτικού δικτύου της παραλιακής ζώνης της Ακράτας.
        12) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο  Αντινομάρχης Φθιώτιδας ζητεί την κάλυψη των κενών οργανικών θέσεων στα αστυνομικά τμήματα της Λοκρίδας.
        13) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Δήμος Τιθορέας Φθιώτιδας διαμαρτύρεται για την εξαίρεση του Δημοτικού Διαμερίσματος Αγίας Παρασκευής από τον κατάλογο των ευπρόσβλητων περιοχών στη νιτρορύπανση.
        14) Η Βουλευτής Β΄ Θεσσαλονίκης κ. ΛΙΤΣΑ ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  οι Σύλλογοι Προσωπικού Εργοστασίων Ζάχαρης Πλατέος, Σερρών και Ορεστιάδας ζητούν την προαιρετική  συμμετοχή των μελών τους στο πρόγραμμα ειδικής επιδότησης ανεργίας.
        15) Η Βουλευτής Β΄ Θεσσαλονίκης κ. ΛΙΤΣΑ ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  ο Αγροτικός Δασικός Συνεταιρισμός Σταυρού Νομού Θεσ/νίκης `Η ΕΝΩΣΗ` ζητεί τη χορήγηση πιστώσεων για την καταβολή δεδουλευμένων αποδοχών σε εκατό δασεργάτες.
        16) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  η Ομοσπονδία Συλλόγων Υπηρεσίας Πολιτικής Αεροπορίας ζητεί πληροφορίες για την εκποίηση των κρατικών αεροδρομίων.
        17) Ο Βουλευτής Ιωαννίνων κ. ΕΥΑΓΓΕΛΟΣ  ΑΡΓΥΡΗΣ  κατέθεσε αναφορά με την οποία  ο Σύλλογος Εργαζομένων Νοσοκομείου Ιωαννίνων «Γ.ΧΑΤΖΗΚΩΣΤΑ» ζητεί την άμεση πρόσληψη προσωπικού για την εύρυθμη λειτουργία του πιο πάνω Νοσοκομείου.
        18) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Σύλλογος Γεωπόνων Νομού Αιτωλ/νίας ζητεί την επίσπευση εξέτασης αιτήσεων θεραπείας μελών του που εκκρεμούν στο Α.Σ.Ε.Π..
        19) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  τέως Γενικοί Επιθεωρητές και Επιθεωρητές Εκπαίδευσης Νομού Αιτωλ/νίας ζητούν την πλήρη συνταξιοδοτική τους αποκατάσταση.
        Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
        1. Στην με αριθμό 4731/18-1-08 ερώτηση του Βουλευτή κ. Άδωνι Γεωργιάδη δόθηκε με το υπ’ αριθμ. 3150/12-2-08 έγγραφο από τον Υφυπουργό Ανάπτυξης η ακόλουθη απάντηση:
        «Σε απάντηση της παραπάνω ερώτησης που κατέθεσε ο Βουλευτής κ. Σπυρίδων Αδωνις Γεωργιάδης, σχετικά με την κυκλοφορία επικίνδυνων ηλεκτρικών ειδών σας πληροφορούμε τα εξής:
        Η αρμόδια υπηρεσία του Υπουργείου Ανάπτυξης (4η Δ/νση Κλαδικής Βιομηχανικής Πολιτικής) της Γενικής Γραμματείας Βιομηχανίας, είναι η αρμόδια Εθνική Αρχή για την εφαρμογή της Οδηγίας Χαμηλής Τάσης 2006/95/ΕΚ (κωδικοποιημένη έκδοση της 73/23/ΕΟΚ). Η εν λόγω Οδηγία καθορίζει τις βασικές απαιτήσεις ασφαλείας των ηλεκτρικών προϊόντων που προορίζονται να χρησιμοποιηθούν εντός ορισμένων ορίων τάσεως (50-1000V για το εναλλασσόμενο ρεύμα & 75-1500V για το συνεχές ρεύμα). Η Οδηγία έχει ενσωματωθεί στην εθνική νομοθεσία από 20ετίας και πλέον. Οι απαιτήσεις της Οδηγίας έχουν εφαρμογή τόσο για τα προϊόντα προέλευσης Ε.Ε., όσο και για αυτά που εισάγονται από τρίτες χώρες.
        Με βάση την Οδηγία Χαμηλής Τάσης θα πρέπει το ηλεκτρολογικό υλικό, πριν τη διάθεσή του στην αγορά, να φέρει τη σήμανση CE που υποδηλώνει την συμμόρφωση του προς το σύνολο των διατάξεων της Οδηγίας Χαμηλής Τάσης, συμπεριλαμβανομένης και της διαδικασίας για την εκτίμηση συμμόρφωσης. Η σήμανση CE τίθεται επάνω στο ηλεκτρολογικό υλικό από τον κατασκευαστή ή τον εγκατεστημένο στην Ε.Ε. εντολοδόχο του. Επιπλέον, στο πλαίσιο των απαιτήσεων της σήμανσης CE, ο κατασκευαστής έχει υποχρέωση να συντάξει έγγραφη δήλωση πιστότητας καθώς και τεχνικό φάκελο (με βάση τα οριζόμενα στην Οδηγία Χαμηλής Τάσης) και διατηρεί, ο ίδιος ή ο εγκατεστημένος στην Κοινότητα εκπρόσωπος του, τον φάκελο αυτόν στο έδαφος της Κοινότητας στη διάθεση των αρμόδιων εθνικών αρχών για σκοπούς επιθεώρησης. Ο τεχνικός φάκελος, μεταξύ και άλλων στοιχείων, περιέχει πιστοποιητικά δοκιμών και εκθέσεις από οργανισμούς πιστοποίησης που  έχει επιλέξει ο κατασκευαστής.
        Επισημαίνεται ότι η σήμανση CE δεν είναι σήμα ποιότητας, αλλά είναι σήμανση συμμόρφωσης προς βασικές απαιτήσεις ασφάλειας που επιβάλλει η κοινοτική νομοθεσία, τίθεται στο προϊόν με ευθύνη του κατασκευαστή, εφ' όσoν πληρoύνται συγκεκριμένες κάθε φορά προϋποθέσεις, και απευθύνεται κατά βάση στις αρμόδιες εθνικές αρχές που είναι επιφορτισμένες με την εποπτεία της αγοράς.
        Η συμμόρφωση του προϊόντος προς τις απαιτήσεις ασφαλείας της Οδηγίας Χαμηλής Τάσης αποδεικνύεται κατά βάση με την εφαρμογή των σχετικών εναρμονισμένων προτύπων που αφορούν το προϊόν και τα οποία έχουν εκδοθεί. Η εφαρμογή εναρμονισμένων προτύπων, τα οποία εξασφαλίζουν τεκμήριο συμμόρφωσης, παραμένει εθελοντική. Υποχρεωτική είναι μόνο η συμμόρφωση με τις απαιτήσεις ασφάλειας της Οδηγίας.
        Ο κατασκευαστής έχει το ελεύθερο να αποφασίσει ποιες τεχνικές προδιαγραφές θα εφαρμόσει προκειμένου να συμμορφωθεί με τους στόχους των Οδηγιών περί υγείας και ασφάλειας. Κάθε εθνική αρχή μπορεί να αποφασίσει εάν ένα προϊόν δεν συμμορφώνεται και αυτό το κρίνει με βάση τις απαιτήσεις της εν λόγω Οδηγίας (Χαμηλής Τάσης εν προκειμένω) και όχι με βάση τα πρότυπα.
        Τέλος, όσον αφορά στην επιτήρηση της αγοράς, η 4η Δνση Κλαδικής Βιομηχανικής Πολιτικής της Γενικής Γραμματείας Βιομηχανίας του Υπουργείου Ανάπτυξης (αρμόδια ελληνική αρχή), λειτουργεί, σε συνεχή βάση, τόσο κατόπιν καταγγελιών όσο και προληπτικά. Χαρακτηριστικό παράδειγμα της διαδικασίας προληπτικού ελέγχου είναι και οι δειγματοληψίες που πραγματοποιούνται πριν από τα Χριστούγεννα στις ηλεκτρικές γιρλάντες (χριστουγεννιάτικα φωτάκια), προκειμένου να μην διατίθενται επικίνδυνα για τους καταναλωτές προϊόντα στην αγορά.
        Κατά πάγια τακτική όλες οι καταγγελίες καταναλωτών που διαβιβάζονται στην 4η Δνση Κλαδικής Βιομηχανικής Πολιτικής, εξετάζονται στο πλαίσιο των υπηρεσιακών δυνατοτήτων που υπάρχουν με ιδιαίτερη προσοχή, προκειμένου να διαπιστωθεί κατά πόσο ευσταθούν. Σε αρκετές δε περιπτώσεις προχωρά σε δειγματοληψίες και ελέγχους των προϊόντων αυτών, σε διαπιστευμένα ελληνικά και ξένα εργαστήρια για να διαπιστωθεί η συμμόρφωσή τους προς τις απαιτήσεις ασφάλειας που επιβάλλονται από την κοινοτική και εθνική νομοθεσία. Όπου διαπιστώνονται προβλήματα ή παραλήψεις που σχετίζονται με τα παραπάνω και δημιουργούνται κίνδυνοι για την υγεία των καταναλωτών, λαμβάνονται μέτρα όπως π.χ. δέσμευση και απόσυρση των προϊόντων από την αγορά, επιβολή προστίμων κλπ. Ακόμα για τα προϊόντα αυτά ακολουθείται η διαδικασία της ταχείας ενημέρωσης μέσω του συστήματος RAPEX των αρμόδιων ευρωπαϊκών αρχών, ενώ ακολουθεί ευρεία ενημέρωση του καταναλωτικού κοινού για τη λήψη προφυλάξεων μέσω δελτίων τύπου, ανακοινώσεων στην ιστοσελίδα του ΥΠΑΝ, ενημέρωσης των καταναλωτικών οργανώσεων και άλλων φορέων κλπ.
        Ενδεικτικά αναφέρεται ότι κατά το έτος 2006 εκδόθηκαν 22 αποφάσεις απαγόρευσης κυκλοφορίας & απόσυρσης από την αγορά ηλεκτρικών προϊόντων (μια απόφαση μπορεί να περιλαμβάνει απαγορεύσεις περισσότερων του ενός προϊόντων), ενώ το 2007 εκδόθηκαν αντίστοιχα 23 αποφάσεις. Στη πλειοψηφία τους οι απαγορεύσεις αφορούν προϊόντα κινεζικής κατασκευής. Οι παραπάνω αποφάσεις συνοδεύονται και από τα προβλεπόμενα από την κείμενη νομοθεσία πρόστιμα.
        Ο Υφυπουργός
        ΣΤΑΥΡΟΣ ΚΑΛΑΦΑΤΗΣ»
        2. Στην με αριθμό 4805/21-1-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-48/8-2-08 έγγραφο από τον Υφυπουργό Ανάπτυξης η ακόλουθη απάντηση:
        «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Σοφ. Στρατάκης, με θέμα «Καταγγελίες για νοθεία του κρητικού ελαιολάδου και δράση οργανωμένου καρτέλ», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή σας γνωστοποιούμε τα ακόλουθα:
        Όσον αφορά στα θέματα νοθείας ελαιολάδου, τέτοια πράξη, κατά τον ισχύοντα Αγορανομικό Κώδικα, τιμωρείται και ποινικά με φυλάκιση και χρηματική ποινή και διοικητικά με πρόστιμο από 703,77 έως 29.347 ευρώ.
        Επίσης, δυνάμει της Α.Δ. 16/92, από το 1992 και μετά, οι τιμές πώλησης του ελαιολάδου (εγχώριου ή εισαγόμενου) διαμορφώνονται ελεύθερα στα πλαίσια της προσφοράς, ζήτησης και των κανόνων του υγιούς ανταγωνισμού και σε όλα τα στάδια παραγωγής και εμπορίας του είδους (παραγωγός, συσκευαστής, τυποποιητής, εισαγωγέας, χονδρέμπορος, λιανοπωλητής).
        Συνεπεία των παραπάνω, μέτρα αγορανομικού χαρακτήρα, υπό την έννοια κρατικού παρεμβατισμού στις τιμές του ελαιολάδου δε μπορούν να ληφθούν, δεδομένου ότι μία τέτοια πρακτική θα ισοδυναμούσε με παραβίαση ευθέως του Δικαίου της Ευρωπαϊκής Ένωσης.
        Αντίθετα στην απελευθερωμένη αγορά του ελαιολάδου, ισχύει το νομοθετικό πλαίσιο του Ν.703Π7 «περί προστασίας του ελεύθερου ανταγωνισμού», όπως τροποποιήθηκε και ισχύει, αρμοδιότητας της Επιτροπής Ανταγωνισμού, που θεσπίζει υγιείς κανόνες λειτουργίας της αγοράς και που επιβάλλει κυρώσεις σε επιχειρήσεις, που για ίδιο οικονομικό όφελος, εφαρμόζουν πρακτικές διαστρέβλωσης των κανόνων αυτών (όπως εναρμονισμένες πρακτικές, κατάχρηση δεσπόζουσας θέσης, ολιγοπωλιακές ή μονοπωλιακές καταστάσεις κ.λπ.) μη εξαιρουμένου προς τούτο και του ελαιολάδου.
        Στην ελληνική αγορά ελαιολάδου, όπου υφίσταται ελευθερία τιμών, ο ελαιοπαραγωγός διαπραγματεύεται ανεμπόδιστα τις τιμές πώλησης της παραγωγής του, στους αγοραστές, με στόχο βέβαια την επίτευξη των πλέον ικανοποιητικών γι' αυτόν τιμών.
        Από το επίπεδο του ελαιοπαραγωγού και μέχρι τον τελικό καταναλωτή, μεσολαβούν αλλεπάλληλοι κοστολογικοί παράγοντες που εξ αντικειμένου δε μπορούν να παραγνωρισθούν, μερικούς από τους οποίους ενδεικτικά παραθέτουμε κατωτέρω:
        Τιμή κτήσης προϊόντος στην πρωτογενή παραγωγή, έξοδα μεταφοράς και φορτοεκφόρτωσης για το τυποποιητήριο, λειτουργικά έξοδα εργοστασίου (εργατικά, έξοδα διοίκησης, δαπάνες συντήρησης εξοπλισμού, εισφορές, αποσβέσεις κ.λπ.), δίκτυα διανομής, καθαρά κέρδη εργοστασίου, μικτά κέρδη χονδρεμπόρων, μεταφορικά και εκφορτωτικά εμπορίου, μικτά κέρδη λιανοπωλητή κ.λπ. καθώς και ο ΦΠΑ.
        Επίσης παράγοντας διαμόρφωσης των τιμών είναι και αυτός της ποιοτικής κατηγορίας του ελαιολάδου, που καταλήγει στον τελικό καταναλωτή, όπως κατά σειρά διαλαμβάνεται στην ΚΥΑ 275610/2003 των Υπουργών Οικονομίας Οικονομικών, Ανάπτυξης και Αγροτικής Ανάπτυξης-Τροφίμων ήτοι: -Εξαιρετικό παρθένο ελαιόλαδο- Παρθένο ελαιόλαδο- Ελαιόλαδο από εξευγενισμένα ελαιόλαδα και παρθένα ελαιόλαδα.
        Επίσης, σας επισυνάπτουμε το με αριθμ. πρωτ. 1432/28-01-08 σχετικό έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.).
        Ο Υφυπουργός
        ΓΕΩΡΓΙΟΣ ΒΛΑΧΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        3. Στην με αριθμό 7710/3.3.08 ερώτηση του Βουλευτή κ. Τάσου Κουράκη δόθηκε με το υπ’ αριθμ. 407/26.3.08 έγγραφο από τον Yπουργό Δικαιοσύνης η ακόλουθη απάντηση:
        «Σε απάντηση της παραπάνω ερώτησης παρακαλώ να ενημερώσετε τον αξιότιμο κύριο συνάδελφο για τα εξής:
        Η υγειονομική περίθαλψη των κρατουμένων των Καταστημάτων Κράτησης θεσμοθετείται βάσει των άρθρων 27, 28, 29 και 30 του Σωφρονιστικού Κώδικα, σύμφωνα με τα οποία εξασφαλίζεται στους κρατούμενους ιατρική και φαρμακευτική περίθαλψη επιπέδου ανάλογου με αυτό του λοιπού πληθυσμού.
        Στην περίπτωση που δεν υπάρχει η ειδικότητα μεταξύ των υπηρετούντων ιατρών στα Σωφρονιστικά Καταστήματα καλούνται από τον Διευθυντή σε συνεργασία με τον Εισαγγελέα εξωτερικοί ιατροί. Επειδή στις Γυναικείες Φυλακές Κορυδαλλού δεν υπηρετεί μόνιμο προσωπικό, η υγεία των κρατουμένων ελέγχεται από 16 κατ' επίσκεψιν ιατρούς, οι οποίοι εξετάζουν τα περιστατικά της ειδικότητάς τους. Όταν ο εκάστοτε ιατρός κρίνει ότι απαιτείται η διακομιδή γυναίκας κρατουμένου σε Δημόσιο Νοσηλευτικό Ίδρυμα, αυτή πραγματοποιείται άμεσα με την ίδια διαδικασία που προβλέπεται και στους άρρενες κρατούμενους.
        Με την μεταφορά των γυναικών κρατουμένων της Φυλακής Κορυδαλλού στο νέο Γυναικείο Κατάστημα Κράτησης Γυναικών στον Ελαιώνα Θηβών κατά το αμέσως προσεχές διάστημα, οι συνθήκες διαβίωσης των γυναικών κρατουμένων θα βελτιωθούν αισθητά, τα δε ιατρικά περιστατικά που χρήζουν νοσηλείας θα εξυπηρετούνται από το ΓΝΝ Θηβών.
        Σε κάθε περίπτωση, επισημαίνεται ότι έχει συμφωνηθεί με τον Υπουργό Υγείας και Κοινωνικής Αλληλεγγύης η υπαγωγή των Νοσοκομείων και του Ψυχιατρείου Κρατουμένων στο ΕΣΥ. Η υλοποίησή του συγκεκριμένου εγχειρήματος, η οποία έχει ήδη ανατεθεί στη μικτή Επιτροπή των Υπουργείων Δικαιοσύνης και Υγείας και Κοινωνικής Αλληλεγγύης, θα περιλαμβάνει τη λειτουργία γυναικείων τμημάτων.
        Ως προς το ζήτημα των κενών που παρατηρείται στις οργανικές θέσεις ιατρών στα Καταστήματα Κράτησης, επισημαίνεται ότι αυτά οφείλονται στη έλλειψη υποψηφίων κατά τους προκηρυχθέντες διαγωνισμoύς. Το αυτό συνέβη και στον τελευταίο διαγωνισμό για την πρόσληψη 12 ιατρών. Ήδη δρομολογείται η προκήρυξη νέου διαγωνισμού ΑΣΕΠ για την πρόληψη 12 ιατρών, ωστόσο οι ανάγκες ιατροφαρμακευτικής περίθαλψης των κρατουμένων εξακολουθούν να καλύπτονται σε μεγάλο μέρος από κατ' επίσκεψιν ιατρούς.
        Αναφορικά με την κρατούμενη για την οποία γίνεται λόγος στη συγκεκριμένη Ερώτηση, επισημαίνεται ότι τα προβλήματα υγείας της αντιμετωπίζονται από τους θεράποντες ιατρούς με την κατάλληλη φαρμακευτική αγωγή και ιατρική παρακολούθηση. Κατά το χρονικό διάστημα που η κρατούμενη βρισκόταν σε απεργία πείνας (11-2-2008 έως 27-2-2008) διαπιστώθηκε από την ιατρό που την παρακολουθούσε ότι οι μετρήσεις των ζωτικών της σημείων βρισκόνταν εντός των φυσιολογικών ορίων. Από τις 28-3-2008 η κρατούμενη αρνήθηκε οποιαδήποτε εξέταση, πράξη και παρέμβαση από το ιατρικό και νοσηλευτικό προσωπικό του Καταστήματος Κράτησης. Την 1-3-2008 υπέβαλε υπεύθυνη δήλωση με την οποία σταμάτησε την απεργία πείνας και την αποχή από το νερό και τα φάρμακα.
        Επισημαίνεται ότι, σύμφωνα με το άρθρο 31 του Σωφρονιστικού Κώδικα, ο κρατούμενος ο οποίος κατέρχεται σε απεργία πείνας έχει το δικαίωμα να καλέσει τον ιατρό της φυλακής ή ιατρό της επιλογής του προκειμένου να διαπιστωθεί η κατάσταση της σωματική και ψυχικής του υγείας. Εν συνεχεία, ο Διευθυντής του Καταστήματος Κράτησης, σε συνεργασία με το ιατρό, λαμβάνει τα κατάλληλα μέτρα για την παρακολούθηση και προστασία του σε ειδικό χώρο της φυλακής. Σε περίπτωση κατά την οποία ο ιατρός της φυλακής κρίνει ότι ο κρατούμενος που πραγματοποιεί απεργία πείνας χρειάζεται ειδική ιατρική παρακολούθηση, αιτείται τη μεταγωγή του σε θεραπευτικό κατάστημα. Σε περίπτωση δε που η ζωή του κρατουμένου-απεργού πείνας περιέλθει σε κατάσταση άμεσου κινδύνου και διακυβεύεται μόνιμη βλάβη της υγείας του, ο αρμόδιος δικαστικός λειτουργός διατάσσει τη λήψη των κατάλληλων κατά περίπτωση μέτρων, οι οποίες προβλέπονται στο άρθρο 29 παρ. 3 του Σωφρονιστικού Κώδικα.
        Ο Υπουργός
        ΣΩΤΗΡΗΣ ΧΑΤΖΗΓΑΚΗΣ»
        4.Στην με αριθμό 7736/4.3.08 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 1574 Β/28.3.08 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
        «Σύμφωνα με το υφιστάμενο θεσμικό πλαίσιο για την υγειονομική ταφή αποβλήτων (ΚΥΑ 29407/3508/2002, ΦΕΚ 1572 Β΄ και Απόφαση 2003/33/ΕΚ του Συμβουλίου), στους ΧΥΤΑ μη επικίνδυνων αποβλήτων μπορεί να οδηγούνται, εκτός από τα αστικά απόβλητα, απόβλητα που πληρούν συγκεκριμένα, θεσμοθετημένα κριτήρια. Επίσης, για την παραλαβή αποβλήτων από κάθε ΧΥΤΑ, πρέπει να εφαρμόζεται συγκεκριμένη διαδικασία/έλεγχος αποδοχής των αποβλήτων από το φορέα διαχείρισης/λειτουργίας του ΧΥΤΑ των διαφόρων κατηγοριών αποβλήτων σε ΧΥΤΑ πρέπει να είναι σύμφωνη με τους ισχύοντες περιβαλλοντικούς όρους του ΧΥΤΑ και τον κανονισμό λειτουργίας του.
        Επιπλέον, το ΥΠΕΧΩΔΕ προχωρεί στην αναθεώρηση του θεσμικού πλαισίου διαχείρισης μη επικίνδυνων αποβλήτων και στο πλαίσιο του σχετικού έργου, θα καταρτιστεί «Εθνικός Κατάλογος Αποβλήτων που μπορούν να διατεθούν σε ΧΥΤΑ, ανά είδος ΧΥΤΑ».
        Η σύγχρονη αντιμετώπιση του προβλήματος διάθεσης των επικίνδυνων, βιομηχανικών αποβλήτων από το ΥΠΕΧΩΔΕ, σύμφωνα και με την ΚΥ Α 13588Π35/2006 (ΦΕΚ 383 Β) και τον Εθνικό Σχεδιασμό Διαχείρισης Επικίνδυνων Αποβλήτων (ΕΣΔΕΑ - ΚΥΑ 8668/2007, ΦΕΚ 287 Β), έχει σαν κύριο άξονα την εφαρμογή στην πράξη της αρχής «ο ρυπαίνων πληρώνει», προκειμένου να δοθούν οι οριστικές λύσεις στο εν λόγω ζήτημα από τις ίδιες τις βιομηχανίες που παράγουν τα απόβλητα.
        Στον ΕΣΔΕΑ προβλέπεται επίσης η εκπόνηση μελέτης σε εθνικό επίπεδο, στο πλαίσιο της καταγραφής των ρυπασμένων και εν δυνάμει ρυπασμένων από επικίνδυνα απόβλητα χώρων.
        Με την υπ. αρ. οικ. 111133/10-12-2007 απόφαση Γενικού Γραμματέα Υ.ΠΕ.ΧΩ.Δ.Ε. η ως άνω μελέτη εντάχθηκε στην Τεχνική βοήθεια του ΕΠΠΕΡ, και αναμένεται η ανάθεσή της.
        Τέλος όσον αφορά τα αναφερόμενα στην Ερώτηση για τα φορτία αποβλήτων στις 15-112007 η Ειδική Υπηρεσία Επιθεωρητών Περιβάλλοντος (ΕΥΕΠ/ΥΠΕΧΩΔΕ) πραγματοποίησε επιθεώρηση στο χώρο όπισθεν του Αεροδρομίου Ελευσίνας (θέση «Στριφι») όπου διαπίστωσε ρύπανση από βιομηχανικά απόβλητα που έφεραν τον τίτλο της εταιρείας STAC ΕΠΕ. Η Πράξη Βεβαίωσης Παράβασης διαβιβάστηκε στην Εισαγγελία Πρωτοδικών Αθηνών, ενώ με έγγραφο η ΕΥΕΠ εισηγήθηκε στο Νομάρχη Δυτ. Αττικής την επιβολή προστίμου στην εταιρεία STAC ΕΠΕ.
        Παράλληλα με τα υπ αρ. 9114/19-11-2007 και 9557/17-1-2008 έγγραφα ενημέρωσε την Περιφέρεια Αττικής προκειμένου να φροντίσει για την εξυγίανση -αποκατάσταση του χώρου σύμφωνα και με την παρ. 2 του άρθρου 12 της ΚΥΑ ΗΠ 13588/725/06, καταλογίζοντας τη δαπάνη στον παραγωγό ή κάτοχο των αποβλήτων.
        Ο Υφυπουργός
        ΣΤΑΥΡΟΣ ΕΛ. ΚΑΛΟΓΙΑΝΝΗΣ»
        5. Στην με αριθμό 7684/8.3.08 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 1562Β/21.3.08 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
        «Σχετικά με την ανωτέρω σχετική ερώτηση, σας γνωρίζουμε τα εξής όσον αφορά τις αρμοδιότητες του ΥΠΕΧΩΔΕ:
        Με την παρ. 2 του άρθρου 31 του ν.1416/84 ΦΕΚ ορίζεται:
        «Κατά παρέκκλιση των πολεοδομικών διατάξεων, τεχνικά έργα και εγκαταστάσεις, που εξυπηρετούν την ύδρευση και αποχέτευση δήμων ή κοινοτήτων ή την άρδευση περιοχών τους και προβλέπονται από τις τεχνικές μελέτες, δεν υπόκεινται στους όρους και περιορισμούς των διατάξεων αυτών και για την κατασκευή τους δεν απαιτείται η έκδοση άδειας από τις αρμόδιες πολεοδομικές αρχές. Όσα από τα τεχνικά έργα και τις εγκαταστάσεις αυτές έχουν μεγάλο όγκο ή ύψος εκτελούνται ύστερα από γνωμοδότηση της αρμόδιας αρχιτεκτονικής επιτροπής.»
        Από τα παραπάνω και σε συνδυασμό με τα αναφερόμενα στη σχετική Εγκύκλιο 10/98 (υπ' αριθ. πρωτ. 6453/1373/5-3-98) προκύπτει ότι δεν απαιτείται έκδοση οικοδομικής άδειας, όταν τηρούνται οι προϋποθέσεις της διάταξης.
        Ο Υφυπουργός
        ΣΤΑΥΡΟΣ ΚΑΛΟΓΙΑΝΝΗΣ»
        6. Στην με αριθμό 7631/29.2.08 ερώτηση της Βουλευτού κ. Σούλας Μερεντίτη δόθηκε με το υπ’ αριθμ. 1550Β/21.3.08 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
        «Η με αρ. πρωτ. 7631/29-2-08 ερώτηση της βουλευτού κ. Σ. Μερεντίτη.
        Για το παραπάνω θέμα, σας ενημερώνουμε τα ακόλουθα:
        Το ΥΠΕΧΩΔΕ έχει εκδώσει το Νόμο 2939/01 για την εναλλακτική διαχείριση των συσκευασιών και άλλων προϊόντων, με τον οποίο ιδρύεται και ο Εθνικός Οργανισμός Εναλλακτικής Διαχείρισης Συσκευασιών και Άλλων Προϊόντων (ΕΟΕΔΣΑΠ) καθώς και πέντε (5) Προεδρικά Διατάγματα, κατ' επιταγή του Ν. 2939/01.
        Τα τρία τελευταία έτη η ανακύκλωση στη χώρα μας παρουσίασε αύξηση από 6% που ήταν το έτος 2004, σε ένα ποσοστό της τάξης του 24% το 2007.
        Τα συστήματα εναλλακτικής διαχείρισης επεκτείνονται σταδιακά και με γρήγορους ρυθμούς ώστε να καλύψουν άμεσα το σύνολο της χώρας. Αξιοσημείωτο είναι το γεγονός ότι σε συνεργασία με τα εγκεκριμένα συστήματα εναλλακτικής διαχείρισης, σήμερα λειτουργούν: 15 Κέντρα Διαλογής Υλικών (ΚΔΑΥ) , 5 εγκαταστάσεις ανακύκλωσης αποβλήτων ειδών ηλεκτρικού και ηλεκτρονικού εξοπλισμού (ΑΗΗΕ), 5 μονάδες ανακύκλωσης ελαστικών, 1 μονάδα ενεργειακής αξιοποίησης ελαστικών, 7 μονάδες αναγέwησης αποβλήτων λιπαντικών ελαίων, 7 εγκαταστάσεις ανακύκλωσης συσσωρευτών μολύβδου οξέως και 44 εγκαταστάσεις επεξεργασίας οχημάτων τέλους κύκλου ζωής.
        Υλοποιούνται προγράμματα ενημέρωσης - ευαισθητοποίησης των πολιτών από τα εγκεκριμένα συστήματα εναλλακτικής διαχείρισης και το ΥΠΕΧΩΔΕ, ενώ προγραμματίζονται και νέες δράσεις προς αυτή την κατεύθυνση σε συνεργασία με το Υπουργείο Παιδείας αναπτύσσουν πρόγραμμα ανακύκλωσης στα σχολεία το οποίο τίθεται σε εφαρμογή άμεσα.
        Έχει τεθεί σε εφαρμογή πιλοτικό σχέδιο στις Δημόσιες Υπηρεσίες και φορείς του ευρύτερου δημοσίου τομέα.
        Επίσης, το ΥΠΕΧΩΔΕ έχει δημιουργήσει μία ειδική ιστοσελίδα για την ανακύκλωση, στην οποία υπάρχουν σχετικές πληροφορίες και καταχωρήσεις-προσκλήσεις σε Ημερίδες και Συνέδρια ή Παρουσιάσεις που οργανώνει το ΥΠΕΧΩΔΕ για την προώθηση της ανακύκλωσης.
        Επισημαίνουμε τέλος ότι, ήδη προωθείται το απαραίτητο θεσμικό πλαίσιο για την οργάνωση και λειτουργία του «Εθνικού Οργανισμού Εναλλακτικής Διαχείρισης Συσκευασιών και Άλλων Προϊόντων- ΕΟΕΔΣΑΠ» και οι σχετικές ενέργειες αναμένεται να ολοκληρωθούν άμεσα.
        Ο Υφυπουργός
        ΣΤΑΥΡΟΣ ΕΛ. ΚΑΛΟΓΙΑΝΝΗΣ»
        7. Στην με αριθμό 7000/22.2.78 ερώτηση των Βουλευτών κυρίων Αθανασίου Πλεύρη και Βαΐτσης Αποστολάτου δόθηκε με το υπ’ αριθμ. 27760/19.3.08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
        «Απαντώντας στην με αρ. 7000/22-2-2008 ερώτηση που κατατέθηκε στη
        Βουλή από τους Βουλευτές κκ. Α. Πλεύρη και Β. Αποστολάτο με θέμα «Ψυχικά ασθενείς», σας γνωρίζουμε τα ακόλουθα:
        Σύμφωνα με το Εθνικό Σχέδιο Δράσης «Ψυχαργώς» έχει εγκριθεί η ανάπτυξη δομών και υποδομών κατά τη δεκαετία 2001-2010 σε όλη τη χώρα, με τις οποίες εξασφαλίζεται η παροχή υπηρεσιών ψυχικής υγείας που έχουν σκοπό την πρόληψη, τη διάγνωση, τη θεραπεία, την περίθαλψη, καθώς και την ψυχοκοινωνική αποκατάσταση και κοινωνική επανένταξη και απευθύνονται σε ενήλικες, παιδιά και εφήβoυς με ψυχικές διαταραχές και διαταραχές αυτιστικού τύπου και με μαθησιακά προβλήματα.
        Η ανάπτυξη δομών και υποδομών έχει σχεδιαστεί με βάση τις αρχές της τομεοποίησης και της κοινοτικής ψυχιατρικής, ώστε να εξασφαλίζεται η συνέχεια της ψυχιατρικής φροντίδας. Δίνεται έμφαση αφενός στην αποιδρυματοποίηση, την ψυχοκοινωνική αποκατάσταση και την κοινωνική επανένταξη των ασθενών με μακρά παραμονή στα ψυχιατρικά Νοσοκομεία και αφετέρου στην πρωτoβάθμια φροντίδα και τη νοσοκομειακή περίθαλψη στο πλαίσιο του Γενικού Νοσοκομείου.
        Στόχος η ανάπτυξη ενός ολοκληρωμένου και πλήρους δικτύου υπηρεσιών ψυχικής υγείας σε αντικατάσταση της ασυλιακού τύπου φροντίδας, με σκοπό τη σταδιακή συρρίκνωση έως την οριστική κατάργηση των ψυχιατρείων.
        Όσον αφορά στη γεροντική άνοια και στις ασθένειες τύπου Alzheimer, σήμερα λειτουργούν πέντε (5) Κέντρα Ν.Π.Ι.Δ., δύο (2) στην Αθήνα, ένα (1) στη Θεσσαλονίκη, ένα (1) στο Βόλο και ένα (1) στα Χανιά, στο πλαίσιο του προγράμματος «Ψυχαργώς», υπό την εποπτεία του Υπουργείου Υγείας και Κοινωνικής Αλληλεγγύης, τα οποία απευθύνονται σε άτομα με ασθένειες τύπου Alzheimer και γεροντικής άνοιας, με σκοπό την πρόληψη, τη διάγνωση, τη θεραπεία, καθώς και τη συνέχιση των σχέσεων των ασθενών με τη ζωή και τη δράση της τοπικής κοινωνίας. Περιλαμβάνoυν Κέντρα Ημέρας που εξυπηρετούν κατά μέσο όρο ημερησίως 200 άτομα, Οικοτροφεία τα οποία φιλοξενούν περίπου 60 άτομα, καθώς και Υπηρεσίες Στήριξης Οικογένειας, Μονάδες Βοήθειας, Κατ' Οίκον Νοσηλείας και Κινητές Μονάδες που δρουν υποστηρικτικά καλύπτοντας ευρύ φάσμα υπηρεσιών.
        Με τις διατάξεις του Ν. 2071/92 θεσπίστηκαν ασφαλιστικές δικλείδες αναφορικά με την ακούσια νοσηλεία των ασθενών. Με το άρθρο 2 του Ν. 2716/99 συστάθηκε Ειδική Επιτροπή Eλέγχoυ Προστασίας Δικαιωμάτων των Ατόμων με Ψυχικές Διαταραχές, στο πλαίσιο της Επιτροπής Ελέγχου Προστασίας Δικαιωμάτων των Ασθενών. Η Επιτροπή δέχεται και ερευνά καταγγελίες από πολίτες, ενημερώνει τους πολίτες για τα δικαιώματα των Ατόμων με Ψυχικές Διαταραχές, διενεργεί επισκέψεις σε Μονάδες Ψυχικής Υγείας και έχει τη δικαιοδοσία να πρoβαίνει σε συστάσεις και να αποστέλλει αναφορές στα αρμόδια όργανα για ποινική ή πειθαρχική δίωξη, οποτεδήποτε διαπιστώνει παραβίαση των δικαιωμάτων των ατόμων με ψυχικές διαταραχές.
        Ο Υφυπουργός
        ΓΕΩΡΓΙΟΣ Ι.ΠΑΠΑΓΕΩΡΓΙΟΥ»
        8. Στην με αριθμό 5299/29-1-08 ερώτηση του Βουλευτή κ. Εμμανουήλ Στρατάκης δόθηκε με το υπ’ αριθμ. 4519/11-3-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
        «Σε απάντηση του ανωτέρω σχετικού, σας γνωστοποιούμε τα εξής:
        1. Ο νόμος 3299/2004 «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση», παρείχε και εξακολουθεί, όπως τροποποιήθηκε με το άρθρο 37 του Ν. 3522/2006, να παρέχει αυξημένα κίνητρα σε ένα μεγάλο αριθμό επενδυτικών σχεδίων που καλύπτουν πολλούς κλάδους της οικονομικής δραστηριότητας (πρωτογενής, δευτερογενής, τομέας τουρισμού, υπηρεσίες).
        Ήδη κατά την α' φάση εφαρμογής του, από την άνοιξη δηλαδή του έτους 2005 έως και τον Ιούνιο του 2007, (ημερομηνία κατά την οποία ολοκληρώθηκε η εξέταση των υποβληθέντων επενδυτικών σχεδίων) εγκρίθηκαν συνολικά 3.670 αιτήσεις επενδύσεων, συνολικού κόστους 7 δις, 983 εκατ. ευρώ και επιχορήγησης 3 δις, 308 εκατ. ευρώ με τις δημιουργούμενες νέες θέσεις εργασίας να ανέρχονται στις 20.366.
        Για τα συγκεκριμένα επενδυτικά σχέδια, τα περισσότερα από τα οποία υπήχθησαν στις διατάξεις του νόμου το έτος 2006 και το α΄ εξάμηνο του 2007 έτσι ώστε να μην έχει παρέλθει ακόμη ικανό χρονικό διάστημα προκειμένου να καταστούν ώριμα ως προς το βαθμό υλοποίησής τους και να δημιουργηθούν αξιώσεις καταβολής ενισχύσεων («Το 50% του ποσού της επιχορήγησης καταβάλλεται μετά την υλοποίηση του 50% της επένδυσης… Το υπόλοιπο 50% του ποσού της επιχορήγησης καταβάλλεται μετά την πιστοποίηση της ολοκλήρωσης και της έναρξης της παραγωγικής λειτουργίας της επένδυσης...), έχουν καταβληθεί μέχρι σήμερα πάνω από 700 εκατ. ευρώ.
        2. Το Υπουργείο Οικονομίας και Οικονομικών θεωρώντας ότι η αποτελεσματική εφαρμογή ενός καθεστώτος κινήτρων, όπως του επενδυτικού νόμου, προϋποθέτει, πέραν των υψηλών κινήτρων, την ελαχιστοποίηση των γραφειοκρατικών προβλημάτων πρότεινε τη θέσπιση ρυθμίσεων που περιλήφθησαν στο κείμενο του Ν. 3299/2004, όπως τροποποιήθηκε και ισχύει, οι οποίες προσδιορίζουν κυρίως συγκεκριμένες χρονικές προθεσμίες εντός των οποίων η Διοίκηση θα πρέπει να ανταποκρίνεται στα αιτήματα των φορέων των ενισχυόμενων επενδύσεων (π.χ. 5 εργάσιμες ημέρες για τη χορήγηση της βεβαίωσης επιλεξιμότητας, 2 μήνες για την εισαγωγή των θεμάτων στη Γνωμοδοτική Επιτροπή, 3 μήνες για τη διενέργεια ελέγχου των επενδύσεων κλπ), τον περιορισμό δικαιολογητικών που υποβάλλονται κατά τις φάσεις υλοποίησης του επενδυτικού έργου, τη χρήση του ηλεκτρονικού συστήματος υποβολής και αξιολόγησης των αιτήσεων υπαγωγής, κλπ.
        Περαιτέρω και για την υπαγωγή κάθε επενδυτικής πρότασης στο καθεστώς κινήτρων του Ν. 3299/2004, και εκτός της εξέτασης της πλήρωσης των νόμιμων προϋποθέσεων σύμφωνα με τις διατάξεις του νόμου αυτού, εφαρμόζεται ένα αντικειμενικό σύστημα αξιολόγησης όπως ορίζεται στην «υπ' αριθμ. 8356/3-3-2005 κανονιστική απόφαση για τα Στοιχεία αξιολόγησης, λειτουργία, βαθμολόγηση, αριθμό και τρόπο εφαρμογής των κριτηρίων υπαγωγής των επενδυτικών σχεδίων στις διατάξεις του Ν. 3299/2004» με δείκτες βαθμολογίας στη βάση συγκεκριμένων στοιχείων, τα οποία είτε προσκομίζονται από το φορέα της επένδυσης είτε αναζητούνται από τις αρμόδιες υπηρεσίες, και αναφέρονται στα χαρακτηριστικά του επενδυτικού φορέα, στην προοπτική δυναμικής ανάπτυξης του κλάδου στον οποίο πραγματοποιείται η επένδυση, στις προοπτικές κερδοφορίας της επιχείρησης, στην αύξηση της απασχόλησης, στην ανταγωνιστικότητα των προϊόντων και υπηρεσιών κλπ.
        3. Η δημιουργία αλλά και η λειτουργία του Επενδυτικού Νόμου 3299/04 έχουν τύχει ευρύτατης αποδοχής από τους επιχειρηματικούς φορείς της χώρας. Η αποτελεσματικότητα του, για το μικρό διάστημα που είναι σε εφαρμογή, φαίνεται και από τα συγκριτικά στοιχεία μεταξύ του υφισταμένου και του προϋπάρχοντος επενδυτικού πλαισίου, τόσο σε επίπεδο αριθμού επενδυτικών σχεδίων που κατατίθενται, όσο και σε επίπεδο χρηματικών εκταμιεύσεων.
        Ο μεγάλος αριθμός ωστόσο των εγκεκριμένων επενδυτικών σχεδίων που υπήχθη στις διατάξεις του Ν. 3299/04, παράλληλα με τη συνεχή υποβολή νέων επιχειρηματικών προτάσεων στον τροποποιημένο πλέον νόμο 3299/04 (μέχρι τέλος Ιανουαρίου του τρέχοντος έτους έχουν κατατεθεί στις αρμόδιες υπηρεσίες 1.047 αιτήσεις, συνολικού κόστους 2,5 δις ευρώ και με απαιτούμενο ποσό επιχορήγησης 900 εκατ. ευρώ), δημιουργεί συνεχώς νέες απαιτήσεις - προκλήσεις στις Υπηρεσίες, χωρίς όμως ο αυξημένος αυτός όγκος εργασίας να αποβαίνει σε βάρος της ποιότητας των παρεχόμενων υπηρεσιών.
        Θα πρέπει να θεωρείται δεδομένη μάλιστα η επισταμένη προσοχή που καταβάλλεται από το Υπουργείο Οικονομίας και Οικονομικών για την ασφαλή και χρηστή διαχείριση των Κρατικών Ενισχύσεων καθώς και για την ορθολογική κατανομή των δημόσιων πόρων.
        Η χρονική κατανομή των διαδικασιών είναι δεδομένη και σαφής. Με την ολοκλήρωση της ελεγκτικής διαδικασίας και γενικότερα τη θεμελίωση του δικαιώματος καταβολής της προβλεπόμενης ενίσχυσης, οι διοικητικές ενέργειες της εκταμίευσης των ποσών πραγματοποιούνται ομαλά και χωρίς καθυστερήσεις είτε φορέας υπαγωγής των επενδυτικών σχεδίων είναι το Υπουργείο Οικονομίας και Οικονομικών είτε οι Περιφέρειες της χώρας.
        Ο Υφυπουργός
        ΓΙΑΝΝΗΣ ΠΑΠΑΘΑΝΑΣΙΟΥ»
        	9. Στην με αριθμό 4523/16-1-08 ερώτηση του Βουλευτή κ. Παναγιώτου Μπεγλίτη δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/345/7-2-08 έγγραφο από τον Υπουργό Πολιτισμού η ακόλουθη απάντηση:
        «Σε απάντηση της με αριθμ. πρωτοκόλλου 4523/16.1.08 ερώτησης του Βουλευτή κ. Παναγιώτη Μπεγλίτη, σας γνωρίζουμε τα εξής:
        Η ανέγερση Νέου Αρχαιολογικού Βυζαντινού Μουσείου στην Περαχώρα Κορινθίας απασχολεί το Υπουργείο Πολιτισμού ήδη από τα μέσα περίπου της δεκαετίας του 1980. Δύο είναι, μέχρι στιγμής, οι λόγοι που υπαγορεύουν την ανέγερσή του : Αφενός, η ανεπανόρθωτη φθορά που υπέστη το παλαιότερο και ιδιαίτερα μικρής έκτασης αρχαιολογικό μουσείο της περιοχής από το σεισμό του 1981, και, αφετέρου, η αναγκαιότητα ανάδειξης των ευρημάτων που ήρθαν στο φως από τη συστηματική ανασκαφή του φημισμένου ιερού της Ήρας. Τα ευρήματα αυτά σήμερα βρίσκονται στο Εθνικό Αρχαιολογικό Μουσείο και Μουσείο Ισθμίας.
        Η δημιουργία ενός Μουσείου αποτελεί χρονοβόρο, πολυδιάστατο και δαπανηρό εγχείρημα, με σαφή και τηρούμενα χρονοδιαγράμματα αλλά και προβλέψιμες οικονομικές, κοινωνικές και άλλες επιπτώσεις στην τοπική κοινωνία. Το Υπουργείο Πολιτισμού προβαίνει στην ίδρυση νέων Μουσείων, μόνο όταν είναι διασφαλισμένη η δυνατότητα της απρόσκοπτης χρηματοδότησης και ολοκλήρωσής τους, καθώς και η βιωσιμότητά τους ανάμεσα στα υπόλοιπα μουσεία των νομών στα οποία υπάγονται
        Ως προς την ανέγερση του Νέου Μουσείου Περαχώρας, η αρμόδια διεύθυνση του Υπουργείου Πολιτισμού, συνεκτιμώντας ότι ο Νομός Κορινθίας διαθέτει ήδη πέντε Αρχαιολογικά Μουσεία (Κορίνθου, Σικυώνας, Νεμέας, Ισθμίας, και Φενεού), μεταξύ των οποίων περιλαμβάνεται και αυτό στην πρωτεύουσα του Νομού, θεωρεί ότι προηγείται η ίδρυση ή αναβάθμιση άλλων Μουσείων ανά τη χώρα, ενέργειες οι οποίες προϋποθέτουν την ανάλογη χρονική και οικονομική δέσμευση για την υλοποίησή τους. Για το λόγο αυτό επιφυλάσσεται να εξετάσει το ζήτημα, όταν θα συζητηθούν συνολικά τα θέματα μουσειακής φύσης της Περιφέρειας Πελοποννήσου από το αρμόδιο Συμβούλιο Μουσείων.
        Για την ενημέρωσή σας, σας παραθέτουμε τις ενέργειες που έχουν γίνει από το Υπουργείο Πολιτισμού μέχρι στιγμής προς την κατεύθυνση της ανέγερσης του Νέου Μουσείου Περαχώρας στην παραχωρηθείσα έκταση :
        1. Έχει γίνει αποδεκτή από το Υπουργείο Πολιτισμού η παραχώρηση από το Δήμο Λουτρακίου - Περαχώρας έκτασης 15.808 τμ. Στη θέση Γονέζα, μεταξύ Λουτρακίου και Ηραίου, για την ανέγερση του Μουσείου (με την υπ' αρ. ΥΠ.ΠΟ./ΓΔAΠΚ/ΔMEEΠ/Γ1/Φ21-ΛZ/84875/1315/19-12-2005 Υ.Α.).
        	2. Έχει εκδοθεί Υπουργική Απόφαση για την ανέγερση του Νέου Μουσείου (βλ. ανωτέρω σχετική Υπουργική Απόφαση).
        	3. Έχουν προταθεί από την Εφορεία Προϊστορικών και Κλασικών Αρχαιοτήτων της περιοχής οι κύριοι θεματικοί άξονες που θα διέπουν το μουσειολογικό σκεπτικό του Μουσείου (βλ. το υπ' αρ. Φ2/12/5967οικ./5-1 0-2005 έγγραφο της ΛΖ' ΕΠΚΑ).
        4. Έχει ερωτηθεί η Εφορεία Βυζαντινών Αρχαιοτήτων της περιοχής για τη δυνατότητα εμπλουτισμού της μόνιμης έκθεσης του Νέου Μουσείου με αρχαιολογικά ευρήματα της αρμοδιότητάς της, προκειμένου να διασφαλιστεί ο διαχρονικός χαρακτήρας του υπό ίδρυση Μουσείου (βλ. το υπ' αρ. ΥΠ.ΠΟ./ΓΔΑΠΚ/ΔΜΕΕΠ/Γ1/Φ21-25/112308/1597/27 -11-2007 έγγραφο της Διεύθυνσης Μουσείων, Εκθέσεων και Εκπαιδευτικών Προγραμμάτων).
        Η Διεύθυνση Μουσείων, Εκθέσεων και Εκπαιδευτικών Προγραμμάτων του Υπουργείου Πολιτισμού για τον προγραμματισμό ίδρυσης νέων Μουσείων, λαμβάνει υπόψη της τα εξής:
        - Ίδρυση μουσείων στις πρωτεύουσες όλων των νομών της χώρας, οι οποίες άλλωστε υποδέχονται και φιλοξενούν το μέγιστο δυνατό αριθμό επισκεπτών.
        - Αποφυγή δημιουργίας μεγάλου αριθμού μουσείων υψηλού κόστους και χαμηλής επισκεψιμότητας. Ο στόχος αυτός επιτυγχάνεται μέσα από τη μελέτη των αναγκών των ευρύτερων περιφερειών στις οποίες υπάγονται τα υπό ίδρυση μουσεία.
        - Δημιουργία μουσείων με διαχρονικό, κατά το δυνατόν, χαρακτήρα.
         - Εξασφάλιση των διαρκώς αυξανόμενων αναγκών φύλαξης, προστασίας και ανάδειξης των αρχαιοτήτων που έρχονται διαρκώς στο φως με τις ανασκαφές και τα λοιπά αρχαιολογικά έργα.
        Ο Υπουργός
        ΜΙΧΑΛΗΣ ΛΙΑΠΗΣ»
        	Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        10. Στην με αριθμό 4577/16-1-2008 ερώτηση της Βουλευτού κ. Αθηνάς Κόρκα δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/349/7-2-08 έγγραφο από τον Υπουργό Πολιτισμού η ακόλουθη απάντηση:
        «Σε απάντηση της με αριθμ. πρωτοκόλλου 4577/16.1.08 ερώτησης της Βουλευτού κας Αθηνάς Κόρκα, σας γνωρίζουμε τα εξής:
        Η ανέγερση Νέου Αρχαιολογικού Βυζαντινού Μουσείου στην Περαχώρα Κορινθίας απασχολεί το Υπουργείο Πολιτισμού ήδη από τα μέσα περίπου της δεκαετίας του 1980. Δύο είναι, μέχρι στιγμής, οι λόγοι που υπαγορεύουν την ανέγερσή του: Αφενός, η ανεπανόρθωτη φθορά που υπέστη το παλαιότερο και ιδιαίτερα μικρής έκτασης αρχαιολογικό μουσείο της περιοχής από το σεισμό του 1981, και, αφετέρου, η αναγκαιότητα ανάδειξης των ευρημάτων που ήρθαν στο φως από τη συστηματική ανασκαφή του φημισμένου ιερού της Ήρας. Τα ευρήματα αυτά σήμερα βρίσκονται στο Εθνικό Αρχαιολογικό Μουσείο και Μουσείο Ισθμίας.
        Η δημιουργία ενός Μουσείου αποτελεί χρονοβόρο, πολυδιάστατο και δαπανηρό εγχείρημα, με σαφή και τηρούμενα χρονοδιαγράμματα αλλά και προβλέψιμες οικονομικές, κοινωνικές και άλλες επιπτώσεις στην τοπική κοινωνία. Το Υπουργείο Πολιτισμού προβαίνει στην ίδρυση νέων Μουσείων, μόνο όταν είναι διασφαλισμένη η δυνατότητα της απρόσκοπτης χρηματοδότησης και ολοκλήρωσής τους, καθώς και η βιωσιμότητά τους ανάμεσα στα υπόλοιπα μουσεία των νομών στα οποία υπάγονται.
        Ως προς την ανέγερση του Νέου Μουσείου Περαχώρας, η αρμόδια διεύθυνση του Υπουργείου Πολιτισμού, συνεκτιμώντας ότι ο Νομός Κορινθίας διαθέτει ήδη πέντε Αρχαιολογικά Μουσεία (Κορίνθου, Σικυώνας, Νεμέας, Ισθμίας, και Φενεού), μεταξύ των οποίων περιλαμβάνεται και αυτό στην πρωτεύουσα του Νομού, θεωρεί ότι προηγείται η ίδρυση ή αναβάθμιση άλλων Μουσείων ανά τη χώρα, ενέργειες οι οποίες προϋποθέτουν την ανάλογη χρονική και οικονομική δέσμευση για την υλοποίησή τους. Για το λόγο αυτό επιφυλάσσεται να εξετάσει το ζήτημα, όταν θα συζητηθούν συνολικά τα θέματα μουσειακής φύσης της Περιφέρειας Πελοποννήσου από το αρμόδιο Συμβούλιο Μουσείων.
        Για την ενημέρωσή σας, σας παραθέτουμε τις ενέργειες που έχουν γίνει από το Υπουργείο Πολιτισμού μέχρι στιγμής προς την κατεύθυνση της ανέγερσης του Νέου Μουσείου Περαχώρας στην παραχωρηθείσα έκταση:
        1. Έχει γίνει αποδεκτή από το Υπουργείο Πολιτισμού η παραχώρηση από το Δήμο Λουτρακίου - Περαχώρας έκτασης 15.808 τμ. Στη θέση Γονέζα, μεταξύ Λουτρακίου και Ηραίου, για την ανέγερση του Μουσείου (με την υπ' αρ. ΥΠ.ΠΟ./ΓΔAΠΚ/ΔMEEΠ/Γ1/Φ21-ΛZ/84875/1315/19-12-2005 Υ.Α.).
        	2. Έχει εκδοθεί Υπουργική Απόφαση για την ανέγερση του Νέου Μουσείου (βλ. ανωτέρω σχετική Υπουργική Απόφαση).
        	3. Έχουν προταθεί από την Εφορεία Προϊστορικών και Κλασικών Αρχαιοτήτων της περιοχής οι κύριοι θεματικοί άξονες που θα διέπουν το μουσειολογικό σκεπτικό του Μουσείου (βλ. το υπ' αρ. Φ2/12/5967οικ./5-10-2005 έγγραφο της ΛΖ' ΕΠΚΑ).
        4. Έχει ερωτηθεί η Εφορεία Βυζαντινών Αρχαιοτήτων της περιοχής για τη δυνατότητα εμπλουτισμού της μόνιμης έκθεσης του Νέου Μουσείου με αρχαιολογικά ευρήματα της αρμοδιότητάς της, προκειμένου να διασφαλιστεί ο διαχρονικός χαρακτήρας του υπό ίδρυση Μουσείου (βλ. το υπ' αρ. ΥΠ.ΠΟ./ΓΔΑΠΚ/ΔΜΕΕΠ/Γ1/Φ21-25/112308/1597/27-11-2007 έγγραφο της Διεύθυνσης Μουσείων, Εκθέσεων και Εκπαιδευτικών Προγραμμάτων).
        Η Διεύθυνση Μουσείων, Εκθέσεων και Εκπαιδευτικών Προγραμμάτων του Υπουργείου Πολιτισμού για τον προγραμματισμό ίδρυσης νέων Μουσείων, λαμβάνει υπόψη της τα εξής:
        - Ίδρυση μουσείων στις πρωτεύουσες όλων των νομών της χώρας, οι οποίες άλλωστε υποδέχονται και φιλοξενούν το μέγιστο δυνατό αριθμό επισκεπτών.
        - Αποφυγή δημιουργίας μεγάλου αριθμού μουσείων υψηλού κόστους και χαμηλής επισκεψιμότητας. Ο στόχος αυτός επιτυγχάνεται μέσα από τη μελέτη των αναγκών των ευρύτερων περιφερειών στις οποίες υπάγονται τα υπό ίδρυση μουσεία.
        - Δημιουργία μουσείων με διαχρονικό, κατά το δυνατόν, χαρακτήρα.
        - Εξασφάλιση των διαρκώς αυξανόμενων αναγκών φύλαξης, προστασίας και ανάδειξης των αρχαιοτήτων που έρχονται διαρκώς στο φως με τις ανασκαφές και τα λοιπά αρχαιολογικά έργα.
        Ο Υπουργός
        ΜΙΧΑΛΗΣ ΛΙΑΠΗΣ»
        11. Στην με αριθμό 7666/3-3-2008 ερώτηση των Βουλευτών κ.κ. Θεόδωρου Δρίτσα και Παναγιώτη Λαφαζάνη δόθηκε με το υπ’ αριθμ. 622/20-3-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης, για το θιγόμενο θέμα σας επισυνάπτουμε το με αρ. πρ. ΑLΧ 33811/13.3.08 έγγραφο της ΑΤΤΙΚΟ ΜΕΤΡΟ Α.Ε. για την ενημέρωσή σας.
        Ο Υφυπουργός
        Θ. ΞΑΝΘΟΠΟΥΛΟΣ»
        Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        12. Στην με αριθμό 7554/29-2-2008 ερώτηση του Βουλευτή κ. Μιχάλη Γιαννάκη δόθηκε με το υπ’ αριθμ. 1539Β/21-3-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Για το παραπάνω θέμα, σας ενημερώνουμε τα ακόλουθα στο πλαίσιο των αρμοδιοτήτων μας:
        Η απαγόρευση της έκδοσης αδειών κυκλοφορίας και η κυκλοφορία των πετρελαιοκίνητων επιβατικών Ι.Χ. αυτοκινήτων κάτω των 4 τόνων στην Αθήνα και Θεσσαλονίκη ισχύει από το 1991, σύμφωνα με το άρθρο 26, του Ν. 1959/1991 (ΦΕΚ 123 Α/5-8-91). Στην Κοινή Υπουργική Απόφαση Β-27660/712 (ΦΕΚ 519/Β/12.8.92) καθορίζονται οι περιοχές των Νομών Αττικής και Θεσσαλονίκης, στις οποίες δεν επιτρέπεται η έκδοση αδειών κυκλοφορίας και η κυκλοφορία των πετρελαιοκίνητων επιβατικών I.X. αυτοκινήτων κάτω των 4 τόνων. Στα ταξί δεν υπάρχει απαγόρευση.
        Η απαγόρευση κυκλοφορίας πετρελαιοκίνητων οχημάτων σε Αθήνα και Θεσσαλονίκη εξακολουθεί να ισχύει, κυρίως λόγω των υπερβάσεων των ορίων της οδηγίας της Ε.Ε. για τα αιωρούμενα σωματίδια, τόσο στην Αθήνα όσο και στη Θεσσαλονίκη. Όπως προκύπτει από πληθώρα μελετών, η κυκλοφορία πετρελαιοκίνητων οχημάτων αποτελεί σημαντικότατο παράγοντα επιβάρυνσης της ατμόσφαιρας σε αιωρούμενα σωματίδια.
        Στην ευρωπαϊκή αγορά είναι διαθέσιμα πετρελαιοκίνητα επιβατηγά οχήματα εφοδιασμένα με κινητήρες νέας τεχνολογίας. Με τη νέα τεχνολογία Euro IV και V, μειώνονται ΟΙ εκπεμπόμενοι ρύποι των πετρελαιοκίνητων αυτοκινήτων σε σχέση με τις προηγούμενες τεχνολογίες πετρελαιοκινητήρων, σε σημαντικό ποσοστό. Ωστόσο, οι οριακές τιμές εκπομπών των πετρελαιοκινητήρων νέας τεχνολογίας είναι χαμηλότερες μεν για τους ρύπους μονοξείδιο του άνθρακα (CO) και υδρογονάνθρακες (HC), αλλά παραμένουν υψηλότερες για τα αζωτοξείδια (ΝΟχ) και τα αιωρούμενα σωματίδια (όπου υπάρχει και το πρόβλημα), σε σχέση με την αντίστοιχη τεχνολογία των βενζινοκινητήρων.
        Οι νέοι αντιρρυπαντικής τεχνολογίας πετρελαιοκινητήρες (Εuro IV-V), για την αποτελεσματική λειτουργία τους απαιτούν καύσιμο με περιεκτικότητα σε θείο 10 ppm (σχεδόν μηδενικά επίπεδα). Σε αντίθετη περίπτωση, αν εφοδιαστούν με καύσιμο περιεκτικότητας σε θείο μεγαλύτερης των 10 ppm, υπάρχει κίνδυνος «δηλητηρίασης» της αντιρρυπαντικής τεχνολογίας (καταλύτη-παγίδας καπνού), με δυσμενή αποτελέσματα στις εκπομπές ρύπων.
        Είναι σημαντικό ότι σύμφωνα με τις οδηγίες της Ε.Ε. για τη βελτίωση της ποιότητας των καυσίμων, από 1.1.2005 μέχρι 1.1.2009 κυκλοφορούν στην ελληνική αγορά δύο τύποι πετρελαίου κίνησης. Υποχρεωτικά πετρέλαιο κίνησης με περιεκτικότητα 50 ppm σε θείο και προαιρετικά πετρέλαιο κίνησης με περιεκτικότητα σε θείο 10 ppm.
        Εφόσον υπάρχουν στην αγορά δύο τύποι καυσίμων, είναι εξαιρετικά δύσκολο να ελεγχθεί κατά πόσο θα χρησιμοποιείται το ενδεδειγμένο καύσιμο σε σχέση με την τεχνολογία του πετρελαιοκινητήρα, το οποίο όπως τονίστηκε και παραπάνω είναι προαπαιτούμενο για την αποτελεσματική λειτουργία του.
        Συμπερασματικά, το Υ.ΠΕ.ΧΩ.Δ.Ε. εξετάζει σενάρια μείωσης των αιωρουμένων σωματιδίων, με βάση και τα αποτελέσματα των μελετών «Επιχειρησιακά σχέδια για την καταπολέμηση της ατμοσφαιρικής ρύπανσης» για Αθήνα και Θεσσαλονίκη, που υλοποιήθηκαν και ολοκληρώθηκαν στα πλαίσια του Γ Κοινοτικού Πλαισίου Στήριξης.
        Συνεκτιμώντας παράλληλα την ανάπτυξη της τεχνολογίας των πετρελαιοκινήτων οχημάτων, τη διαθεσιμότητα χρονικά και χωρικά του καυσίμου με μειωμένα επίπεδα θείου, το περιβαλλοντικό όφελος από τους άλλους μειωμένους ρύπους των πετρελαιοκίνητων οχημάτων, θα αποφασίσει σε συνεργασία με τα συναρμόδια Υπουργεία για την άρση ή μη της κυκλοφορίας των πετρελαιοκίνητων οχημάτων σε Αθήνα και Θεσσαλονίκη, όταν οι συνθήκες ρύπανσης στις δύο πόλεις το επιτρέψουν και πάντα με γνώμονα την προστασία του περιβάλλοντος και την ποιότητα ζωής των συμπολιτών μας.
        Ο Υφυπουργός
        ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
        ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμαστε στην ημερήσια διάταξης της 
        ΝΟΜΟΘΕΤΙΚΗΣ ΕΡΓΑΣΙΑΣ
        Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις».
        Το νομοσχέδιο ψηφίστηκε επί της αρχής στη χθεσινή συνεδρίαση και στη σημερινή συνεδρίαση θα συζητηθούν τα άρθρα 1 έως 5 του νομοσχεδίου σε μία ενότητα. Τα υπόλοιπα άρθρα, καθώς και οι τροπολογίες θα συζητηθούν σε επόμενη συνεδρίαση ως μία ενότητα.
        Ξεκινούμε με τον εισηγητή της Νέας Δημοκρατίας, τον κ. Χρήστο Σταϊκούρα.
        ΙΩΑΝΝΗΣ ΑΜΟΙΡΙΔΗΣ: Κύριε Πρόεδρε, επί των άρθρων είναι;
        ΠΡΟΕΔΡΕΥΩΝ (Φίλιππος Πετσάλνικος): Επί των πέντε πρώτων άρθρων, δηλαδή από το άρθρο 1 έως 5.
        Το λόγο έχει ο κ. Σταϊκούρας.
        ΧΡΗΣΤΟΣ ΣΤΑΪΚΟΥΡΑΣ: Κυρίες και κύριοι συνάδελφοι, στο άρθρο 1 του σχεδίου νόμου αναγνωρίζεται δικαίωμα σύνταξης από το δημόσιο στους δικαστικούς λειτουργούς, οι οποίοι έχουν συμπληρώσει δώδεκα χρόνια πραγματικής δικαστικής υπηρεσίας και θα εξέλθουν από την υπηρεσία κατ’ εφαρμογή των διατάξεων του ν.3630/2008. Η πραγματική συντάξιμη υπηρεσία αυτών των δικαστικών λειτουργών προσαυξάνεται με πέντε, έξι ή επτά έτη πλασματικής υπηρεσίας, ανάλογα με τα έτη της πραγματικής υπηρεσίας και μέχρι τη συμπλήρωση τριάντα τριών ετών συνολικής συντάξιμης υπηρεσίας. 
        Ορίζεται, επίσης, ότι σε όσους από τους παραπάνω δικαστικούς λειτουργούς απονεμηθεί ο αμέσως επόμενος βαθμός για τον υπολογισμό της σύνταξής τους λαμβάνεται υπ’ όψιν ο μηνιαίος βασικός μισθός του βαθμού αυτού.
        Στο άρθρο 2 αναγνωρίζεται στους ανωτέρω δικαστικούς λειτουργούς δικαίωμα σύνταξης από το Ταμείο Νομικών και το Ταμείο Επικουρικής Ασφάλισης Δημοσίων Υπαλλήλων, αλλά και εφάπαξ βοηθήματος από το ταμείο Πρόνοιας Δημοσίων Υπαλλήλων, ασχέτως του χρόνου ασφάλισής τους στα ταμεία αυτά.
    Δεν δικαιούνται σύνταξης από το Ταμείο Νομικών όσοι διορίζονται κατά τις κείμενες διατάξεις δικηγόροι, οπότε δικαιούνται σ’ αυτήν την περίπτωση να συνεχίσουν την ασφάλισή τους στο ταμείο στην Α΄ τάξη των αμίσθων. Για τον καθορισμό της σύνταξης από το Ταμείο Νομικών παρέχεται προσαύξηση κατά δέκα έτη επιπλέον των όσων δικαιούται ο καθένας να αναγνωρίσει, με τον περιορισμό όμως ο συνολικός χρόνος ασφάλισής τους -πραγματικής και αναγνωριζόμενης- να μην υπερβαίνει τα σαράντα έτη. Η σύνταξη από το Ταμείο Επικουρικής Ασφάλισης Δημοσίων Υπαλλήλων και το εφάπαξ βοήθημα από το Ταμείο Πρόνοιας Δημοσίων Υπαλλήλων είναι ανάλογα με το χρόνο ασφάλισής τους στο αντίστοιχο ταμείο και με την ίδια κλιμάκωση, σύμφωνα με τις κείμενες διατάξεις. 
    Στο άρθρο 3 προβλέπεται για τους δικαστικούς λειτουργούς αλλά και για το κύριο προσωπικό του Νομικού Συμβουλίου του Κράτους, σύμφωνα με τη σχετική τροπολογία, η αναγνώριση ως συντάξιμου και η προσμέτρηση στη λοιπή συντάξιμη υπηρεσία χρόνου προϋπηρεσίας μέχρι τρία έτη ως δικηγόρων. Για να αποφευχθεί η έξοδος μεγάλου αριθμού δικαστικών λειτουργών εξαιτίας αυτής της ρύθμισης, πρώτον, τίθεται ως όριο για την προσμέτρηση της δικηγορικής προϋπηρεσίας ως συντάξιμης ο ενδιαφερόμενος να έχει συμπληρώσει το πεντηκοστό πέμπτο έτος της ηλικίας του και εικοσαετή τουλάχιστον δικαστική υπηρεσία και, δεύτερον, κατά την πρώτη τριετία εφαρμογής των ανωτέρω διατάξεων, τα έτη της δικηγορικής προϋπηρεσίας που μπορούν να αναγνωριστούν ανέρχονται σε ένα για το πρώτο έτος και σε δύο για το δεύτερο έτος. Για τη συμπλήρωση της τριετίας αυτής συμπεριλαμβάνεται και αφαιρείται ο τυχόν χρόνος προσόντος διορισμού τους, ενώ δεν περιλαμβάνεται ο χρόνος προϋπηρεσίας των δικαστών ως ασκούμενων δικηγόρων. 
    Συμπερασματικά, πιστεύω ότι τα τρία πρώτα άρθρα περιλαμβάνουν θετικές διατάξεις, των οποίων η εφαρμογή, σε συνδυασμό με την πληρέστερη λειτουργία του θεσμού της επιθεώρησης, θα ενισχύσει την εύρυθμη λειτουργία της δικαιοσύνης, θα βοηθήσει στην εξυγίανση και τον εκσυγχρονισμό της.
    Κυρίες και κύριοι συνάδελφοι, το άρθρο 4 προβλέπει το μόνιμο προσωπικό των Οργανισμών Τοπικής Αυτοδιοίκησης που υπάγεται στη συνταξιοδοτική προστασία του δημοσίου και απασχολείται σε ιδιαίτερα βαριές και ανθυγιεινές εργασίες να θεμελιώνει δικαίωμα σύνταξης με τη συμπλήρωση του πεντηκοστού ογδόου έτους της ηλικίας για τους άνδρες και του πεντηκοστού τρίτου για τις γυναίκες. Οι κατηγορίες των υπαλλήλων που υπάγονται στο αναφερόμενο καθεστώς είναι διευρυμένες σε σχέση μ’ αυτές των διατάξεων του ν. 2703/1999. Σύμφωνα με την πρώτη παράγραφο του συγκεκριμένου άρθρου, περιλαμβάνεται το προσωπικό το οποίο απασχολείται στη συγκομιδή και αποκομιδή, μεταφορά, διαλογή, επιστασία και καταστροφή απορριμμάτων, σε συνεργεία συντήρησης και επισκευής των μέσων καθαριότητας και με το πλύσιμο αυτών, καθώς και οι οδοκαθαριστές, εργάτες αφοδευτηρίων, οι χειριστές μηχανικών σαρώσεων, οι εργάτες ταφής και εκταφής νεκρών, οι καθαριστές οστών, οι εργάτες και τεχνίτες ασφαλτόστρωσης, οι τοποθετητές μαρμάρων και πλακών, οι κατεργαστές και κόπτες μαρμάρων, οι σφαγείς και εκδορείς ζώων και πτηνών και οι εναερίτες ηλεκτρολόγοι. Σύμφωνα με την ίδια παράγραφο, απαραίτητη προϋπόθεση για να ισχύσει η περαιτέρω ρύθμιση είναι να έχουν συμπληρώσει οι υπάλληλοι αυτοί δεκαπέντε συντάξιμα έτη, από τα οποία δώδεκα έτη αποκλειστικά στις θέσεις αυτές, εκ των οποίων τα τρία από τα τελευταία δεκατρία έτη πριν τη συμπλήρωση του ανωτέρω ορίου ηλικίας. Με την ψήφιση αυτού του άρθρου ικανοποιείται ένα ακόμα αίτημα των εργαζομένων στους Ο.Τ.Α., ένα αίτημα που κι αυτό επί χρόνια παρέμενε σε εκκρεμότητα.
    Κυρίες και κύριοι συνάδελφοι, το άρθρο 5 ρυθμίζει το θέμα τεσσερισήμισι χιλιάδων αγωγών περίπου, οι οποίες έχουν κατατεθεί από δικαστικούς λειτουργούς και μέλη του Νομικού Συμβουλίου του Κράτους -εν ενεργεία και συνταξιούχους- και παραμένουν εκκρεμείς. Αντικείμενο αυτών των αγωγών είναι η βελτίωση των αποδοχών ή της σύνταξής τους. Προτείνεται η αρχειοθέτηση των αγωγών αυτών για όσους έχουν παραιτηθεί των σχετικών αξιώσεών τους. Με τη ρύθμιση αυτή θα αποδεσμευθούν τα πινάκια του ειδικού δικαστηρίου, έτσι ώστε να μπορεί να εκδικάσει το δικαστήριο άλλες εκκρεμείς υποθέσεις της δικαιοδοσίας του. Μ’ αυτά τα επιχειρήματα, μ’ αυτό το σκεπτικό προτείνω την υπερψήφιση των πέντε πρώτων άρθρων του εν λόγω σχεδίου νόμου.
    Παράλληλα και επειδή έχω δύο λεπτά χρόνο, θα ήθελα να κάνω κάποια σχόλια σχετικά με χθεσινές τοποθετήσεις συναδέλφων. Ετέθη, για παράδειγμα, ότι σε ό,τι αφορά την Ελληνική Βιομηχανία Ζάχαρης για μία κατηγορία εργαζομένων πρόκειται για ένα σύγχρονο σκλαβοπάζαρο. Θα μου επιτρέψετε να σας πω ότι στην πρόσκληση εκδήλωσης ενδιαφέροντος για την εξεύρεση στρατηγικού επενδυτή σαφώς ορίζεται από την πλευρά της επιχείρησης, της εταιρείας, ότι στις μονάδες βιοαιθανόλης Λάρισας και Ξάνθης θα διατηρηθεί το υφιστάμενο προσωπικό, το οποίο και θα εκπαιδευτεί κατάλληλα. 
    Επίσης, ετέθη ότι η Κυβέρνηση αυτή δεν έχει κάνει τίποτα για τους παραγωγούς τεύτλων. Βεβαίως, ο κ. Έξαρχος χθες στην τοποθέτησή του, παρά την κριτική που άσκησε στην Κυβέρνηση, κατέληξε ότι η ελληνική Κυβέρνηση, όταν διαπίστωσε από την εξέλιξη της καλλιέργειας τεύτλων ότι φυσικά τα εργοστάσια θα κλείσουν, ήρθε άρον-άρον να δώσει ορισμένα μπόνους στους καλλιεργητές τεύτλων. Όντως, χθες εγώ ανέφερα αρκετά απ’ αυτά που έδωσε ή δίνει το κράτος ή θα δώσει το κράτος μέχρι το 2013 σ’ αυτούς οι οποίοι αποχωρούν από την καλλιέργεια τεύτλων, υπάρχουν όμως και μια σειρά από προνόμια που αποδίδονται σ’ αυτούς που θα συνεχίσουν την τευτλοκαλλιέργεια, όπως είναι τα δικαιώματα 40 ευρώ ανά στρέμμα το 2006 που θα ανέλθουν σε 65 ευρώ το στρέμμα το 2009 και θα μείνουν σ’ αυτό το χρηματικό ποσό μέχρι και το 2013, το ποιοτικό παρακράτημα, το οποίο διαμορφώθηκε στα 10 ευρώ ανά στρέμμα το 2006 και αναμένεται να προσεγγίσει τα 15 με 16 ευρώ το στρέμμα το 2009 και θα μείνει το ίδιο μέχρι το 2013, το συνδεδεμένο κομμάτι, καθώς και την εμπορική αξία του προϊόντος.
    Σας ευχαριστώ πάρα πολύ.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία της Βουλής παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής των Ελλήνων, τριάντα εννέα μαθήτριες και μαθητές και δύο συνοδοί-δάσκαλοι από το 17ο  Δημοτικό Σχολείο Ηλιούπολης. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει τώρα ο εισηγητής του ΠΑ.ΣΟ.Κ., ο κ. Ευστάθιος Κουτμερίδης.
      ΕΥΣΤΑΘΙΟΣ ΚΟΥΤΜΕΡΙΔΗΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε σήμερα επί των άρθρων το σχέδιο νόμου που κατέθεσε η Κυβέρνηση, συνταξιοδοτικές ρυθμίσεις για τους δικαστικούς λειτουργούς που αποχωρούν από την υπηρεσία. Όπως αναφερθήκαμε και επί της αρχής, έτσι και τώρα επί των άρθρων, για τα τρία πρώτα άρθρα, η θέση μας είναι ξεκάθαρη. 
      Κύριε Υπουργέ, θεωρούμε ότι διανύουμε μία χρονική συγκυρία, μία περίοδο παρατεταμένης, πολιτικής και κοινωνικής κρίσης. Σ’ αυτό συνετέλεσε πάρα πολύ και ο νόμος πλέον του κράτους, όσον αφορά το ασφαλιστικό πρόβλημα στη χώρα μας. Ένα ασφαλιστικό νομοσχέδιο, το οποίο πραγματικά επιτίθεται στα δικαιώματα και τις κατακτήσεις του εργατικού  κινήματος. Ένα νομοσχέδιο, το οποίο είναι πάρα πολύ αυστηρό και σκληρό με όλες τις κοινωνικές και παραγωγικές τάξεις της χώρας μας. 
      Αυξάνετε τα χρόνια συνταξιοδότησης, μειώνετε τις επικουρικές συντάξεις. Αυξάνετε τις εισφορές, μειώνετε τις παροχές. Παράλληλα, δεν αντιμετωπίζετε τον πυρήνα του ασφαλιστικού προβλήματος στη χώρα μας που είναι η εισφοροδιαφυγή. Και τέλος,  ενοποιείτε ελλειμματικά και πλεονασματικά ταμεία, με έναν πρόχειρο και άναρχο τρόπο. Βέβαια όλο αυτό το ονομάζετε ασφαλιστική μεταρρύθμιση. Δημιουργήσατε μία τεράστια κοινωνική αναταραχή, θα έλεγα μία κοινωνική εξέγερση και ενώ από τη μια πλευρά είστε τόσο αυστηροί και σκληροί μ’ αυτές τις κοινωνικές και παραγωγικές τάξεις της χώρας μας, από την άλλη, με το νομοσχέδιο που συζητούμε, είστε γενναιόδωροι και γαλαντόμοι, απέναντι σε συγκεκριμένους λειτουργούς, στη συζήτησή μας για τους δικαστικούς λειτουργούς. Και αλήθεια, γιατί, κύριοι της Κυβέρνησης, συμβαίνει αυτή η διαφορά, από τη μία να είστε τόσο αυστηροί και σκληροί και από την άλλη, να είστε τόσο γαλαντόμοι και γενναιόδωροι; Αυτό για εμάς αναδεικνύει και τη μεγάλη ταξική αντίληψη που έχετε στην Κυβέρνησή σας. Ξεχωρίζετε τους δημόσιους λειτουργούς. Για εσάς υπάρχουν δημόσιοι λειτουργοί πρώτης και δεύτερης κατηγορίας.
      Εκθέσαμε και επί της αρχής την αντίθεσή μας και επαναλαμβάνω και πάλι, ότι δεν μπορεί να δίνεται η δυνατότητα για εθελούσια έξοδο σε δικαστικούς λειτουργούς, οι οποίοι αντιμετωπίζουν προβλήματα υγείας ή όπως λέτε, για οποιουσδήποτε άλλους λόγους. Σ’ αυτούς τους οποιουσδήποτε άλλους λόγους είμαστε κάθετα αντίθετοι, γιατί θεωρούμε ότι θα δοθεί η δυνατότητα στην Κυβέρνηση να προχωρήσει σε αυθαιρεσίες και εκκαθαρίσεις με κομματικά και προσωπικά κριτήρια. Αλλά ενώ από τη μια πλευρά δίνετε τη δυνατότητα με εθελούσια έξοδο, από την άλλη λέτε ότι εάν δεν κάνετε χρήση της εθελουσίας εξόδου, τότε θα ισχύσουν οι εσωτερικοί κανονισμοί και η αξιολόγηση μέσα από το χώρο της δικαιοσύνης. Κατά κάποιο τρόπο τους απειλείτε. Ή θα φύγετε με εθελούσια έξοδο ή θα σας οδηγήσουμε εμείς σε αναγκαστική έξοδο.
      Επίσης, δίνετε τη δυνατότητα να αναγνωρίσουν τρία χρόνια δικαστικής υπηρεσίας. Κύριοι της Κυβέρνησης, από τη μία πλευρά ζητάτε από την εργαζόμενη μητέρα να εργαστεί περισσότερα χρόνια, ζητάτε από άλλους εργαζόμενους να δουλέψουν περισσότερα χρόνια και από την άλλη, στους δικαστικούς λειτουργούς δίνετε τη δυνατότητα να αναγνωρίσουν τρία χρόνια δικηγορικής προϋπηρεσίας. Μα, αν είναι δυνατόν, γιατί συμβαίνει αυτό αποκλειστικά και μόνο στους δικαστικούς λειτουργούς; Εμείς γνωρίζουμε και, βεβαίως, συμφωνούμε ότι υπάρχουν ιδιαίτερα προβλήματα που αντιμετωπίζει ο χώρος της δικαιοσύνης, αλλά δεν είναι μόνον αυτός ο χώρος που αντιμετωπίζει τέτοια προβλήματα, υπάρχουν κι άλλοι χώροι. Άρα, θα μπορούσαν κι άλλοι δημόσιοι λειτουργοί να αναγνωρίσουν προϋπηρεσίες άλλων δραστηριοτήτων τους. Άρα, η θέση μας είναι ξεκάθαρη, είμαστε κάθετα αντίθετοι με την πρωτοβουλία σας αυτή, για το εν λόγω νομοσχέδιο.
      Όσον αφορά το άρθρο, 4 για την τροπολογία που αφορά την ένταξη των υπαλλήλων Ο.Τ.Α. στα βαρέα και ανθυγιεινά, νομίζω ότι έγινε πολύ μεγάλη φασαρία πραγματικά για το τίποτε. Η Κυβέρνηση, αφού δημιούργησε μία μεγάλη κοινωνική αναταραχή και πολλά προβλήματα στους ανθρώπους που εργάζονται στο χώρο της Τοπικής Αυτοδιοίκησης, ήρθε εκ των υστέρων να φέρει μία ελλιπή τροπολογία, η οποία μέχρι ενός σημείου λύνει ένα πρόβλημα, αλλά δεν υπάρχει μία συνολική αντιμετώπιση όλων των προβλημάτων που αντιμετωπίζουν οι εργαζόμενοι στην Τοπική Αυτοδιοίκηση. Η υπό συζήτηση τροπολογία αναφέρει ότι θεσπίζονται διαφορετικά όρια ηλικίας συνταξιοδότησης, μεταξύ ανδρών και γυναικών. Δηλαδή, πενήντα οκτώ χρόνια για τους άνδρες και πενήντα τρία χρόνια για τις γυναίκες, για το μόνιμο προσωπικό των Οργανισμών Τοπικής Αυτοδιοίκησης που έχει υπαχθεί στα βαρέα και ανθυγιεινά. Ωστόσο, στην εισηγητική έκθεση δεν αναφέρονται οι αποχρώντες λόγοι που επιβάλουν την ευνοϊκότερη μεταχείριση των γυναικών, δεδομένου ότι ενόψει της συνταγματικής απαγόρευσης των διακρίσεων, λόγω φύλου και των σχετικών οδηγιών του Ευρωπαϊκού Κοινοβουλίου, ενδεχομένως να δημιουργηθεί θέμα ανισότητας. 
      Επομένως, πρέπει στην εισηγητική έκθεση της παρούσας τροπολογίας να αναφέρονται λεπτομερώς οι λόγοι που επιβάλουν τη διαφορετική μεταχείριση από πλευράς φύλου. Οι λόγοι αυτοί ανάγονται στη φύση της εργασίας και στις βιολογικές διαφορές,  στην ανάγκη κάλυψης των ελλειμμάτων κοινωνικού κράτους, απέναντι στις γυναίκες που εργάζονται διπλά, καθώς και στη στήριξη της ελληνικής οικογένειας.
      Επίσης, η εν λόγω τροπολογία αφήνει, εκτός της ένταξης, στα βαρέα και ανθυγιεινά, πολλές κατηγορίες εργαζομένων, όπως είναι για παράδειγμα οι ξυλουργοί, οι οδηγοί φορτηγών αυτοκινήτων, λεωφορείων, βυτιοφόρων, τους χημικούς στο βιολογικό καθαρισμό, τους τεχνίτες και εργάτες αποχέτευσης, τους τραπεζοκόμους, τους καθαριστές στα δημοτικά γυμναστήρια, στα κολυμβητήρια, στα γήπεδα και άλλους.
      Με την τροπολογία αυτή δίνεται στην Κυβέρνηση η ευκαιρία να ξεκαθαρίσει τη σύγχυση που υπάρχει στην Τοπική Αυτοδιοίκηση, σχετικά με το ποιοι πραγματικά δικαιούνται επιδομάτων και ασφαλιστικών δικαιωμάτων, έτσι ώστε να μην υπάρχει καμμία καταστρατήγηση της ασφαλιστικής προστασίας από ορισμένους επιτήδειους, την οποία και αφήνουν ανεκμετάλλευτη.
      Ακόμη, δεν αναφέρεται στην παραπάνω τροπολογία για το τι μέλει γενέσθαι για το σύνολο των εργαζομένων στα βαρέα και ανθυγιεινά. Δηλαδή, τι θα γίνει με το προσωπικό που υπηρετεί στις υπό ρύθμιση θέσεις, πριν από τις 8.4.1999 και έχουν αναγνωρίσει το χρόνο αυτό, σύμφωνα με τις διατάξεις του ν. 2703/99. 
      Τέλος, η Κυβέρνηση με την παρούσα τροπολογία δεν κάνει πρόβλεψη για την υγιεινή και την ασφάλεια των εργαζομένων στους Ο.Τ.Α.. Διότι, ναι μεν, το νομοθετικό πλαίσιο υπάρχει, ωστόσο, δεν υπάρχουν και οι ανάλογες κυρώσεις στις περιπτώσεις που υπάρχει πλημμελής εφαρμογή των σχετικών διατάξεων. 
      Όσον αφορά για το άρθρο 4, το ψηφίζουμε. Θεωρούμε ότι είναι σε σωστή κατεύθυνση, αντιμετωπίζει εν μέρει ένα μεγάλο πρόβλημα για τους εργαζόμενους στον Οργανισμό Τοπικής Αυτοδιοίκησης, αλλά δεν λύνει συνολικά το πρόβλημα. Δεν εντάσσει και άλλους εργαζόμενους στους Ο.Τ.Α. και κυρίως, δεν γίνεται σαφής μνεία στην τροπολογία για το λόγο που υπάρχει αυτή η διαφορά, μεταξύ των πενήντα οκτώ χρόνων για τους άνδρες και των πενήντα τριών για τις γυναίκες.
      Για το άρθρο 5 που αφορά τις εκκρεμείς αγωγές, συμφωνούμε και το ψηφίζουμε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ειδικός αγορητής του ΣΥ.ΡΙΖ.Α. ο κ. Νικόλαος Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Κυρίες και κύριοι συνάδελφοι, μετά τον περιορισμό, βεβαίως, των άρθρων του υπό συζήτηση νομοσχεδίου, των τροπολογιών δηλαδή, νομίζω ότι δεν θα χρειαστεί, κύριε Πρόεδρε, να πάρω και όλο το χρόνο, δεδομένου ότι χθες αναλυτικά αναφερθήκαμε σ’ αυτά τα άρθρα, αφήνοντας όλα τα υπόλοιπα για σήμερα. 
     Κύριε Υπουργέ, περιμένω μία πειστική απάντηση στην απαίτηση του συνόλου της Aντιπολίτευσης όσον αφορά την αιτιολογική βάση, το ηθικό έρεισμα, πάνω στο οποίο από ό,τι φαίνεται μόνοι εσείς θα ψηφίσετε τα τρία πρώτα άρθρα του συγκεκριμένου νομοσχεδίου όσον αφορά την πρόωρη αποχώρηση των δικαστικών λειτουργών από την υπηρεσία με την προηγούμενη δωδεκαετή θητεία. 
     Χθες αναφερθήκαμε σε σας και είπαμε ότι η Βουλή συζητώντας το συγκεκριμένο νομοσχέδιο, εκπέμπει προς την κοινωνία αυτήν την κρίσιμη περίοδο ένα μήνυμα το οποίο σεις δεν θέλετε να το δεχθεί η κοινωνία. Και αυτό το μήνυμα είναι το εξής. Ότι ενώ έχετε μια κάθετη αντίληψη για το ασφαλιστικό νομοσχέδιο, ότι δεν επιδέχεται καμμίας τροπολογίας, ότι θα εφαρμοστεί κατά γράμμα, προσπαθώντας με «πικάντικους» τρόπους να βαφτίσετε τη συγκεκριμένη υποχώρηση στο θέμα της Τράπεζας της Ελλάδος ως μια απλή διαβούλευση στα πλαίσια των εφαρμοστικών διατάξεων, έρχεστε σήμερα και μόνοι εσείς, δέχεστε τη συγκεκριμένη διάταξη. Η μόνη αιτιολογία  την οποία παρουσιάσατε, κύριε  Υπουργέ, είναι ότι το έκανε και το ΠΑ.ΣΟ.Κ. το 1993. Ε θα μου επιτρέψετε να πω ότι μετά από δεκαπέντε χρόνια, μετά τις νέες συνθήκες και με δεδομένη την αλλαγή της αντίληψης και της νοοτροπίας που επικρατεί σ’ αυτήν τη χώρα, δεν είναι δικαιολογητική βάση αυτή. Σας παρακαλούμε, λοιπόν, να την αιτιολογήσετε. 
     Ακούσαμε ακόμη το εξής ως δικαιολογητική βάση του κυρίου Προέδρου της Ενώσεως Δικαστών και Εισαγγελέων, αλλά και από την Κυβέρνησή σας, ότι οι δικαστές ασκούν ένα επάγγελμα εξουθενωτικό, ένα επάγγελμα που δεν τους επιτρέπει να έχουν κοινωνική ή οικογενειακή ζωή! 
     Στο χώρο της δικαιοσύνης εντρυφώ και εγώ, κύριε Υπουργέ, δικηγόρος είμαι. Συλλειτουργούμε στο χώρο αυτό. Αλλά μη μου πείτε, κύριε Υπουργέ, ότι οι δικαστές κουράζονται περισσότερο από το νοσηλευτικό και ιατρικό προσωπικό, που αυτήν τη στιγμή δίνουν το αίμα τους προκειμένου να διατηρήσουν ψηλά το Ε.Σ.Υ. με όλα τα τεράστια προβλήματα που έχει. Είναι γεγονός ότι η δουλειά του νοσηλευτικού προσωπικού είναι βαριά, χωρίς φυσικά να είναι ενταγμένη στα βαρέα και ανθυγιεινά επαγγέλματα. Εκεί γιατί να μην ισχύσει το συγκεκριμένο μέτρο; Δεν είναι άδικο; Δεν υπάρχει καμμία απάντηση. 
     Και κλείνω με κάτι που δεν το ανέφερα χθες. Στο πρακτικό επεξεργασίας του Ελεγκτικού Συνεδρίου, αναφέρεται επιπλέον μια σαφέστατη διαφωνία τριών μελών των αντιπροέδρων του Ελεγκτικού Συνεδρίου όσον αφορά το άρθρο 3 του νομοσχεδίου, ότι η θέσπισή του που προβλέπει παράλληλη ασφάλιση, δεν συνάδει στο εν γένει συνταξιοδοτικό δίκαιο και διασπάται ο κανόνας αυτού, που απαγορεύει η ίδια η υπηρεσία να είναι διπλά συντάξιμη. Δηλαδή έχουμε ένα σχέδιο νόμου, που έχει τριπλή παρέκκλιση από τα ισχύοντα. Δηλαδή και εικοσιπενταετία που ισχύει για όλους τους υπόλοιπους δημόσιους υπάλληλους και ένα βαθμό επιπλέον παίρνουν, που δεν τον παίρνουν οι υπόλοιποι δημόσιοι υπάλληλοι. Έχουμε δηλαδή διπλή συντάξιμη υπηρεσία των δικαστών. Δεν νομίζετε ότι σήμερα αυτή η παρέκκλιση είναι πάρα πολύ σοβαρή; 
     Όσον αφορά το άρθρο 4, δηλαδή ένταξη ορισμένων κατηγοριών εργαζομένων των Ο.Τ.Α. στο θεσμό των βαρέων και ανθυγιεινών επαγγελμάτων, τοποθετηθήκαμε χθες. Είπαμε για ποιο λόγο το καταψηφίζουμε. Θεωρούμε ότι είναι ατελής και λειψή η συγκεκριμένη ρύθμιση. Ουσιαστικά την επιβάλλετε εκβιαστικά και την αποδέχεται ασμένως, έστω και κουτσουρεμένη η ΠΟΕ-Ο.Τ.Α..  Θα αντιμετωπίσετε τα αιτήματα των άλλων κατηγοριών στο αμέσως επόμενο διάστημα. Δεν ξέρω πώς θα το αντιμετωπίσετε. 
     Και όσον αφορά το άρθρο 5, δηλαδή τις εκκρεμείς αγωγές ενώπιον του Ανωτάτου Ειδικού Δικαστηρίου, των τεσσερισήμισι χιλιάδων αγωγών και των αντίστοιχων φακέλων, σαφέστατα είμαστε υπέρ, δεδομένου ότι πρόκειται για ένα καθαρώς διαδικαστικό ζήτημα. 
     Ευχαριστώ πολύ. 
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει τώρα ο ειδικός αγορητής του Λαϊκού Ορθόδοξου Συναγερμού, κ. Μαυρουδής Βορίδης. 
     ΜΑΥΡΟΥΔΗΣ ΒΟΡΙΔΗΣ: Νομίζω, κύριοι συνάδελφοι, ότι κάποιος θα έπρεπε να ξεκινήσει εδώ την τοποθέτησή του, σχολιάζοντας και τα όσα έχουν συμβεί στην κατ’ αρχήν συζήτηση, μ' αυτόν το στίχο, το «περιμένοντας πέρασαν χρόνοι», υπό την έννοια ότι μέχρι τώρα, δεν έχουμε ακούσει καμμία απάντηση στις αιτιάσεις που έχουμε εκφράσει το σύνολο της Αντιπολιτεύσεως ως προς το γιατί κάνετε αυτήν τη ρύθμιση που κάνετε, κύριε Υπουργέ. 
     Εγώ απλώς θα θυμίσω ότι δεν έχετε δώσει επαρκείς απαντήσεις, ως προς το γιατί μεταχειρίζεστε προνομιακά τη συγκεκριμένη κατηγορία εργαζομένων και μάλιστα όπως είπαμε, μέσα στα πλαίσια εκείνα τα οποία ουσιαστικά υπάρχουν και καθορίζονται από το νόμο που έχουμε ψηφίσει, για το ζήτημα της εθελουσίας εξόδου. 
     Με το να μην απαντάει η κυβερνητική πλειοψηφία και η Κυβέρνηση σ’ αυτό το θέμα, αφήνει τον εαυτό της έκθετο σε μια κριτική η οποία έρχεται από την πλευρά της Αξιωματικής Αντιπολίτευσης, η οποία την κατηγορεί για ταξικότητα, υπό την έννοια ότι πια, ας το πω –έτσι το εννοεί νομίζω η Αξιωματική Αντιπολίτευση- υπερασπίζεται ορισμένες κατηγορίες ισχυρών, βλάπτοντας άλλες κοινωνικές κατηγορίες αδυνάμων. 
     Το έχουμε ακούσει επίσης αυτό το επιχείρημα από τον κ. Βενιζέλο υπό την έννοια ότι κάνει αυτήν τη διάκριση. Σας χαρακτηρίζει ως ταξική Δεξιά αντιδιαστέλλοντάς σας από τη λαϊκή Δεξιά. Βεβαίως, νομίζω ότι εδώ το πρόβλημα της κυβερνητικής πλειοψηφίας είναι να ξεκαθαρίσει πρώτα απ’ όλα αν είναι δεξιά ώστε και σεις να τους αποδίδετε μετά αυτόν τον χαρακτηρισμό ευλόγως, αλλιώς να μην τους αδικείτε. Αλλά εν όψει του ότι δεν έχουν καταλήξει σ’ αυτό το ζήτημα, μένει βέβαια να παραμείνουμε στο επίπεδο των ταξικών διακρίσεων. 
     Εγώ θα πω ότι οι ταξικές διακρίσεις σαν σκέψη με ενοχλούν και θα ήθελα πολύ περισσότερο μια οργανική κοινωνία, η οποία να λειτουργεί, να συνεργάζεται αρμονικά και να προάγει, ας το πω, τα συμφέροντα του συνόλου. Και θα έλεγα ότι η στάση μιας κυβέρνησης, όταν έχει να εξισορροπήσει αντικρουόμενα κοινωνικά συμφέροντα, που, πράγματι, υπάρχουν μέσα σε μια κοινωνία, είναι κυρίως να διέπεται από ένα τέτοιο πνεύμα, ένα πνεύμα, με το οποίο να γεφυρώνει διαφορές, ένα πνεύμα, το οποίο να επιτρέπει τις συνεργασίας, να λειτουργεί επιδιαιτητικά, ώστε τελικώς στο σύνολο, να παράγεται ένα θετικό πρόσημο σε όλη αυτήν την διεργασία. 
     Άραγε το κάνετε αυτό εδώ με το συγκεκριμένο νομοσχέδιο; Για τους συγκεκριμένους λόγους, στους οποίους αναφερθήκαμε και στη συζήτηση κατ’ άρθρο, είναι προφανές ότι δεν το κάνετε. Και όχι μόνο δεν το κάνετε, αλλά στην πραγματικότητα τους μεταχειρίζεστε προνομιακά και γιατί χορηγείτε επτά έτη σ’ αυτούς που έχουν υπηρεσία δώδεκα έως δεκαοκτώ ετών, και έξι έτη σ’ αυτούς που έχουν δεκαεννέα έως είκοσι πέντε έτη. Ουσιαστικά, δηλαδή, χαρίζετε πολύ σημαντικό χρόνο, προκειμένου να βγει κάποιος στη σύνταξη. Κα το τονίζω δε αυτό, ότι εδώ –και σ’ αυτό ακόμα οφείλετε μία απάντηση- ενδέχεται να περιλαμβάνονται και δικαστές οι οποίοι επιλέγουν την οδό της εθελουσίας εξόδου, όχι γιατί έχουν προβλήματα υγείας, αλλά ακόμα και γιατί ανησυχούν ότι επίκεινται πειθαρχικές ή και ποινικές διώξεις εναντίον τους. Εν όψει, λοιπόν, αυτού τους δίνετε τη δυνατότητα να επιλέξουν την οδό εξόδου των άρθρων 1 και 2 του ν. 3630/2008, ώστε, ενώ μπορεί να πρόκειται να διωχθούν πειθαρχικά, να έρθουν να πάρουν και όλα αυτά τα έτη, να πάρουν και τη δυνατότητα της συντάξεως από το Ταμείο Νομικών, να πάρουν και προσαυξημένη δέκα χρόνια ασφάλιση στο Ταμείο Νομικών, να έχουν δηλαδή όλα αυτά τα προνόμια τα οποία προβλέπονται, να εξαγοράσουν και πρόσθετο χρόνο ασφάλισης. Επομένως όλα αυτά είναι εκείνα τα οποία αφήνουν τη συγκεκριμένη ρύθμιση των άρθρων 1 και 2 στο συγκεκριμένο νομοσχέδιο αδικαίωτη και είναι προφανώς ότι σ’ ό,τι μας αφορά, θα καταψηφίσουμε τα άρθρα 1 και 2. 
      Στο άρθρο 3, έχω ζητήσει επίμονα να μου δώσετε μια αιτίαση, γιατί το κάνετε. Νομίζω ότι κατέρριψα γραμμή προς γραμμή και λέξη προς λέξη, όλη σας την επιχειρηματολογία. Θα πρέπει να έρθετε με μια καινούργια επιχειρηματολογία. Δεν μπορείτε να επιμένετε στην παλιά.
      Το χειρότερο σ’ όλο αυτό, είναι ότι στο άρθρο 3 εκείνο που κάνετε είναι ότι όχι μόνο τους δίνετε τη δυνατότητα να εξαγοράσουν τη δικηγορική προϋπηρεσία τριών ετών, αλλά τους διευκολύνετε και προς τούτο. Δηλαδή εδώ, έστω και ταμειακά να έλεγε κάποιος ότι θα εισρεύσει κάποιο ποσό στο δημόσιο ταμείο, εξαιτίας αυτής της εξαγοράς ή να εισρεύσει κάποιο ποσό στο συνταξιοδοτικό ταμείο, εσείς λέτε το εξής: Ότι το ποσό των οφειλομένων εισφορών μπορεί να εξοφληθεί, με επιλογή του ενδιαφερόμενου εφάπαξ με έκπτωση 10%.
      Προσέξτε, λοιπόν, το σκανδαλώδες, το οριακά σκανδαλώδες! Τους δίνουμε τη δυνατότητα να αγοράσουν τρία χρόνια, αλλά αν πληρώσουν εφάπαξ, έχουν και έκπτωση 10%, αλλιώς τους κάνουμε δόσεις ισάριθμες με τους μήνες που αναγνωρίζονται -και παρακρατούνται από τις αποδοχές- από τη σύνταξη. 
      Παρακρατούνται από τις αποδοχές της σύνταξης, δηλαδή δεν βγάζουν λεφτά από την τσέπη τους. Ζεστό χρήμα για την εξαγορά δεν βγάζουν. Θα παρακρατείται αυτό από τη σύνταξή τους. 
      Εδώ, δηλαδή, δεν υπάρχει πια καμμία απολύτως λογική σ’ αυτήν τη συγκεκριμένη ρύθμιση και σ’ αυτό το πλαίσιο και με τον τρόπο που γίνεται. Γι’ αυτόν το λόγο θα καταψηφίσουμε το άρθρο 3.
      Η δική μας κριτική που κάνουμε στο άρθρο 4, δεν αφορά τόσο στην ουσία της ρυθμίσεως, διότι προφανώς η ουσία της ρυθμίσεως του άρθρου 4, σ’ ό,τι αφορά τους εργαζόμενους στους Ο.Τ.Α., είναι αποτέλεσμα διαπραγματεύσεων της Κυβερνήσεως με τους συνδικαλιστικούς φορείς. Αυτές κατέληξαν στη συγκεκριμένη ρύθμιση. 
      Εμείς δεν έχουμε κανένα λόγο να αρνηθούμε το πλαίσιο αυτό. Υπήρξε μία απάντηση από την πλευρά σας ή μια έμμεση απάντηση, κύριε Υπουργέ, εχθές στο συγκεκριμένο ζήτημα. Εκείνο που σας είπαμε, είναι ότι δεν ρυθμίζεται ενιαία το ζήτημα των βαρέων και ανθυγιεινών. 
      Είπα μάλιστα χθες ότι ένα από αυτά τα θέματα ήταν σημαντικό, γιατί εσείς, η Κυβέρνησή σας, οι Υπουργοί σας, έρχονταν στα πλαίσια του λεγόμενου διαλόγου –ο Θεός να τον κάνει διάλογο αυτό που κάναμε την προηγούμενη φορά- και έλεγαν ότι το ζήτημα των βαρέων και ανθυγιεινών αντιμετωπίζεται και είναι από τα μεγάλα θέματα. 
      Παρά ταύτα, εσείς είπατε χθες «μην το συνδέετε με το ασφαλιστικό, γιατί αυτό αφορά στην πραγματικότητα προσωπικό των Οργανισμών Τοπικής Αυτοδιοίκησης και δεν υπάρχει ρύθμιση γι’ αυτό». Όμως, αυτό που σας είπα εγώ –και εκεί επιμένω- είναι ότι τα βαρέα και ανθυγιεινά, φαντάζομαι ότι θα ρυθμιστούν ενιαία. Δεν μπορεί να υπάρχει μία ρύθμιση βαρέων και ανθυγιεινών για το δημόσιο τομέα και μία άλλη ρύθμιση για τον ιδιωτικό τομέα. Από τη στιγμή, λοιπόν, που θα ρυθμιστούν ενιαία, το ζήτημα αυτό παραμένει. 
      Έρχεστε εδώ μεσούσης μιας διαδικασίας, στην οποία θα τοποθετηθείτε πάνω στο ζήτημα των βαρέων και ανθυγιεινών και ουσιαστικά αποδέχεστε να λύσετε συνδικαλιστικά και κλαδικά αιτήματα του συγκεκριμένου κλάδου, με το συγκεκριμένο τρόπο. 
      Για μια ακόμη φορά, είστε στο συγκεκριμένο σημείο ανακόλουθοι, διότι ακριβώς δεν έχετε μία ενιαία πολιτική, παρά μπαίνετε στη λογική των επί μέρους ρυθμίσεων  με τις διάφορες ομάδες με τις οποίες συνεννοείστε. 
      Δεν μπορούμε να συνεργήσουμε σ’ αυτό –το ξαναλέω- όχι γιατί έχουμε αντίρρηση στις συγκεκριμένες ρυθμίσεις, όσο γιατί δεν μπορούμε να συμπράττουμε σ’ αυτήν την καιροσκοπική και εντελώς μερική προσέγγιση της νομοθεσίας. Επομένως θα καταψηφίσουμε και το άρθρο 4.
      Όσον αφορά το άρθρο 5, έχουμε ήδη τοποθετηθεί. Η ρύθμιση είναι σωστή. Το άρθρο 5 είναι ένα άρθρο το οποίο θα υπερψηφίσουμε.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Κωνσταντίνος Γείτονας. Ο κ. Αγοραστός είναι στην επιτροπή και έρχεται σε λίγο. Αν δεν έχετε αντίρρηση, να προηγηθείτε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, επιπροσθέτως σε όσα συζητήσαμε χθες, αναφέρομαι σήμερα ειδικότερα στην πρώτη ενότητα άρθρων 1 έως 5, στο προς ψήφιση νομοσχέδιο για τα συνταξιοδοτικά ζητήματα πρόωρα αποχωρούντων για λόγους αδυναμίας ή ακαταλληλότητας δικαστών. 
      Έχουμε ένα νομοσχέδιο, που όπως είπα χθες χρησιμοποιήθηκε ως όχημα, για να περάσουν άσχετες με το νομοσχέδιο –που είναι επαναλαμβάνω ειδικό νομοσχέδιο, με την έννοια ότι το Σύνταγμα επιβάλλει έλεγχο του Ελεγκτικού Συνεδρίου- αλλά σημαντικές στο περιεχόμενο τροπολογίες. 
      Μία από αυτές θα συζητήσουμε σήμερα. Είναι η τροπολογία που έγινε άρθρο 4 αφορά τους Ο.Τ.Α.. Συνολικά όλες είναι έξι τροπολογίες, σε τρία άρθρα του βασικού νομοσχεδίου! 
      Κύριε Πετσάλνικε, εσείς προεδρεύετε σήμερα. Χθες που μιλούσα προήδρευε άλλος Αντιπρόεδρος. Θέλω να επισημάνω και σήμερα να το ακούσετε και εσείς ότι αυτό το «βιολί» πρέπει να σταματήσει. Ψηφίσαμε το νέο Σύνταγμα, ψηφίσαμε το νέο Κανονισμό της Βουλής για να απαλλαγούμε από το άγος των τροπολογιών, οι οποίες κατετίθεντο σωρηδόν και μάλιστα νύχτα. 
      Ήταν και σημαντικές τροπολογίες, που ρύθμιζαν σοβαρά θέματα για τα οποία θα έπρεπε να γίνει αυτοτελής συζήτηση, ακρόαση φορέων και να εξασφαλίζεται η ευρύτερη δυνατή συμμετοχή των Βουλευτών στη συζήτηση. Υπήρχαν, λοιπόν, σημαντικά ζητήματα που τα ρυθμίζαμε καθ’ έξιν με τροπολογίες της τελευταίας στιγμής. Αυτό θέλουμε να σταματήσουμε αλλά συνεχίζεται.
      Αυτό είναι κατήφορος. Δεν εξυπηρετεί την ποιότητα του νομοθετικού έργου, η οποία πρέπει να βελτιωθεί. Το λένε όλοι. Πρόσφατες έρευνες έδειξαν ότι τα νομοσχέδια πάσχουν. Οι χρήστες τους, πολίτες ή επιχειρήσεις, έχουν προβλήματα. Προσθέτουν γραφειοκρατία. Δεν έχουμε κωδικοποίηση νόμων. Έχουμε πολυνομία και κακή ποιότητα νόμων και αυτό είναι αντιπαραγωγικό. 
      Είμαστε υποχρεωμένοι όλοι –όλες οι πτέρυγες- ανεξάρτητα από τις διαφορές μας, να προστατεύσουμε το κύρος του Κοινοβουλίου. Το κύρος του Κοινοβουλίου πέρα από τα άλλα μένει ψηλά, όταν η ποιότητα της κύριας αποστολής του που είναι το νομοθετικό έργο –νομοθετικό Σώμα είμαστε, αντιπρόσωποι του λαού και του έθνους για νομοθετικές κυρίως πρωτοβουλίες- είναι υψηλή. 
      Όσον αφορά τα τρία άρθρα του νομοσχεδίου που αφορούν τα συνταξιοδοτικά ζητήματα, είχαμε επισημάνει τη φωτογραφική διάταξη για την αναδρομική ισχύ που είχε προστεθεί. Ευτυχώς, αυτή η διάταξη, η παράγραφος η συγκεκριμένη διεγράφη, έτσι δεν είναι, κύριε Υπουργέ; Δεν μας εξηγήσατε, όμως, γιατί είχε μπει, γιατί είχε προστεθεί η αναδρομική ισχύς; Το αποφύγατε και μας υποψιάζει. 
      Η βασική μας αντίρρηση, κύριε Πρόεδρε, αφορά στη διάταξη του ν. 3630/2008, του βασικού νόμου. Οι ρυθμίσεις που συζητούμε είναι παρακολούθημα, για να αντιμετωπισθούν συνταξιοδοτικά ζητήματα, από την πρόωρη αποχώρηση όπως την όρισε ο ν. 3630/2008. Εκεί, λοιπόν, προβλέπεται η αποχώρηση για λόγους αδυναμίας ή ακαταλληλότητας –όπως είπα χθες και μάλιστα τη αιτήσει των δικαστών, κύριε Υπουργέ! 
      Εγώ επαναλαμβάνω αυτό που επεσήμανα και στην επιτροπή. Δεν φαντάζομαι ποιος θα κάνει αίτηση και θα πει να φύγω «είμαι ακατάλληλος»! Δεν θα γίνει έτσι. Ουσιαστικά η αποχώρηση, μόνο για λόγους υγείας έχει αντικειμενική  βάση. Η αποχώρηση για «οποιουσδήποτε λόγους»- σημαίνει διολίσθηση, είτε σε εύνοιες είτε σε διώξεις. Μπορούν να μπουν ακόμα και εκβιαστικά διλήμματα στους δικαστικούς λειτουργούς.
      Είναι σωστό για λόγους υγείας, να δοθούν ευνοϊκά κίνητρα πρόωρης αποχώρησης και να καλυφθούν συνταξιοδοτικά. Οι ρυθμίσεις –μην κρυβόμαστε πίσω από το δάχτυλό μας- είναι λίαν ευνοϊκές, την ώρα μάλιστα που η Κυβέρνηση, όχι μόνο δεν ήταν γαλαντόμος ούτε καν στις μητέρες, όπως είναι στους δικαστές, αλλά με το ασφαλιστικό νομοσχέδιο, αναστατώνει ουσιαστικά τη ζωή περίπου ενάμισι εκατομμυρίου ανθρώπων. Εκεί είναι η βασική μας αντίρρηση. Καμμία αντίρρηση να φύγουν δικαστές για λόγους υγείας και να καλυφθούν συνταξιοδοτικά, αφού δεν μπορούν πραγματικά να σταθούν στην Έδρα, αλλά όχι αυτό να γίνει όχημα εύνοιας ή διώξεων. Και δεν μας πείθει για το αντίθετο η Κυβέρνηση. Διότι συνεχώς προσπαθεί να χειραγωγήσει τη δικαιοσύνη, παρ’ότι παρουσιάζεται να κόπτεται για την ανεξαρτησία της. Και τα φαινόμενα δίωξης, όπως του Προέδρου της Ενώσεως των Εισαγγελέων, επιβεβαιώνουν τους φόβους μας και αποδεικνύουν του λόγου το αληθές.
      Εγώ πιστεύω ότι η πολιτική, ανεξάρτητα των διαφορετικών απόψεων και θέσεων των πτερύγων της Βουλής, θα πρέπει να ενισχύει, να θωρακίζει την ανεξαρτησία της δικαιοσύνης και όχι να την υποσκάπτει. Όμως ταυτόχρονα και η δικαιοσύνη, θα πρέπει να διευκολύνεται να κατοχυρώσει την εσωτερική της ανεξαρτησία, αν θέλουμε να έχουμε τη διάκριση των εξουσιών όπως προβλέπεται από το Σύνταγμα, στην πράξη κι όχι στα λόγια. Αυτά για τα τρία άρθρα του νομοσχεδίου που έχουν σχέση με τα συνταξιοδοτικά ζητήματα.
      Όσον αφορά το πέμπτο άρθρο, που ουσιαστικά αφορά την αρχειοθέτηση αγωγών δικαστών, μετά τη ρύθμιση που έγινε με τον ν. 3620/2007, και την παραίτησή τους, από τις αξιώσεις πιστεύω ότι είναι σωστή η διάταξη. Για να μην υπάρχει αυτή η εκκρεμότητα  που δημιουργεί πρόσθετο βάρος στα δικαστήρια. 
      Για το άρθρο 4 –και μ’ αυτό τελειώνω, κύριε Πρόεδρε- που αφορά τους Ο.Τ.Α., θα επισημάνω ότι πρόκειται για μερική ρύθμιση. Έπρεπε να γίνει όλη η Ελλάδα «σκουπιδότοπος» για να έρθει την τελευταία στιγμή η Κυβέρνηση και να κάνει μια μερική ρύθμιση. Αφορά αυτούς που ασχολούνται μόνο στα υπερβαρέα, όπως συνήθως λέγονται. Εδώ υπάρχει ένα πρόβλημα που το έθεσαν –και θέλω να το επαναλάβω, κύριε Υπουργέ, γιατί έχει σημασία- και οι συνδικαλιστικοί τους φορείς τους οποίους ακροαστήκαμε. Είναι υπαρκτό πρόβλημα. Δεν υπάρχει επαρκής αιτιολόγηση για τη διαφορετική ηλικία συνταξιοδότησης ανδρών και γυναικών και αυτό είναι επισφαλές για τα δικαστήρια. Προτάθηκε να προστεθεί στην εισηγητική έκθεση «για βιολογικούς λόγους». Εγώ θεωρώ ότι και αυτό δεν έχει στέρεη νομική βάση για τα δικαστήρια. Χρειάζεται να γίνει μια συζήτηση της Κυβέρνησης -έπρεπε να έχει γίνει- ήδη πριν την ψήφιση του νομοσχεδίου με τους συνδικαλιστές και με νομικούς κύκλους, έτσι ώστε να αναδιατυπωθεί η αιτιολογία στην εισηγητική έκθεση, η εισηγητική έκθεση είναι παρακολούθημα του νομοσχεδίου- έτσι ώστε να δημιουργηθεί στέρεη δυνατή νομική βάση και να σταθεί η ρύθμιση σε οποιαδήποτε προσφυγή σε δικαστήρια. 
      Ευχαριστώ πάρα πολύ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαλβατζής ορίζει για τη συζήτηση του παρόντος νομοσχεδίου ως Κοινοβουλευτικό Εκπρόσωπο του Κομμουνιστικού Κόμματος Ελλάδας τον κ. Δήμο Κουμπούρη.
      Κύριε Κουμπούρη, θέλετε τώρα το λόγο;
      ΔΗΜΟΣ ΚΟΥΜΠΟΥΡΗΣ: Ναι, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ωραία. Έχετε το λόγο για δεκαπέντε λεπτά, γιατί απουσιάζατε σε αποστολή στο εξωτερικό χθες και δεν είχατε τη δυνατότητα να τοποθετηθείτε και επί της αρχής. 
      ΔΗΜΟΣ ΚΟΥΜΠΟΥΡΗΣ: Ευχαριστώ, κύριε Πρόεδρε. Θα τοποθετηθώ επί της αρχής του νομοσχεδίου και θα τοποθετηθούμε  στη συνέχεια επί των άρθρων. 
      Κύριοι Βουλευτές, το νομοσχέδιο που έχει φέρει η Κυβέρνηση για ψήφιση στη Βουλή, είναι συνέχεια του ν.3630/2008. Είναι ένα νομοσχέδιο, το οποίο με τις διατάξεις που εισέρχονται για ψήφιση, λύνει συνταξιοδοτικά ζητήματα των εκατό περίπου δικαστών που αποχωρούν και οι ρυθμίσεις αυτές είναι συνέχεια εκείνου του νόμου. Και δεν θα μπορούσαν να αντιμετωπιστούν αυτά τα ζητήματα, εάν δεν υπήρχαν αυτές οι ρυθμίσεις.
      Δεν μπορούμε να πούμε ότι αυτές οι ίδιες οι ρυθμίσεις που προτείνονται για ψήφιση είναι αρνητικές και με την έννοια αυτή, αποτελούν συνέχεια και θα έπρεπε να γίνουν αυτές οι ρυθμίσεις. Εμείς όμως είχαμε διαφωνήσει με το ν. 3630/2008 και μάλιστα τότε στη διαφωνία μας αυτή δεν είχαμε καταλογίσει, κύριε Υπουργέ, προθέσεις στην Κυβέρνηση ότι μπορεί, ας πούμε, να ψηφίζει κάποιες διατάξεις για να τις εκμεταλλευθεί στην συνέχεια. Όμως, όπως τοποθετηθήκαμε και στην αρμόδια Επιτροπή γι’ αυτό το ζήτημα, όταν νομοθετεί κάποιος πρέπει να είναι προσεκτικός, διότι οι διατάξεις αυτές που ψηφίζονται, ανεξάρτητα από προθέσεις, μπορούν πραγματικά να γίνουν αντικείμενο εκμετάλλευσης και να υπάρχουν προβλήματα. 
      Εμείς είχαμε βάλει σε προτεραιότητα τότε και βάζουμε σε προτεραιότητα και σήμερα τα ζητήματα που αφορούν τους δικαστές, τα προβλήματα που αφορούν αυτούς και τη λύση αυτών των προβλημάτων, που πρέπει να μπουν σε προτεραιότητα για να αντιμετωπιστούν καθυστερήσεις και άλλα προβλήματα στην Δικαιοσύνη. Και δεν μπορεί κανείς να μη δει αυτά τα προβλήματα. Παραδείγματος χάριν, μπορεί σήμερα κάποιος να μην παρατηρήσει ότι υπάρχουν προβλήματα στις υποδομές, στη μηχανοργάνωση, στο κτηριακό, ότι υπάρχουν ελλείψεις προσωπικού, προβλήματα στα ωράρια κ.λπ.; Εμείς δεν μπορούμε να δεχθούμε ότι ένας δικαστής μπορεί να δουλεύει και δεκαπέντε και δεκαοχτώ ώρες ή να παίρνει δουλειά στο σπίτι ή ακόμη και στις διακοπές. Αυτά τα ζητήματα, εν πάση περιπτώσει, πώς θα αντιμετωπιστούν και πώς πρέπει να αντιμετωπιστούν; Πώς θα συμπληρωθούν οι ελλείψεις στο προσωπικό, για να υπάρχει άνεση και στους δικαστές, να μπορούν να κάνουν τη δουλειά τους και σωστά και με αξιοπρέπεια; 
      Επίσης, κύριε Υπουργέ, εμείς διαφωνήσαμε στο ζήτημα που αφορά το «για λόγους υγείας ή και άλλους λόγους». Κοιτάξτε. Το «ή και άλλους λόγους» μπορεί να ερμηνευθεί πάρα πολλές φορές πολλαπλά και να χρησιμοποιηθεί, αν θέλετε, για διώξεις, για διακρίσεις ή και για άλλους λόγους, χωρίς –σας το λέω και πάλι- να καταλογίζουμε προθέσεις σε αυτό το ζήτημα. Όμως νομοθετούμε. Η διάταξη είναι διάταξη και θα εφαρμοστεί αύριο. Επομένως, εμείς είμαστε πάρα πολύ επιφυλακτικοί σ’ αυτό το ζήτημα. 
      Έχει λοιπόν σημασία να δούμε πώς θα λυθούν αυτά τα ζητήματα στο σύνολό τους και πώς θα αντιμετωπιστούν τα μεγάλα προβλήματα που αντιμετωπίζουν σήμερα οι δικαστές, η Δικαιοσύνη, και πώς θα διευκολυνθούν πραγματικά, να αποδώσουν στο έργο τους, συνολικά. Επομένως, εμείς επί της αρχής του νομοσχεδίου θα είμαστε συνεπείς στη λογική που κρατήσαμε στο ν. 3630/2008, δηλαδή θα είμαστε συνεπείς στις διαφωνίες που είχαμε. Και εξακολουθούμε να έχουμε αυτές τις διαφωνίες, παρά το ότι αυτό σήμερα αποτελεί νόμο του κράτους. Με την έννοια αυτήν, λοιπόν, εμείς δεν θα συμφωνήσουμε με το σημερινό νομοσχέδιο, που αποτελεί συνέχεια, που δεν αντιμετωπίζει προβλήματα σ’ αυτήν τη βάση -που αν θέλετε μπαίνουν και από τους δικαστές- και είναι ανάγκη να λυθούν. Με αυτή την έννοια θα καταψηφίσουμε αυτό το νομοσχέδιο επί της αρχής. 
      Αυτά, κύριε Πρόεδρε, και θα τοποθετηθώ στη συνέχεια επί των άρθρων του νομοσχεδίου.
      Σας ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει τώρα Βουλευτής του ΠΑ.ΣΟ.Κ. κ. Αμοιρίδης. 
      ΙΩΑΝΝΗΣ ΑΜΟΙΡΙΔΗΣ: Κύριοι συνάδελφοι, με έκπληξη παρατηρώ ότι είναι το τρίτο νομοσχέδιο, το οποίο κατατίθεται στη Βουλή και αφορά το Δικαστικό Σώμα. Θα περιμέναμε, λοιπόν, μαζί με την καταβολή των αναδρομικών στους δικαστικούς ότι όλη αυτή η προσπάθεια να γίνεται για να υπάρξει μία καλύτερη απονομή δικαιοσύνης, ταχύτερη, με περισσότερη αξιοκρατία και διαφάνεια. 
      Αντί αυτού βλέπουμε, με έκπληξη, διενέξεις στο Δικαστικό Σώμα, ποινικοποίηση των απεργιών και βέβαια ποινικοποίηση και των δηλώσεων των συνδικαλιστικών οργάνων των ίδιων των δικαστών. 
      Θα ήθελα να ξέρω, με πόσα νομοσχέδια, κύριε Υπουργέ, το Δικαστικό Σώμα θα μπορεί να μπει σε μία ευθεία πλέον γραμμή για την ταχύτερη απονομή της δικαιοσύνης, με περισσότερη διαφάνεια, ώστε να αποκτήσει όχι μόνο τη δική μας εμπιστοσύνη, αλλά κυρίως την εμπιστοσύνη των πολιτών. 
      Είδαμε στο τελευταίο νομοσχέδιο που κατατέθηκε και αφορά και το προσωπικό των δικαστηρίων ότι διακόσια είκοσι πέντε άτομα προτείνετε να προσληφθούν χωρίς Α.Σ.Ε.Π., που είναι ο ανεξάρτητος θεσμός για τις προσλήψεις. Προτείνεται και αυτός, με νομοσχέδιο για πρώτη φορά, να καταργηθεί. 
      Αφού ακυρώθηκε βέβαια η προκήρυξη για τα εκατόν σαράντα οκτώ άτομα του Υπουργείου Πολιτισμού, έρχεται το Υπουργείο Δικαιοσύνης να προτείνει να προσληφθούν χωρίς Α.Σ.Ε.Π., διακόσια είκοσι πέντε άτομα γραμματειακής υποστήριξης στα δικαστήρια, με όρους που θα προτείνει ο Υπουργός. Υπάρχει και ένα μέλος του Α.Σ.Ε.Π. στην επιτροπή. 
      Όλα αυτά, αγαπητοί συνάδελφοι, κλονίζουν την εμπιστοσύνη των πολιτών απέναντι στη δικαιοσύνη, κλονίζουν την εμπιστοσύνη των πολιτών απέναντι στην αξιοκρατία, απέναντι στην ισονομία. Και αυτό βέβαια θα πρέπει να το δείτε με πολύ μεγάλη προσοχή. 
      Στο ίδιο  νομοσχέδιο προτείνετε και την κατηγορία των εργαζομένων στην καθαριότητα, στους Ο.Τ.Α., να ενταχθεί στα βαρέα και ανθυγιεινά και αυτό μετά από πίεση των εργαζομένων κατά τη διάρκεια της ψήφισης του ασφαλιστικού νομοσχεδίου. 
      Το αποτέλεσμα ποιο ήταν; Να μαλώνουν δύο πλευρές συνδικαλιστών, όπως μαλώνουν τώρα οι δύο πλευρές στον Ο.Τ.Ε., όπως μαλώνουν οι δύο πλευρές στο Δικαστικό Σώμα. 
      Στην Κεντρική Τράπεζα της Ελλάδος έγινε τόσος αγώνας, έμειναν απλήρωτοι τόσοι υπάλληλοι όλο αυτό το χρονικό διάστημα και τελικά, είδαμε να υποχωρεί ο Υπουργός και να αποδέχεται τα αιτήματα των συνδικαλιστών της Κεντρικής Τράπεζας της Ελλάδος. Άρα, για το ασφαλιστικό νομοσχέδιο που ψηφίστηκε πριν λίγο καιρό είχαμε τη μία υπαναχώρηση πίσω από την άλλη. 
      Για τους Ο.Τ.Α., θέλω να πω ότι εκτός από τις κατηγορίες που είναι μέσα –είναι βέβαια δίκαιο να ενταχθούν- υπάρχουν και πολλές άλλες κατηγορίες. Είναι οι εργαζόμενοι στους βιολογικούς καθαρισμούς είτε είναι φύλακες, είτε είναι διοικητικό προσωπικό, είτε είναι τεχνίτες, είτε είναι τεχνικό προσωπικό, είτε είναι οδηγοί βυτιοφόρων.
      Επίσης, είναι το διοικητικό προσωπικό, το οποίο εργάζεται στους χώρους υγειονομικής ταφής απορριμμάτων ή υπολειμμάτων, είναι οι φύλακες, το διοικητικό προσωπικό, είναι τεχνίτες, είναι αυτοί που χειρίζονται τα μηχανήματα συμπίεσης των απορριμμάτων, είναι οι φύλακες και οι εργάτες στα κυνοκομεία και γενικώς στους χώρους φύλαξης των ζώων! Ένα μεγάλο πεδίο ειδικοτήτων στην αυτοδιοίκηση που είναι στην ίδια ακριβώς κατάσταση, ως προς την βαρύτητα εργασίας, μαζί με αυτούς που προτείνετε σήμερα να ενταχθούν στα βαρέα και ανθυγιεινά. 
      Καταθέτω για τα Πρακτικά αυτές τις κατηγορίες εργαζομένων, να τις δει ο Υπουργός και σε ένα επόμενο νομοσχέδιο ή σε αυτό, αν μπορεί, να ενταχθούν. 
      (Στο σημείο αυτό ο Βουλευτής κ. Ιωάννης Αμοιρίδης καταθέτει για τα Πρακτικά σχετικό έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αγαπητές φίλες και φίλοι, ήθελα να αναφερθώ κυρίως σε ένα σημείο, στο εργοστάσιο βιοαιθανόλης. Βέβαια, το θέμα αυτό δεν εντάσσεται σήμερα στα άρθρα που συζητάμε, ήθελα όμως να κάνω μία αναφορά και να σας πω μία σκέψη που έχω. 
      Θα σας φανεί περίεργο, αν διαβάσετε το εξής: Για να γεμίσει ένα ρεζερβουάρ αυτοκινήτου, η ποσότητα που χρειάζεται για να παραχθεί αντιστοιχεί στη διατροφή σε καλαμπόκι που χρειάζεται για ένα χρόνο ένας Ινδός ή ένας κάτοικος της Αφρικής. 
      Πολύ φοβούμαι ότι αυτή η πρόταση για βιοαιθανόλη και βιοκαύσιμα ξεκίνησε με άλλους στόχους: «Ακριβό το πετρέλαιο, στρέφουμε την προσοχή της επιχειρηματικότητας και του κόσμου στα βιοκαύσιμα, μειώνεται έτσι σε παγκόσμιο επίπεδο η παραγωγή σιτηρών και έτσι ελέγχουμε την παγκόσμια αλυσίδα διατροφής». Αυτό είναι το χειρότερο. Μήπως έτσι είμαστε σε λάθος κατεύθυνση και βοηθούμε αυτό το σχεδιασμό, ο οποίος θα επηρεάσει την οικονομία σε παγκόσμιο επίπεδο, ίσως και την Ελλάδα;
      Θα δούμε, λοιπόν, ότι σήμερα γίνεται ένας τεράστιος πόλεμος για ένα πιάτο φαγητό από σιτηρά, κυρίως από ρύζι. Κάποτε οι οικογένειες στην Κίνα και στην Ινδία μπορούσαν να εξασφαλίσουν φαγητό δύο φορές την ημέρα. Σήμερα δεν μπορούν. Περιορίζονται στη μία φορά την ημέρα και οργιάζει η μαύρη αγορά. Θα δουλεύουμε γι’ αυτούς που στο μέλλον θα ορίζουν τη διατροφική αλυσίδα.
      Ήθελα να κάνω μία τελευταία τοποθέτηση –και να κλείσω- πάνω στο ζήτημα της τροπολογίας που κατατέθηκε για τους εργαζόμενους στα Κλωστοϋφαντουργεία Νάουσας. Αναρωτιέμαι, λοιπόν, αν σε κάθε περιοχή που υπάρχει πολιτική πίεση –υπάρχει βέβαια και η αντίστοιχη ανάγκη- μπορεί κάποιοι να πετυχαίνουν κάποιους στόχους, όπως πέτυχαν στο Νομό Σερρών με την υπόσχεση του κυρίου Υπουργού να ενταχθεί στην παραμεθόρια περιοχή και το νότιο τμήμα, όπως υπάρχει η υπόσχεση και για το νότιο τμήμα του Κιλκίς. Έτσι βλέπουμε να εντάσσεται στην τροπολογία αυτού του νομοσχεδίου και το θέμα των εργαζομένων της Κλωστοϋφαντουργίας Νάουσας.
      Θα σας πω ότι στην Πιερία έκλεισαν δύο βιοτεχνίες. Στη μία εργάζονταν πεντακόσια πενήντα άτομα και στην άλλη εκατόν είκοσι. Πρόκειται για βιοτεχνίες ετοίμου ενδύματος. Έκλεισαν, γιατί μεταφέρθηκαν οι επιχειρήσεις, όπως και οι υπόλοιπες, στη Βουλγαρία. 
      Έγιναν δύο προγράμματα ολοκληρωμένης παρέμβασης το 2001 και το 2006. Αυτοί οι εργαζόμενοι, άλλοι αυτοαπασχολούμενοι, άλλοι απασχολούμενοι σε δημοτικές ή άλλες επιχειρήσεις, δούλεψαν δύο χρόνια σε ένα πρόγραμμα από το 2003 μέχρι το 2005 –το άλλο πρόγραμμα ξεκίνησε το 2006 και τελειώνει φέτος- και θα βρίσκονται σε λίγο στο δρόμο. 
      Θυμάμαι, όταν ήμουν δήμαρχος, ότι προσέλαβα περίπου ογδόντα πέντε άτομα απ’ όλες αυτές τις επιχειρήσεις. Οι μισοί απ’ αυτούς έχουν απολυθεί και οι άλλοι μισοί θα απολυθούν σε λίγο. 
      Προτείνω, λοιπόν, για να σώσουμε μία ακόμη περιοχή, για να σώσουμε περίπου εξακόσιες-επτακόσιες οικογένειες, στην παράγραφο 1 της τροπολογίας που συμπεριλήφθη ως άρθρο 13 στο νομοσχέδιο να ενσωματωθεί διάταξη με την οποία θα μπορούν να ενταχθούν παράλληλα με τους εργαζόμενους σε κλωστοϋφαντουργία και αυτοί που εργάζονται σε επιχειρήσεις ετοίμων ενδυμάτων της Πιερίας στην εταιρεία «Κόρταγκ» και στην εταιρεία «Κατερίνα», εργαζόμενοι των οποίων η σύμβαση εργασίας έχει καταλυθεί ή λυθεί από 1.1.2001, αντί για 1.1.2002.
      Ή πάλι προτείνω, στην ίδια τροπολογία στην παράγραφο 3, κύριε Υπουργέ –θα σας τα καταθέσω αυτά για να λάβετε υπ’ όψιν σας- το εξής: «Στις διατάξεις του παρόντος άρθρου μπορούν να ενταχθούν με τις ίδιες προϋποθέσεις και οι εργαζόμενοι του κλάδου κλωστοϋφαντουργίας, αλλά και του κλάδου ετοίμου ενδύματος σε όλους τους νομούς της χώρας, όπως τα αναφέρετε με στοιχεία της Εθνικής Στατιστικής Υπηρεσίας, όμως όχι για το 2005, αλλά για το 2004, στους οποίους το ποσοστό ανεργίας είναι –όχι πάνω από 20%- αλλά ίσο ή μεγαλύτερο από 14%».
      Θα σας καταθέσω και τα στοιχεία της ανεργίας από την Ε.Σ.Υ.Ε. για το 2004. Θα πρέπει να δείξετε την ίδια ευαισθησία και φαντάζομαι ότι την έχετε. Δεν υπάρχει κάποιος, του οποίου εγώ θα αμφισβητήσω την ευαισθησία. Είναι μία ευκαιρία να λύσουμε και αυτό το πρόβλημα, να δώσουμε σ’ αυτούς τους ανθρώπους την ίδια δυνατότητα να ενταχθούν με τον ίδιο προγραμματισμό και να φτιάξουν τη ζωή τους. 
      (Στο σημείο αυτό ο Βουλευτής κ. Ιωάννης Αμοιρίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είναι υποχρέωση θεωρώ όλων μας. Είναι ο κλάδος της κλωστοϋφαντουργίας, ο κλάδος των ετοίμων ενδυμάτων. Τα προβλήματα είναι ίδια. Είναι περίπου επτακόσιες οικογένειες. Ίσως πλέον δεν χρειάζονται όλοι τη δουλειά, αφού άλλοι έχουν ήδη βγει στη σύνταξη, άλλοι έχουν κάνει δικές τους επιχειρήσεις. Όμως, υπάρχει πολύ μεγάλος αριθμός που δούλεψε και τώρα βρίσκεται στο δρόμο. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Θα σας αναφέρω ένα παράδειγμα. Όταν πηγαίνει κάποιος να πάρει εργαζόμενους για τα χωράφια του ή για οποιαδήποτε άλλη δουλειά, πηγαίνει στον σιδηροδρομικό σταθμό που μαζεύονται οι αλλοδαποί και παίρνει πάντα αλλοδαπούς. Μάλιστα, μου έκανε εντύπωση, μια μέρα που σταμάτησα κάποιον και τον ρώτησα τι κάνει και εκείνος που απάντησε «ψάχνω για δουλειά, δεν με παίρνει κανένας. Παίρνουν όλοι αλλοδαπούς, γιατί υπάρχει η μαύρη εργασία και το ξέρετε».
      Άρα, αυτούς τους ανθρώπους θα πρέπει να τους δούμε με μεγαλύτερη ευαισθησία. Σας καταθέτω στα Πρακτικά την πρόταση τροποποίησης και φαντάζομαι, πως όλοι είμαστε ευαισθητοποιημένοι, ώστε να προχωρήσουμε και να στηρίξουμε αυτές τις οικογένειες.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Σγουρίδης.
	ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
	Όταν ενεγράφην για να πάρω το λόγο στη συζήτηση των άρθρων, είχα την εντύπωση ότι θα συζητούσαμε όλα τα άρθρα και τις τροπολογίες, όπως γίνεται συνήθως. Μετά πληροφορήθηκα ότι για τις ανάγκες του νομοθετικού έργου συζητούνται σήμερα μόνο τα πέντε πρώτα άρθρα και ότι τα υπόλοιπα άρθρα μαζί με τις τροπολογίες θα συζητηθούν σε επόμενη συνεδρίαση! Άρα, λοιπόν, τις παρατηρήσεις που ήθελα να κάνω για το άρθρο που έχει να κάνει με τους εργαζόμενους στην Ελληνική Βιομηχανία Ζάχαρης, όπως και για τα άρθρα που έχουν να κάνουν με την ενίσχυση των εργαζόμενων σε περιοχές που μαστίζονται από την ανεργία και σε περιοχές όπου έχουν κλείσει εργοστάσια, θα τις αναφέρω στην επόμενη τοποθέτησή μου.
	Έτσι λοιπόν για τα πέντε πρώτα άρθρα έχω να πω ότι αποτελούν ένα πλήγμα στο μόλις ψηφισθέν νομοσχέδιο για το ασφαλιστικό που, όπως είπα και στην πρωτολογία μου επί της αρχής, είχε ξεσηκώσει θύελλα. Θεωρώ ότι αποτελούν ένα πλήγμα, για το λόγο ότι το ασφαλιστικό μας σύστημα πλήττεται κυρίως από περιπτωσιολογία και ιδιαιτερότητα. Αυτό το οποίο επιδιώκουμε όλοι μας, είναι να υπάρξει ένα απλούστερο, πιο καθαρό, πιο διαυγές σύστημα, όπου να υπάγονται όλοι οι εργαζόμενοι χωρίς να δημιουργούνται αδικίες. Δυστυχώς, πριν «αλέκτορα φωνήσαι τρις» έρχεστε με τα τρία πρώτα άρθρα, αλλά και με το τέταρτο άρθρο του νομοσχεδίου αυτού, ανεξάρτητα του θετικού περιεχομένου τους, να ξαναδημιουργήσετε περιπτωσιολογίες. 
	Το δεύτερο που θέλω να επισημάνω είναι ότι εσείς διατείνεστο ότι δεν θα δεχθείτε καμμία αλλαγή στο ήδη ψηφισθέν ασφαλιστικό νομοσχέδιο και πάλι πριν «αλέκτορα φωνήσαι τρις» βλέπουμε υποχώρηση στο θέμα των εργαζομένων της Τραπέζης της Ελλάδος. Φαίνεται ότι ισχύει εδώ αυτό που όλοι μας γνωρίζουμε ότι δηλαδή όποιος μπορεί να πιέζει εκεί που πονάει η εκάστοτε κυβέρνηση, μπορεί να επιτυγχάνει αυτά τα οποία επιδιώκει. Εγώ δεν θα μπω στο αν οι εργαζόμενοι της Τραπέζης της Ελλάδος έχουν δίκιο ή όχι. Εγώ θα πω ότι έχουν δίκιο, αλλά θα έπρεπε μετά από όλα όσα έχουν συμβεί να έλθετε και να υποχωρήσετε; Καλώς υποχωρείτε, αλλά δεν θα έπρεπε να το δείτε; Αυτό τι σημαίνει; Ότι η Κυβέρνηση δεν προβλέπει. Και το να μπορείς να προβλέπεις είναι πλεονέκτημα, το οποίο εσείς αποδεικνύετε ότι «εν τη πράξει», δεν το έχετε. 
	Έρχεστε εκ των υστέρων για τους δικαστές να προχωρήσετε σ’ αυτές τις χαριστικές διατάξεις, που όμως, περικλείουν μέσα τους αφ’ ενός το στοιχείο της ικανοποίησης για τους δικαστικούς ως «παιδιά» τα οποία πάντα στήριζαν τις δεξιές κυβερνήσεις και δεύτερον, περικλείουν και έναν εκβιασμό, ότι «σας δίνουμε το δικαίωμα να αποχωρήσετε με πλασματικά χρόνια υπηρεσίας ή σας περνάμε από πειθαρχικό, σας περνάμε από τις διαδικασίες εκείνες, όπου θα σας βγάλουμε εμείς εκτός Δικαστικού Σώματος». Δεν είναι καθαρές οι διατάξεις, γιατί πιστεύω ότι η νομοθεσία μας πρέπει να είναι απλή και οι διατάξεις της να είναι καθαρές, να πηγάζουν μέσα απ’ αυτές η διαφάνεια και η καθαρότητα. Δυστυχώς, σ’ αυτές τις διατάξεις υποκρύπτεται δόλος και αυτό θα το δούμε στην πορεία.
	Χρησιμοποιήσατε ως επιχείρημα το ότι οι δικαστές ασκούν ένα ψυχοφθόρο επάγγελμα. Όντως, το να παίρνεις αποφάσεις που μπορεί να καταδικάζουν ή να αθωώνουν, είναι ένα επάγγελμα που δημιουργεί έναν φόρτο, μία κούραση. Θα σας πω όμως το εξής: Για τους γιατρούς, για τους νοσηλευτές τι έχετε να πείτε; Τι έχετε να πείτε για τους νοσηλευτές και τις νοσηλεύτριες που δουλεύουν και χρειάζεται να φτάσουν στα εξήντα πέντε χρόνια τους για να πάρουν σύνταξη; Για τους γιατρούς οι οποίοι χειρουργούν, τι έχετε να πείτε; Άρα, λοιπόν, το επιχείρημά σας αυτό θεωρώ ότι δεν είναι επιχείρημα που έχει μία σοβαρή, αν θέλετε, βάση. 
	Θα κλείσω, λέγοντάς σας ότι για τους εργαζόμενους στους Ο.Τ.Α. καλώς προχωράτε να εντάξετε κάποιες κατηγορίες στα βαρέα και τα ανθυγιεινά για να μπορούν να βγουν πιο γρήγορα στη σύνταξη, αλλά και σ’ αυτό πάλι θέλω να επισημάνω ότι αυτό έπρεπε να είχε ήδη προβλεφθεί. Δεν έπρεπε να το κάνουμε εκ των υστέρων, του ασφαλιστικού νομοσχεδίου. 
      Για τα πινάκια αποδεικνύεται ακόμα μία φορά ότι υπάρχει «δικομανία» στους Έλληνες και χρειάζεται να ψηφίζουμε διατάξεις για να μπορούμε να τα αποσυμφορούμε. Είναι κάτι που πρέπει να δούμε σε σχέση με τη λειτουργία των δικαστηρίων και με την απόδοση της δικαιοσύνης. Δηλαδή, πόσο πιο γρήγορα θα πρέπει να λαμβάνονται κάποιες αποφάσεις, ώστε να μην υπάρχει αυτή η συμφόρηση και να μην χρειάζεται να ερχόμαστε να ψηφίζουμε ειδικές διατάξεις για να μπορούμε να τις αποσυμφορήσουμε.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
	Ο κ. Μαγκριώτης έχει το λόγο.
	ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
	Θα είμαι σύντομος, αφού αποφασίστηκε κάποιες από τις ενσωματωμένες τροπολογίες να συζητηθούν την Τρίτη, καθώς και η πιο σημαντική εξ αυτών, αυτή που αφορά την Ελληνική Βιομηχανία Ζάχαρης και για την οποίαν περιμένουν τόσο οι αγρότες τευτλοκαλλιεργητές, όσο και οι εργαζόμενοι, το τελικό νομοθέτημα της Κυβέρνησης. Περιμένουν, γιατί τα λάθη ήταν πολλά και οι παραλείψεις μεγάλες τα προηγούμενα χρόνια. Παρ’ όλα τα μεγάλα λόγια, τα έργα ήταν λίγα και σήμερα είναι μπροστά σ’ ένα αδιέξοδο, σ’ ένα αβέβαιο μέλλον όλες οι πλευρές, ακόμα και οι τοπικές αγορές των περιοχών, όπου έχουμε τευτλοκαλλιέργεια και όπου υπάρχουν οι μονάδες παραγωγής ζάχαρης. 
      Δυστυχώς, η Κυβέρνηση με το νομοθέτημα που έχει καταθέσει δεν δίνει συνολική απάντηση, ενώ τα πράγματα κάθε μέρα γίνονται και χειρότερα. Θα δούμε όμως τα θέματα αυτά στη λεπτομέρειά τους την Τρίτη και ελπίζουμε η Κυβέρνηση με την παράταση του χρόνου που έχει, να σκεφθεί τις προτάσεις των εργαζομένων, τις προτάσεις των κομμάτων της Αντιπολίτευσης, αλλά και ομιλητών από την πλευρά της κυβερνητικής Πλειοψηφίας και να τις υιοθετήσει, για να μην επανερχόμαστε μετά από έξι μήνες και να συζητάμε πάλι τα ίδια θέματα και για να μην κρατάμε σε καθεστώς ανασφάλειας τευτλοκαλλιεργητές και εργαζόμενους.
      Εκεί μέσα, όπως είπα –και θα ήθελα την προσοχή του κυρίου Υπουργού- υπάρχει και το θέμα των εργαζομένων του εργοστασίου της «ΒΙΑΝΥΛ» στη Θεσσαλονίκη. Ογδόντα στο σύνολο. Θα είχαν χάσει από πέρσι τη δουλειά τους. Η ευθύνη είναι της Κυβέρνησης, γιατί δεν κράτησε την ποσόστωση ισογλυκόζης, ένα προϊόν μονοπωλιακό για τη χώρα μας που παρήγαγε η «ΒΙΑΝΥΛ» στη Θεσσαλονίκη και απασχολούσε ογδόντα εργαζόμενους. Θα το εισάγει από του χρόνου από τη Βουλγαρία, όπου μεταφέρεται ήδη η παραγωγή της πολυεθνικής εταιρείας. Η ευθύνη είναι της Κυβέρνησης και πρέπει να μεριμνήσει για την αντίστοιχη λύση στο πρόβλημά τους. Θα πρέπει, κύριε Υπουργέ, αυτό να το μεταφέρετε και στο Υπουργείο Απασχόλησης. Το γνωρίζει ο κύριος Υπουργός και πολύ γρήγορα, αν μπορεί και αν προλαβαίνει, όπως έχει υποσχεθεί, να ενσωματώσει τροπολογία μέχρι την Τρίτη και αν δεν μπορεί, πολύ γρήγορα σ’ ένα νέο νομοθέτημα να φέρει τη διάταξη που θα λύνει και το πρόβλημα αυτό. 
	Είχα μιλήσει και στην επιτροπή για την τροπολογία για την ένταξη στα βαρέα και ανθυγιεινά, όσον αφορά τον συνταξιοδοτικό κλάδο. Στα θέματα των αμοιβών, ήδη, από χρόνια υπήρχε η ανταπόδοση από την πλευρά της πολιτείας προς τους εργαζόμενους, αλλά είναι θετικό το ότι εντάσσονται στα βαρέα και ανθυγιεινά και στον κλάδο της σύνταξης.
      Αυτό, όμως, που μένει, όπως σας τονίζει και η Ομοσπονδία στα έγγραφά της, είναι το φάσμα δημιουργίας νέων ανισοτήτων για δύο λόγους. 
      Ο πρώτος λόγος είναι ότι στην καθαριότητα και σε άλλες αντίστοιχες εργασίες, που εμπίπτουν και εντάσσονται στο καθεστώς των βαρέων και ανθυγιεινών, είναι και γυναίκες. Όπως αντιλαμβάνεστε για τις γυναίκες είναι ακόμα πιο επιβαρυντική και δύσκολη η δουλειά στους τομείς και στους κλάδους αυτούς και σε αυτό το περιβάλλον. 
      Συνεπώς, όπως αντιλαμβάνεστε, κύριε Πρόεδρε, αν δεν υπάρξει ειδική μέριμνα για τις γυναίκες εργαζόμενες, τότε θα λύσουμε ένα πρόβλημα, αλλά θα δημιουργήσουμε ένα άλλο. Και αυτό δεν το βλέπει η Κυβέρνηση στο συζητούμενο νομοθέτημά της, στη συγκεκριμένη της πρόταση. Κάνει ένα θετικό βήμα. Πρέπει, όμως, να το ολοκληρώσει, όπως ακριβώς προτείνει η Π.Ο.Ε.-Ο.Τ.Α.. 
      Βεβαίως, κύριε Πρόεδρε, ξέρετε ότι το βήμα αυτό καθίσταται μετέωρο λόγω του πρόσφατου νόμου, ο οποίος έχει ψηφιστεί και που αλλάζει το καθεστώς των βαρέων και ανθυγιεινών. Εκεί, όπως ξέρετε, υπάρχει μια επιτροπή που έχει συστήσει το Υπουργείο, της οποίας οι εργασίες συνεχίζονται. Και δεν φαίνεται ότι κυριαρχούν τα επιστημονικά κριτήρια για την ένταξη ή την απένταξη από το καθεστώς των βαρέων και ανθυγιεινών ορισμένων κλάδων. Το τονίζουμε και πάλι. Μπορεί δηλαδή το βήμα αυτό –και μισό- στο τέλος να ακυρωθεί, γιατί όλα αυτά λειτουργούν συνδυαστικά. 
      Θα είμαστε εδώ και ελπίζουμε να μη διαπράξει αυτό το λάθος η Κυβέρνηση. Άλλωστε, έχει υποσχεθεί πολλές φορές, εδώ και χρόνια, ότι θα προχωρήσει σε αυτή τη ρύθμιση.
      Όσον αφορά το άρθρο 5 –το τόνισαν όλοι οι αγορητές, αναφέρθηκε και ο κ. Σγουρίδης προηγουμένως- θέλω να πω το εξής: Πράγματι όπως υπάρχει φαρμακολαγνεία στη χώρα, υπάρχει και δικομανία. Γενικώς υπάρχουν διάφορες νοοτροπίες και συμπεριφορές, οι οποίες βέβαια δεν είναι μέσα στο κύτταρο και τη νοοτροπία του Έλληνα. Απλώς καλλιεργούνται από το θεσμικό πλαίσιο το οποίο υπάρχει από τη συμπεριφορά κάποιων κλάδων εργαζομένων, που βλέπουν ότι με αυτό τον τρόπο μεγαλώνει η ύλη τους, η δουλειά τους και μέσα από την αύξηση της δουλειάς και του τζίρου, βεβαίως και οι δικές τους απολαβές.
      Είναι ένα συνολικότερο ζήτημα. Εμείς ως πρώτη ευθύνη έχουμε να καταστήσουμε το νομικό μας θεσμικό περιβάλλον όσο γίνεται πιο κατανοητό και σαφές, για να μην προκρίνουμε, αν θέλετε, να μην ενισχύουμε, να μην επιτείνουμε το πρόβλημα αυτό. Η διάταξη αυτή είναι θετική. Απλώς κάθε φορά λειτουργεί αποσβεστικά, πυροσβεστικά το Κοινοβούλιο και η εκάστοτε κυβέρνηση. 
      Πρέπει κάποια στιγμή να αποφασίσει το πολιτικό σύστημα, με πρωτοβουλία της Κυβέρνησης, να δώσει λύσεις και απαντήσεις στα θέματα αυτά. Απλούστευση, μεγαλύτερη ταχύτητα στην απόδοση της δικαιοσύνης, υποστήριξη και ενίσχυση του δικαστικού λειτουργού, κάτι που έχουμε τονίσει πολλές φορές. 
      Επίσης, θα πρέπει να λυθεί το θέμα τη μηχανοργάνωσή τους, το οποίο είναι τραγικό. Συζητούσαμε προχθές για το κοινωνικοασφαλιστικό σύστημα και είδαμε εκεί την τραγικότητα της περίστασης, όπου ταμεία, τα οποία θα έλεγα διαχειρίζονται κολοσσιαία ποσά και μάλιστα ιδιαίτερα ευαίσθητους πόρους, όπως είναι οι πόροι της κοινωνικής ασφάλισης, δεν έχουν ακόμα μηχανοργάνωση.
      Όπως αντιλαμβάνεστε, αυτό δεν μπορεί να μας καθησυχάζει ούτε μας επιτρέπει να μην κάνουμε δεύτερες σκέψεις, γιατί αυτή η καθυστέρηση στη μηχανοργάνωση, που από μόνη της θα περιορίσει εισφοροδιαφυγές, θα περιορίσει σπατάλες, θα περιορίσει τη διαφθορά.
      Γι’ αυτό, λοιπόν, ένας από τους βασικούς τομείς και για τα δικαστήρια και για τη γρήγορη απονομή της δικαιοσύνης είναι και η μηχανοργάνωση, που δυστυχώς ακόμη δεν υπάρχει.
      Κλείνοντας, θα ήθελα να αναφερθώ στην τροπολογία της Νάουσας, η οποία συμπληρώνει την προηγούμενη, την αντίστοιχη προ δύο ετών. Τότε είχαμε πει ότι δεν δίνει λύση. Ήταν επικοινωνιακού και προεκλογικού χαρακτήρα. Και σήμερα αυτό αποδεικνύεται. Έστω και δύο χρόνια μετά, παρότι η Κυβέρνηση καιροσκόπησε γύρω από αυτό το νομοθέτημα για δύο χρόνια, έρχεται να παραδεχθεί το πρόβλημα και να δώσει λύση. Ελπίζουμε αυτή η λύση, τουλάχιστον για το μεγάλο κύμα, να είναι θετική, να είναι αποτελεσματική. 
      Βεβαίως, το πρόβλημα της ανεργίας γενικότερα στη χώρα, ειδικότερα στην Ημαθία και ακόμα πιο ειδικά στην περιοχή της Νάουσας είναι τραγικό, είναι εκρηκτικό, ακόμα και με τα επίσημα στοιχεία της Ε.Σ.Υ.Ε., τα οποία βεβαίως ξέρουμε όλοι ποιας επεξεργασίας τυγχάνουν. Διότι στην πρόσφατη δημοσίευση για το 2006 και το 2007 είδαμε κάποια πράγματα τα οποία δεν έχουν καμμία σχέση με την πραγματικότητα, όπως για παράδειγμα ότι ο Νομός Σερρών έχει 6,5% ανεργία. Όταν το άκουσαν οι Σερραίοι δεν μπορούσαν να πιστέψουν αυτό που άκουγαν ή αυτό που έβλεπαν τα μάτια τους. Στην κυριολεξία, δηλαδή, μέσα σε τρία χρόνια κατέβηκε από 13,5% σε 6,5%. Τι έγινε στις Σέρρες; Θαύμα λένε όλοι! Η κατάσταση είναι ακόμα πιο δύσκολη. Και γενικά στους νομούς που έχουμε αυξημένο τον αγροτικό τομέα, ξέρουμε ότι τα πράγματα είναι πάρα πολύ δύσκολα. Και βέβαια δεν είναι σήμερα δύσκολα. Είναι πολλά χρόνια δύσκολα. Ειδικά, όμως, στην περιοχή της Νάουσας η κατάσταση είναι τραγική. Δυστυχώς, παραμένει τραγική και χρειάζεται κάθε αρωγή, όπως και κάθε αντίστοιχη περιοχή.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγκριώτη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, δεκαοκτώ μαθήτριες και μαθητές και ένας συνοδός δάσκαλος από το 1ο Δημοτικό Σχολείο Θρακομακεδόνων, καθώς και δεκαοκτώ μαθήτριες και μαθητές και ένας συνοδός δάσκαλος από το 13ο Δημοτικό Σχολείο Αιγάλεω.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Ο κύριος Υπουργός έχει το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Θα μου επιτρέψετε αρχικά να καταθέσω τους τίτλους των άρθρων του νομοσχεδίου:
      «Άρθρο 1: Θεμελίωση συνταξιοδοτικού δικαιώματος.
      Άρθρο 2: Δικαίωμα σύνταξης από το Ταμείο Νομικών.
      Άρθρο 3: Αναγνώριση δικηγορικής προϋπηρεσίας.
      Άρθρο 4: Συνταξιοδοτικά θέματα εργαζομένων στους Ο.Τ.Α.
      Άρθρο 5: Αρχειοθέτηση εκκρεμών αγωγών ενώπιον του Ειδικού Δικαστηρίου.
      Άρθρο 6: Θέματα του Ειδικού Ταμείου Αντιμετώπισης Εκτάκτων Αναγκών.»
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά τους προαναφερθέντες τίτλους, οι οποίοι έχουν ως εξής:
      «ΤΙΤΛΟΙ ΑΡΘΡΩΝ ΝΟΜΟΣΧΕΔΙΟΥ
      Άρθρο 1
      Θεμελίωση συνταξιοδοτικού δικαιώματος
      Άρθρο 2
      Δικαίωμα σύνταξης από το Ταμείο Νομικών
      Άρθρο 3
      Αναγνώριση δικηγορικής προϋπηρεσίας
      Άρθρο 4
      Συνταξιοδοτικά θέματα εργαζομένων στους Ο.Τ.Α.
      Άρθρο 5
      Αρχειοθέτηση εκκρεμών αγωγών ενώπιον του Ειδικού Δικαστηρίου
      Άρθρο 6
      Θέματα του Ειδικού Ταμείου Αντιμετώπισης Έκτακτων Αναγκών»)
      Επίσης, θα ζητούσα, κύριε Πρόεδρε, να καταθέσουμε μία νομοτεχνική τροποποίηση.
      «Η δεύτερη παράγραφος της τροπολογίας με αριθμό 198/50 να προστεθεί ως παράγραφος 5 στο άρθρο 3 του νομοσχεδίου και να διαγραφούν οι λέξεις «3 του νόμου».»
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά την προαναφερθείσα νομοτεχνική τροποποίηση, η οποία έχει ως εξής:
      «Η δεύτερη παράγραφος της τροπολογίας με αρ. 198/50 να προστεθεί ως παράγραφος 5 στο άρθρο 3 του νομοσχεδίου και να διαγραφούν οι λέξεις «3 του νόμου».»)
      Ακόμη, θα καταθέσω άλλες δύο νομοτεχνικές διορθώσεις.
      Η μία αφορά στο άρθρο 4, παράγραφος 5, κάτι που έχει ζητήσει και η Π.Ο.Ε.-Ο.Τ.Α.. «Η παράγραφος 5 αντικαθίσταται ως εξής: «5. Το ποσό της σύνταξης των προσώπων των παραγράφων 1 και 2 του άρθρου αυτού που θα παραμείνουν στην Υπηρεσία και μετά τη συμπλήρωση του πεντηκοστού όγδοου ή του πεντηκοστού τρίτου έτους της ηλικίας, κατά περίπτωση, επειδή δεν θεμελιώνουν δικαίωμα συνταξιοδότησης, σύμφωνα με τις διατάξεις των προηγουμένων παραγράφων, λόγω αλλαγής επαγγελματικής ειδικότητας ή άλλων λόγων, συνταξιοδοτούνται δε με βάση τις γενικές διατάξεις του π.δ. 169/2007 ή του ν.2084/1992 (ΦΕΚ 165 Α’), προσαυξάνεται κατά 0,35% για κάθε έτος ασφάλισης στο συγκεκριμένο καθεστώς.»»
      Σημειώνω ότι η τροπολογία για τα βαρέα και ανθυγιεινά τροποποιείται, έτσι ώστε όσοι δεν θεμελιώνουν σύνταξη στα πενήντα τρία και στα πενήντα οκτώ αντίστοιχα, να μπορούν να παραμείνουν και να τύχουν της επιπλέον προσαύξησης του 0,35%.
      Επίσης, κύριε Πρόεδρε, θα καταθέσω μία δεύτερη νομοτεχνική διόρθωση. Αφορά την τροπολογία με γενικό αριθμό 199 και ειδικό 51. 
      «Στο τέταρτο εδάφιο της παραγράφου 1, του αντικαθιστάμενου άρθρου 13, στον δεύτερο στίχο, μετά τις λέξεις «χρόνου ασφάλισης», προστίθενται οι λέξεις «λαμβάνεται υπ’ όψιν και ο χρόνος απασχόλησης».
      Στο πέμπτο εδάφιο της παραγράφου 2, στον τέταρτο στίχο, το γράμμα «β» αντικαθίσταται με το γράμμα «γ».
      Επίσης, στον ίδιο στίχο μετά τις λέξεις «της παραγράφου 1» προστίθενται οι λέξεις «του άρθρου 1.»»
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά τις προαναφερθείσες νομοτεχνικές διορθώσεις, οι οποίες έχουν ως εξής:
      «ΝΟΜΟΤΕΧΝΙΚΕΣ ΔΙΟΡΘΩΣΕΙΣ
      Στο σ.ν. «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς»
      Άρθρο 4 παράγραφος 5
      Η παράγραφος 5 αντικαθίσταται ως εξής:
      «5. Το ποσοστό της σύνταξης των προσώπων των παρ. 1 και 2 του άρθρου αυτού που θα παραμείνουν στην Υπηρεσία και μετά τη συμπλήρωση του 58ου ή του 53ου έτους της ηλικίας, κατά περίπτωση, επειδή δεν θεμελιώνουν δικαίωμα συνταξιοδότησης σύμφωνα με τις διατάξεις των προηγούμενων παραγράφων, λόγω αλλαγής επαγγελματικής ειδικότητας ή άλλων λόγων, συνταξιοδοτούνται δε με βάση τις γενικές διατάξεις του π.δ. 169/2007 ή του ν.2084/1992 (ΦΕΚ 165 Α΄), προσαυξάνεται κατά 0,35% για κάθε έτος ασφάλισης στο συγκεκριμένο καθεστώς.»
      Τροπολογία με γεν αριθ. 199 και ειδ. 51
      Το τέταρτο εδάφιο της παραγράφου 1, του αντικαθιστάμενου άρθρου 13, στον δεύτερο στίχο, μετά τις λέξεις «χρόνου ασφάλισης,» προστίθενται οι λέξεις «λαμβάνεται υπόψη και ο χρόνος απασχόλησης».
      Στο πέμπτο εδάφιο της παραγράφου 2, στον τέταρτο στίχο, το γράμμα «β» αντικαθίσταται με το γράμμα «γ».
      Επίσης στον ίδιο στίχο μετά τις λέξεις «της παρ. 1» προστίθενται οι λέξεις «του άρθρου 1».)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα παρακαλέσω όλα αυτά να διανεμηθούν και στους συναδέλφους Βουλευτές, προκειμένου σε λίγο να ψηφίσουμε τα άρθρα. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Βεβαίως, κύριε Πρόεδρε. Είχαμε υποσχεθεί ότι αυτές τις προτάσεις θα τις επεξεργαζόμασταν. Τις επεξεργαστήκαμε.
      Κυρίες και κύριοι συνάδελφοι, στη χθεσινή συνεδρίαση επεσήμανα σε όλους τους τόνους ότι ένας από τους βασικούς στόχους της Κυβέρνησής μας, που ταυτόχρονα είναι κοινό αίτημα των πολιτών, όλων των Ελλήνων, είναι η βελτίωση των συνθηκών απονομής της ελληνικής δικαιοσύνης.
      Σε αυτή τη βελτίωση αποσκοπεί τόσο ο ν. 3630, όσο και το σημερινό νομοσχέδιο, το οποίο αποτελεί και την αναγκαία συνέχεια του νόμου αυτού. Μια ακόμα δέσμευσή μας για την άμεση κατάθεση και συζήτηση του νομοσχεδίου αυτού έγινε πράξη, γιατί η Κυβέρνησή μας έχει μια ενιαία νομοθετική πολιτική και όπως προείπα λαμβάνει συνολικά και όχι αποσπασματικά μέτρα. Γιατί αυτή η Κυβέρνησή μας, αυτή η Κυβέρνηση δεν εθελοτυφλεί, ούτε κρύβει ούτε κρύβεται πίσω από τα προβλήματα.
      Είναι γεγονός ότι τόσο το Σύνταγμα όσο και ο κοινός νομοθέτης έθεσαν ένα ιδιαίτερα αυστηρό πλαίσιο σχετικά με τη διαδικασία και τα κριτήρια επιλογής του έλληνα δικαστή. Βασική επιδίωξη διαχρονικά ήταν η διασφάλιση της απρόσκοπτης και αποτελεσματικής λειτουργίας του. Ταυτόχρονα, όμως, είναι γεγονός ότι περιστασιακά εμφανίζονται φαινόμενα διάβρωσης, που τραυματίζουν το κύρος της δικαιοσύνης, αλλά και την εμπιστοσύνη, με την οποία είναι αναγκαίο να την περιβάλλουν οι πολίτες.
      Με μέτρα όπως τα σημερινά επιχειρούμε την απομάκρυνση όλων αυτών που δεν μπορούν ή δεν θέλουν να ανταποκριθούν στα καθήκοντα του ιερού λειτουργήματος του δικαστή.
      Για το λόγο αυτό, με το ν. 3630 προβλέφθηκε στο πρώτο άρθρο ότι οι δικαστικοί λειτουργοί της πολιτικής, αλλά και της ποινικής δικαιοσύνης, από το βαθμό του ειρηνοδίκη και πρωτοδίκη ή αντιεισαγγελέα πρωτοδικών έως και το βαθμό του προέδρου εφετών ή εισαγγελέα εφετών, καθώς επίσης και οι δικαστικοί λειτουργοί αντίστοιχων βαθμών του Συμβουλίου της Επικρατείας, του Ελεγκτικού Συνεδρίου, αλλά και των τακτικών διοικητικών δικαστηρίων, οι οποίοι έχουν συμπληρώσει κατά το χρόνο υποβολής της αιτήσεώς τους δώδεκα έτη πραγματικής δικαστικής υπηρεσίας και αδυνατούν να συνεχίσουν να ανταποκρίνονται στα δικαστικά τους καθήκοντα ή δεν είναι κατάλληλοι για την άσκηση δικαστικών καθηκόντων, εξαιτίας προβλημάτων υγείας ή οποιωνδήποτε άλλων λόγων, μπορούν να ζητήσουν την έξοδό τους από την υπηρεσία.
      Δόθηκε δηλαδή με τις διατάξεις του νόμου αυτού το δικαίωμα της εθελουσίας εξόδου, το δικαίωμα δηλαδή να αποχωρήσει κάποιος από το δικαστικό σώμα – και αυτή είναι η αιτιολογία – με αξιοπρέπεια, χωρίς να τραυματιστεί από την άλλη το κύρος της δικαιοσύνης.
      Με το υπό συζήτηση νομοσχέδιο επιλύονται όλα τα ζητήματα, τα οποία ανακύπτουν από την εφαρμογή του μέτρου της εθελουσίας εξόδου, ενώ ταυτόχρονα επεκτείνονται οι ρυθμίσεις και σε ορισμένα ασφαλιστικά θέματα, καθώς και σε πάγια αιτήματα των ελλήνων δικαστών, αλλά και των μελών του Νομικού Συμβουλίου του Κράτους.
      Ειδικότερα, για τον καθορισμό της σύνταξης των αποχωρούντων δικαστικών λειτουργών σε εύλογα επίπεδα παρέχεται στη σύνταξη προσαύξηση ανάλογη με το χρόνο της πραγματικής συντάξιμης υπηρεσίας τους, η οποία κλιμακώνεται, αναλόγως των ετών υπηρεσίας, σε 7/35, 6/35 και 5/35 μέχρι τη συμπλήρωση των τριάντα τριών ετών συνολικής συντάξιμης υπηρεσίας.
      Επειδή βασική προϋπόθεση για την επιτυχία του μέτρου αυτού ήταν και είναι η εφαρμογή ελκυστικών όρων, με το δεύτερο άρθρο θεσπίζουμε στους ανωτέρω δικαστικούς λειτουργούς δικαίωμα σύνταξης από το Ταμείο Νομικών, αλλά και το Ταμείο Επικουρικής Ασφάλισης Δημοσίων Υπαλλήλων, εφόσον υπάγονται στην ασφάλισή του, καθώς και εφ’ άπαξ βοηθήματος από το Ταμείο Προνοίας Δημοσίων Υπαλλήλων χωρίς να ασκεί επιρροή ο χρόνος ασφάλισής τους στα ταμεία αυτά.
      Επιπροσθέτως προσαυξάνεται ο χρόνος ασφάλισής τους, πραγματικής και αναγνωριζομένης, ισοδύναμα με τα έτη υπηρεσίας, στα οποία αντιστοιχεί η προσαύξηση του ποσού της σύνταξης από το Δημόσιο Ταμείο και με την ίδια κλιμάκωση.
      Ένα ακόμη ευεργέτημα είναι η δυνατότητα εξαγοράς πρόσθετων ετών ασφάλισης στα ανωτέρω ταμεία, υπό τον όρο της λήξης της ασφάλισης σε αυτά και ο τρόπος καταβολής των σχετικών εισφορών. Για εκείνους που θα επιλέξουν να ασκήσουν δικηγορία, δεν θα ισχύει η διάταξη αυτή ως προς τη σύνταξη από το Ταμείο Νομικών, αλλά προβλέπεται η συνέχιση της ασφάλισής τους στο ταμείο αυτό στην πρώτη τάξη των αμίσθων.
      Με δεδομένο, κυρίες και κύριοι συνάδελφοι, ότι ο ν. 3630 προέβλεψε ως ανώτατο αριθμό των δικαστικών λειτουργών που εξέρχονται από την υπηρεσία τους εκατό – και κατανέμονται: εβδομήντα για την πολιτική και ποινική δικαιοσύνη, είκοσι πέντε για τα τακτικά διοικητικά δικαστήρια και μέχρι τρεις και δύο για το Συμβούλιο της Επικρατείας και το Ελεγκτικό Συνέδριο αντιστοίχως – τα μέτρα αυτά καταλαβαίνουμε ότι δεν θα οδηγήσουν, ούτε σε μαζικές εξόδους ούτε σε εκτροχιασμό των δαπανών ούτε θα βαρύνουν τον κρατικό προϋπολογισμό και τον προϋπολογισμό των εμπλεκομένων ταμείων.
      Στο φαινομενικά εύλογο ερώτημα που έχει διατυπωθεί για το ποια είναι η σκοπιμότητα παροχής κινήτρων σε αναξίους και πιθανόν και επιόρκους δικαστές, νομίζω ότι δόθηκαν ξεκάθαρες απαντήσεις, τόσο στο πλαίσιο της συζήτηση του ν. 3630 όσο και απ’ όσα εύλογα υποστήριξε στην επιτροπή ο Πρόεδρος της Ένωσης Δικαστών.
      Αυτή η διαδικασία δεν θα εφαρμοστεί για κάποιον επίορκο δικαστή. Για τους επίορκους υπάρχει η διαδικασία της Ολομελείας, η οποία έχει τηρηθεί και έχουν φύγει αρκετοί δικαστές με αυτή τη διαδικασία με υπερβολική αυστηρότητα. Επομένως, δεν έχει καμμία σχέση με τα διαβρωτικά φαινόμενα αυτό εδώ το νομοσχέδιο. Για τον επίορκο, όπως είπαμε, προβλέπεται ειδική διαδικασία και τηρείται απόλυτα.
      Όπως και στις προηγούμενες συνεδριάσεις, έτσι και σήμερα οφείλω να θυμίσω ότι η εθελουσία έξοδος των δικαστών είναι πλέον νόμος του κράτους, ψηφισμένος από τη Βουλή μέσα σε αυτή την Αίθουσα πριν από δύο περίπου μήνες. Παρέλκει, λοιπόν, κάθε πρόταση για μεταβολή των διατάξεών του κάθε αμφισβήτηση του περιεχομένου του και του σκοπού που ο νόμος αυτός υπηρετεί. Για τους όποιους, λοιπόν, υπαινιγμούς που ακούστηκαν, θα σας παραπέμψω στις απαντήσεις που δόθηκαν αναλυτικά κατά τη συζήτηση του ν. 3630.
      Θα επαναλάβω όμως ότι η Κυβέρνηση αυτή, αντίθετα από τις πρακτικές του παρελθόντος, δεν στήνει παιχνίδια στην πλάτη της δικαιοσύνης, ούτε φιλοδοξεί να την καταστήσει υποχείριό της. Ας εγκαταλείψουμε, λοιπόν, τα όποια φοβικά σύνδρομα και τα σενάρια επιστημονικής φαντασίας. Η όλη διαδικασία στηρίζεται πάνω σε ξεκάθαρη αντικειμενική διαδικασία, μέσω του Ανωτάτου Δικαστικού Συμβουλίου, το οποίο θα κρίνει ποιοι άνθρωποι δεν μπορούν και πρέπει να αποχωρήσουν αξιοπρεπώς.
      Αυτή άλλωστε είναι και μια θεμελιώδης διαφορά με το αντίστοιχο εγχείρημα που είχαν αναλάβει στο παρελθόν και για το οποίο έφεραν σχετικό νόμο το ΠΑ.ΣΟ.Κ.. Εδώ προβλέπονται και οι διαδικασίες, αλλά και οι ασφαλιστικές δικλείδες, για να φύγουν μόνο εκείνοι που πρέπει να φύγουν και όχι τα ικανά στελέχη της ελληνικής δικαιοσύνης.
      Το τρίτο άρθρο του νομοσχεδίου αυτού ικανοποιεί ένα πάγιο αίτημα της Ενώσεως Δικαστών και Εισαγγελέων και της Ενώσεως Μελών του Νομικού Συμβουλίου του Κράτους. Προβλέπεται ειδικότερα ότι οι υπηρετούντες κατά την έναρξη ισχύος του παρόντος νόμου μπορούν να αναγνωρίσουν ως συντάξιμο και να προσμετρήσουν στη λοιπή συντάξιμη υπηρεσία τον χρόνο προϋπηρεσία τους μέχρι τριών ετών ως δικηγόρων.
      Με δεδομένο ότι σύμφωνα με το π.δ. 169 σε καμμία περίπτωση δεν θεωρείται προϋπηρεσία ο χρόνος μαθητείας ή πρακτικής άσκησης που απαιτήθηκε για την απόκτηση άδειας ασκήσεως επαγγέλματος, στη ρύθμιση αυτή δεν υπολογίζεται ο χρόνος προϋπηρεσίας των δικαστών ως ασκούμενων δικηγόρων. Στην ίδια διάταξη τίθενται και οι αναγκαίες ασφαλιστικές δικλείδες για την αποτροπή της αποχώρησης μεγάλου αριθμού ικανών και έμπειρων λειτουργών.
      Με τις διατάξεις αυτές ουσιαστικά ανταμείβουμε τα έμπειρα σε δικηγορία στελέχη – και το λέμε ευθέως – τα οποία επέλεξαν την είσοδό τους στο δικαστικό σώμα και στο Νομικό Συμβούλιο του Κράτους, συνεισφέροντας με τις ειδικές τους γνώσεις στην περαιτέρω αναβάθμιση της δικαιοσύνης οι πρώτοι, αλλά και στην αποδοτικότερη προάσπιση των συμφερόντων του ελληνικού δημοσίου οι δεύτεροι.
      Η μη αναγνώριση του χρόνου αυτού λειτουργεί αποτρεπτικά για ένα δικηγόρο με εμπειρία επτά ή δέκα ετών να εισέλθει στη δικαιοσύνη ή στο Νομικό Συμβούλιο. Η δικηγορική αυτή εμπειρία είναι ιδιαίτερα πολύτιμη κατά την άσκηση των καθηκόντων των δικαστικών και των μελών του Νομικού Συμβουλίου του Κράτους και είναι χαρακτηριστικό ότι όσοι τη διαθέτουν διακρίνονται για τις επιδόσεις τους, καθώς ως γνωστόν η πείρα δεν διδάσκεται. Και η διαπίστωση αυτή ισχύει τόσο για το Νομικό Συμβούλιο του Κράτους, όσο και για τους δικαστές, είτε αυτοί προέρχονται από τη Σχολή των Δικαστών είτε έχουν διοριστεί με το προ της σχολής καθεστώς.
      Κλείνοντας το κύριο μέρος του νομοσχεδίου, θα ήθελα να σημειώσω ότι η κριτική στάση απέναντι στη δικαιοσύνη και στους λειτουργούς της είναι και θεμιτή και επιβεβλημένη. Δεν θα μπω βεβαίως στη διαδικασία να σχολιάσω τα περί ταξικού διαχωρισμού και διακριτικής μεταχείρισης των δικαστών έναντι των άλλων κοινωνικών ομάδων και τάξεων.
      Η πολιτική μας, κυρίες και κύριοι συνάδελφοι, δεν ασκείται συμπλεγματικά ούτε εκδικητικά. Στρατηγική επιλογή, πιστεύω, όλων μας είναι μια ανεξάρτητη και πλήρως κατοχυρωμένη δικαστική εξουσία. Βασική προϋπόθεση για την επίτευξή του είναι και η αναβάθμιση, αλλά και η θεσμική θωράκιση του έλληνα δικαστή. Αυτό δεν είναι μόνο ένας από τους στόχους της Κυβέρνησής μας, αλλά νομίζω ότι είναι απαίτηση του κάθε Έλληνα, της κάθε Ελληνίδας που προστρέχει στη δικαιοσύνη για τη διασφάλιση των συμφερόντων του.
      Το τέταρτο άρθρο του νομοσχεδίου που σήμερα συζητάμε αναφέρεται σε ένα πάγιο αίτημα της Π.Ο.Ε.-Ο.Τ.Α.. Η ρύθμιση αυτή αφορά τους μονίμους υπαλλήλους των δήμων, οι οποίοι υπάγονται στο συνταξιοδοτικό καθεστώς του δημοσίου. Μάταια, λοιπόν, προσπάθησαν κάποιοι συνάδελφοι να συσχετίσουν τη ρύθμιση αυτή με το ασφαλιστικό νομοσχέδιο, το οποίο προ ημερών συζητήθηκε και ψηφίστηκε. Είναι σκόπιμο επίσης να επαναλάβω σχετικά με τη διάταξη αυτή ότι είναι προϊόν μακράς συνεργασίας και άκρως εποικοδομητικής συνεργασίας με την Π.Ο.Ε.-Ο.Τ.Α..
      Σύμφωνα με τη διάταξη αυτή, το μόνιμο πλέον προσωπικό των Ο.Τ.Α. που συνταξιοδοτικά υπάγεται στο δημόσιο και απασχολείται σε βαρέα και ανθυγιεινά επαγγέλματα θεμελιώνει δικαίωμα σύνταξης στα πενήντα οκτώ για τους άνδρες και στα πενήντα τρία για τις γυναίκες, εφόσον συντρέχουν οι προβλεπόμενοι όροι και οι προβλεπόμενες προϋποθέσεις. 
	Βέβαια θα πρέπει στο σημείο αυτό να διευκρινίσω ότι η ρύθμιση αυτή εισήχθη με την απόκλιση και παρά την αντίθετη εισήγηση του Ελεγκτικού Συνεδρίου, με τον όρο ότι δεν θα υπάρξει διαφωνία από την Επιστημονική Επιτροπή της Βουλής. Όλοι μας γνωρίζουμε τα ζητήματα της συνταγματικότητας και συμβατότητας με το Κοινοτικό Δίκαιο και θα πρέπει να είμαστε ιδιαιτέρως προσεκτικοί. 
	Αξιοσημείωτο είναι ότι οι υπαγόμενες στο ανωτέρω καθεστώς κατηγορίες υπαλλήλων είναι διευρυμένες σε σχέση με αυτές του ν. 2703/1999. Η ετήσια δαπάνη για τον κρατικό προϋπολογισμό και τον προϋπολογισμό των Ο.Τ.Α. από την εφαρμογή των διατάξεων αυτών προβλέπεται ότι θα αγγίξει τα 18.000.000 ευρώ και αυτό πρέπει να το πούμε. 
	Βεβαίως, κάποιοι σήμερα προσπάθησαν να υποβαθμίσουν το μέγεθος των παροχών που προβλέπονται με αυτήν τη διάταξη. Αυτούς, λοιπόν, θα τους παραπέμψω στις δηλώσεις των εργαζομένων της Π.Δ.Ε.-Ο.Τ.Α., όπως αυτές διατυπώθηκαν στην Επιτροπή Οικονομικών Υποθέσεων της Βουλής. Με αυτήν τη διάταξη καλύπτεται η πλειοψηφία των εργαζομένων στην Τοπική Αυτοδιοίκηση. Υπολογίζουμε ότι οι διατάξεις αυτές καλύπτουν περίπου είκοσι χιλιάδες εργαζόμενους. 
	Το όφελος των εργαζομένων είναι ότι θα αυξάνεται το πεδίο των συντάξιμων αποδοχών. Θα παίρνουν πλασματικά συντάξιμα χρόνια, αλλά και πλασματικά μισθολογικά κλιμάκια. Επίσης, για εκείνους που δείχνουν όψιμο ενδιαφέρον και βραχεία μνήμη θα υπενθυμίσω ότι το 1999 είχαμε μια διάταξη καθαρά εισπρακτικού χαρακτήρα. Κανένας δεν έκανε χρήση. Δεν είχε αποτέλεσμα.
	Την ώρα, λοιπόν, που λύνουμε το πρόβλημα, την ώρα που οι εργαζόμενοι δηλώνουν ικανοποιημένοι, τι είδαμε; Είδαμε, δυστυχώς, από ορισμένους συναδέλφους τη γνωστή μικροψυχία, τη γνωστή φοβικότητα αλλά και τη γνωστή από την άλλη πλευρά πλειοδοσία. 
	Κλείνω, κύριε Πρόεδρε, με το άρθρο 5, με το οποίο ρυθμίζονται οι εκκρεμείς αγωγές των δικαστικών λειτουργών. Διαπιστώνουμε την ομοφωνία απ’ όλες τις πτέρυγες της Βουλής, την οποία και χαιρετίζουμε. 
      Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
    	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
    	Εισερχόμαστε στις δευτερολογίες. 
    	Το λόγο έχει ο εισηγητής της Νέας Δημοκρατίας κ. Σταϊκούρας για τέσσερα λεπτά.
    	ΧΡΗΣΤΟΣ ΣΤΑΪΚΟΥΡΑΣ: Σας ευχαριστώ πολύ, κύριε Πρόεδρε. 
    	Μόνο ένα λεπτό θα μιλήσω. 
    	Δύο σχόλια επί των τοποθετήσεων των συναδέλφων: Δύο συνάδελφοι της Αξιωματικής Αντιπολίτευσης, με αφορμή τον ήδη ψηφισθέντα νόμο, όπως είπε και ο κύριος Υπουργός, το ν. 3630/2008, μίλησαν περί χειραγώγησης της δικαιοσύνης. 
      Θα προσχωρήσω λίγο στην άποψή τους και θα σας πω μια πρόταση:  «Ο Υπουργός Δικαιοσύνης και ο Εισαγγελέας του Αρείου Πάγου, αν κρίνω ότι οι δικαστικοί λειτουργοί που δεν υπέβαλαν αίτηση εξόδου, σύμφωνα με το άρθρο 1 του νόμου αυτού, δεν μπορούν να παραμείνουν στην υπηρεσία, λόγω υπηρεσιακής ανεπάρκειας κ.λπ.» Αυτός ήταν ο ν. 1390/1983 που ψηφίστηκε επί ΠΑ.ΣΟ.Κ.. 
      Συνεπώς, αν τώρα μιλάμε  για χειραγώγηση της δικαιοσύνης, τι υπονοούμενο μπορεί να υπάρχει πίσω από τη λέξη «υπηρεσιακή ανεπάρκεια»; Δεν προσχωρώ, λοιπόν, σε αυτήν την άποψη. Δεν πιστεύω ότι αυτό γινόταν τότε ούτε ότι γίνεται τώρα. 
      Ένα δεύτερο σχόλιο: Επειδή ετέθη ζήτημα περί ταξικής Δεξιάς, λαϊκής Δεξιάς ή ποια Δεξιά εκφράζουμε, να ξεκαθαρίσω ότι αυτή η παράταξη έχει ως στρατηγικό στόχο την ικανοποίηση σε ένα μέσο μείγμα των δίκαιων αιτημάτων της κοινωνίας για οικονομική αποτελεσματικότητα και κοινωνική δικαιοσύνη. 
      Σας ευχαριστώ πολύ. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σταϊκούρα. 
    Ο εισηγητής του ΠΑ.ΣΟ.Κ. κ. Κουτμερίδης έχει το λόγο. 
    ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Πρόεδρε, είναι γεγονός –και νομίζω ότι έχουμε όλοι συμφωνήσει σε αυτήν την Αίθουσα- ότι υπάρχουν τεράστια προβλήματα στο χώρο της δικαιοσύνης, όπως η συσσώρευση πολλών υποθέσεων, τα διάφορα προβλήματα σωματικής και ψυχικής υγείας δικαστικών λειτουργών, τα φαινόμενα διαφθοράς, η καθυστέρηση απονομής δικαιοσύνης, οι πολλές κενές οργανικές θέσεις δικαστών, η δραματική έλλειψη υλικοτεχνικής υποδομής, τα οποία γενικότερα δημιουργούν προβλήματα αξιοπιστίας στο χώρο της δικαιοσύνης. 
    Όμως, ήθελα πραγματικά να ξέρω αν κανείς μέσα στην Αίθουσα αυτή πιστεύει ότι όλα αυτά τα προβλήματα θα λυθούν αποκλειστικά και μόνο με τις ογδόντα αποχωρήσεις δικαστικών λειτουργών. Νομίζω ότι όλοι αντιλαμβανόμαστε πως δεν είναι δυνατόν με την αποχώρηση ογδόντα δικαστικών λειτουργών να λύσουμε όλα αυτά τα προβλήματα που υπάρχουν στο χώρο της δικαιοσύνης. 
    Ανέφερε και ο κύριος Υπουργός αλλά και ο εισηγητής της Πλειοψηφίας ότι δεν υπάρχει κάποια προνομιακή ή μεροληπτική μεταχείριση υπέρ των δικαστικών λειτουργών. 
    Ήθελα να ρωτήσω πραγματικά: Δεν είναι προνομιακή μεταχείριση ότι δίνετε τη δυνατότητα στους δικαστικούς λειτουργούς να αναγνωρίσουν τρία χρόνια δικηγορικής προϋπηρεσίας; Βεβαίως, αυτό γίνεται με κάποιο χρηματικό ποσό. Όμως αυτό θα μπορούσε να ευνοήσει και μια σειρά από άλλους δημόσιους Υπουργούς. Άρα εδώ έχουμε μια καθαρά προνομιακή μεταχείριση υπέρ των δικαστικών λειτουργών. 
    Δεν είναι προνομιακή μεταχείριση υπέρ των δικαστικών λειτουργών, όταν τους δίνουμε τη δυνατότητα στα δώδεκα χρόνια, με προσαύξηση άλλα επτά χρόνια, να βγουν στη σύνταξη; Αυτό πού συμβαίνει; Σε ποιον άλλο δημόσιο χώρο συμβαίνει;
    	Αναφέρθηκα στα προβλήματα που υπάρχουν στο χώρο της δικαιοσύνης αλλά προβλήματα υπάρχουν γενικότερα και σε άλλους χώρους της Δημόσιας Διοίκησης: στο χώρο της υγείας, στο χώρο της παιδείας, της οικονομίας και αλλού. Δεν υπάρχει εκεί καμμία προνομιακή και ευεργετική μεταχείριση. 
    Άρα δεν μπορεί από τη μια πλευρά, κύριε Υπουργέ, με το ασφαλιστικό νομοσχέδιο να λέμε στους εργαζόμενους να δουλέψουν περισσότερα χρόνια, να τους λέμε ότι πρέπει να στηρίξουν το ασφαλιστικό μας σύστημα, να τους λέμε ότι το ασφαλιστικό μας σύστημα καταρρέει, να τους λέμε ότι υπάρχουν τεράστια δημοσιονομικά προβλήματα και από την άλλη πλευρά να είμαστε γενναιόδωροι και προνομιακοί απέναντι στους δικαστικούς λειτουργούς. Αυτό πραγματικά αποτελεί μια πολύ μεγάλη αντίφαση! 
    Θέλω να τονίσω ότι όσον αφορά την ταξική αντίληψη που είπα ότι έχει αυτή η Κυβέρνηση είναι γεγονός ότι σήμερα η κοινωνία έχει μια αμφισβήτηση για θεσμούς, αρχές και αξίες. Αμφισβητεί το πολιτικό σύστημα. Μη δίνετε στην κοινωνία τη δυνατότητα να αμφισβητήσει και το χώρο της δικαιοσύνης. Αν πραγματικά έχει μείνει ένα κάστρο δημοκρατίας σήμερα στη χώρα μας, είναι ο χώρος της δικαιοσύνης, ούτως ώστε ο πολίτης να έχει τη δυνατότητα να αισθάνεται ασφάλεια ότι μπορεί να βρει το δίκαιο του. Με αυτές τις συμπεριφορές σας εσείς δεν θέλετε να λύσετε τα προβλήματα στο χώρο της δικαιοσύνης, παρά μόνο το πρόβλημα το δικό σας είναι να ελέγξετε το χώρο της δικαιοσύνης. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Υπουργέ, κύριε συνάδελφε της Πλειοψηφίας, θέλω να τονίσω και κάτι άλλο: Αναφερθήκατε σε ένα νόμο που ψηφίστηκε πριν από είκοσι πέντε περίπου χρόνια, το 1983, ένα νόμο του ΠΑ.ΣΟ.Κ., που –αν θέλετε- ρύθμιζε διάφορα συνταξιοδοτικά θέματα δικαστικών λειτουργών. 
    Κατ’ αρχάς θέλω να σας ξεκαθαρίσω κάτι: Εγώ ως νέος Βουλευτής δεν μπορώ να αισθάνομαι απολογούμενος για ό,τι έχει συμβεί στο παρελθόν από τις κυβερνήσεις του ΠΑ.ΣΟ.Κ.. Θέλω να σας ξεκαθαρίσω ότι εγώ είμαι υπερήφανος για το έργο των κυβερνήσεων του ΠΑ.ΣΟ.Κ., αλλά δεν μπορούμε να τα επωμιστούμε όλα. Μπορεί να υπήρχαν κάποια λάθη, κάποιες παραλείψεις και κάποιες αδυναμίες. Αυτό, όμως, δεν σημαίνει ότι εσείς έρχεστε να κάνετε ξανά το ίδιο λάθος. Γιατί τελικά πολλές φορές σε αυτήν την Αίθουσα αναφέρεστε στο παρελθόν και θα πρέπει εδώ να κάνετε μια διευκρίνιση: Σε ποιο παρελθόν αναφέρεστε; Στο απώτερο παρελθόν ή στο πρόσφατο παρελθόν; 
    Έχει πολύ μεγάλη σημασία, γιατί, κύριε Υπουργέ, δημιουργήσατε πλέον και εσείς παρελθόν. Έχετε τώρα παρελθόν. Είστε τέσσερα χρόνια Κυβέρνηση και αν ενθυμείστε καλά, διαδεχθήκατε τη δική σας Κυβέρνηση, την Κυβέρνηση της Νέας Δημοκρατίας. Άρα αυτό περί του παρελθόντος και περί του ότι το ΠΑ.ΣΟ.Κ. έχει ψηφίσει στο παρελθόν τέτοιο νόμο και εμένα προσωπικά δεν με αφορά, αλλά νομίζω και ότι στο ΠΑ.ΣΟ.Κ. αυτή η συζήτηση έχει τελειώσει. 
    Σας ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτμερίδη. 
    Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κουμπούρης. 
    ΔΗΜΟΣ ΚΟΥΜΠΟΥΡΗΣ: Ευχαριστώ, κύριε Πρόεδρε. 
    Μίλησα αναλυτικά, γιατί εμείς θα καταψηφίσουμε το συγκεκριμένο νομοσχέδιο και τα άρθρα που ήρθαν αρχικά για τη ρύθμιση των συντάξεων των δικαστών, ως συνέπεια των τοποθετήσεων που έχουμε κάνει μέχρι σήμερα στο νόμο που έχει ψηφιστεί γι’ αυτό το ζήτημα. 
      Κι επειδή το συγκεκριμένο νομοσχέδιο δεν αντιμετωπίζει τα μεγάλα προβλήματα που έχουν οι δικαστές, τα προβλήματα που έχουν σχέση με το κτηριακό, με τις υποδομές κ.λπ. -τα είπα και προηγούμενα και δεν θα σταθώ, κύριε Πρόεδρε, αναλυτικότερα πάνω σ’ αυτό- ήθελα περισσότερο να μιλήσω για το άρθρο 4 που αφορά τους εργαζόμενους στους Ο.Τ.Α.. 
      Κύριε Υπουργέ, μιλήσαμε αναλυτικά στην επιτροπή γι’ αυτό και γνωρίζετε τη θέση μας γύρω από αυτό το ζήτημα. 
      Εγώ σας είχα πει και επιμένουμε σ’ αυτό, ότι έτσι όπως γίνεται αυτή η ρύθμιση, παρά το ότι έχει συμφωνήσει η πλειοψηφία της ομοσπονδίας, είναι δώρον άδωρον και δεν θα επωφεληθούν τελικά οι εργαζόμενοι από αυτήν την ρύθμιση. Να σας πω ότι είναι ρύθμιση για τα μάτια του κόσμου, για το θεαθήναι; Και θα σας πω, γιατί δεν θέλω να χρησιμοποιώ ούτε εκφράσεις ούτε χαρακτηρισμούς οι οποίοι δεν έχουν βάση. Δεν έρχεται για πρώτη φορά τέτοιο ζήτημα στη Βουλή για ρύθμιση. Έχουν συζητηθεί και άλλη φορά με βάση το ν. 2703/1999, παρόμοια ζητήματα. 
      Ποια ήταν τα αποτελέσματα των ρυθμίσεων που έκανε αυτός  ο νόμος;  Με το επασφάλιστρο που μπήκε τότε, κύριε Υπουργέ, και ήταν ένα μεγάλο ποσό της τάξεως των 2.000.000 με 3.000.000 δραχμών τότε, δεν εντάχθηκε ούτε το 2% στα βαριά και ανθυγιεινά από αυτούς τους εργαζόμενους. 
      Η ρύθμιση που γίνεται σήμερα με τους υπολογισμούς που έχουμε κάνει είναι ανάλογη και επαναλαμβάνεται και τώρα και θα επαναληφθεί στο ότι οι εργαζόμενοι θα είναι υποχρεωμένοι να καταβάλουν 7.000, 8.000 ευρώ ίσως και παραπάνω αναδρομικά. Αλλά υπάρχει και ένα άλλο ζήτημα. Αφορά βέβαια τους εργαζόμενους στο δημόσιο.
      Κύριε Υπουργέ, όπως ξέρετε οι ρυθμίσεις που έγιναν πρόσφατα με το νόμο Πετραλιά θα ισχύσουν και για τους δημοσίους υπαλλήλους. Και, βεβαίως, εσείς ξέρω ότι δεν μπορείτε να πάρετε την ευθύνη και να πείτε δεν θα γίνουν τέτοιες ρυθμίσεις το επόμενο διάστημα, τον Αύγουστο όπως, εν πάση περιπτώσει, έχει διακηρυχθεί. Και σ’ αυτήν τη λογική τα όρια σύνταξης μετά το 2013 με βάση το νόμο Πετραλιά αυξάνουν από τα πενήντα οκτώ στα εξήντα. Άρα ένας εργαζόμενος στους Ο.Τ.Α. που αρχίζει να πληρώνει από το 1999 και βάσει της τροπολογίας, συμπληρώνει τη δεκαπενταετία μετά το 2014, δεν θα βγει στα πενήντα οκτώ αλλά θα βγει στα εξήντα του χρόνια στη σύνταξη. Επομένως εδώ θα έχουμε αύξηση των ορίων ηλικίας, οπότε τα βαριά και τα ανθυγιεινά εδώ δεν θα έχουν καμμία ουσία. 
      Επίσης, στον υπολογισμό της σύνταξης με βάση το νόμο Πετραλιά –πήρε και αυτός ονομασία «Πετραλιά» όπως ήταν ο νόμος «Σιούφα», ο νόμος «Ρέππα»- μετά τον Αύγουστο θα ισχύει και για τους δημόσιους υπαλλήλους η ποινή, όποιος  βγαίνει νωρίτερα θα έχει μείωση κατά 6%. Άρα η σύνταξη που θα πάρει ο εργαζόμενος στα βαριά και ανθυγιεινά θα είναι ψίχουλα.
      Η θέση η δική μας είναι να αποσυρθεί η τροπολογία, το επασφάλιστρο και στη θέση της να έρθει νέα τροπολογία που θα λέει συγκεκριμένα ότι το επασφάλιστρο 4,3% να επιβαρύνει μόνο τους εργοδότες δημάρχους και το κράτος από τώρα και στο εξής.
      Δεύτερον, οι ειδικότητες που θα πρέπει να ενταχθούν είναι πολύ περισσότερες, κύριε Υπουργέ. Θα πρέπει να μπουν όλες οι ειδικότητες που έχουν σχέση με αυτό το αντικείμενο και όχι επιλεκτικά. Μπορώ να σας διαβάσω τις ειδικότητες. Εν πάση περιπτώσει, για την οικονομία του χρόνου δεν θα το κάνω, γιατί αφορά αρκετές ειδικότητες εργαζομένων που είναι στα βαριά και τα ανθυγιεινά επαγγέλματα. 
      Τέλος, η θέση η δική μας είναι τα όρια ηλικίας να μειωθούν στα πενήντα πέντε για τους άνδρες, στα πενήντα για τις γυναίκες και με τριάντα χρόνια εργασίας ανεξάρτητα από όριο ηλικίας, να βγαίνουν στη σύνταξη οι εργαζόμενοι με κατώτερη σύνταξη 1.120 ευρώ. Και αυτό δεν είναι άδικο. 
      Επειδή κάναμε συζήτηση και στο ασφαλιστικό νομοσχέδιο πριν από λίγες ημέρες, θα ήθελα να σας πω, κύριε Υπουργέ, το εξής. Ρωτήσαμε τον κ. Κουτρουμάνη, ο οποίος είναι πρόεδρος των εργαζομένων στα ασφαλιστικά ταμεία, ένας εργαζόμενος, ο οποίος θα έχει πιάσει δουλειά την 1-1-1993 και θα εργάζεται με τις νέες εργασιακές σχέσεις μέσα στο καθεστώς της ανεργίας που υπάρχει, με τις ελαστικές μορφές απασχόλησης, όλα αυτά τα χρόνια, πόσα χρόνια θα κάνει να συμπληρώσει δέκα χιλιάδες πεντακόσια ένσημα; Και είπε ότι θέλει πενήντα δύο χρόνια εργασίας. Βεβαίως, αν πιάσει δουλειά στα τριάντα θα είναι ογδόντα δύο, εάν πιάσει νωρίτερα δεν θα βγει στα ογδόντα δύο, θα βγει βεβαίως στα εξήντα πέντε όπως είναι σήμερα, συν τρία χρόνια, που βάζει τώρα η καινούργια ρύθμιση, στα εξήντα οκτώ. Αλλά εάν υπολογίσετε, όμως, τα ένσημα που θα έχει στα εξήντα οκτώ του χρόνια, θα είναι γύρω στα επτά χιλιάδες με επτάμισι χιλιάδες ένσημα, οπότε πηγαίνετε στην αντίστοιχη κλάση του Ι.Κ.Α. και θα δείτε, κύριε Υπουργέ, ότι θα πάρει τη μισή του σύνταξη. Αυτό θα γίνει. Δηλαδή, ο πρώτος πυλώνας που βάζει η Ευρωπαϊκή Ένωση έχει δομηθεί. Ο δεύτερος πυλώνας έχει ανοίξει με βάση το νόμο Ρέππα που ισχύει βεβαίως και τα επαγγελματικά ταμεία είναι επί θύρας, ήδη έχουν δημιουργηθεί τέτοια ταμεία και φυσικά οι ιδιωτικές ασφαλίσεις. 
      Εδώ πάμε για κατακρεούργηση των ασφαλιστικών δικαιωμάτων των εργαζομένων, συν φυσικά την αναθεώρηση που έχουμε για τα βαριά και τα ανθυγιεινά, με βάση την επιτροπή που θα συγκροτηθεί το επόμενο διάστημα. Αυτά δεν μπορεί, ισχύουν σε ένα μέρος αλλά θα ισχύσουν και για τους δημόσιους υπαλλήλους. 
      Επομένως τα όρια που βάζουμε εμείς, είναι όρια που πραγματικά μπορούν να ανταποκριθούν στις σημερινές ανάγκες και να ανακουφίσουν τους εργαζόμενους.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουμπούρη.
      Το λόγο έχει ο ειδικός αγορητής του Συνασπισμού κ. Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Κύριε Πρόεδρε, απευθύναμε στον κύριο Υπουργό και στην Κυβέρνηση σαφή ερωτήματα όσον αφορά τη δικαιολογητική βάση επί του συγκεκριμένου νομοσχεδίου.
      Εμείς, κύριε Υπουργέ, που δεν «βαρυνόμαστε» -εντός πολλών εισαγωγικών για να μην παρεξηγηθούμε και από τους συναδέλφους του ΠΑ.ΣΟ.Κ.- με το ν. 1391/1983, μπορείτε σας παρακαλώ πολύ να μας απαντήσετε για ποιο λόγο η προνομιακή μεταχείριση προς τους κυρίους δικαστές; 
      Ενώ όλοι οι δημόσιοι υπάλληλοι αποχωρούν οποτεδήποτε από την υπηρεσία, ενώ πρέπει να έχουν είκοσι πέντε χρόνια πραγματικής απασχόλησης, δεν τους απονέμεται ο επόμενος βαθμός και δεν μπορούν να έχουν διπλή ασφάλιση όπως συμβαίνει με τους δικαστικούς. Μπορείτε να μου πείτε, ένας δημόσιος υπάλληλος, ο οποίος έχει δέκα χρόνια δημόσια προϋπηρεσία, έχει τα ίδια πλεονεκτήματα που έχει ένας δικαστικός; Είναι προφανές ότι όχι. Δικαιολογήστε μας, λοιπόν, για ποιο λόγο οι δικαστικοί να έχουν τέτοια προνομιακή μεταχείριση σε σχέση με όλους τους άλλους δημόσιους υπαλλήλους; 
      Όσον αφορά τώρα το άρθρο σχετικά με τα βαρέα και ανθυγιεινά στους Ο.Τ.Α., εσείς ο ίδιος αναφερθήκατε στο ν. 2703/1999 και είπατε ότι ήταν ανεφάρμοστος, ότι ήταν επιβαρυντικός για τους εργαζόμενους. Είπατε ακόμα ότι η δική σας τροποποίηση είναι προς το ευνοϊκότερο και είπατε μάλιστα ότι καταλαμβάνει ένα μεγάλο ή το μεγαλύτερο μέρος των εργαζομένων στους Ο.Τ.Α.. Είναι κακό, δηλαδή, το να ζητάει η Αντιπολίτευση και ο Συνασπισμός Ριζοσπαστικής Αριστεράς να ενταχθούν στο καθεστώς βαρέων και ανθυγιεινών όλοι όσοι είναι στο αντίστοιχο καθεστώς του ΙΚΑ;
     Με ποια δικαιολογία θα απευθυνθείτε σε όλους όσους απασχολούνται στους Οργανισμούς Τοπικής Αυτοδιοίκησης και εργάζονται στις οικοδομικές εργασίες και στα συναφή επαγγέλματα, στους χειριστές μηχανημάτων έργου, στις καθαρίστριες, στους μάγειρες και σε μια σειρά άλλων ειδικοτήτων, που ενώ στον ιδιωτικό τομέα εντάσσονται στο καθεστώς αυτό, δεν εντάσσονται οι εργαζόμενοι στους Οργανισμούς Τοπικής Αυτοδιοίκησης;
     Είναι προφανές για ποιο λόγο καταψηφίζουμε κι αυτό το άρθρο, εκτός των άλλων τριών, δεδομένων και των προτάσεων που καταθέσαμε χθες αναλυτικά κατά τη συζήτηση επί της αρχής.
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Τσούκαλη.
     Ο κ. Βορίδης έχει το λόγο.
     ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, και στην παρούσα διαδικασία παρακολουθήσαμε νομίζω σε όλο της το μεγαλείο την προσφιλή κυβερνητική τακτική σε ό,τι αφορά τις κοινοβουλευτικές διαδικασίες. Είναι η τακτική που μπορεί να συνοψιστεί στο «άλλα λόγια να αγαπιόμαστε». Και «άλλα λόγια να αγαπιόμαστε», κύριε Υπουργέ, γιατί δεν απαντάτε στα βασικά επιχειρήματα. 
     Στο ζήτημα των άρθρων 1 και 2 ήρθατε και μας είπατε «προβλέπουμε με αυτές τις ρυθμίσεις έναν τρόπο αξιοπρεπούς εξόδου των δικαστικών λειτουργών, οι οποίοι αναφέρονται στο ν.3630». Διαβάστε το νόμο 3630 να δείτε ποιοι περιλαμβάνονται στο άρθρο 1. Είναι οι δικαστικοί λειτουργοί που έχουν δώδεκα χρόνια δικαστικής υπηρεσίας και αδυνατούν να συνεχίσουν να ανταποκρίνονται στα δικαστικά τους καθήκοντα ή δεν είναι κατάλληλοι για την άσκηση δικαστικών καθηκόντων εξαιτίας προβλημάτων υγείας ή οποιωνδήποτε άλλων λόγων. 
     Το άρθρο 1 του συγκεκριμένου νόμου δεν διαβάζεται αυτοτελώς, έχει να κάνει με το άρθρο 3 του ιδίου νόμου, του νόμου 3630 όπου αποτελεί ένα ενιαίο πλαίσιο στο οποίο αν δεν ακολουθήσει κάποιος την εθελουσία έξοδο, ουσιαστικά έχει τη δυνατότητα εν συνεχεία η διοίκηση των δικαστηρίων, οι επιθεωρητές με τη διαδικασία της ολομελείας, να τους πετάξουν έξω. Τι λέει; Ποιοι είναι εκείνοι οι οποίοι θα φεύγουν με βάση το άρθρο 3; Όποιοι έχουν επί ικανό χρόνο εμφανώς μειωμένη υπηρεσιακή απόδοση, ποιοτική, ποσοτική, ή των οποίων η υπηρεσιακή και κοινωνική συμπεριφορά και εν γένει παράσταση δεν είναι η προσήκουσα. 
     Άρα, να το συνεννοηθούμε, αυτή η διαδικασία της εθελουσίας είναι μια διαδικασία στην οποία ναι μεν όποιος ακολουθήσει το άρθρο 1 είναι αναιτιολόγητη, δεν χρειάζεται να πει γιατί φεύγει –φεύγει γιατί έτσι του αρέσει- πλην όμως συνδυαζόμενη με τη διαδικασία του άρθρου 3 είναι σαν να του λέει: «αν δεν φύγεις, εσύ που στην πραγματικότητα δεν θα μας πεις, βεβαίως, ότι είσαι ακατάλληλος ή ανίκανος, πλην όμως εμείς ξέρουμε ότι αν δεν φύγεις, θα ακολουθήσουμε την άλλη διαδικασία και θα σε διώξουμε». 
     Ποιους, λοιπόν, αφορά αυτή η διάταξη; Δεν αφορά όποιον να είναι, ώστε να τίθεται το ζήτημα της αξιοπρεπούς του εξόδου. Διότι αυτή την αξιοπρεπή έξοδο που τη διασφαλίζετε στους συγκεκριμένους, την έχετε διασφαλίσει στους υπόλοιπους εργαζόμενους; Και ειδικά, μιλάμε για ανθρώπους οι οποίοι είναι, ξαναλέω, προβληματικοί στην υπηρεσία τους, αυτοί που τους δίνετε όλα αυτά τα προνόμια.
     Δεν απαντήσατε, κύριε Υπουργέ, σε όλη αυτή τη διαδικασία τίποτα σ’ αυτό. Ομοίως, βεβαίως, δεν έχετε απαντήσει και στο βασικό επιχείρημα για το θέμα των τριών ετών. Λέτε, προσέλκυση νέων δικηγόρων -τα ακούσαμε και τα ξανακούσαμε- και ικανών για να μπουν στο Δικαστικό Σώμα. Τώρα το επεκτείνατε και στο Νομικό Συμβούλιο του Κράτους. 
     Και ερωτώ, εγώ ξανά. Μα, αυτή η ρύθμιση η συγκεκριμένη αφορά ανθρώπους οι οποίοι είναι άνω των πενήντα πέντε ετών και έχουν εικοσαετή δικηγορική προϋπηρεσία. Πώς θα προσελκυστούν οι νέοι δικηγόροι; Και εξήγησα, και πάλι δεν μου απαντάτε, ότι πλέον η διαδικασία έχει αλλάξει. Δεν απαιτείται δικηγορική προϋπηρεσία και συνήθως πια η πορεία των δικαστών είναι από τη Σχολή Δικαστών. Μάλιστα, στη συντριπτική τους πλειονότητα είναι όσοι έχουν κάνει μια άσκηση δικηγορική μάξιμουμ ένα χρόνο δικηγορίας και εν συνεχεία ακολουθούν τη Σχολή Δικαστών. Να πω και κάτι; Αυτοί είναι οι ικανοί και έμπειροι δικηγόροι τους οποίους θέλετε να προσελκύσετε; 
     Λοιπόν, να λέμε τα πράγματα συγκεκριμένα. Ήταν αίτημα, όπως το είπατε, της Ενώσεως Δικαστών και Εισαγγελέων που ικανοποιείτε. Αλλά δεν έχει ηθική και δικαιολογητική βάση. 
     Όσο για το τελευταίο, κύριε Σταϊκούρα, κύριοι συνάδελφοι της Πλειοψηφίας, θα παραμένετε έκθετοι σε κριτικές ότι εξυπηρετείτε ταξικές λογικές –αυτά σας τα έχει πει ο κ. Βενιζέλος, που σας κατηγορεί ότι είστε ταξική Δεξιά- όσο δεν έχετε ένα σαφές ιδεολογικό στίγμα. Και η τοποθέτηση του εισηγητού της Πλειοψηφίας, η οποία ήταν ότι εμείς ουσιαστικά ανάλογα πράττουμε, όπως και πολλές φορές το έχουμε ακούσει αυτό στην απολογία Υπουργών για την πολιτική τους που μιλάνε για τον πραγματισμό, υποτιμά τι; Τη δύναμη των ιδεολογικών επιχειρημάτων που παράγουν κοινωνική συνοχή και που δεν τα χρησιμοποιείτε, γιατί ως Κυβέρνηση δεν θέλετε να είστε δεσμευμένοι σε μια συγκεκριμένη ηθική ιδεολογική και πολιτική στάση.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βορίδη.
     Ο Κοινοβουλευτικός Εκπρόσωπος του ΠΑ.ΣΟ.Κ. κ. Πάγκαλος έχει το λόγο.
     ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, ολοκληρώνουμε τη συζήτηση σ’ αυτό το πρώτο μέρος του νομοσχεδίου του Υπουργείου Οικονομικών και πραγματικά όπως και άλλοι συνάδελφοι στην Αντιπολίτευση τόνισαν, δεν έχουμε ιδέα για την πραγματική αναγκαιότητα, η οποία επέβαλε τη σύνταξη αυτού του νομοσχεδίου. Δεν ξέρουμε, δηλαδή, γιατί χρειάζεται να έχουμε μια ειδική μεταχείριση, ποια είναι η έκταση του φαινομένου που πρόκειται να αντιμετωπίσουμε. Γι’ αυτό θεωρώ ότι θα έπρεπε ίσως να είναι εδώ ο Υπουργός Δικαιοσύνης. Ξέρω ότι είναι στην Αμερική, αλλά θα μπορούσε να αναβληθεί ίσως το νομοσχέδιο και να το συζητήσουμε όταν θα ήταν παρών ο Υπουργός Δικαιοσύνης, να μας πει τι ακριβώς σκοπεύει να κάνει. 
     Θα μου επιτρέψετε να σας πω ότι άκουσα να χρησιμοποιείται ο ν. 1391/1983 και δυστυχώς επειδή στη χώρα μας η ιστορική μνήμη είναι ατελής και δεν τροφοδοτείται επαρκώς και επειδή λείπουν και παλαιοί συνάδελφοι –είμαι ο μόνος εκείνης της εποχής νομίζω αυτή τη στιγμή μέσα στην Αίθουσα και βλέπετε λοιπόν ότι χρειάζονται και οι παλαιοί Βουλευτές…
     ΠΡΟΕΔΡΕΥΩΝ (Γεώργιος Σούρλας): Είμαστε οι δυο μας, κύριε Πάγκαλε.
     ΘΕΟΔΩΡΟΣ ΠΑΓΚΑΛΟΣ: Τότε ο ν.1391/1983 αντιμετώπιζε συγκεκριμένο φαινόμενο. Έπρεπε να εκκαθαριστεί η δικαιοσύνη από τα χουντικά καθάρματα, τους επίορκους δικαστές, οι οποίοι είχαν συγκροτήσει τα στρατοδικεία της χούντας. Ως εισαγγελείς και πρόεδροι στρατοδικείων είχαν στείλει χιλιάδες πολίτες στις φυλακές και στις εξορίες. Γιατί τότε ο κλάδος αυτός έδωσε στη δικαιοσύνη μερικά από τα ποιο λαμπρά στελέχη της. Υπουργοί, Υφυπουργοί, Γενικοί Γραμματείς προήλθαν από τον Άρειο Πάγο, όχι από το Συμβούλιο της Επικρατείας. Και για να ξεκαθαριστεί αυτή η κατάσταση, γιατί η Μεταπολίτευση με τον τρόπο που έγινε δεν επέτρεψε να οδηγηθούν όλοι αυτοί αγεληδόν ενώπιον ενός δημοκρατικού πλέον δικαστηρίου και να σταλούν στις φυλακές, όπως επέβαλαν οι παρανομίες που είχαν διαπράξει. Επειδή, λοιπόν, αυτή η «βελούδινη» Μεταπολίτευση δεν τιμώρησε κανέναν, αυτοί υπήρχαν μέσα στο Δικαστικό Σώμα –γιατί συγκροτούσε τη συνοχή του το σώμα αυτό γύρω από την αλληλεγγύη προς αυτούς τους επιόρκους- ανέβαιναν ιεραρχικά και πλέον είχαμε οδηγηθεί σε αδιέξοδο. Έπρεπε να συγκροτήσουμε Άρειο Πάγο στον οποίο θα εμφανίζονταν ως υποψήφιοι στρατοδίκες της χούντας. Έπρεπε να προΐστανται στις επαρχίες, στα επαρχιακά πρωτοδικεία και εφετεία, άνθρωποι που είχαν οργιάσει εις βάρος των πληθυσμών εκεί ως όργανα των μηχανισμών καταστολής. Και ήρθε το νομοσχέδιο αυτό, της τότε νεαράς Κυβερνήσεως του ΠΑ.ΣΟ.Κ., και τους διευκόλυνε να σηκωθούν να φύγουν και να μας απαλλάξουν από την παρουσία τους. Κακώς, θα μου πείτε; Εγώ είμαι έτοιμος να το συνομολογήσω, κακώς ίσως τους διευκόλυνε. 
     Υπάρχει τέτοιο πρόβλημα, κύριε Πρόεδρε, αυτή τη στιγμή; Αν είναι τέτοιο το πρόβλημα της διαφθοράς, θα έπρεπε να έρθει ο κύριος Υπουργός να μας το πει. Να πει ότι εδώ έχω να κάνω με εκατοντάδες διεφθαρμένους δικαστικούς. Δεν μπορεί πλέον να προχωρήσει το νομικό σύστημα της χώρας. Η τρίτη εξουσία έχει εκ βάθρων υπονομευθεί. Υπάρχει τέτοιο θέμα; Για να μη φανταστώ ποτέ όπως δεν θέλω, ότι υπάρχει δυνατότητα να δούμε μπροστά μας εκκαθαρίσεις πολιτικές και κομματικές για να αυξηθεί ακόμη περισσότερο ο έλεγχος της Κυβέρνησης επί του Δικαστικού Σώματος, έλεγχο που καταγγέλλω όχι εγώ, αλλά ο Πρόεδρος των Εισαγγελέων και ως εκ τούτου τιμωρείται ή καλείται, εν πάση περιπτώσει, σε απολογία, από τον Προϊστάμενό του.
     Καταλαβαίνετε, λοιπόν, ότι αυτά τα ερωτήματα ο συμπαθής κ. Λέγκας δεν μπορεί να μας τα απαντήσει. Δεν έχει καμμία υποχρέωση. Ενδεχομένως δεν τα γνωρίζει καν στην έκταση που έχουν παρουσιαστεί στο παρελθόν ή στην έκταση που παρουσιάζονται τώρα.
     Καλούμεθα εμείς να νομοθετήσουμε ως τεχνικοί εδώ μισθοδοτικών και συνταξιοδοτικών ζητημάτων και περαιτέρω να λειτουργήσει ο γνωστός μηχανισμός της Πλειοψηφίας, για να έχουμε μια ρύθμιση, την οποία δεν γνωρίζουμε για ποιο λόγο είναι απαραίτητη, τι έκτασης, φαινόμενο καλύπτει. 
    	Δεν θα μπορούμε να πούμε τίποτε αύριο στους πολίτες οι οποίοι θα μας ζητήσουν το λόγο. Αυτό αφορά και τους συναδέλφους της Πλειοψηφίας. Τι θα πουν όταν θα πάνε πίσω στις επαρχίες τους και στα καφενεία της συνοικίας τους και θα τους πει ο τυχόν πολίτης «βρε, σεις την ώρα που κυνηγάτε όλες τις μητέρες της επικρατείας, που κυνηγάτε όλους τους εργαζομένους, που αυξάνετε το χρονικό όριο συνταξιοδότησης, που κάνετε όλη αυτή τη σύγκρουση για τα ασφαλιστικά επειδή λέτε ότι το σύστημα μας οδηγείται σε αδιέξοδο, μοιράζετε λεφτά σε κάποιους και δεν ξέρετε γιατί»; Αυτό συμβαίνει! Δεν γνωρίζουνε γιατί θα ψηφίσουν όσοι ψηφίσουν αυτό το νομοσχέδιο. 
    Ευχαριστώ, κύριε Πρόεδρε. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Πάγκαλε. 
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα δύο μαθήτριες και μαθητές και δύο συνοδοί δάσκαλοι από το Δημοτικό Σχολείο Βέλου Κορινθίας.
    Η Βουλή τους καλωσορίζει. 
    (Χειροκροτήματα απ’ όλες τις πτέρυγες της Βουλής)
    Ο Κοινοβουλευτικός Εκπρόσωπος του Συνασπισμού κ. Κουβέλης έχει το λόγο.
    ΦΩΤΗΣ ΚΟΥΒΕΛΗΣ: Κύριε Πρόεδρε, δεν υπάρχει νομιμοποιητική βάση για τη ρύθμιση που εισηγείται η Κυβέρνηση αναφορικά με τη συνταξιοδότηση των δικαστών. 
    Έχουμε τις εξής περιπτώσεις με σαφήνεια. Εάν κάποιος δικαστής, κύριε Υπουργέ, ασκεί με πλημμέλεια τα καθήκοντά του, υπάρχει η κείμενη νομοθεσία, υπάρχει το πειθαρχικό δίκαιο για να αποβληθεί του Σώματος, εάν συντρέχουν οι προϋποθέσεις της αποβολής του από το Δικαστικό Σώμα.
    Εάν έχουμε κύριε Υπουργέ, δικαστές οι οποίοι είναι ασθενείς σωματικά ή ψυχικά και πάλι έχουμε τις κείμενες διατάξεις του Ασφαλιστικού Δικαίου, οι οποίες περίφημα μπορούν να εφαρμοστούν έτσι ώστε οι άνθρωποι να φύγουν, σύμφωνα με την υπάρχουσα ρύθμιση, από την υπηρεσία. Αυτή η ρύθμιση, όμως, που γίνεται με το παρόν σχέδιο νόμου, είναι εξόφθαλμα προνομιακή και προκλητική για τον ελληνικό λαό, ο οποίος πρόσφατα είδε το νομοθέτημα του Υπουργείου Απασχόλησης και Κοινωνικής Προστασίας να μεταβάλλει προς τα χειρότερα την ασφαλιστική του κατάσταση. 
    Επί είκοσι πέντε ολόκληρα χρόνια, κύριε Υπουργέ, δεν υπήρξε αντίστοιχη ρύθμιση με αυτήν την οποία σήμερα εσείς εισηγείστε στο Ελληνικό Κοινοβούλιο. Τώρα, προέκυψε αυτό το ζήτημα; Τώρα, ανακάλυψε η ηγεσία της δικαιοσύνης και η πολιτική ηγεσία της δικαιοσύνης ότι έχουμε τέτοιες καταστάσεις και πρέπει να τις αντιμετωπίσετε με αυτόν τον προκλητικό τρόπο;
    Δεν μπορώ να αντιληφθώ, κύριε Πρόεδρε, γιατί αυτή η ειδική, η προκλητική ρύθμιση για συγκεκριμένους δικαστές, όταν έχουμε από την άλλη μεριά πάρα πολλούς πολίτες που δεν είναι δικαστές και αντιμετωπίζονται με σκληρότητα θα έλεγα από τούτο το κράτος. Απορώ πώς αναλαμβάνει η Κυβέρνηση αυτήν την ευθύνη απέναντι σε μια κοινωνία η οποία, επαναλαμβάνω, πλήττεται ασφαλιστικά, πλήττεται συνταξιοδοτικά. Και πώς αναλαμβάνει την ευθύνη απέναντι στις νέες γενιές που με το πρόσφατο νομοθέτημα, που κατά πλειοψηφία ψηφίστηκε, για το κοινωνικοασφαλιστικό σύστημα, αυτές οι νέες γενιές δεν μπορούν να διανοηθούν ότι γίνεται στο Ελληνικό Κοινοβούλιο τέτοια ρύθμιση, προφανώς με ευθύνη της Κυβέρνησης; 
    Και εγείρεται δικαιολογημένα, κύριε Υπουργέ, η σκέψη, η υποψία ή και η βεβαιότητα, γιατί κάνετε αυτήν την προκλητική ρύθμιση για κάποιους δικαστές. Τι θέλετε να εξυπηρετήσετε; Πιστεύετε ότι με αυτόν τον τρόπο θα φέρετε πλησιέστερα τους δικαστές στην κυβερνητική αντίληψη; Εάν το πιστεύετε, κάνετε λάθος και μάλιστα εγκληματικό λάθος. 
    Εγώ πιστεύω, κύριε Πρόεδρε, ότι είναι το αποτέλεσμα μιας αντίληψης της Κυβέρνησης ότι έτσι θα εξασφαλίσει τη συνεργασία του Δικαστικού Σώματος για πολιτικές επιλογές που θέλει να προωθήσει. 
    Σε κάθε όμως περίπτωση, για να έλθω στο νομοσχέδιο, δεν δικαιολογείται, κύριε Πρόεδρε, αυτό το νομοσχέδιο, είναι πρόκληση. Και επιμένω, επαναλαμβάνω αυτήν τη λέξη, ακριβώς διότι έχουμε το κοινωνικό σύνολο σήμερα πληττόμενο από ασφαλιστικές ρυθμίσεις και έχουμε από την άλλη πλευρά αυτήν τη ρύθμιση η οποία, κύριε Υπουργέ, μετά λόγου γνώσεως σάς λέω ότι δεν εξυπηρετεί καμμία άλλη κατάσταση παρά μόνο τη δική σας αντίληψη να έχετε πλησιέστερα, να έχετε συμμάχους τους δικαστές –έτσι πιστεύετε, λαθεμένα το πιστεύετε, δεν είναι όλοι οι δικαστές έτσι- για να προωθείτε κάθε φορά εκείνα τα οποία θέλετε μέσω και της δικαστικής οδού. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κουβέλη.
    Ο κύριος Υπουργός έχει το λόγο.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Τρεις σύντομες παρατηρήσεις θα κάνω, κύριε Πρόεδρε.
    Είμαι υποχρεωμένος, κυρίες και κύριοι συνάδελφοι, να εντοπίσω την αντίφαση θέλετε να πούμε, τη διαφωνία ανάμεσα στα όσα υποστήριξε ο εισηγητής της Αξιωματικής Αντιπολίτευσης και ο Κοινοβουλευτικός Εκπρόσωπος ο κ. Πάγκαλος. Πριν από λίγο ο εισηγητής της Πλειοψηφίας αποκήρυξε το νόμο του ’83 και την πολιτική ιστορία. Είπε ότι δεν θέλω να κουβαλήσω το βάρος λαθεμένων επιλογών.
    ΘΕΟΔΩΡΟΣ ΠΑΓΚΑΛΟΣ: Δεν το γνώριζε. Εσείς το γνωρίζετε; 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Εσείς από την άλλη το υποστηρίξατε και ορθώς κάνατε. Και βεβαίως, καλό είναι να υποστηρίζουμε και την ιστορία μας και την επιλογή μας, κυρίως όταν πρόκειται για παλιά στελέχη. 
    Ενδεχομένως, να είναι έτσι όπως το λέτε, με εκείνο το νόμο να πήγε να επιβληθεί οποιαδήποτε κάθαρση. Εγώ θέλω να ρωτήσω, για ποιο λόγο δόθηκαν κίνητρα; Για ποιο λόγο τέθηκαν κίνητρα γι’ αυτήν την κάθαρση; 
    ΘΕΟΔΩΡΟΣ ΠΑΓΚΑΛΟΣ: Κακώς! Έχετε δίκιο! 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Η δεύτερή μου παρατήρηση και εμμέσως θα ήθελα να απαντήσω στον κ. Κουβέλη για τα όσα προηγουμένως ανέφερε. 
    Νομίζω κύριε Κουβέλη, ότι επιχειρείται σήμερα σε ένα -έτσι εκτιμώ πως είναι- καθαρά τεχνικό νομοσχέδιο, το οποίο έρχεται να υλοποιήσει ρυθμίσεις του ν. 3630 –στην ουσία έχουμε ένα συνταξιοδοτικό νομοσχέδιο και αυτό συζητάμε σήμερα- να αναβιώσουμε μια συζήτηση, η οποία έχει γίνει και στην οποία προφανώς έχουν δοθεί οι περισσότερες απαντήσεις κατά τη συζήτηση εκείνου του νομοσχεδίου. Εκτός των άλλων, θα έλεγα, ότι σήμερα ενδεχομένως να ήταν άκομψο να ερχόμαστε δύο μήνες μετά και να θέτουμε πάλι ζητήματα τα οποία έχουν ρυθμιστεί, έχουν ψηφιστεί από τη Βουλή και ούτε λίγο ούτε πολύ να βάζουμε και ζήτημα αναθεώρησής τους. Τουλάχιστον, ας περιμένουμε να εφαρμοστούν, να δούμε πώς θα τρέξει αυτός ο νόμος και εδώ, βεβαίως, είμαστε να συζητήσουμε και να καταθέσουμε τις ενστάσεις αυτές τις οποίες καταθέσατε. 
    ΓΕΩΡΓΙΟΣ ΠΑΠΑΔΗΜΗΤΡΙΟΥ: Ο νόμος είναι άπαξ εφαρμοστέος. 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Όσον αφορά την παρατήρηση για την τροπολογία που αφορά στα βαρέα και ανθυγιεινά και στα όσα υποστήριξε ο εισηγητής του Κομμουνιστικού Κόμματος, εγώ σέβομαι τις αντιρρήσεις σας, σέβομαι τον προβληματισμό σας, σέβομαι και την άποψή σας που λέει να αποσυρθεί η τροπολογία. Αλλά από την άλλη και εμείς σεβόμαστε τις επιθυμίες και τα αιτήματα των εργαζομένων. Έχουμε απέναντί μας αυτήν τη συνδικαλιστική οργάνωση με την οποία όπως είπα είχαμε μια μακρά διεργασία. Καταλήξαμε σ’ αυτήν την τροπολογία, αυτήν φέρνουμε, δηλώνω ότι είναι ικανοποιημένοι και αυτό καταθέτουμε σήμερα στη Βουλή.
    Σας ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Ο κ. Κουτμερίδης έχει το λόγο.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Υπουργέ, θα ήθελα να διευκρινίσω κατ’ αρχάς ότι δεν υπάρχει καμμία αντίφαση στη δική μου τοποθέτηση με την τοποθέτηση του Κοινοβουλευτικού Εκπροσώπου του ΠΑ.ΣΟ.Κ. του κ. Πάγκαλου. 
    Εγώ τόνισα, κύριε Υπουργέ, ότι συνεχώς σε όλες τις τοποθετήσεις, η Κυβέρνηση της Νέας Δημοκρατίας κάνει αναφορά στο παρελθόν. Αν παρακολουθήσετε όλες τις συζητήσεις σε επίπεδο προϋπολογισμού, σε επίπεδο με θέμα το ασφαλιστικό, για άλλα θέματα της οικονομίας, συνεχώς αναφέρεται στο παρελθόν. Και λέω μα, μπορεί αν θέλετε προσωπικά για μένα ένας νέος Βουλευτής να απολογείται για το παρελθόν συνεχώς; Σας είπα ότι αισθάνομαι υπερήφανος για το έργο του ΠΑ.ΣΟ.Κ., αλλά δεν μπορώ να απολογούμαι και για όποιες παραλείψεις ή αδυναμίες υπήρχαν στο παρελθόν. Να γίνει μια σαφής αναφορά. Εξαρτάται για ποιο παρελθόν μιλάτε, κύριε Υπουργέ. Έχετε και εσείς πλέον παρελθόν, δεν είστε χθεσινή Κυβέρνηση. Κυβερνάτε τη χώρα μας από το 2004. ΄Αρα, δημιουργήσατε παρελθόν και πρόσφατο, αλλά και απώτερο παρελθόν και μάλιστα, πολύ κακό παρελθόν. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτμερίδη.
    Δεν υπάρχει άλλος εγγεγραμμένος ομιλητής και κηρύσσεται περαιωμένη η συζήτηση επί της ενότητας των άρθρων 1 έως και 5 του νομοσχεδίου και η ψήφισή τους θα γίνει χωριστά.
    Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
    ΔΗΜΟΣ ΚΟΥΜΠΟΥΡΗΣ: Κατά πλειοψηφία.
    ΦΩΤΗΣ ΚΟΥΒΕΛΗΣ: Κατά πλειοψηφία.
    ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
    ΔΗΜΟΣ ΚΟΥΜΠΟΥΡΗΣ: Κατά πλειοψηφία.
    ΦΩΤΗΣ ΚΟΥΒΕΛΗΣ: Κατά πλειοψηφία.
    ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
    ΔΗΜΟΣ ΚΟΥΜΠΟΥΡΗΣ: Κατά πλειοψηφία.
    ΦΩΤΗΣ ΚΟΥΒΕΛΗΣ: Κατά πλειοψηφία.
    ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΔΗΜΟΣ ΚΟΥΜΠΟΥΡΗΣ: Κατά πλειοψηφία.
    ΦΩΤΗΣ ΚΟΥΒΕΛΗΣ: Κατά πλειοψηφία.
    ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό ομόφωνα, όπως τροποποιήθηκε από τον κύριο Υπουργό.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 12.44΄ λύεται η συνεδρίαση για αύριο, ημέρα  Πέμπτη 10 Απριλίου 2008 και ώρα 10.30΄, με αντικείμενο εργασιών του Σώματος: συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, ύστερα από αίτημα που υπέβαλε στις 26 Φεβρουαρίου 2008, ο Πρόεδρος της Κοινοβουλευτικής Ομάδας του Λαϊκού Ορθόδοξου Συναγερμού κ. Γεώργιος Καρατζαφέρης, με θέμα: «Την ονομασία της FYROM», σύμφωνα με την ειδική ημερήσια διάταξη που  έχει διανεμηθεί.
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Τελευταία Αποθήκευση:	16/4/2008 2:17:00 μμ	Από:	S.boulia
Εκτυπώθηκε:	16/4/2008 2:13:00 μμ

