ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Α΄
ΣΥΝΕΔΡΙΑΣΗ ΣΤ΄
Δευτέρα 22 Μαρτίου 2004
ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές, από το 19ο Γυμνάσιο Περιστερίου, το Δημοτικό σχολείο Αφιδνών Ανατολικής Αττικής, το 7ο Γυμνάσιο Περιστερίου, το Γυμνάσιο Κενουρίου Αιτωλοακαρνανίας, το 2ο και 7ο Τ.Ε.Ι. Πάτρας, το Γυμνάσιο Σταυροδρομίου Αχαΐας και το 2ο Γυμνάσιο Περιστερίου, σελ.
2. Ειδική Ημερήσια Διάταξή επί των Προγραμματικών Δηλώσεων της Κυβέρνησης, σελ.
3.Ονομαστική ψηφοφορία επί των Προγραμματικών Δηλώσεων και παροχή ψήφου εμπιστοσύνης της Βουλής προς την Κυβέρνηση, σελ.
ΟΜΙΛΗΤΕΣ
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΑΡΓΥΡΗΣ Ε., σελ.
ΒΕΝΙΖΕΛΟΣ Ε., σελ.
ΒΟΥΛΓΑΡΑΚΗΣ Γ., σελ.
ΒΡΕΤΤΟΣ Κ., σελ.
ΓΕΙΤΟΝΑΣ Κ., σελ.
ΓΙΑΝΝΕΛΗΣ Ι., σελ.
ΓΡΗΓΟΡΑΚΟΣ Λ., σελ.
ΔΑΜΑΝΑΚΗ Μ., σελ.
ΔΙΑΜΑΝΤΟΠΟΥΛΟΥ Α., σελ.
ΚΑΚΛΑΜΑΝΗΣ Ν., σελ.
ΚΑΛΛΙΩΡΑΣ Η., σελ.
ΚΑΝΕΛΛΗ Λ., σελ.
ΚΑΡΑΓΚΟΥΝΗΣ Α., σελ.
ΚΑΡΑΜΑΝΛΗΣ Κ., σελ.
ΚΑΣΤΑΝΙΔΗΣ Χ., σελ.
ΚΕΦΑΛΟΓΙΑΝΝΗΣ Ε., σελ.
ΚΩΝΣΤΑΝΤΟΠΟΥΛΟΣ Ν., σελ.
ΛΙΑΠΗΣ Μ., σελ.
ΜΑΚΡΥΠΙΔΗΣ Α., σελ.
ΜΑΝΟΣ Σ., σελ.
ΜΠΕΝΟΣ Σ., σελ.
ΝΑΣΙΩΚΑΣ Ε., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΓΚΑΛΟΣ Θ., σελ.
ΠΑΛΛΗ-ΠΕΤΡΑΛΙΑ Φ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΚΩΣΤΑ-ΣΙΔΗΡΟΠΟΥΛΟΥ ΑΙΚ., σελ.
ΠΑΠΑΛΗΓΟΥΡΑΣ Α., σελ.
ΠΑΠΑΝΔΡΕΟΥ Β., σελ.
ΠΑΠΑΡΗΓΑ Α., σελ.
ΠΑΥΛΙΔΗΣ Α., σελ.
ΠΑΥΛΟΠΟΥΛΟΣ Π., σελ.
ΡΑΠΤΗ Σ., σελ.
ΣΗΜΙΤΗΣ Κ., σελ.
ΣΙΟΥΦΑΣ Δ., σελ.
ΣΟΥΦΛΙΑΣ Γ., σελ.
ΤΑΣΟΥΛΑΣ Κ., σελ.
ΤΖΙΜΑΣ Μ., σελ.
ΤΣΙΑΡΤΣΙΩΝΗΣ Ν., σελ.
ΦΛΩΡΙΔΗΣ Γ., σελ.
ΦΟΥΣΑΣ Α., σελ.
ΧΑΪΤΙΔΗΣ Ε., σελ.
ΧΟΥΡΜΟΥΖΙΑΔΗΣ Γ., σελ.

ΠΡΑΚΤΙΚΑ  ΒΟΥΛΗΣ
ΙA΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΣΥΝΕΔΡΙΑΣΗ  ΣΤ΄
Δευτέρα 22 Μαρτίου 2004
	Αθήνα, σήμερα στις 22 Μαρτίου 2004, ημέρα Δευτέρα και ώρα 11.12΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση.
      Εισερχόμεθα στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ
      Συνέχιση της συζητήσεως επί των Προγραμματικών Δηλώσεων της Κυβερνήσεως και ψηφοφορία για την παροχή ψήφου εμπιστοσύνης της Βουλής προς την Κυβέρνηση.
      Το λόγο έχει ο συνάδελφος κ. Ευάγγελος Αργύρης.
      ΕΥΑΓΓΕΛΟΣ ΑΡΓΥΡΗΣ: Κυρία Πρόεδρε, κυρίες και κύριοι συνάδελφοι, η προεκλογική περίοδος τελείωσε. Ο ελληνικός λαός σας εμπιστεύθηκε και προτίμησε τη δική σας εξαγγελία. Αυτό σ΄ εμάς είναι σεβαστό. Ο ελληνικός λαός έδωσε την εντολή, εμείς εδώ είμαστε με το νέο μας ρόλο και ο νέος μας ρόλος είναι να θυμίζουμε σ΄ εσάς τι λέγατε προεκλογικά, τι λέτε στις Προγραμματικές σας Δηλώσεις και τι ακριβώς θα εφαρμόσετε.
      Η ομιλία, όμως, του κυρίου Πρωθυπουργού μας επαναφέρει στην προεκλογική περίοδο και στο ύφος και στο περιεχόμενο. Χρειάστηκαν μόλις δεκαπέντε μέρες για να αποκαλυφθεί ότι η αλλαγή της πολιτικής και το ενδιαφέρον της Νέας Δημοκρατίας για την ύπαιθρο και τους αγρότες εξαντλείται στην αλλαγή του ονόματος, δηλαδή το Υπουργείο Γεωργίας άλλαξε σε Υπουργείο Αγροτικής Ανάπτυξης και Τροφίμων. Αλλά ούτε για τρόφιμα ακούσαμε ούτε για την ανασυγκρότηση της υπαίθρου. Ακούσαμε, όμως, ότι θα ανασυγκροτηθεί η Αγροφυλακή, όπως και τα ΤΕΑ, με άλλο όνομα. Είναι δύο μεγάλες παρεμβάσεις για την ανασυγκρότηση της υπαίθρου στις Προγραμματικές Δηλώσεις της Νέας Δημοκρατίας.
      Εμείς, όμως, είμαστε εδώ για να υπενθυμίζουμε σ΄ εσάς τι λέγατε ακριβώς την προεκλογική περίοδο, που για εμάς είναι παρελθόν αλλά για εσάς φαίνεται ότι έχει προέκταση και βλέπει τις ευρωεκλογές.
      Από τις χθεσινές Προγραμματικές Δηλώσεις φάνηκαν οι πρώτες αλήθειες. Και πέρα από εμάς τις άκουσαν οι αγρότες και όλος ο ελληνικός λαός. Πολλές αναφορές έγιναν από τον κύριο Πρωθυπουργό για τον ευρωπαϊκό προσανατολισμό όλων των πτυχών του κυβερνητικού σας έργου. Προκαλεί, όμως, μεγάλη έκπληξη η απουσία οποιασδήποτε αναφοράς στην Κοινή Αγροτική Πολιτική. Βέβαια, αυτό δεν συμβαίνει για πρώτη φορά. Και στην προεκλογική περίοδο υπήρχε επιμελώς αυτή η απουσία, όπως και από την πρώτη μέρα άρχισε η απουσία της, όπως βλέπετε. Είμαστε εδώ για να θυμίσουμε –έγινε πολλή συζήτηση χθες- αυτά που είπαν και ο κ. Τσιτουρίδης και ο κύριος Πρωθυπουργός. Μίλησαν για την αναθεώρηση της Κοινής Αγροτικής Πολιτικής. Υπάρχει μία συνέχεια. Η διαπραγμάτευση στην Κοινή Αγροτική Πολιτική είναι μια σκυταλοδρομία. Εμείς επιμένουμε ότι σας παραδώσαμε τη σκυτάλη και αυτό όποιος δεν το παραδέχεται, αποδεικνύεται από το photo finish. 
      Όμως, επειδή εδώ δεν έχουμε photo finish αλλά έχουμε ντοκουμέντα, θα πρέπει να σας πω ότι θα παραδώσω στα Πρακτικά της Βουλής τη συμβιβαστική πρόταση του Συμβουλίου Υπουργών Γεωργίας, που καθορίζει για πρώτη φορά ότι τα μεσογειακά προϊόντα θα έχουν την ίδια τύχη με τα βόρεια προϊόντα, καθώς και την υποχρέωση της Eπιτροπής να φέρει πρόταση για τα μεσογειακά προϊόντα που αποδεικνύει ότι υπάρχει δημοσιονομική ουδετερότητα του φακέλου, ότι υπάρχουν συγκεκριμένοι πόροι. Και αυτό αποδεικνύεται απ’ αυτές τις δύο μεγάλες αποφάσεις του Συμβουλίου και της Επιτροπής.
      (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά τις προαναφερθείσες αποφάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τα καταθέτω γιατί είναι αδιανόητο να διαπραγματευθείς, όταν δεν ξέρεις τι είχε αποφασιστεί από πριν. Εσείς, λοιπόν, σήμερα δεν θέλετε να κατεβάσετε τον πήχυ αλλά να τον αφαιρέσετε. Τι λέει αυτή η συγκεκριμένη απόφαση; Στη σελίδα 15, στην παράγραφο 2.5 λέει ότι η Επιτροπή υποχρεούται να φέρει την πρόταση των τριών αυτών κανονισμών με δημοσιονομική ουδετερότητα του φακέλου του κάθε προίόντος. Θυμίζω για το λάδι τα 545 εκατομμύρια ευρώ. Είναι ακριβώς τα ίδια χρήματα που παίρναμε κάθε χρόνο, δηλαδή είναι ο μέσος όρος όλων των προηγούμενων χρόνων. Για το βαμβάκι, 591 εκατομμύρια ευρώ. Για τον καπνό, 375 εκατομμύρια ευρώ. 
      Η Νέα Δημοκρατία μιλάει για διαφάνεια. Πώς την εννοείτε τη διαφάνεια; Σήμερα ο κ. Τσιτουρίδης πηγαίνει στο Συμβούλιο Υπουργών Γεωργίας και δεν γνωρίζει κανένας τίποτα, ούτε οι οργανώσεις των παραγωγών ούτε εμείς για το τι λέει ο κ. Τσιτουρίδης και η πολιτική ηγεσία για τη διαπραγμάτευση που γίνεται στις Βρυξέλλες. Η αποδέσμευση θα είναι 40 ή 60 ή 80; Άλλα λέει ο κ. Κοντός που εκπροσωπεί τους καπνοβιομηχάνους και θέλει να μην υπάρχει αποδέσμευση και άλλα λέει το υπόλοιπο κομμάτι της πολιτικής ηγεσίας. Αυτά μπορεί να τα έχετε μεταξύ σας αλλά δεν μπορείτε να αποκρύπτετε την πρόταση από τον ελληνικό λαό. 
      Αποτελείτε πρωτοτυπία στην Ευρώπη γιατί είστε το μοναδικό κόμμα που δεν συμφωνεί με την αναθεώρηση. Έχουμε πάει τα πράγματα μέχρι ένα σημείο και τώρα πάτε εκεί και λέτε ότι δεν ξέρετε τίποτα. Τι θα διαπραγματευτείτε; 
      Πρέπει ακόμα να θυμίσω ότι η σημερινή πολιτική ηγεσία διαπραγματεύτηκε την προηγούμενη Κοινή Αγροτική Πολιτική το 1992. Όταν σας ρωτούσαμε ποιες είναι οι θέσεις σας, μας λέγατε ότι θα διαπραγματευτείτε καλύτερα. Εμείς ρωτούσαμε πώς θα διαπραγματευτείτε καλύτερα, αφού δεν ξέρουμε ποιες είναι οι θέσεις σας. Μας απαντούσατε ότι ο ίδιος ο Πρωθυπουργός της χώρας θα πηγαίνει στα συμβούλια. Φαντάζομαι ότι ο κύριος Πρωθυπουργός δεν πήγε γιατί έχει το άλλοθι των Προγραμματικών Δηλώσεων. Θα περιμένουμε να τον δούμε στο επόμενο Συμβούλιο των Υπουργών Γεωργίας.
      Ακόμη λέγατε ότι δεν κάναμε καλή διαπραγμάτευση και ότι δεν κάναμε τίποτα σ’ αυτήν τη συμφωνία. Μα, δεν είναι η συμφωνία πακέτο, ότι για πρώτη φορά αναφέρονται τα μεσογειακά προϊόντα στη συμβιβαστική πρόταση της Προεδρίας; Σας το θυμίζω αυτό με μια απόφαση της ΠΑΣΕΓΕΣ της 26ης Ιουνίου. Και μη μου πείτε ότι η ΠΑΣΕΓΕΣ είναι φιλοπασοκική. Είναι οργάνωση των αγροτών στην οποία συμμετέχουν όλες οι παρατάξεις. Η ΠΑΣΕΓΕΣ υποστηρίζει ότι η χθεσινή απόφαση του Συμβουλίου Υπουργών Γεωργίας για την αναθεώρηση της ΚΑΠ και την στήριξή της μέχρι το 2013, αποτελεί μία από τις σημαντικές πολιτικές αποφάσεις  για την εξέλιξη της ευρωπαϊκής ολοκλήρωσης, η πορεία της οποίας το τελευταίο διάστημα έχει διαταραχθεί από εξωτερικούς παράγοντες. 
      Και επίσης συνεχίζει η απόφαση της ΠΑΣΕΓΕΣ με κάτι πολύ σημαντικό, γιατί αν δεν είχαμε κάνει τη συμφωνία, δεν θα υπήρχε βαμβάκι στο Κανκούν. Δεν θα είχαμε τη δυνατότητα να μιλάμε σήμερα για τα 591 εκατομμύρια ευρώ. Επανέρχομαι. Λέει: με τη δήλωση αυτή που ήταν αμετάκλητη θέση της ΠΑΣΕΓΕΣ για την αποδοχή ή μη της αναθεώρησης της ΚΑΠ, κατοχυρώθηκε για πρώτη φορά η κοινή αντιμετώπιση των μεσογειακών προϊόντων και των βόρειων προϊόντων στα πλαίσια της ΚΑΠ, αλλά και στο πακέτο των διαπραγματεύσεων της Ευρωπαϊκής Ένωσης με τους διεθνείς εμπορικούς της εταίρους και τον Παγκόσμιο Οργανισμό Εμπορίου. 
      Καταθέτω την ανακοίνωση της ΠΑΣΕΓΕΣ στα Πρακτικά της Βουλής για να καταλάβει ο ελληνικός λαός τι ακριβώς λένε οι ίδιοι οι αγρότες και οι οργανώσεις τους, κάτι που εσείς λέτε ότι δεν ξέρετε, δηλαδή ποια είναι αυτή η συμφωνία. 
    (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά την προαναφερθείσα ανακοίνωση – δελτίο Τύπου της ΠΑΣΕΓΕΣ, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Πάντως δεν ήταν στη συμφωνία οι εκατόν είκοσι χιλιάδες τόνοι γάλα; Δεν ήταν μεγάλη επιτυχία της κυβέρνησής μας, των οργανώσεων των αγροτών ότι στη χώρα μας ήρθαν εκατόν είκοσι χιλιάδες τόνοι γάλα, όταν η ίδια η Ευρωπαϊκή Ένωση μοίρασε μόνο εκατόν εβδομήντα χιλιάδες τόνους γάλα και η χώρα μας ήταν αυτή που πήρε εκατόν είκοσι χιλιάδες τόνους; Κατά τη διάρκεια της δικής σας διαπραγμάτευσης μοίρασε ένα εκατομμύριο οκτακόσιους χιλιάδες τόνους γάλα και πήρατε μόνο εκατό χιλιάδες τόνους γάλα. Δεν είναι επιτυχία αυτό; Επίσης δεν είναι επιτυχία η στρεμματική αύξηση για το ρύζι; Μιλάτε για την ποιοτική γεωργία. Πώς θα την εφαρμόσετε; Δεν διπλασιάσαμε την επιδότηση τη στρεμματική για την ποιοτική και βιολογική γεωργία; 
     Λέτε ότι δεν έχουμε κάνει τίποτα για τα προϊόντα. Το σιτάρι και το καλαμπόκι δεν είναι δικά μας προϊόντα; Δεν είναι προϊόντα που περιλαμβάνονται μέσα στην απόφαση και έχουν μάλιστα και αύξηση των πόρων; 
     Σήμερα που μιλάτε για την κτηνοτροφία, το αιγοπρόβειο δεν έχει αύξηση των πόρων και σταθερή πριμοδότηση μέχρι το 2013; Περιγράφονται, λοιπόν, μέσα στην απόφαση. 
     Επειδή είπα στην αρχή ότι είναι σκυταλοδρομία αυτή η πορεία των διαπραγματεύσεων στην Ευρωπαϊκή Ένωση όσο και να το κρύβετε ότι δεν πήρατε τη σκυτάλη, εμείς θα είμαστε εδώ για να σας το θυμίζουμε. 
     Κάνετε επίσης μια πολιτική παροχολογίας και έχετε το βλέμμα στραμμένο στις Ευρωεκλογές. Για όλα έχετε μια λύση αλλά δεν λέτε πώς. 
     Είπε ο κ. Καραμανλής ότι θα δίνετε τις αποζημιώσεις στους αγρότες στους τρεις μήνες. Ήρθε μετά ο Υπουργός Γεωργίας και λέει τρεις μήνες από τη συγκομιδή. Αυτό σημαίνει οκτώ μήνες για τις αποζημιώσεις, γιατί αν πάθουν ζημιά τον Απρίλιο, όπως πέρσι που έπαθαν τα δενδρώδη, δεν είναι τρεις μήνες αλλά οκτώ μήνες από το συμβάν. Πού πηγαίνουμε; Πίσω, σ’ αυτά που έχουμε μέχρι τώρα. 
     Πάντως εμείς αντιλαμβανόμαστε το νέο μας ρόλο και αυτός είναι να σας θυμίζουμε τι λέγατε προεκλογικά, τι λέτε τώρα στις Προγραμματικές και τι θα εφαρμόσετε. Θα είμαστε απέναντί σας σε κάθε τέτοια προσπάθεια που θα κάνετε. Θα χειροκροτούμε τις προσπάθειες που είναι για την αναβάθμιση του ρόλου της υπαίθρου και της ανασυγκρότησής της. Θα είμαστε, όμως, αμείλικτοι σε κάθε λογική υποβάθμισης γιατί σήμερα πληρώνετε αυτήν την τακτική σας, την τακτική της σκανδαλολογίας και της καταστροφολογίας, δηλαδή ότι δεν έγινε τίποτα. Και τώρα θα πάτε στο Συμβούλιο Υπουργών ακριβώς με την αμφισβήτηση της συμφωνίας που έχουμε κάνει. 
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (΄Αννα Μπενάκη-Ψαρούδα): Ο κ. Ηλίας Καλλιώρας έχει το λόγο.
     ΗΛΙΑΣ ΚΑΛΛΙΩΡΑΣ: Κυρία Πρόεδρε και αγαπητοί συνάδελφοι, θα υπενθυμίσω σήμερα στο Σώμα από πού παραλαμβάνει η Νέα Δημοκρατία, από πού ξεκινάμε με απλά λόγια.  Για να το κάνω αυτό, θα ξεκινήσω σταχυολογώντας αυτό που ακούσαμε όλοι μας χθες το απόγευμα από τον κ. Παπανδρέου. 
      Σταχυολογώ, λοιπόν. Ο κ. Παπανδρέου ξεκίνησε λέγοντας «Λυπάμαι που εν τέλει η τοποθέτηση, οι Προγραμματικές Δηλώσεις του Πρωθυπουργού ήταν περιγραφικές, στερεότυπες». «Δεν έδωσε στίγμα» -λέει- «ο κύριος Πρωθυπουργός» και έκλεισε την πρώτη παράγραφο αναφερόμενος στην οικονομία, την ανάπτυξη και τις ξένες επενδύσεις. Θα απαντήσω στον κ. Παπανδρέου όσον αφορά σ΄ αυτό το πρώτο στοιχείο. 
      Θα ήθελα να θυμίσω στον κ. Παπανδρέου -για να ξέρουμε και εμείς ως Νέα Δημοκρατία από πού ξεκινάμε μετά από είκοσι χρόνια, να κάνουμε δηλαδή έναν απολογισμό- ότι όσον αφορά στην ανταγωνιστικότητα, μόνο τα δύο τελευταία χρόνια βρεθήκαμε από την τριακοστή πέμπτη θέση στην τριακοστή πρώτη ανάμεσα σε εκατόν δύο χώρες βάσει στοιχείων του Παγκόσμιου Οικονομικού Φόρουμ. 
      Επίσης θα ήθελα να θυμίσω στον κ. Παπανδρέου ότι το χρέος το 1981, όταν ανέλαβε το ΠΑΣΟΚ, θα μπορούσε να καλυφθεί στη χώρα μας εάν δουλεύαμε πέντε μήνες, δηλαδή εάν δουλεύαμε ως χώρα τέσσερις μήνες, αλλά και ως φυσικά πρόσωπα και επιχειρήσεις ένα μήνα, δηλαδή συνολικά πέντε μήνες. Κύριε Παπανδρέου, για να ξέρετε, σήμερα οι Έλληνες, η χώρα και οι επιχειρηματίες ως σύνολο, πρέπει να δουλέψουν είκοσι τέσσερις μήνες για να βγάλουμε το χρέος. 
      Ο κ. Παπανδρέου, συνεχίζοντας την ομιλία του και μάλιστα θέλοντας να δώσει και μία συμβουλή στο νέο Πρωθυπουργό, είπε συγκεκριμένα σ΄ ένα άλλο σημείο: «να ξεφύγουμε από τη μιζέρια του παρελθόντος». 
      Πρώτον, πρέπει να απαντήσω στον Αρχηγό της Αξιωματικής Αντιπολίτευσης ότι σήμερα κάθε παιδί που γεννιέται, χρωστάει 7 εκατομμύρια δραχμές. Αυτή είναι η επιταγή που έκοψε το ΠΑΣΟΚ. 
      Δεύτερον, να θυμίσω ότι στο Χρηματιστήριο άλλαξαν τσέπες 30 τρισεκατομμύρια δραχμές, προσέξτε, από τα οποία –και υπονοώ αυτό που υπονοώ- το 6% των ακινήτων το 2002 αγοράστηκε από Έλληνες στο Λονδίνο, ενώ είμαστε η τρίτη χώρα σε καταθέσεις στην Ελβετία, παρά το γεγονός ότι είμαστε οι τελευταίοι όσον αφορά στο κατά κεφαλήν εισόδημα.
      Θα πω και κάτι άλλο γιατί τώρα ήρθαν τα «απόνερα» από το Χρηματιστήριο. Το 1990, δηλαδή στην αρχή της τριετίας της τότε Κυβέρνησης, ο μισθός του Προέδρου του Χρηματιστηρίου Αξιών Αθηνών τότε και Χρηματιστηρίου Αθηνών σήμερα, ήταν 420.000 δραχμές το μήνα. Ο κ. Παπανδρέου το άφησε 250.000 δραχμές την ημέρα. 
      Ο κ. Παπανδρέου στη συνέχεια μίλησε για ισοπέδωση και για κάμερες στα εργοτάξια προκειμένου να δουν τα μπάζα. Ξέρετε ποια ήταν η ισοπέδωση; Ότι το 2002 επί ΠΑΣΟΚ οι μικρομεσαίες επιχειρήσεις πλήρωσαν τέσσερις φορές φορολογία. Πλήρωσαν την τακτική φορολογία με αντικειμενικά κριτήρια, την εξαετία, τη συνάφεια. Αυτή είναι η ισοπέδωση. 
      Επίσης να θυμίσω στον Αρχηγό της Αξιωματικής Αντιπολίτευσης ότι με τον αναπτυξιακό νόμο, τον οποίο τελευταίο αναπτυξιακό νόμο μας επιστρέφει πίσω η Ευρωπαϊκή Ένωση, γιατί είναι ασύμβατος με τα κοινοτικά δεδομένα -ακούστε το νούμερο, το λέω για τον τέως κύριο Πρωθυπουργό, τον κ. Σημίτη, αλλά και τον κ. Παπανδρέου γιατί υποτίθεται ότι διοικούσαν από κοινού την παράταξη και τον τόπο- είναι δύο επενδύσεις ανά έτος ανά νομό. Αυτός ήταν ο ν. 2601/98 με στοιχεία της τότε κυβέρνησης. 
      Στη συνέχεια, ο κ. Παπανδρέου είπε ότι υπήρχαν αοριστολογίες. Μάλιστα είπε επί λέξει ότι «το ΠΑΣΟΚ παραδίδει μία Ελλάδα ισχυρή». Θα πάρω ως παράδειγμα τις άμεσες ξένες επενδύσεις για τις οποίες ήταν ο ίδιος υπεύθυνος, δεδομένου ότι ήταν Υπουργός Εξωτερικών. Οι διεθνείς οικονομικές σχέσεις ακόμα και τώρα υπάγονται στο Υπουργείο Εξωτερικών. 
      Κύριε Παπανδρέου, από το 1981 μέχρι αυτήν τη στιγμή που μιλάμε, στην Ελλάδα οι άμεσες ξένες επενδύσεις αυξήθηκαν κατά 250%, ενώ η Ισπανία, χώρα συνοχής, είχε αντίστοιχο νούμερο 4.000%. 
      Επίσης θα ήθελα να πω στον κ. Παπανδρέου ότι πέρυσι είχαμε μόνο 50 εκατομμύρια ευρώ σε άμεσες ξένες επενδύσεις, ενώ πρόπερσι 1,5 δισεκατομμύριο. Αυτά επί δικής του Υπουργίας. Επιπλέον θα ήθελα να θυμίσω και τις εξαγωγές για να μπορούμε να συγκρίνουμε. 
      Πρέπει να γνωρίζετε ότι το Βέλγιο με ίδιο πληθυσμό με τη δική μας χώρα έχει δεκαέξι φορές μεγαλύτερες εξαγωγές από εμάς και το Λουξεμβούργο με τριακόσιες χιλιάδες περίπου κατοίκους έχει τρεις φορές μεγαλύτερες εξαγωγές από εμάς. Γι’ αυτά καυχάσθε; Αυτός είναι ο απολογισμός; 
      Είπε σε κάποιο άλλο σημείο της ομιλίας του ο κ. Παπανδρέου: «χάριν στο έργο που σας παραδίδουμε». Ποιο έργο; Οι άνεργοι το 1981 ήταν εκατόν σαράντα οκτώ χιλιάδες πεντακόσιοι και αυτήν τη στιγμή είναι πάνω από εξακόσιες χιλιάδες. Το 13,2% δεν διαψεύστηκε ποτέ από τον ΟΑΕΔ. Επίσης η κρυφή ανεργία είναι ζωτικό στοιχείο.
      ΙΩΑΝΝΗΣ ΜΑΓΚΡΙΩΤΗΣ: Το ποσοστό της απασχόλησης το 1981 και τώρα να μας πείτε.
      ΗΛΙΑΣ ΚΑΛΛΙΩΡΑΣ: Σας ενοχλούν αυτά! 
      Αποκρατικοποιήσεις. Θα σας πάω σε όλα τα στοιχεία, για να καταλάβετε πού βρισκόμαστε. Όσες αποκρατικοποιήσεις έγιναν, δεν έγιναν με στόχο να γίνει αναδιάρθρωση της οικονομίας, να αυξηθεί ο ανταγωνισμός και να γίνει καλύτερη η ποιότητα και οι τιμές των προϊόντων. Απλά ξεπουλούσατε. Μάλιστα σας θυμίζω ότι πριν από δύο χρόνια δύο Υπουργοί παραγωγικών Υπουργείων, ο κ. Χριστοδουλάκης και ο κ. Παπαντωνίου, είπαν τη μια βδομάδα ο ένας «τέρμα οι αποκρατικοποιήσεις» και την άλλη εβδομάδα ο άλλος έρχεται με δώδεκα νέες αποκρατικοποιήσεις και μέσα σ΄ αυτές είχαμε τις αλυκές και τις αγορές των Αθηνών και της Θεσσαλονίκης. Αυτό, επαναλαμβάνω, για να γίνει αναδιάρθρωση της ελληνικής οικονομίας. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΙΟΣ ΧΑΤΖΗΓΑΚΗΣ)
      Είπε σε άλλο σημείο ο κ. Παπανδρέου ότι αλλάξατε ριζικά την οικονομία. Δεύτερο, Γ΄ και Δ΄ Κοινοτικό Πλαίσιο Στήριξης. Όσον αφορά στο Β΄, ξέρετε όλοι ότι το αποτέλεσμα ήταν ισχυρό χαστούκι στη χώρα μας. Όσον αφορά στο Γ΄ Κοινοτικό Πλαίσιο Στήριξης και τα τελευταία στοιχεία -επειδή το Δ΄ Κοινοτικό Πλαίσιο Στήριξης που θα έχουμε στη συνέχεια συναρτάται με την απόδοση του τρέχοντος Γ΄ Κοινοτικού Πλαισίου Στήριξης- ενώ αρχικά μιλούσαμε για τρία δισεκατομμύρια το χρόνο, αυτήν τη στιγμή κινδυνεύουμε να πάμε στο ένα δισεκατομμύριο με τον τρόπο που λειτούργησε η κυβέρνηση μέχρι πριν δύο εβδομάδες. 
      Θέλετε να σας πω κάτι άλλο για τον κ. Παπανδρέου, επειδή το ΠΑΣΟΚ άλλαξε ριζικά την οικονομία; Να σας πω για τα δημόσια έργα; Τι συνέβη με τα δημόσια έργα; Όλοι ξέρουμε  ότι στο μητρώο των επιχειρήσεων των εργολάβων είναι περίπου έξι χιλιάδες. Πως, λοιπόν, μπορώ να κατανοήσω ως Βουλευτής του ελληνικού έθνους ότι δεκαπέντε επιχειρήσεις παίρνουν το 85% των δημοσίων έργων και μια από αυτές παίρνει σχεδόν τα μισά δημόσια έργα και οι άλλοι τρέχουν ξοπίσω για να πάρουν ό,τι περισσεύει με υπεργολαβίες και τα συναφή;
      Βεβαίως ο κ. Παπανδρέου στη συνέχεια μίλησε για καταστροφολογία της Νέας Δημοκρατίας. Για να γίνει  ένα κομμωτήριο, ακόμα και σήμερα, χρειαζόταν και χρειάζεται δεκαεννιά παραστατικά. Είπε ο κ. Παπανδρέου και μάλιστα και ο κ. Σημίτης στο παρελθόν ότι υπήρχαν τέσσερις χιλιάδες νομικά πρόσωπα δημοσίου δικαίου άχρηστα και επιζήμια. Μάλιστα είχε δώσει και εντολή τότε στο Γενικό Γραμματέα, το 1999 συγκεκριμένα, για να μειωθούν στο μισό και αντί να πάνε στο μισό, πήγαν στις τέσσερις χιλιάδες τριακόσια. 
      Κύριε Πρόεδρε, ο κ. Παπανδρέου είπε και κάτι άλλο και κλείνω μ΄ αυτό. Ενώ είπε ότι η Νέα Δημοκρατία δεν δίνει τίποτα, στη συνέχεια σε άλλο σημείο της ομιλίας άρχισε και αράδιαζε –συγνώμη για τη φράση- μια σειρά, τα οποία όχι μόνο ονόμασε, απ’ αυτά τα οποία δίνει η ελληνική κυβέρνηση σήμερα ή σχεδιάζει να δώσει και μάλιστα στο τέλος έβγαλε και κοστολόγιο. Δηλαδή από τη μια μεριά είπε ότι δεν δίνει τίποτα και από την άλλη ο ίδιος είπε ότι αυτά τα οποία δίνει ο κ. Καραμανλής, είναι εξαιρετικά πολλά. Δεν μπορώ να τον παρακολουθήσω, δίνουμε ή δεν δίνουμε; Να πιστέψω το νούμερο αυτό που δίνει ή να πιστέψω αυτό που λέει αρχικά στην πρώτη του τοποθέτηση, ότι ήταν περιγραφικές και αοριστόλογες γενικότερα οι τοποθετήσεις του κ. Καραμανλή; 
      ΙΩΑΝΝΗΣ ΜΑΓΚΡΙΩΤΗΣ: Δεν λέει πότε θα τα δώσει!
      ΗΛΙΑΣ ΚΑΛΛΙΩΡΑΣ: Κλείνοντας θα πω μόνο το εξής: Η ψήφος εμπιστοσύνης δόθηκε από τον ελληνικό λαό. Δεν μπορούμε να κάνουμε διαφορετικά γιατί είναι πολύ μεγάλο το ποσοστό των πέντε ποσοστιαίων μονάδων για να πούμε κάτι το διαφορετικό.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήριος Χατζηγάκης): Η κ. Συλβάνα Ράπτη έχει το λόγο. 
      ΑΝΑΣΤΑΣΙΑ-ΣΥΛΒΑΝΑ ΡΑΠΤΗ: Κυρίες και κύριοι Βουλευτές, θεωρώ μεγάλη τιμή το γεγονός ότι οι πολίτες της Α΄ Περιφέρειας της Αθήνας με εμπιστεύτηκαν και με επέλεξαν να εργαστώ για λογαριασμό τους και να τους εκπροσωπήσω στο Κοινοβούλιο. Θα προσπαθήσω να το κάνω όσο καλύτερα μπορώ. 
      Κυρίες και κύριοι συνάδελφοι, ζούμε σε μια εποχή όπου αλλάζουν όλα γύρω μας συνεχώς και γρήγορα. Πολύ γρήγορα. Οφείλουμε, λοιπόν, να είμαστε σε θέση όχι μόνο να παρακολουθούμε αυτές τις εξελίξεις αλλά να προσπαθούμε να τις προβλέπουμε και να επεμβαίνουμε δημιουργικά, για να δημιουργήσουμε το μέλλον συνειδητά. 
      Η παιδεία, η εκπαίδευση είναι ακριβώς το πεδίο δράσης το οποίο ενδείκνυται για τη διαμόρφωση του μέλλοντος των παιδιών μας και άρα για τη διαμόρφωση του μέλλοντος της χώρας μας. Ήταν, λοιπόν, μεγάλη ευχαρίστηση όταν ακούσαμε τον Πρόεδρο της Κυβερνήσεως, τον κύριο Πρωθυπουργό, να τοποθετεί την παιδεία πρώτη-πρώτη στις προτεραιότητες του κυβερνητικού του έργου. Όμως, δυστυχώς, πολύ σύντομα η ευχαρίστηση έγινε απογοήτευση. Και έγινε απογοήτευση όταν διαπιστώσαμε ότι από τα σαράντα πέντε λεπτά της ομιλίας του ο κ. Πρωθυπουργός αφιέρωσε στον τομέα της παιδείας, που ήταν πρώτη προτεραιότητα γι’ αυτόν, όπως μας είπε, μόλις ένα λεπτό και μερικά δευτερόλεπτα. 
      Σ΄ αυτόν το λίγο χρόνο τόνισε ότι η παιδεία είναι το προσωπικό του όραμα. Όμως, δεν μας το περιέγραψε. Χαρακτήρισε την παιδεία –και πολύ ορθώς, κατά τη γνώμη μας- γέφυρα που θα μας πάει στη νέα εποχή. Μόνο που δεν προσδιόρισε, δεν περιέγραψε τους πυλώνες πάνω στους οποίους θα στηριχθεί η γέφυρα αυτή. Την άφησε μετέωρη, στο πουθενά. 
      Δεσμεύτηκε για σταδιακή αύξηση των δαπανών για την παιδεία στο 5% του ΑΕΠ. Και εδώ, όμως, δεν προσδιόρισε πώς και από πού θα βρεθούν τα χρήματα αυτά. 
      Ανέφερε ως βασική αρχή στον τομέα της παιδείας το διάλογο, τη συνεννόηση, τη συναίνεση, τη σύνθεση. Μόνο που δεν είπε κουβέντα ούτε για το Εθνικό Συμβούλιο Παιδείας, το ΕΣΥΠ αλλά ούτε ανέφερε κάτι για πρόθεση ενεργοποίησης της διακομματικής επιτροπής παιδείας. 
      Προσδιόρισε ως στόχο για το μέλλον τη δημιουργία των σχολείων και των πανεπιστημίων του μέλλοντος αλλά και πάλι δεν είπε πώς ακριβώς τα οραματίζεται. Ούτε καν επιγραμματικά. 
      Περιμέναμε και υποθέσαμε ότι η αρμόδια Υπουργός αργότερα θα έδινε λεπτομέρειες. Θα έδινε κάποια περισσότερο συγκεκριμένα στοιχεία. Δυστυχώς όμως και πάλι η αρμόδια Υπουργός, την οποία συγχαίρω για την ανάληψη των καθηκόντων της -και παρενθετικά λέω ότι είμαι ιδιαίτερα ευτυχής που βλέπω μια γυναίκα να αναλαμβάνει αυτό το πολύ σημαντικό πόστο- δεν ανέφερε τίποτα πιο συγκεκριμένο. Αναλώθηκε σε γενικότητες, με αποτέλεσμα να παρακολουθήσουμε την ανάγνωση μιας έκθεσης ιδεών με τίτλο «Η αναπαλαίωση του εκπαιδευτικού συστήματος και πώς θα την επιτύχουμε». 
      Η εξήγηση για όλα αυτά, για την αοριστολογία του κυρίου Προέδρου της Κυβερνήσεως αλλά και για τις γενικότητες που ειπώθηκαν από την αρμόδια Υπουργό Παιδείας, είναι απλή και βρίσκεται μέσα στο πρόγραμμα παιδείας της Νέας Δημοκρατίας, ένα πρόγραμμα, που ενώ ανακοινώθηκε από πέρυσι το Μάιο –ήταν το πρώτο από τα προγράμματα της παιδείας που ανακοινώθηκαν- τα στελέχη της Νέας Δημοκρατίας απέφυγαν επιμελώς να το συζητήσουν προεκλογικά. 
      Γιατί συνέβη αυτό; Για ένα πολύ απλό λόγο. Γιατί γνωρίζουν καλύτερα από τον καθένα ότι πρόκειται για ένα πρόγραμμα το οποίο έρχεται από το παρελθόν. Βασικά του σημεία εφαρμόστηκαν την περίοδο 1990-1993. Και όχι μόνο εφαρμόστηκαν αλλά αποδοκιμάστηκαν από εκπαιδευτικούς, από γονείς, από μαθητές. 
      Ένα χαρακτηριστικό παράδειγμα είναι οι γραπτές ανακεφαλαιωτικές εξετάσεις στο Δημοτικό, στις δύο τελευταίες τάξεις, στην πέμπτη και έκτη Δημοτικού. Εφαρμόστηκαν. Είχαν ως αποτέλεσμα να ανθίσουν τα φροντιστήρια από το Δημοτικό και βεβαίως αποδοκιμάστηκαν. Ε, λοιπόν, αυτές τις εξετάσεις η Νέα Δημοκρατία θέλει σήμερα να τις επαναφέρει! 
      Είναι ένα πρόγραμμα παιδείας, αυτό της Νέας Δημοκρατίας, αναντίστοιχο με τις ανάγκες του σήμερα. Είναι ένα πρόγραμμα το οποίο όχι μόνο αδυνατεί να μας περπατήσει στη λεωφόρο του μέλλοντος, όχι μόνο αδυνατεί να αντιμετωπίσει προβλήματα της σύγχρονης εποχής αλλά κάτι ακόμη χειρότερο: Είναι ένα πρόγραμμα το οποίο προωθεί την αρχή της ήσσονος προσπάθειας σε μια εποχή που έχει κύριο χαρακτηριστικό την ανταγωνιστικότητα. 
      Ένα παράδειγμα θα δώσω, για να μην αοριστολογούμε: την ώρα που η αλλαγή, την ώρα που η εξέλιξη έχουν καταστεί μόνιμα συστατικά στοιχεία μιας σύγχρονης εκπαιδευτικής διαδικασίας, η Νέα Δημοκρατία σχεδιάζει να κάνει τι; Σχεδιάζει να επαναφέρει τη μονιμότητα των στελεχών της εκπαίδευσης. Τι σημαίνει αυτό με απλά λόγια; Μόνιμοι διευθυντές σχολείων, μόνιμοι υποδιευθυντές, μόνιμοι σχολικοί σύμβουλοι. Αυτό σημαίνει ότι είκοσι έξι χιλιάδες άνθρωποι, εκπαιδευτικοί, που θα βρίσκονται στην κορυφή του εκπαιδευτικού συστήματος, θα «αγκαλιάσουν» μία καρέκλα και θα μείνουν εκεί –χτυπήστε ξύλο- μέχρι να πεθάνουν.
      Αν αυτό είναι εξέλιξη, αν αυτό μας οδηγεί, αν αυτό ενισχύει την ανταγωνιστικότητα, μπορεί να το συμπεράνετε μόνοι σας. Αν αυτό βέβαια η Κυβέρνηση το ονομάζει «επανίδρυση του κράτους στον τομέα της εκπαίδευσης», εμείς θα το ονομάσουμε με το αληθινό, το πραγματικό του όνομα, που δεν είναι άλλο από την απόπειρα επανεγκατάστασης κομματικού κράτους στην εκπαίδευση. Το τι ακριβώς σημαίνει αυτό για τα παιδιά μας, για το μέλλον, για τη χώρα μας, μπορείτε να το συμπεράνετε μόνοι σας.
     Η μονιμότητα αποτελεί «βόμβα» στα θεμέλια της αξιολόγησης. Και όλοι ξέρουμε πάρα πολύ καλά ότι χωρίς αξιολόγηση δεν μπορεί να υπάρξει βελτίωση, δεν μπορεί να υπάρξει πρόοδος, άρα επιστρέφουμε στη συντήρηση. Η Νέα Δημοκρατία λέει στο πρόγραμμά της –και ακούσαμε και την αρμόδια Υπουργό Παιδείας να το αναφέρει- ότι η αξιολόγηση θα πρέπει να διατρέχει το σύνολο του εκπαιδευτικού συστήματος. Ναι, μόνο που δεν το βλέπουμε. Υπάρχει η φράση, δεν υπάρχουν οι πράξεις. Αντιθέτως, υπάρχουν μέτρα που αναιρούν αυτήν τη φρασεολογία.
     Θα πρέπει να συνειδητοποιήσουμε ότι η Ελλάδα βρίσκεται στο κέντρο του πυρήνα της Ευρωπαϊκής Ένωσης και βρίσκεται εκεί γιατί η δεκαετής διακυβέρνηση του ΠΑΣΟΚ την έφερε σ΄ αυτό το ευχάριστο σημείο. Αυτό η Κυβέρνηση θα πρέπει να το έχει υπόψη της κάθε φορά που σχεδιάζει για το μέλλον και ειδικότερα όταν σχεδιάζει για το μέλλον των παιδιών μας.
     Οφείλει, λοιπόν, να το λάβει σοβαρά υπόψη της, όταν σχεδιάζει την αλλαγή του συστήματος πρόσβασης στην τριτοβάθμια εκπαίδευση. Δεν είμαστε εμείς εκείνοι που θα εγκαλέσουμε τη Νέα Δημοκρατία γιατί καταργεί εξετάσεις από τις οποίες οι μαθητές μόνον όφελος είχαν και όχι ζημία. Και μιλώ βεβαίως για τις πανελλαδικές εξετάσεις της Β΄ Λυκείου και θα το εξηγήσω αμέσως μετά. Δεν είμαστε εμείς εκείνοι που θα εγκαλέσουμε την Κυβέρνηση γιατί, ενώ είχε υποσχεθεί προεκλογικά μείωση των εξεταζομένων μαθημάτων στην Γ΄ Λυκείου από εννέα σε έξι, αντί να το κάνει από το 2005, το κάνει από το 2006.
     Είμαστε, όμως, εκείνοι οι οποίοι θα κάνουμε συγκεκριμένες επισημάνσεις πάνω σ΄ αυτά τα δύο ζητήματα. Καταργεί τις πανελλαδικές εξετάσεις της Β΄ Λυκείου, εξετάσεις από τις οποίες οι μαθητές μόνον όφελος είχαν. Γιατί; Για τον πολύ απλό λόγο ότι, εάν έπαιρναν καλό βαθμό, μπορούσαν να τον χρησιμοποιήσουν στην Γ΄ Λυκείου με ποσοστό 30%. Εάν όμως έπαιρναν κακό βαθμό, μπορούσαν να θεωρήσουν ότι δεν υπήρχε ο βαθμός αυτός. Επιπλέον, οι εξετάσεις αυτές ήταν μια πρόβα τζενεράλε για τις τελικές, σημαντικές εξετάσεις της Γ΄ Λυκείου. Μπορούσε κάθε μαθητής να δει πώς ακριβώς θα εξεταστεί, μέσα σε πόσο χρόνο, πώς θα χειριστεί τα θέματα.
     Το δεύτερο σημείο, η δεύτερη επισήμανση είναι ότι σχεδιάζετε τη μείωση των μαθημάτων από εννέα σε έξι. Ξέρετε τι γίνεται; Κάτι πάρα πολύ απλό: Όταν στις εξετάσεις για την εισαγωγή στα πανεπιστήμια μειώνεται ο αριθμός των εξεταζομένων μαθημάτων, αυξάνεται ο ρόλος του παράγοντα «τύχη». Μπορούμε να αφήσουμε στην τύχη την υπόθεση της εισαγωγής των παιδιών στα πανεπιστήμια; Όχι βέβαια.
     Και εδώ να θυμίσουμε κάτι άλλο: Η Νέα Δημοκρατία ήταν η πρώτη, η οποία είχε στηλιτεύσει και είχε χαρακτηρίσει άδικο και αναξιοκρατικό το σύστημα των γενικών εξετάσεων των δεσμών με εξετάσεις σε τέσσερα μαθήματα. Ήταν τότε που είχε εφαρμοστεί για πρώτη φορά, πριν από είκοσι χρόνια, που ανταποκρινόταν αυτό το σύστημα στις ανάγκες της εποχής. Ήμασταν εμείς που είχαμε κάνει εκείνο το πρόγραμμα. Όμως ήμασταν εμείς οι πρώτοι που διαπιστώσαμε τις αδυναμίες του, καθώς πέρναγε ο καιρός και γι’ αυτό είχαμε προβεί σε διάφορες αλλαγές. Ε, η Νέα Δημοκρατία θέλει αυτό το σύστημα με τα τέσσερα μαθήματα συν δύο δηλαδή έξι, να το επαναφέρει σήμερα. Να κρίνεται, δηλαδή, το μέλλον των παιδιών μέσα σε έξι τρίωρα διαγωνίσματα. Και πάλι, σκεφτείτε το. Πρέπει να το σκεφτούμε προς όφελος των παιδιών μας.
     Αναπτύσσεται ένας ισχυρισμός, ο ισχυρισμός ότι οι αλλαγές αυτές γίνονται για να σταματήσουν τα φροντιστήρια, που αφήνει, όμως, εκτεθειμένη τη Νέα Δημοκρατία για δύο πολύ συγκεκριμένους λόγους. Πρώτον, διότι δείχνει ότι η Νέα Δημοκρατία δεν ξέρει πώς ακριβώς είναι το σύστημα, δεν γνωρίζει τα της παιδείας. Και αυτό για ένα πάρα πολύ απλό λόγο: Τα φροντιστήρια δεν θα σταματήσουν. Και ξέρετε γιατί; Διότι όσο υπάρχει προκαθορισμένος αριθμός εισακτέων στα πανεπιστήμια, πάντα το σύστημα θα είναι ανταγωνιστικό, πάντα οι θέσεις εισακτέων θα είναι λιγότερες από τους υποψηφίους, άρα πάντα θα υπάρχει το κίνητρο για το γονέα και το μαθητή να βρει εκείνο το εκατοστό του βαθμού που θα τον φέρει στην πολυπόθητη σχολή.
     Και ναι μεν το ΠΑΣΟΚ κατόρθωσε και διπλασίασε τον αριθμό εισακτέων στα πανεπιστήμια, αλλά υπάρχει πάντα η ζήτηση για συγκεκριμένες σχολές: ιατρικές, νομικές, πολυτεχνεία, σχολές νέων τεχνολογιών.
      Το δεύτερο είναι ότι μοναδικό της κριτήριο για να σχεδιάσει την εκπαιδευτική πολιτική του μέλλοντος είναι το να κτυπήσει τα φροντιστήρια. Η εκπαιδευτική πολιτική είναι ένα συνολικό ζήτημα και δεν μπορεί, δεν επιτρέπεται να ξεκινάει, να τελειώνει και να εξαντλείται στις εξετάσεις.
      Ολοκληρώνοντας, θέλω να πω ότι εμείς είμαστε πραγματικά στη διάθεση της Κυβέρνησης να καθίσουμε σ΄ ένα τραπέζι να συζητήσουμε σοβαρά για την εκπαίδευση, να συζητήσουμε για το περιεχόμενο των σπουδών, για τα αναλυτικά προγράμματα, για τα βιβλία, για τα τεχνικά επαγγελματικά εκπαιδευτήρια που θέλει επιπόλαια η Κυβέρνηση να καταργήσει αντικαθιστώντας τα με τα τεχνικά επαγγελματικά λύκεια που έρχονται από το παρελθόν και που τίποτα δεν προσέφεραν όσο λειτούργησαν.
      Τελειώνω λέγοντας ότι πραγματικά είμαστε πρόθυμοι να δώσουμε σημεία του προγράμματός μας στη Νέα Δημοκρατία, γιατί για μας η αντιπολίτευση δεν γίνεται για την αντιπολίτευση, η αντιπολίτευση γίνεται για το μέλλον των παιδιών μας, για να πάει καλύτερα ο τόπος. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήριος Χατζηγάκης): Ο Υπουργός Μεταφορών και Επικοινωνιών κ. Μιχάλης Λιάπης έχει το λόγο.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, το εκλογικό αποτέλεσμα της 7ης Μαρτίου αναδιαμόρφωσε ριζικά το πολιτικό πεδίο στη χώρα μας. Η καθαρή νίκη της Νέας Δημοκρατίας επισφράγισε κατά τρόπο αδιαμφισβήτητο τη διαπιστωμένη εδώ και καιρό βούληση της πλειοψηφίας του ελληνικού λαού για πολιτική αλλαγή. Μία πολιτική αλλαγή που θα εγγυηθεί ένα νέο τρόπο παρέμβασης βασισμένο στην αξιοκρατία και τη διαφάνεια. Μία πολιτική αλλαγή που θα εγγυηθεί για το μέλλον μας και το μέλλον των παιδιών μας, πέρα από λογικές του παρελθόντος που δίχασαν, που παγίδευσαν τις κοινωνικές δυνάμεις στο όνομα του κομματισμού και του μικροπολιτικού συμφέροντος. 
     Αυτή η επένδυση στην Κυβέρνησή μας των πιο τίμιων προσδοκιών του λαού μας για ένα καλύτερο μέλλον, αυξάνει τις υποχρεώσεις μας και μεγιστοποιεί τις ευθύνες μας. Δημιουργεί για μας την απαράγραπτη δέσμευση να ανταποκριθούμε στον ύψιστο βαθμό στην εμπιστοσύνη των πολιτών και μέσα από τις επιλογές, το έργο, την καθημερινή πρακτική μας να ενδυναμώσουμε και να σφυρηλατήσουμε στην πράξη αυτή τη νέα σχέση εμπιστοσύνης που θεμελιώσαμε με όλες τις Ελληνίδες και με όλους τους Έλληνες όλα αυτά τα χρόνια.
      Αποδεχόμαστε την πρόκληση: Να αναζωογονήσουμε, δηλαδή, τη νέα σχέση της πολιτικής με τους πολίτες μετά τις αρνητικές εμπειρίες των τελευταίων ετών, να δώσουμε ξανά νόημα και περιεχόμενο στην αξία της ενεργούς συμμετοχής των πολιτών στην πολιτική διαδικασία. Θα προχωρήσουμε, όχι μέσα από γενικόλογες και αόριστες προγραμματικές διακηρύξεις, χωρίς αντίκρισμα και χωρίς περιεχόμενο αλλά μέσα από την ιεραρχημένη και αποτελεσματική αντιμετώπιση των καθημερινών προβλημάτων του πολίτη. Στον αγώνα αυτό έχουμε θέση όλοι. Πρέπει να συμμετάσχουν όλες οι υγιείς δυνάμεις του τόπου, ανεξάρτητα από ιδεολογική και πολιτική τοποθέτηση. Πρέπει να δώσουν τη μάχη για την ανάπτυξη, την ευημερία, πρέπει να αντιπαλέψουν την οπισθοδρόμηση, την απομόνωση, τη λογική της δεύτερης και της τρίτης τροχιάς. Η Ελλάδα μπορεί πράγματι, ενώνοντας τις δυνάμεις της, να εξασφαλίσει τη συμμετοχή της στην πρώτη τροχιά της ευρωπαϊκής και διεθνούς σκηνής.
      Κυρίες και κύριοι συνάδελφοι, ο τομέας των μεταφορών και των επικοινωνιών έχει ρόλο στρατηγικό. Και αποτελεί κλειδί στη σύγχρονη αναπτυξιακή διαδικασία, μέσα στο πλαίσιο ενός νέου σύνθετου και σκληρά, μερικές φορές, ανταγωνιστικού διεθνούς οικονομικούς περιβάλλοντος. Ενός παγκοσμιοποιημένου περιβάλλοντος, όπως αυτό διαμορφώθηκε μέσα από το συνδυασμό των ραγδαίων γεωοικονομικών και γεωπολιτικών ανακατατάξεων των τελευταίων χρόνων, με την εφαρμογή των επιτευγμάτων της επανάστασης των νέων τεχνολογιών. Και ειδικότερα των τηλεπικοινωνιών και της πληροφορικής.
      Όλες οι σύγχρονες ανεπτυγμένες χώρες βάσισαν την ανάπτυξή τους -επενδύοντας και αξιοποιώντας τα συγκριτικά τους πλεονεκτήματα- σ΄ αυτούς ακριβώς τους τομείς, που αποτελούν πλέον το πεδίο αιχμής της νέας οικονομίας. Σ΄ αυτό το πεδίο αιχμής η Ελλάδα δεν μπορεί να μείνει εκτός. 
      Και όταν λέμε ανάπτυξη, νέες τεχνολογίες, επένδυση στη γνώση, εμείς δεν μιλάμε αφηρημένα. Για μας η ανάπτυξη είναι άρρηκτα δεμένη με τον άνθρωπο, τον πολίτη. Η ανάπτυξη για μας σημαίνει καλυτέρευση της ζωής του πολίτη, άνοδο του βιοτικού επιπέδου της κοινωνίας, διασφάλιση του μέλλοντός μας. Ο πολίτης είναι στο επίκεντρο της πολιτικής μας. 
      Τα πολλά μικρά καθημερινά προβλήματα, αυτά που δυσκολεύουν τη ζωή των χιλιάδων συμπολιτών μας, είναι πρώτα στην ατζέντα του Υπουργείου Μεταφορών και Επικοινωνιών. Δεν λέμε λόγια. Ξεκινάμε με έργα. Κάνουμε το περιβάλλον που ζούμε φιλικότερο, παράλληλα με την προώθηση των μεγάλων μεταρρυθμίσεων στους τομείς τόσο των μεταφορών όσο και των επικοινωνιών. 
      Κυρίες και κύριοι συνάδελφοι, ο ρόλος του Υπουργείου Μεταφορών είναι στρατηγικός για την ανάπτυξη της εθνικής οικονομίας αλλά και για τη βελτίωση, όπως είπαμε, της ζωής του συμπολίτη μας. Προχωρούμε, λοιπόν, άμεσα σε μια σειρά παρεμβάσεων, με στόχο τη βελτίωση της καθημερινότητάς μας, με συγκεκριμένα μέτρα. 
      - Αυξάνουμε σε δύο χιλιάδες πεντακόσια τα λεωφορεία που εκτελούν καθημερινά δρομολόγια. 
      - Καθιερώνουμε ενιαίο εισιτήριο απεριορίστων διαδρομών με όλα τα άλλα μέσα μαζικής μεταφοράς σε σταθερή τροχιά εικοσιτετράωρης διάρκειας και μάλιστα σε χαμηλή τιμή. 
      - Προωθούμε τη δημιουργία δεκαέξι σταθμών μετεπιβίβασης από τα ΙΧ στο μετρό.
      - Δημιουργούμε δέκα χιλιάδες νέες θέσεις στάθμευσης δικύκλων.
      - Δίνουμε κίνητρα για την απόσυρση των δικύκλων. 
      - Μειώνουμε το ΦΠΑ από το σημερινό 18% για τα κράνη και τον εξοπλισμό ασφαλείας του δικυκλιστή. 
      - Ενθαρρύνουμε τις ήπιες μορφές κυκλοφορίας με τη συνδυασμένη δημιουργία δικτύων πεζοδρόμων ακόμα και ποδηλατοδρόμων. 
      - Μειώνουμε το θόρυβο στις περιοχές γύρω από τα νοσοκομεία και τα σχολεία. 
      - Δίνουμε προτεραιότητα στην επέκταση των δικτύων τραμ και στην ολοκλήρωση του προαστιακού σε συνδυασμό με την προγραμματισμένη επέκταση και του δικτύου του μετρό. 
      - Δημιουργούμε ενιαίο φορέα συγκοινωνιών και κυκλοφορίας για πιο αποτελεσματικό συντονισμό κίνησης στους δρόμους. 
      - Τέλος, οι πολίτες με αναπηρία και κινητικές δυσκολίες αποκτούν προσβασιμότητα σε δημόσιους χώρους και μέσα μαζικής μετακίνησης. 
      Κυρίες και κύριοι συνάδελφοι, δυστυχώς -και χωρίς καμία διάθεση μηδενισμού του έργου της παρελθούσης κυβέρνησης- το Υπουργείο Μεταφορών και Επικοινωνιών τα τελευταία χρόνια δεν εκπλήρωσε το σκοπό του, παραμένοντας απλώς ένας διαχειριστικός φορέας με μειωμένες επιδόσεις. 
      Σ΄ ένα διεθνές περιβάλλον που οι μεταφορές και επικοινωνίες συνιστούν την απαραίτητη υποδομή κοινωνικής και οικονομικής ανάπτυξης, η Ελλάδα τα τελευταία χρόνια υστέρησε. Αδικαιολόγητα υψηλό ποσοστό έργων που ολοκληρώνονται, δεν εντάσσεται σε μια συνολική στρατηγική για το σύστημα μεταφορών και τη χωροταξική ανάπτυξη της χώρας. 
      Η ποιότητα της ζωής των πολιτών δεν βελτιώθηκε. Το θεσμικό περιβάλλον σε μεταφορές και επικοινωνίες δεν εκσυγχρονίστηκε. Η θέση της χώρας ως κόμβος μεταφορών και επικοινωνιών στη Νοτιοανατολική Ευρώπη δεν επιτεύχθηκε.
       Η χώρα μας απέναντι σ΄ αυτήν την κοσμογονία δεν κατόρθωσε να ανταποκριθεί, στο βαθμό που θα έπρεπε, στο μέγεθος της πρόκλησης. Αποδεικνύεται πως παρά τον όγκο των εισροών από τα ευρωπαϊκά ταμεία για τον εκσυγχρονισμό των υποδομών σ’ αυτούς τους κρίσιμους τομείς για την ανάπτυξη της χώρας, τα επιτεύγματα, φευ, υπήρξαν πενιχρά. 
      Πρέπει, λοιπόν, να σπεύσουμε για να προλάβουμε το τρένο της προόδου. Η Ελλάδα με τα φωτεινά μυαλά δεν μπορεί και δεν πρέπει να βρεθεί στο περιθώριο των μεγάλων αλλαγών που συντελούνται πλέον διεθνώς.
      Κυρίες και κύριοι συνάδελφοι, ήδη από την προεκλογική περίοδο είχαμε δεσμευτικά διακηρύξει προς τον ελληνικό λαό πως το αναπτυξιακό μας όραμα για την Ελλάδα της νέας εποχής θα βασίζεται στο τρίπτυχο: ανάπτυξη-απασχόληση- κοινωνική δικαιοσύνη. Και είχαμε επιπρόσθετα προσδιορίσει πως οι κύριοι ενδιάμεσοι στόχοι για την επίτευξη της επιδίωξης της μέγιστης οικονομικής και κοινωνικής ανάπτυξης της χώρας μας προϋποθέτουν: Την ουσιαστική ενίσχυση της ανταγωνιστικότητας της οικονομίας. Τη βελτίωση της ελκυστικότητας της χώρας ως προς την προσέλκυση επενδύσεων από το εσωτερικό και το εξωτερικό. Και ασφαλώς την ενίσχυση της εξωστρέφειας της οικονομίας μας. Έτσι ώστε μέσα από ένα τέτοιο πλαίσιο να πραγματοποιήσουμε το βασικό πρόσταγμα της πολιτικής μας, που δεν είναι άλλο από το να αναδείξουμε στο κέντρο της προσοχής μας τον Έλληνα πολίτη, κάνοντας πράξη τη βελτίωση της ποιότητας ζωής του, την κοινωνική συνοχή και εν τέλει τη σύγκλιση της πατρίδας μας με το ευρωπαϊκό επίπεδο διαβίωσης. 
      Ακριβώς αυτές τις βασικές παραμέτρους του σχεδίου μας για την Ελλάδα του 21ου αιώνα, για την Ελλάδα της νέας εποχής, υπηρετούν και εξειδικεύουν οι πολιτικές επιλογές του Υπουργείου Μεταφορών και Επικοινωνιών για την προσεχή τετραετία, που διαμορφώθηκαν με την επίγνωση της κρίσιμης σημασίας του τομέα των μεταφορών και των επικοινωνιών για την ανάπτυξη της χώρας και την ευημερία της ελληνικής κοινωνίας σε μεσομακροπρόθεσμο επίπεδο. Αλλά και με τη συναίσθηση της σπουδαιότητάς τους για την άμεση αντιμετώπιση των καθημερινών προβλημάτων των Ελλήνων πολιτών.
      Oι πολιτικές αυτές στοχεύουν: 
      Πρώτον, στην ικανοποιητική αντιμετώπιση των αναγκών πρόσβασης και ανάπτυξης όλων των τοπικών κοινωνιών της χώρας, καθ’ όλη τη διάρκεια του έτους, ανεξαρτήτως καιρικών συνθηκών. 
      Δεύτερον, στην εξασφάλιση της απρόσκοπτης ροής στους υφιστάμενους μεταφορικούς διαδρόμους εξυπηρέτησης του διεθνούς εμπορίου της χώρας και στην ολοκλήρωση όλων εκείνων των διαδρόμων που αναδεικνύουν τη στρατηγική θέση της στο ευρύτερο γεωγραφικό περιβάλλον της.
      Τρίτον, στην εξασφάλιση της αρμονικής λειτουργίας όλων των μεταφορικών δικτύων της χώρας, καθώς και του κατάλληλου οικονομικού περιβάλλοντος στις υπηρεσίες των μεταφορών.
      Και τέλος, στη βελτίωση των συνθηκών κυκλοφορίας στα μεγάλα αστικά κέντρα της χώρας με την υιοθέτηση πολλαπλών μέτρων εξυπηρέτησης της μετακίνησης των πολιτών και όχι συγκεκριμένων μέσων μεταφοράς.
      Οι βασικοί άξονες για μια νέα πολιτική στις μεταφορές και επικοινωνίες για την προσεχή τετραετία μπορούν επιμέρους να κωδικοποιηθούν στα ακόλουθα σημεία: 
     1. Στη δημιουργία νέων υποδομών κυρίως σε έργα μεταφορών για την ανάπτυξη στη χώρα μας των συνδυασμένων μεταφορών, δηλαδή των μεταφορών που γίνονται με περισσότερα από ένα μεταφορικά μέσα από το σημείο παραγωγής μέχρι και τον τελικό τους προορισμό. Στην κατεύθυνση αυτή χρειάζονται άμεσες και αποτελεσματικές πρωτοβουλίες, καθώς η αποδοτικότητα της ολικής μεταφορικής αλυσίδας εξαρτάται άμεσα από τις επιμέρους αποδοτικότητες των συγκοινωνιακών αρτηριών που χρησιμοποιεί το φορτίο, καθώς και από αυτές των συγκοινωνιακών κόμβων μέσω των οποίων διέρχεται.
    Αυτές τις πρωτοβουλίες είμαστε αποφασισμένοι να τις δρομολογήσουμε ταχύτατα, ώστε σύντομα η χώρα μας να αποκτήσει όλη την αναγκαία υποδομή διακίνησης εμπορευμάτων, που θα της επιτρέψει να αξιοποιήσει στο έπακρο το συγκριτικό πλεονέκτημα της καίριας γεω-οικονομικής της θέσης στην περιοχή των Βαλκανίων και της Νοτιο-Ανατολικής Μεσογείου. Και να αναδειχθεί έτσι σ΄ ένα σύγχρονο πόλο διακίνησης εμπορευμάτων επ’ ωφελεία της εθνικής μας οικονομίας και της συνολικής ανάπτυξης της πατρίδας μας.
      2. Στην επιτάχυνση των ενεργειών που αφορούν σε σύγχρονα συγκοινωνιακά έργα, όπως το τραμ, ο προαστιακός κλπ, που διασφαλίζουν την καλή διοργάνωση των Ολυμπιακών Αγώνων και που θα συμβάλουν καθοριστικά στη βελτίωση της ποιότητας των συγκοινωνιών και της καθημερινότητας της πόλης. 
      Στο πλαίσιο αυτό είμαστε αποφασισμένοι να προχωρήσουμε στην αναβάθμιση των αστικών και υπεραστικών συγκοινωνιών, των σιδηροδρόμων, των αεροδρομίων, με στόχο την ικανοποίηση της αδήριτης ανάγκης για παροχή υψηλών προδιαγραφών υπηρεσιών σε συνδυασμό πάντοτε με την προστασία του περιβάλλοντος και την εξοικονόμηση ενέργειας. 
      Κύρια επιδίωξη της προσπάθειας μας αυτής είναι να ενισχύσουμε τη χρήση των μέσων μαζικής μεταφοράς, αφού έχουν το μεγάλο πλεονέκτημα ότι η καταναλισκόμενη ενέργεια για κάθε μεταφερόμενο επιβάτη είναι ασφαλώς μικρότερη από τα άλλα μεταφορικά μέσα, όπως επίσης η εκπομπή καυσαερίων για κάθε μετακινούμενο πολίτη είναι ασύγκριτα μικρότερη όταν γίνεται με αυτά παρά με άλλα μέσα μαζικής μεταφοράς.
      Σκοπός μας μέσα από τις επιλογές και τις παρεμβάσεις μας είναι να πετύχουμε οι μετακινήσεις με τα μέσα μαζικής μεταφοράς, από το 30% που ανέρχονται σήμερα, να φθάσουν στο τέλος της τετραετίας στο 50% που είναι και ο αντίστοιχος μέσος όρος μετακίνησης στις χώρες-μέλη της Ευρωπαϊκής Ένωσης. 
      Για να κάνουμε, όμως, πράξη αυτήν τη φιλόδοξη πολιτική μας, έχουμε σχεδιάσει να προχωρήσουμε στη δημιουργία ενιαίου δημόσιου φορέα συγκοινωνιών και κυκλοφορίας της πρωτεύουσας, στον οποίο ουσιαστική θα είναι και η συμμετοχή της Τοπικής Αυτοδιοίκησης. Στο φορέα αυτό θα υπαχθεί η αρμοδιότητα κυρίως σχεδιασμού, επίβλεψης και ανάπτυξης του συστήματος των δημόσιων αστικών συγκοινωνιών αλλά και της κυκλοφορίας, που σήμερα εκτελούνται από πληθώρα Υπουργείων και οργανισμών με αποτέλεσμα τη γνωστή δυσκαμψία και την έλλειψη συντονισμού ενεργειών, δράσεων και έργων.
      Για την αποτελεσματική λειτουργία αυτού του συγκοινωνιακού συστήματος έχουμε επιλέξει να προχωρήσουμε στη μετατροπή των σημερινών φορέων εκτέλεσης συγκοινωνιακού έργου -δηλαδή ΕΘΕΛ, ΗΛΠΑΠ, ΗΣΑΠ, ΑΤΤΙΚΟ ΜΕΤΡΟ- σε σύγχρονες και αποτελεσματικές εταιρείες με αρμοδιότητα την εκτέλεση του συγκοινωνιακού έργου, που τους ανατίθεται από τον ενιαίο φορέα, με σύμβαση παραχώρησης συγκεκριμένου χρόνου .
      Ασφαλώς ιδιαίτερη σημασία αποδίδουμε και στην αναμόρφωση και τον εκσυγχρονισμό του σιδηροδρόμου της χώρας μας. Στο πλαίσιο αυτό, αναφορικά με τον ΟΣΕ, είμαστε αποφασισμένοι να προχωρήσουμε στην πλήρη εφαρμογή των κοινοτικών οδηγιών, σύμφωνα με τις οποίες πρέπει να γίνει διαχωρισμός της υποδομής δικτύου από το λειτουργικό έργο της εταιρείας. Έτσι, μετά την άμεση απεικόνιση της πραγματικής χρηματοοικονομικής κατάστασης της εταιρείας, προγραμματίζουμε να προχωρήσουμε στην εφαρμογή ενός μεσοχρόνιου προγράμματος στρατηγικής αναδιάρθρωσης του οργανισμού για τον οργανωτικό και επιχειρηματικό εκσυγχρονισμό του.
      Στον τομέα των αερομεταφορών οι περιπέτειες της Ολυμπιακής Αεροπορίας αποτελούν ίσως το χαρακτηριστικότερο παράδειγμα της αδυναμίας και της ανικανότητας της απελθούσας κυβέρνησης να αντιμετωπίσει κρίσιμα προβλήματα. Παλινωδίες και μικροκομματικές πολιτικές έφεραν την Ολυμπιακή Αεροπορία στο σημερινό αδιέξοδο που φόρτωσε χρέη στον Έλληνα φορολογούμενο πάνω από 1 τρισεκατομμύριο δραχμές. Ήδη η Ευρωπαϊκή Ένωση πιέζει για τη λήψη αποφάσεων και η ανακοίνωση της αρμόδιας Επιτρόπου κ. Παλάθιο για άμεσο έλεγχο της  νομιμότητας του νέου νομικού καθεστώτος της Ολυμπιακής Αεροπορίας ήταν το πρώτο καθαρό μήνυμα που έφθασε στο γραφείο μου πριν μία εβδομάδα. 
      Είμαστε πλέον υποχρεωμένοι να ακολουθήσουμε τις κοινοτικές οδηγίες που μιλούν για ιδιωτικοποίηση της Ολυμπιακής Αεροπορίας. Είμαστε όμως και αποφασισμένοι να διασφαλίσουμε –και το καθιστώ αυτό απολύτως σαφές προς όλες τις κατευθύνσεις- το εθνικό συμφέρον, το συμφέρον των εργαζομένων αλλά και το ευρύτερο κοινωνικό συμφέρον.
      Στη νέα πολιτική για τις μεταφορές, η Υπηρεσία Πολιτικής Αεροπορίας δεν καταδικάζει τη χώρα σε ανυποληψία στο χώρο των αεροπορικών μεταφορών και δεν δημιουργεί αίσθημα ανασφάλειας στον πολίτη. Προωθούμε άμεσα την ανασύνταξη της Υπηρεσίας σύμφωνα με τα διεθνή οργανωτικά πρότυπα, τις διεθνείς συνθήκες και κανονισμούς αναβαθμίζοντας το θεσμικό πλαίσιο - δομές - ανθρώπινο δυναμικό και δεξιότητες.
      3. Στη δημιουργία των κατάλληλων συνθηκών για την επιτυχή ανταπόκριση της χώρας μας στο μεγάλο στοίχημα των Ολυμπιακών Αγώνων τόσο από την άποψη της ασφάλειας όσο και από την άποψη της αναγκαίας ποιότητας των συγκοινωνιών. Ουδείς πια αμφισβητεί τις καθυστερήσεις, τις κακοτεχνίες και τις υπερβάσεις στους προϋπολογισμούς των ολυμπιακών έργων. Η ολυμπιακή προετοιμασία βρίσκεται σε πολύ δύσκολη καμπή. Όλα είναι στο παρά πέντε. Αυτή είναι η αλήθεια. Αυτή, όμως, την ώρα δεν μένει χρόνος για απόδοση ευθυνών. Αλλά ούτε άφεση αμαρτιών θα δώσουμε ούτε όμως θέλουμε το θέμα της προετοιμασίας των Ολυμπιακών Αγώνων να γίνει αντικείμενο κομματικών αντιδικιών. Πρέπει να τρέξουμε όλοι μαζί για να προλάβουμε. Είναι ώρα δουλειάς και εμείς είμαστε αποφασισμένοι να πετύχουμε. 
      Η Αθήνα του 2004 βρίσκεται μπροστά σε δύο μεγάλες συγκοινωνιακές προκλήσεις, τις οποίες θα πρέπει να διεξέλθει με επιτυχία και αποτελεσματικότητα. Η μία αφορά την επιτυχημένη συγκοινωνιακή εξυπηρέτηση των Ολυμπιακών Αγώνων και η άλλη αναφέρεται στην κατάλληλη λειτουργία των υφισταμένων και των νέων, μικρών και μεγάλων, συγκοινωνιακών έργων. Στην κατεύθυνση αυτή είμαστε αποφασισμένοι να εργασθούμε με στρατηγικό σχεδιασμό, υψηλού βαθμού συντονισμό ενεργειών και δράσεων και αποδοτικότητα στην πράξη. Χρειαζόμαστε, όμως, στην προσπάθειά μας αυτήν την ενεργό συμμετοχή των ίδιων των πολιτών. Και τους ζητάμε με αυτήν την ευκαιρία να συνεργαστούμε για να κάνουμε πραγματικά πράξη τη μεταστροφή της συγκοινωνιακής μας συμπεριφοράς με το να τεθεί τέλος στην αλόγιστη χρήση του ΙΧ και να ενθαρρυνθεί, στο μέτρο που είναι δυνατόν, η χρήση των μέσων μαζικής μεταφοράς. 
      4. Στη μέγιστη δυνατή αξιοποίηση των νέων δυνατοτήτων του τομέα των τηλεπικοινωνιών και ιδιαίτερα των μεγάλων ευκαιριών που διανοίγει η παραγωγική αξιοποίηση των εφαρμογών που έχουν προκύψει από τη σύγκλιση της τηλεπικοινωνιακής τεχνολογίας με την τεχνολογία της πληροφορικής.
      Ο τομέας των επικοινωνιών αποτελεί τον κατ’ εξοχή τομέα αιχμής της νέας οικονομίας. Και η συγκριτική υστέρηση της χώρας μας να συμβαδίσει προς τις καταιγιστικές διεθνείς εξελίξεις στον τομέα αυτό, παρά τη μέχρι υπερβολής φιλολογία που αναπτύχθηκε από την προηγούμενη κυβέρνηση, πρέπει το ταχύτερο δυνατό να καλυφθεί. Βασικές προτεραιότητες της πολιτικής μας στον τομέα αυτό είναι η δημιουργία των προϋποθέσεων της επικοινωνίας δικτύων διαφορετικού τύπου καθώς και η διαλειτουργικότητα των εφαρμογών. Όπως επίσης, η διασφάλιση της ισότητας της συμμετοχής, της πρόσβασης των πολιτών στην «κοινωνία της πληροφορίας», η ασφάλεια των πληροφοριών, καθώς διακινούνται από διαφορετικά δίκτυα, αλλά και η προστασία των ατομικών ελευθεριών και των προσωπικών δεδομένων. 
      Έτσι στο πλαίσιο αυτό είμαστε αποφασισμένοι να προχωρήσουμε στην εφαρμογή μέτρων και ρυθμίσεων ενίσχυσης της πρόσβασης των πολιτών στη νέα τεχνολογία, προγραμμάτων εκπαίδευσης των χρηστών αλλά και προετοιμασίας των επόμενων γενεών για την αξιοποίηση των δυνατοτήτων των νέων τεχνολογιών αλλά και παρεμβάσεων που να αποβλέπουν στη διάχυση των νέων τεχνολογιών προς τις οικονομικά ασθενέστερες και τις τεχνολογικά ανέτοιμες ομάδες.
      Ιδιαίτερη έμφαση στο πεδίο αυτό αποδίδουμε στην ενθάρρυνση της αξιοποίησης από τους πολίτες του διαδικτύου, που αποτελεί ένα απαραίτητο επιχειρηματικό εργαλείο αλλά και ταυτόχρονα ένα εργαλείο παιδείας, πληροφόρησης και εμπορίου. Είναι χαρακτηριστικό το γεγονός της δυσλειτουργίας της διαδικτυακής πρόσβασης ADSL.
      Βούληση της Κυβέρνησης είναι να άρει όλα τα αντικίνητρα που αποθαρρύνουν τους Έλληνες πολίτες να αξιοποιήσουν τις εφαρμογές των τηλεπικοινωνιών και της πληροφορικής. Απόφασή μας είναι να αναδείξουμε το διαδίκτυο σε πραγματικό εργαλείο ανάπτυξης της οικονομίας μας και ευημερίας της κοινωνίας μας. Να το αξιοποιήσουμε σε κάθε πεδίο εφαρμογής του, στην εκπαίδευση, στην ιατρική, ακόμα και ως τόπο συνάντησης εργοδοτών και εν δυνάμει εργαζομένων και ως πεδίο ανάπτυξης του ηλεκτρονικού εμπορίου.
      Καθοριστική σ΄ αυτό μπορεί και πρέπει να είναι η συμβολή του ΟΤΕ, ο οποίος για εμάς αποτελεί έναν από τους πυλώνες της προσπάθειάς μας για να αξιοποιήσει η ελληνική κοινωνία τις νέες δυνατότητες που διανοίγει μπροστά της το νέο περιβάλλον της ψηφιακής οικονομίας. Γι’ αυτό στόχος είναι ο πραγματικός εκσυγχρονισμός και η αναβάθμιση της ανταγωνιστικότητας του ΟΤΕ.
      5. Στην απορρόφηση και την ορθολογική αξιοποίηση των κοινοτικών πόρων που μπορούν να αποτελέσουν τη στέρεα υλική βάση για να κάνουμε πράξη την πολιτική μας για την ανάπτυξη των μεταφορών και των επικοινωνιών στη χώρα μας. Φαινόμενα διασπάθισης και ανορθόλογης κατανομής των σπανιζόντων πόρων, φαινόμενα αδιαφάνειας σ΄ αυτόν τον τομέα δεν γίνονται αποδεκτά, δεν είναι ανεκτά, δεν συνάδουν με την ηθική δέσμευση της Κυβέρνησης προς την κοινωνία για μία νέα διακυβέρνηση, για μία έντιμη και διαφανή διαχείριση.  Με σχέδιο, με πρόγραμμα, με σαφώς ιεραρχημένες προτεραιότητες και ξεκάθαρους στόχους είμαστε αποφασισμένοι να αξιοποιήσουμε τους κοινοτικούς πόρους στον άριστο δυνατό βαθμό για να μπορέσει η χώρα μας να απαντήσει δημιουργικά στη μεγάλη πρόκληση της «κοινωνίας της πληροφορίας», της κοινωνίας του μέλλοντος, της κοινωνίας του 21ου αιώνα.
      Κυρίες και κύριοι συνάδελφοι, η Νέα Δημοκρατία είναι το κόμμα του μεσαίου χώρου, το κόμμα του κοινωνικού φιλελευθερισμού. Πιστεύουμε στη δύναμη της αγοράς που αξιοποιεί στο έπακρο τα συγκριτικά πλεονεκτήματα και τις εγγενείς αναπτυξιακές δυνατότητες μιας οικονομίας. Αποδεχόμαστε το δυναμισμό της και την αποτελεσματικότητά της στην άριστη κατανομή των σπανιζόντων διαθέσιμων πόρων. Καταφάσκουμε στην ιστορικά αποδεδειγμένη δυνατότητά της να παράγει πλούτο και κοινωνική ευημερία. Ταυτόχρονα, όμως, γνωρίζουμε τις στρεβλώσεις που πολλές φορές δημιουργεί η δυναμική της. Αναγνωρίζουμε τις ανισορροπίες που προκαλούνται εξαιτίας φαινομένων μονοπωλιακών ή ολιγοπωλιακών καταστάσεων και γι’ αυτό αποδίδουμε ιδιαίτερη σημασία και στο ρυθμιστικό ρόλο του κράτους και στη λειτουργία της. Δηλαδή, στο ρόλο του να θέτει κανόνες, να οριοθετεί ένα ξεκάθαρο πλαίσιο λειτουργίας των επιχειρήσεων και παρεμβαίνοντας διαρρυθμιστικά να αμβλύνει στρεβλώσεις και ανισορροπίες. Να διασφαλίζει τη διαφάνεια, τις ίσες ευκαιρίες, την εύρυθμη λειτουργία της αγοράς, με γνώμονα πάντα το συμφέρον του πολίτη.
      Δεν θα αιφνιδιάσουμε και δεν θα προχωρήσουμε ποτέ σε κινήσεις εντυπωσιασμού. Θα βασιστούμε στο διάλογο και την κοινωνική συναίνεση. Οδηγός μας το δημόσιο συμφέρον. Όραμά μας  μία Ελλάδα στην πρώτη γραμμή των ευρωπαϊκών και διεθνών εξελίξεων. Οι μεταφορές και οι επικοινωνίες είναι οι δίοδοι της ανάπτυξης και δεσμευόμαστε να τις διασφαλίσουμε. Δεν μπορούμε να μιλάμε για επενδύσεις χωρίς επικοινωνίες και επιθετική πολιτική μεταφορών. Δεν μπορούμε να μιλάμε για σύγχρονες οικονομικές δομές χωρίς σύγχρονες υποδομές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κυρίες και κύριοι συνάδελφοι, θα κλείσω με δύο κουβέντες.
      Με πυξίδα αυτές τις αντιλήψεις μας εκπονήσαμε και διαμορφώσαμε μία νέα πολιτική για τις μεταφορές και τις επικοινωνίες. Και είμαστε σίγουροι ότι με βάση αυτό το πλαίσιο πολιτικής θα διαμορφώσουμε όλες τις αναγκαίες προϋποθέσεις ώστε η Ελλάδα να δώσει νικηφόρα τη μάχη του μέλλοντος, τη μάχη της ανάπτυξης, της ευημερίας και της κοινωνικής δικαιοσύνης. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, ο χρόνος …
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Μισό λεπτό, κύριε Πάγκαλε.
      ΘΕΟΔΩΡΟΣ ΠΑΓΚΑΛΟΣ: Είχαμε πει να έχουμε αυστηρή τήρηση του Κανονισμού.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Κύριε Πάγκαλε, τουλάχιστον από εσάς θα ήθελα περισσότερη επιείκεια.
      ΠΡΟΕΔΡΕΥΩΝ (Σωτήριος Χατζηγάκης): Παρακαλώ. 
      Τελειώνετε, κύριε Λιάπη.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Από αυτήν την άποψη η υπερψήφιση των Προγραμματικών Δηλώσεων της Κυβέρνησης αποτελεί ψήφο εμπιστοσύνης στο μέλλον της ελληνικής κοινωνίας. 
      Αποτελεί ψήφο αυτοπεποίθησης γι’ αυτό το νέο ξεκίνημα ελπίδας και δημιουργίας που όλες οι Ελληνίδες και όλοι οι Έλληνες μαζί κάνουμε σήμερα για να κατακτήσουμε ένα αύριο αντάξιο των προσδοκιών μας και εφάμιλλο των ονείρων μας. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήριος Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», πενήντα έξι μαθητές και τέσσερις καθηγητές από το 19ο Γυμνάσιο Περιστερίου Αθηνών.
      Τους καλωσορίζουμε.
      (Χειροκροτήματα από όλες τις πτέρυγες)
      Ο κ. Γεώργιος Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, κυρίες και κύριοι συνάδελφοι, όταν μία κυβέρνηση προαναγγέλλει ανατροπές, αναδιοργανώσεις ενός εκπαιδευτικού συστήματος που δεν λειτουργεί σωστά γιατί η δομική του συγκρότηση δεν ανταποκρίνεται στις ανάγκες μιας σύγχρονης μόρφωσης –ανατροπές, επομένως, που αν λειτουργούσαν στη σωστή κατεύθυνση, θα μπορούσαν να προωθήσουν το εκπαιδευτικό σύστημα στη θεμελίωση μιας δημόσιας και δωρεάν παιδείας, εμείς προσθέτουμε βέβαια και αταξικής παιδείας- οφείλει να περιγράψει με τις Προγραμματικές της Δηλώσεις έστω και συνοπτικά και όχι αποκλειστικά οραματικά τους τρόπους με τους οποίους θα πραγματώσει ή θα επιχειρήσει την πραγμάτωση των ανατροπών αυτών.
      Παρακολουθώντας, όμως, την ανάγνωση των Προγραμματικών Δηλώσεων από τον κύριο Πρωθυπουργό και την εξειδικευμένη παρέμβαση της κυρίας Υπουργού δεν εντοπίσαμε αυτές τις περιγραφές. Εντοπίσαμε, όμως, διακηρυκτικές διατυπώσεις με τις οποίες δεν θα διαφωνούσε κανείς εδώ μέσα. Θα ήταν, όμως, πολύ εύκολο να διακρίνει μέσα σ’ αυτές τις διατυπώσεις την πρόθεση της Κυβέρνησης απλά να διαχειριστεί έστω και οραματικά τα εκπαιδευτικά προβλήματα.
      Το κεφάλαιο για την εκπαίδευση –την παιδεία, όπως λέγεται παραδοσιακά- περιορίστηκε στην αναφορά σε μέτρα που για να μετατραπούν σε πραγματική πολιτική βούληση της Κυβέρνησης, πρέπει να ομολογηθεί ότι το πρόβλημα της ελληνικής εκπαίδευσης δεν είναι απλώς οικονομικό ούτε απλώς λειτουργικό. Είναι πρόβλημα βαθιά δομικό. Χρειάζεται επομένως το σύστημα μας της εκπαίδευσης δραματικές αναδιαρθρώσεις, χρειάζεται απαλλαγή από τις ταξικές στρεβλώσεις της λειτουργίας του. 
      Χρειάζεται με άλλα λόγια μεταρρύθμιση που θα έπρεπε να ξεκινήσει από την πρωτοβάθμια εκπαίδευση, να διαμορφώσει ως βάση ένα υποχρεωτικό, αυτόνομο δωδεκάχρονο σχολειό, όπως το προτείνει επανειλημμένως το Κομμουνιστικό Κόμμα Ελλάδας, με σύγχρονο και ισορροπημένο περιεχόμενο, με λειτουργία ελεγχόμενη κοινωνικά και όχι κάτω από την απειλή αξιολογήσεων υποκειμενικών και πολλές φορές πολιτικά ύποπτων και μετά να συγκροτήσει την επαγγελματική και τεχνική εκπαίδευση.
     Μιλάμε για μία μεταρρύθμιση, που όπως όλοι μας εδώ μέσα ξέρουμε, επιχειρείται από το 19ο αιώνα, αλλά δυστυχώς επειδή δεν βασίστηκε ποτέ στα πραγματικά συμφέροντα της μόρφωσης του εργαζόμενου λαού, αυτή η μεταρρύθμιση ποτέ δεν πραγματοποιήθηκε. 
     Μία τέτοια μεταρρύθμιση, κύριε Πρόεδρε, πρέπει να δηλωθεί τις μέρες αυτές με συγκεκριμένες προτάσεις που θα άφηναν να αναδειχθεί η πολιτική βούληση της Κυβέρνησης να δομήσει έτσι το περιεχόμενο της εκπαίδευσής μας ώστε ο σκοπός της να είναι ένας και μοναδικός: Η μετατροπή της σε παραγωγό σύγχρονης γνώσης και όχι σε παραγωγό γενικής και αόριστης πληροφορίας με μοναδικό και σχεδόν αποκλειστικό σκοπό την κατάρτιση και μάλιστα στην υπηρεσία της ασύδοτης ελεύθερης αγοράς.
     Θα μπορούσε να αναδειχθεί επίσης μέσα από συγκεκριμένες προτάσεις η πολιτική βούληση της Κυβέρνησης για τη διαφύλαξη του δημόσιου και δωρεάν χαρακτήρα της εκπαίδευσης και την αποτελεσματική απομάκρυνση της ιδιωτικής εμπορευματοποίησης των προϊόντων της επιστημονικής έρευνας και του κοινωνικού αγαθού της γνώσης και όχι να αποκρύβεται πίσω από αδόκιμους όρους, όπως «μη κερδοσκοπική», «μη κρατική» πρόθεση της Κυβέρνησης να ιδιωτικοποιήσει την ανώτατη εκπαίδευση.
     Κυρίες και κύριοι συνάδελφοι, θα μπορούσε να αναδειχθεί επίσης η βούληση της Κυβέρνησης  για την εξυγίανση των εργασιακών σχέσεων των εκπαιδευτικών, ώστε να ανατραπεί η ομηρία των αναπληρωτών, των ωρομισθίων και των άλλων χιλιάδων συμβασιούχων της δευτεροβάθμιας και της τριτοβάθμιας εκπαίδευσης, γιατί όλη αυτή η ομηρία για μας αποτελεί έναν από τους βασικούς λόγους για τα προβλήματα που δημιουργούνται στο εσωτερικό της εκπαιδευτικής αλλά και της παιδαγωγικής λειτουργίας του εκπαιδευτικού μας συστήματος.
      Tα θέματα των εξετάσεων, η κατάργηση ενός ή πολλών μαθημάτων, η μεθοδολογία των εξετάσεων, η αναβάθμιση της σχολικής στέγης, η αναβάθμιση του εξοπλισμού της εκπαίδευσης θα μπορούσαν πραγματικά να οδηγήσουν σε μια σωστή λειτουργία της εκπαίδευσης, όπως πραγματικά την ονειρεύεται, την οραματίζεται  -και έχει το δικαίωμα να το κάνει αυτό- ο εργαζόμενος λαός, μιας εκπαίδευσης όπου θα μπορούσε να θεμελιωθεί η σωστή μόρφωση, η σωστή επιστημονική κατάρτιση της νεολαίας μας. 
      Θα μπορούσαν, όμως, να λειτουργήσουν σωστά μόνο σ΄ ένα δραστικά μεταρρυθμισμένο κοινωνικό σύστημα, γιατί αλλιώς θα μείνουν οραματικές διακηρύξεις, οι οποίες σιγά-σιγά ή θα ξεχαστούν ή θα εκφυλιστούν ή θα αποτύχουν. 
      Όσον αφορά στον πολιτισμό, κυρίες και κύριοι συνάδελφοι, βέβαια από τις Προγραμματικές Δηλώσεις του κυρίου Πρωθυπουργού δεν ακούσαμε τίποτα σχετικό με τον πολιτισμό. Φυσικά κανείς δεν έχει το δικαίωμα να αμφισβητήσει ότι θα μπορούσε ο πολιτισμός να αποτελεί το προσωπικό όραμα του κυρίου Πρωθυπουργού. Ένα τέτοιο όραμα, όμως, αναδεικνύεται ως πολιτική βούληση με τη δήλωση συγκεκριμένων μέτρων που θα μπορούσαν να αναφέρονται σε κοινωνικά πεδία της αρχαιολογικής έρευνας, της μουσειολογικής πολιτικής, στην υποστήριξη της καλλιτεχνικής δημιουργίας, στην προστασία του περιβάλλοντος, γενικά στη δημιουργία της καθημερινής ζωής. 
      Η ουσία και η φιλολαϊκότητα των μέτρων αυτών θα έπρεπε να απαντά στα ερωτήματα: Τι είναι πολιτισμός, πώς παράγεται, πώς κατανέμεται στο λαό; Θα θέλαμε, δηλαδή, να ακούσουμε αυτό το όραμα του κυρίου Πρωθυπουργού, της Κυβέρνησης, αν αντιλαμβάνεται τον πολιτισμό ως την αποκλειστική παραγωγή καλλιτεχνικών προϊόντων, τα οποία διανέμονται μέσα σε πολυτελείς αίθουσες των μεγάλων πόλεων και όχι σαν ένα Ακαθάριστο Εθνικό Προϊόν μιας άλλης μορφής που παράγεται καθημερινά από το λαό, από τους καλλιτέχνες, τους διανοούμενους, τους χειρώνακτες, την απλή νοικοκυρά, τους οικονομολόγους, τους πολιτικούς.
      Εμείς εδώ αυτήν τη στιγμή, κυρίες και κύριοι συνάδελφοι, παράγουμε πολιτισμό. Και βέβαια, τον παράγουμε και πρέπει να τον παράγουμε με βάση τη λαϊκή παράδοση του ελληνικού πολιτισμού, όπως αυτός εκτίθεται στα μουσεία         –σωστά ή όχι, δεν είναι της ώρας- και εμείς βέβαια, δεν δεχόμαστε να παγιδευτεί ο πολιτισμός μας μέσα στην περιπέτεια των Ολυμπιακών Αγώνων, όπως αυτή εκφυλίζεται σε μια συζήτηση ανάμεσα στους εργολάβους και στα έργα τους και τώρα τελευταία ανάμεσα στους στρατιώτες του ΝΑΤΟ και τα ντουφέκια τους, οι οποίοι καλούνται να ανεγείρουν την αντιτρομοκρατική ομπρέλα για να προστατευθεί η πανάκριβη ομπρέλα του κ. Καλατράβα.
      Γι’ αυτό θα μου επιτρέψετε να σας θυμίσω κάτι που γράφτηκε από τον Ζαν Πωλ Σάρτρ πριν από πολλά χρόνια. Έγραψε ο Ζαν Πώλ Σάρτρ: «Όταν καλούμε τους στρατιώτες του ιμπεριαλισμού να προστατεύσουν τον Παρθενώνα, τότε συμβαίνει το αντίθετο. Ο Παρθενώνας προστατεύει τον ιμπεριαλισμό». 
      ( Χειροκροτήματα )
      ΠΡΟΕΔΡΕΥΩΝ (Σωτήριος Χατζηγάκης): Ο κ. Φούσας έχει το λόγο.
      ΑΝΤΩΝΙΟΣ ΦΟΥΣΑΣ: Ευχαριστώ πολύ, κύριε Πρόεδρε.
      Ο Πρωθυπουργός ανέγνωσε κατά το Σύνταγμα και κατά τον Κανονισμό της Βουλής τις Προγραμματικές Δηλώσεις. Οι Υπουργοί εξέθεσαν και θα εκθέσουν τις θέσεις τους για τους τομείς ευθύνης του καθενός. Εμείς οι Βουλευτές, μεταξύ των οποίων και εγώ, έχουμε χρέος σήμερα να τοποθετηθούμε αν ψηφίζουμε, αν εγκρίνουμε ή όχι τις Προγραμματικές Δηλώσεις και βεβαίως να κάνουμε και ορισμένες προτάσεις.
      Καταρχήν, θέλω να σημειώσω ότι οι Προγραμματικές Δηλώσεις του Πρωθυπουργού είναι δηλώσεις οι οποίες πράγματι αγγίζουν τα προβλήματα των Ελλήνων πολιτών και οι οποίες επιχειρούν να δώσουν λύσεις στα χρονίζοντα και οξύτατα αυτά προβλήματα.
     Επίσης θέλω να αναφέρω ότι αυτές οι δηλώσεις χαρακτηρίζονται ιδιαίτερα από μία συνέπεια και μία ανθρωπιά, όπως σωστά επισημάνθηκε χθες. Χαρακτηρίζονται από συνέπεια, διότι πράγματι ο Πρωθυπουργός και οι Υπουργοί διά των Προγραμματικών τους Δηλώσεων, αλλά και από όσα μέχρι σήμερα είδαμε, φαίνεται ότι δείχνουν μία πρωτοφανή συνέπεια με όσα είχαν προαναγγείλει προ των εκλογών και με όσα τώρα καλούνται να εφαρμόσουν. 
     Επίσης, είναι Προγραμματικές Δηλώσεις ανθρωπιάς, διότι επιλαμβάνονται σοβαρών καθημερινών προβλημάτων, τα οποία επιχειρούν και να επιλύσουν.
     Θα ήθελα να σημειώσω ότι μου έκανε εντύπωση -και είναι ένας πρόσθετος λόγος για τον οποίο θα ψηφίσω αυτές τις Προγραμματικές Δηλώσεις- ο τρόπος που εμφανίστηκε η Κυβέρνησή μας από την πρώτη στιγμή στον ελληνικό λαό. Εμφανίσθηκε με σεμνότητα, με ταπεινότητα, χωρίς υπερβολές, αλλά κυρίως έχουμε μία Κυβέρνηση η οποία εργάζεται καθημερινά, χωρίς να λέει πολλά λόγια. 
     Ακόμη θα ήθελα να τονίσω ότι είναι πολύ άδικο αυτό, το οποίο ακούσαμε αυτές τις ημέρες, ότι δήθεν οι Προγραμματικές Δηλώσεις είναι αόριστες. Τολμώ να πω ότι ίσως είναι η πρώτη φορά που βλέπουμε τόσο γρήγορα σε τόσο σύντομο χρονικό διάστημα αυτές οι δηλώσεις και θέσεις, όπως τις ακούσαμε από την Κυβέρνηση και τον Πρωθυπουργό μας μέχρι σήμερα, να είναι τόσο συγκεκριμένες. Στην πορεία θα σας αναφέρω ορισμένα χαρακτηριστικά παραδείγματα που δείχνουν γιατί είναι πράγματι αυτές οι δηλώσεις συγκεκριμένες. Πάντως στην αιτίαση ότι δήθεν αυτές οι δηλώσεις είναι αόριστες, η απάντηση είναι ότι αυτή η επίκληση της αοριστίας είναι από μόνη της αόριστη, διότι δεν μας αναφέρετε σε ποια σημεία είναι, δήθεν, αόριστες οι Προγραμματικές Δηλώσεις της Κυβέρνησης, του Πρωθυπουργού και των Υπουργών.
     Θα ήθελα να σας πω σ΄ αυτό το σημείο, γιατί εγώ χαιρετίζω και ψηφίζω αυτές τις Προγραμματικές Δηλώσεις.
     Πρώτα-πρώτα η Κυβέρνησή μας επελήφθη από τις πρώτες ημέρες -και φαίνεται πως θα το κάνει πράξη στην πορεία, καθώς είναι και στις Προγραμματικές Δηλώσεις- ιδιαίτερα σοβαρών προβλημάτων τα οποία δεν τόλμησε η απελθούσα κυβέρνηση να τα αγγίξει και πολύ περισσότερο να τα επιλύσει. 
     Πρώτο θέμα είναι το θέμα των πανωτοκίων, το οποίο είναι ένα πολύ σημαντικό ζήτημα που ταλάνιζε και ταλανίζει ακόμη, μέχρι να επιλυθεί, την ελληνική κοινωνία και πολλούς συνανθρώπους μας. Αυτή η Κυβέρνηση τόλμησε να το αντιμετωπίσει και είναι ευχάριστο το γεγονός ότι τελικά θα το επιλύσει.
     Το δεύτερο θέμα αφορά την τακτοποίηση των δεκάδων χιλιάδων συμβασιούχων του δημοσίου. Πρόκειται για ανθρώπους, οι οποίοι ήταν όμηροι μέχρι τώρα. Αυτή η Κυβέρνηση από την πρώτη στιγμή –και χαίρομαι που είναι παρόντες ο Υπουργός Εργασίας, ο Υπουργός Δημόσιας Τάξης και άλλοι Υπουργοί- τόλμησε πράγματι να λύσει ένα τόσο μεγάλο κοινωνικό πρόβλημα και να πάψουν αυτοί οι άνθρωποι να τελούν υπό την ομηρία της εκάστοτε κυβέρνησης.
     Τρίτον, χαιρετίζω το γεγονός ότι αυτή η Κυβέρνηση αποφάσισε από την πρώτη στιγμή να αυξήσει τις αγροτικές συντάξεις. Δεν άντεχαν οι αγρότες μας μόνο με 150 ευρώ ή με 55.000 δραχμές το μήνα να αντιμετωπίσουν τα προβλήματά τους. Είναι μία θαρραλέα πράξη που δίνει μία ανάσα στους αγρότες. Δεν επιλύει τα προβλήματά τους αλλά ελπίζουμε πως στην πορεία θα μπορέσει η Κυβέρνηση να τα επιλύσει ακόμη καλύτερα. Πάντως είναι μία γενναία και θαρραλέα πράξη η αύξηση των αγροτικών συντάξεων.
     Επίσης, χαιρετίζω το γεγονός ότι αυτή η Κυβέρνηση δίνει ιδιαίτερη σημασία στην παιδεία και τον πολιτισμό.
     Όσον αφορά στην παιδεία, είναι γνωστό ότι εμείς οι Έλληνες διαπρέπουμε στο εξωτερικό με διακεκριμένους επιστήμονες, αλλά δυστυχώς στη χώρα μας δεν δώσαμε όση έπρεπε προσοχή. Χαίρομαι που επιτέλους ο Πρωθυπουργός και η Κυβέρνησή μας θα δώσουν μία ιδιαίτερη προσοχή στην παιδεία.
      Έρχομαι τώρα στον πολιτισμό. Αν έχουμε ως Έλληνες και ως Ελλάδα να επιδείξουμε κάτι παγκοσμίως, ασφαλώς είναι ο πολιτισμός μας. Αυτός, όμως, ο πολιτισμός έχει εγκαταλειφθεί πλήρως και βρίσκεται σε δύσκολη κατάσταση σήμερα, αλλά χαίρομαι που η Κυβέρνηση αποφάσισε να αναδείξει αυτό το μεγάλο μας πλεονέκτημα ως χώρα και ως Ελλάδα.
      Θα σας φέρω δύο παραδείγματα από την ιδιαίτερη πατρίδα μου, την Ήπειρο. Θα γνωρίζετε όλοι σας ότι ένα από τα μεγαλύτερα και τα σπουδαιότερα πολιτιστικά και ιστορικά μνημεία στη χώρα μας, είναι η Δωδώνη, το Θέατρο Δωδώνης και ο ευρύτερος χώρος της Δωδώνης. Αυτός, λοιπόν, ο χώρος είναι μη επισκέψιμος, άλλως κλειστός, επί δέκα χρόνια γιατί η Κυβέρνηση δεν έδωσε τις αναγκαίες πιστώσεις ώστε να μπορεί να επισκευαστεί και να γίνει επισκέψιμος. 
      Πρέπει να πω ακόμη ένα δεύτερο παράδειγμα. Στο χώρο της Βορείου Ηπείρου και της Αλβανίας γενικότερα, υπάρχουν πολλά ελληνικά ιστορικά και πολιτιστικά μνημεία, τα οποία έχουμε εγκαταλείψει πλήρως. Αντίθετα άλλες χώρες όπως η Γερμανία, η Ιταλία, η Αγγλία κάνουν συνεχώς ανασκαφές, πλην της Ελλάδας. Αναφέρομαι σ΄ ένα θέμα που είναι καθαρά ελληνικό. Χαίρομαι, λοιπόν, ιδιαίτερα διότι η Κυβέρνησή μας αποφάσισε να ασχοληθεί προεχόντως με τον πολιτισμό και ασφαλώς θα δώσει λύση και σ΄ αυτά τα δύο ειδικότερα θέματα που είχα την τιμή να αναφέρω.
      Τώρα, όμως, χαίρομαι ακόμη περισσότερο διότι η Κυβέρνηση αυτή αποφάσισε επιτέλους να πετύχει μία σύγκλιση μεταξύ του κέντρου, δηλαδή της Αθήνας και των μεγάλων πόλεων και της περιφέρειας, ειδικότερα της ακριτικής και ορεινής Ελλάδας και βεβαίως μεταξύ αυτών και της Ηπείρου, από την οποία έχω την τιμή να κατάγομαι και να εκπροσωπώ. 
      Επειδή, όμως, πρέπει να μιλάμε εδώ με ειλικρίνεια, πρέπει να πω τι δεν έκανε η κυβέρνηση του ΠΑΣΟΚ μέχρι σήμερα γι’ αυτήν την περιοχή και εμείς δεσμευτήκαμε και έχουμε υποχρέωση να κάνουμε. 
      Πρώτον και κύριον, τα μεγάλα έργα στην Ήπειρο έχουν πλήρως εγκαταλειφθεί και αναφέρομαι ειδικότερα στην Εγνατία Οδό, στην Ιόνιο Οδό και αναφέρομαι ακόμη στο δρόμο Ιωάννινα-Κακαβιά, που είναι μόνο εβδομήντα χιλιόμετρα και επί δώδεκα χρόνια δεν μπόρεσε αυτή η κυβέρνηση να προωθήσει έστω και αυτό το έργο. 
      Δεύτερον, το θέμα του σιδηροδρόμου θα το προχωρήσουμε και πρέπει να το προχωρήσουμε. Η κυβέρνηση του ΠΑΣΟΚ το ανέφερε βεβαίως κάθε φορά προεκλογικά και το εγκατέλειπε μετά, όπως επίσης και το φυσικό αέριο και τα σχετικά με το Ειδικό Ταμείο Συνοχής που έχουμε υποσχεθεί να εφαρμόσουμε. 
      Θέλω να σταθώ, όμως, κυρίως στο μέγα ζήτημα των αναπτυξιακών κινήτρων για την Ήπειρο. Η Ήπειρος είναι δυστυχώς το φτωχότερο διαμέρισμα της Ευρωπαϊκής Ένωσης και η κατάσταση συνεχώς επιδεινώνεται. Οι κυβερνήσεις του ΠΑΣΟΚ δεν βρήκαν τη δύναμη να εφαρμόσουν ειδικά αναπτυξιακά κίνητρα στην περιοχή αυτή, όπως έγινε και στη Θράκη για εθνικούς λόγους. Οι ίδιοι εθνικοί λόγοι ασφαλώς υπάρχουν και στην Ήπειρο, γι’ αυτό και αξιώναμε και θα αξιώσουμε και αξιώνουμε να εφαρμοστούν και στην Ήπειρο.
      Η Νέα Δημοκρατία ως Αντιπολίτευση είχε δεσμευθεί πως θα εφαρμόσει ένα ειδικό αναπτυξιακό πρόγραμμα για την Ήπειρο και είμαι βέβαιος ότι θα το κάνει αυτό και ελπίζουμε πως θα το κάνει.
      Πέραν, όμως, απ’ αυτά τα ειδικότερα θέματα, πρέπει να σας πω προκαταβολικά ότι είμαι ιδιαίτερα αισιόδοξος και χαιρετίζω στο σύνολό τους τις Προγραμματικές Δηλώσεις. Και είμαι βέβαιος ότι όσα υποσχέθηκε ο Πρωθυπουργός θα τα υλοποιήσει και θα τα εφαρμόσει για το καλό της Ελλάδας, των Ελλήνων και βεβαίως και για το καλό της Ηπείρου, από την οποία και κατάγομαι.
      Δηλώνω, λοιπόν, ότι ψηφίζω τις Προγραμματικές Δηλώσεις και εύχομαι καλή επιτυχία στο έργο της Κυβέρνησης.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήριος Χατζηγάκης): Κυρίες και κύριοι συνάδελφοι, θέλω να προτείνω στο Σώμα να παρατείνουμε το χρόνο λήξης της πρωινής μας συνεδρίασης από τις 15.00΄ στις 15.30΄, λόγω της πληθώρας των ομιλητών.
      Εγκρίνει το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήριος Χατζηγάκης): Το Σώμα ενέκρινε.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, να μειωθεί και ο χρόνος στα οκτώ λεπτά.
      ΠΡΟΕΔΡΕΥΩΝ (Σωτήριος Χατζηγάκης): Είναι μία πρόταση, θα την εξετάσουμε.
      Ο κ. Θεόδωρος Πάγκαλος έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, μετά τον κ. Πάγκαλο να καθιερώσετε τα οκτώ λεπτά.
      ΠΡΟΕΔΡΕΥΩΝ (Σωτήριος Χατζηγάκης): Μη βιάζεστε, θα γεράσετε γρήγορα.
      Ορίστε, κύριε Πάγκαλε, έχετε το λόγο.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, κύριες και κύριοι συνάδελφοι, είναι δύσκολο να μιλήσει κανείς κριτικά και αρνητικά για την Κυβέρνηση και τις προεκλογικές της εξαγγελίες, όπως επαναλήφθηκαν με τη μορφή των Προγραμματικών Δηλώσεων της νέας Κυβέρνησης. Η χαρά της παράταξης που κέρδισε την πλειοψηφία είναι τόσο μεγάλη μετά από τόσα χρόνια αναμονής, που το κλίμα αυτό συμπαρασύρει και εμάς.
      (Χειροκροτήματα)
     Δυστυχώς, υπάρχουν πράγματα που πρέπει να επισημανθούν. Αυτή η αοριστία, στην οποία θα ήθελα να δώσω ένα πρόσωπο για να ανταποκριθώ και στο ερώτημα του προλαλήσαντος αγαπητού μου φίλου κ. Φούσα, γεννά ερωτήματα. Ποια είναι η αοριστία γύρω από τα 330 ευρώ ή τα 230 ευρώ του ΕΚΑΣ ή τα 330 ευρώ της αγροτικής σύνταξης; Μα, είναι αυτή η μικρή φράση, τα ψιλά γράμματα, όπως σ΄ αυτά τα ασφαλιστήρια συμβόλαια με τα οποία πιάνονται στην απόχη των απατεώνων οι πελάτες: «μέσα στην τετραετία». Τι θα πει «μέσα στην τετραετία»; Στη δική μας πρακτική ήταν γνωστό τι εσήμαινε τετραετία. Εσήμαινε ετήσια αύξηση, την οποία εσείς λοιδορούσατε, διότι λέγατε 30 ευρώ ή 50 ευρώ είναι δύο κουλούρια ή τρεις καφέδες. Εσείς θα κάνετε το ίδιο; Ή θα δώσετε την αύξηση το 2008; Διότι τότε θα καταβαραθρωθεί το εισόδημα αυτών τους οποίους θέλετε να βοηθήσετε. Θα ήθελα μία διευκρίνιση από κάποιον ομιλητή της κυβερνητικής παράταξης. Μιλάμε για ετήσια αύξηση, μιλάμε για αύξηση σε δύο δόσεις, μιλάμε για μία μεγάλη αύξηση τώρα και μία μικρότερη αργότερα ή μιλάμε για το 2008, γιατί τότε λήγει η τετραετία;
     Επίσης, προφανώς υπάρχουν θεσμοί οι οποίοι δημιουργούν μεγάλες απορίες και κάποια ανησυχία και για τη σοβαρότητα της εξαγγελίας αλλά και για το τι μπορεί να υποκρύπτεται. Τι είναι αυτός ο «χάρτης των δικαιωμάτων του πολίτη»; Γνωρίζω το Χάρτη των Δικαιωμάτων του Ανθρώπου. Προκύπτει από τη Γαλλική Επανάσταση, από την Αμερικανική Επανάσταση, από την Ελληνική Επανάσταση που καθοριστικό στοιχείο της ήταν και η προστασία των δικαιωμάτων του ανθρώπου. Έχουμε υπογράψει τη σύμβαση του Συμβουλίου της Ευρώπης, η οποία έχει και καταναγκαστικούς μηχανισμούς για το σεβασμό των δικαιωμάτων του ανθρώπου. Περιλαμβάνεται η προστασία τους και στο Α΄ Κεφάλαιο του Συντάγματος. Τι είναι αυτός ο χάρτης; Θα εφεύρει άλλα δικαιώματα ο κ. Καραμανλής και η Κυβέρνησή του, νέα, τα οποία δεν γνωρίζουμε ή θα προστατεύσει ρηξικέλευθα τα παλιά; Νομίζω ότι και αυτό χρειάζεται μία διευκρίνιση. Ή απλώς λέμε κουβέντες εδώ για να ενθουσιαζόμαστε αμοιβαίως; 
     Ξέρετε, εγώ δεν θα είχα αντίρρηση να έχουμε αυτήν την ευχάριστη ατμόσφαιρα μεταξύ μας, αλλά μας παρακολουθεί ο λαός, άνθρωποι που εναγωνίως περιμένουν μία βελτίωση της κατάστασής τους και γι’ αυτό σας ψήφισαν και οι οποίοι θα απογοητευθούν βαριά εάν μέσα στους μήνες που έρχονται, δεν προσκομίσετε τα αγαθά τα οποία υποσχεθήκατε. Και θα είναι η απογοήτευση πολύ μεγάλη γιατί πρώτη φορά υπήρξε τόσο μεγάλο άνοιγμα προσδοκιών. Ποτέ δεν είχε υπάρξει στο παρελθόν –τόσα χρόνια που είμαι εγώ τουλάχιστον στην ελληνική Βουλή- τόσο μεγάλο άνοιγμα προσδοκιών. Επειδή οι προσδοκίες είναι μεγάλες, η απογοήτευση και η οργή των πολιτών θα είναι μεγάλη. 
     Άλλα ερωτήματα: Η αιρετή περιφέρεια τι θα κάνει; Θα συντονίζει τις υπηρεσίες του κράτους; Γνωρίζετε τα προβλήματα που έχουμε επειδή ο αιρετός νομάρχης συντονίζει τις υπηρεσίες του κράτους. Μεγάλα προβλήματα, κύριοι συνάδελφοι της Πλειοψηφίας, τεράστια και εσείς οι ίδιοι τα γνωρίζετε, ως εκπρόσωποι του λαού, όσοι έχετε χρηματίσει στην προηγούμενη Βουλή. Θα προσθέσουμε τώρα σ΄ αυτόν τον αιρετό νομάρχη, που δεν αφομοιώθηκε μέσα στο θεσμικό μας σύστημα παρά μόνο μερικώς και έναν περιφερειάρχη με αιρετή περιφερειακή Βουλή; Και το κράτος θα είναι μόνο εδώ μέσα και στα Υπουργεία; Και περιμένετε αυτό το σύστημα να λειτουργήσει; Θέλει μεγάλη συζήτηση αυτό, κύριοι συνάδελφοι. Είναι ωραίο ως σύνθημα, λαϊκίστικο, να λέμε ότι θα πάμε την εξουσία πιο κοντά στο λαό, αλλά ο λαός καμιά φορά δεν τη θέλει την εξουσία, γι’ αυτό εκλέγει αντιπροσώπους.
Θέλει να αναλαμβάνουμε τις ευθύνες μας, να διοικούμε και να αποφασίζουμε στη θέση του, όταν αυτό επιβάλλεται.
	Τώρα θα ήθελα να πω δύο λόγια για τους Ολυμπιακούς Αγώνες. Είναι προφανώς κάτι που θα το κάνουμε όλοι μαζί και ελπίζουμε όλοι ότι θα πάει καλά. Εγώ δεν είμαι απ’ αυτούς που το βάζουν στους μεγάλους σταθμούς της ιστορίας του έθνους. Είναι ευχάριστο πράγμα, θα βοηθήσει τον τουρισμό, αλλά να κάνουμε εθνικό στόχο το πώς θα λειτουργήσει ξενοδοχειακά και οργανωτικά η Ελλάδα για αθλητικά αγωνίσματα, το βρίσκω λίγο υπερβολικό. 
	Δύο πράγματα θα αναζητήσει ο ελληνικός λαός στους Ολυμπιακούς Αγώνες: Πρώτα απ’ όλα, διακρίσεις των δικών μας αθλητών. Εκεί θέλω να επισημάνω ότι υπάρχουν ελλείμματα στη χρηματοδότηση της προετοιμασίας της αθλητικής μας συμμετοχής, ελλείμματα που προέρχονται από τη δική μας διακυβέρνηση και τα οποία θα πρέπει να καλύψετε. Καλό θα ήταν να μας λεχθεί κάτι σχετικό επ’ αυτού συγκεκριμένα, δηλαδή να δούμε αν υπάρχουν αυτά τα χρήματα και αν πρόκειται να διατεθούν, γιατί τις διακρίσεις των Ελλήνων αθλητών θα αναζητήσει ο ελληνικός λαός τις ημέρες των Ολυμπιακών Αγώνων και απ’ αυτές θα εντυπωσιαστεί.
	Το δεύτερο θέμα είναι η μεγάλη υπόθεση των μαρμάρων του Παρθενώνα. Εδώ υπάρχει μέγα πολιτικό πρόβλημα, το οποίο προσπαθείτε να κρύψετε κάτω από το χαλί των υπουργικών γραφείων, αλλά δεν κρύβεται, κυρίες και κύριοι συνάδελφοι, διότι αυτήν τη στιγμή ο Υφυπουργός Πολιτισμού κ. Τατούλης έχει δώσει οδηγίες στις νομικές υπηρεσίες του Υπουργείου του να «πολεμήσουν» μήνυση την οποία έχει κάνει ο ίδιος. Το θέαμα είναι σχιζοφρενικό, για να μην πω ότι είναι και ελαφρώς γελοίο. Έχει δίκιο ο κ. Τατούλης, καταστράφηκαν αρχαιότητες, όπως λέει η εισήγηση του Συμβουλίου της Επικρατείας που για τυπικούς λόγους ζητάει την ακύρωση του Μουσείου της Ακροπόλεως, οπότε πρέπει εκατό άτομα που εκπροσωπούν την πνευματική ηγεσία της χώρας να οδηγηθούν στις φυλακές ή έχουν δίκιο όλοι οι άλλοι; 
      Τότε, με συγχωρείτε πάρα πολύ, έχω ιδιαίτερη συμπάθεια στο πρόσωπο του κ. Τατούλη, αλλά πρέπει να παραιτηθεί, κύριοι συνάδελφοι. Εν πάση περιπτώσει, ένα λάθος ήταν, τον όρισε ο κ. Καραμανλής τόσο κοντά του, θα πρέπει να παραιτηθεί. Δεν μπορεί να είναι Υπουργός και να δίνει στις νομικές του υπηρεσίες την εντολή να αγωνιστούν εναντίον του. Κάποιος πρέπει να έχει κάνει λάθος. 
      Ομολογήστε τα λάθη εγκαίρως, γιατί μη ομολογώντας τα λάθη εγκαίρως, δίνετε την εντύπωση ότι δεν διδαχθήκατε τίποτε από μας. Εμείς έχουμε μία μακρά ιστορία τέτοιων οδυνηρών εμπειριών οι οποίες μας οδήγησαν στην Αντιπολίτευση.
	Βέβαια, το μεγαλύτερο θέμα είναι το θέμα του Κυπριακού. Κυρίες και κύριοι συνάδελφοι, όλοι είμαστε βέβαιοι ότι η Κυβέρνηση θα υπερασπιστεί τα εθνικά μας συμφέροντα, όπως και όλοι εδώ μέσα. Υπάρχει, όμως, μία λεπτή «απόχρωση». Αυτήν τη στιγμή ο Πρόεδρος της Κύπρου κ. Παπαδόπουλος έχει ζητήσει επτά διαφοροποιήσεις του σχεδίου Ανάν. Χωρίς αυτές τις επτά διαφοροποιήσεις δεν υπάρχει η πλειοψηφία στον κυπριακό λαό για να εγκριθεί το σχέδιο Ανάν και δεν θα πρέπει με κανέναν τρόπο στην τετραμερή που αρχίζει εντός των ημερών, να δώσουμε την εντύπωση ότι υπάρχει μία νέα Ζυρίχη ή ένα νέο Λονδίνο, δηλαδή να μη δώσουμε την εντύπωση ότι οι Κύπριοι πρέπει να αποφασίσουν υπό την πίεση και υπό την επιρροή της ελληνικής Κυβέρνησης. Αυτοί πρέπει να αποφασίσουν. Εμείς πρέπει απλώς να συστρατευθούμε. Αυτή είναι η ορθώς εθνική θέση και αυτό πρέπει όλοι να το διασφαλίσουμε ρητά και απερίφραστα και κυρίως εσείς που θα πάρετε και τις σχετικές αποφάσεις.
	Τώρα, τι να πω για τα οικονομικά; Τι θαυμάσια θα ήταν όλα αυτά που θα μπορούσαν να γίνουν! Έχω την εντύπωση ότι ο κ. Καραμανλής και οι οικονομικοί του Υπουργοί πλανώνται σ΄ ένα «ροζ συννεφάκι» μέσα σ΄ έναν κόσμο όπου μειώνονται οι φορολογικές επιβαρύνσεις, αυξάνονται όλες οι δαπάνες, πατάσσεται η καταναλωτική δαπάνη του κράτους, η οποία, όπως ξέρετε, αφορά το 10% των κρατικών δαπανών. Το ξέρετε αυτό, ότι δηλαδή όλο αυτό που κατά κόρον λέγατε στις προεκλογικές σας ομιλίες περί σπατάλης του κράτους, αφορά μόνο το 10% των κρατικών δαπανών; 
      Επειδή, πιθανόν απορροφημένοι από τα καινούργια αξιώματά σας, δεν έχετε κάνει τώρα τελευταία βόλτα στην αγορά, να σας πω ότι μόλις εξαγγέλθηκε η αδρανοποίηση του ΣΔΟΕ, το μήνυμα που ελήφθη από την αγορά ήταν: «Μην εκδίδει αποδείξεις πλέον κανείς και για κανένα λόγο». Όταν θα πάρετε τον απολογισμό των εσόδων αυτού του δεκαπενθημέρου, η έκπληξή σας θα είναι οδυνηρότατη. 
      Τι μπορείτε να κάνετε λοιπόν; Μα, αυτό που νομίζω ότι έχετε προαναγγείλει. Θα φέρετε εδώ την Ευρωπαϊκή Επιτροπή, θα της εκθέσετε πόσο σπάταλη ήταν η προηγούμενη διαχείριση και πόσο μεγάλα ελλείμματα υπάρχουν και η Ευρωπαϊκή Επιτροπή, που δεν κάνει συνήθως άλλη δουλειά παρά μόνο αυτό, ακόμα και όταν δεν της δώσεις αφορμή, πόσο μάλλον όταν της δώσετε αφορμή, θα σας πει να περικόψετε τις δαπάνες και να εφαρμόσετε μία «σφιχτή» οικονομική πολιτική.
      Έτσι, όμως, θα τσακίσετε τη ραχοκοκαλιά της οικονομίας, θα απογοητεύσετε τις επενδύσεις, θα ρίξετε τη χώρα σε ύφεση και το λαό στη δυστυχία. Είναι μια προειδοποίηση την οποία οφείλουμε να σας την κάνουμε. Υπάρχει το προηγούμενο Μπαρόσο στην Πορτογαλία, είναι η λογική της δικιάς σας παράταξης σε ευρωπαϊκό επίπεδο. Μην το επαναλάβετε, γιατί θα είναι κρίμα για τον τόπο και το λαό μας.
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήριος Χατζηγάκης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», δεκαεπτά μαθητές και ένας συνοδός-δάσκαλος από το δημοτικό σχολείο Αφιδνών Ανατολικής Αττικής. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες)
      Κύριοι συνάδελφοι, υπάρχει το προφορικό αίτημα να συνταμεί ο χρόνος ομιλίας των Βουλευτών από 10 λεπτά σε 8 λεπτά. Θα ήθελα να ρωτήσω το Σώμα αν συναινεί με αυτήν την πρόταση. 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΜΑΡΙΑ ΔΑΜΑΝΑΚΗ: Και των Υπουργών, κύριε Πρόεδρε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, με συγχωρείτε, για ποια μείωση μιλήσαμε;
      ΠΡΟΕΔΡΕΥΩΝ (Σωτήριος Χατζηγάκης): Των Βουλευτών.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είχαμε συμφωνήσει, κύριε Πρόεδρε, να υπάρξει αναλογική μείωση και για τους Υπουργούς.
      ΠΡΟΕΔΡΕΥΩΝ (Σωτήριος Χατζηγάκης): Εν πάση περιπτώσει, κατά πλειοψηφία γίνεται δεκτή η πρόταση για μείωση του χρόνου ομιλίας των Βουλευτών στα 8 λεπτά. 
      Το λόγο έχει ο Υπουργός Δημόσιας Τάξης κ. Βουλγαράκης. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Δημόσιας Τάξης): Φαίνεται λοιπόν, κυρίες και κύριοι συνάδελφοι, ότι με το ΠΑΣΟΚ έχουμε μια πάρα πολύ σημαντική διαφωνία ανάμεσα στα άλλα. Και αυτή η διαφωνία είναι κατ’ αρχήν η αίσθηση του χρόνου, γιατί για το ΠΑΣΟΚ πάντα, μετά από 20 χρόνια στην εξουσία, υπήρχε η δυνατότητα να υποσχεθεί και να κάνει τα πράγματα κάποια στιγμή στο μέλλον, ενώ η Νέα Δημοκρατία που είναι ακόμη Κυβέρνηση υπό τη διαδικασία της ψήφου εμπιστοσύνης, πρέπει να τα κάνει όλα, να τα πει αμέσως όλα, να τα εξαγγείλει ταυτοχρόνως και να δώσει ει δυνατόν και ημέρες.
     Κυρίες και κύριοι συνάδελφοι, είναι η έβδομη φορά που ο λαός της Αθήνας μου κάνει την τιμή να εκλέγομαι σ΄ αυτήν την Αίθουσα. Δεν έχω ακούσει ποτέ μέχρι τώρα σε καμιά διαδικασία προγραμματικών δηλώσεων συγκεκριμένα χρονοδιαγράμματα, για να μην πω ότι έχω ακούσει πάρα πολλές εξαγγελίες οι οποίες ουδέποτε τηρήθηκαν και να μην μπω σε περιπτωσιολογική αναφορά διότι δεν νομίζω πως σήμερα είναι αυτή η ώρα για να κάνει κανείς μια ανάλυση. Θα ήθελα, όμως, να συστήσω στους συναδέλφους της Αξιωματικής Αντιπολίτευσης περισσότερη ψυχραιμία και αυτοσυγκράτηση. 
     Κυρίες και κύριοι συνάδελφοι, ποτέ άλλοτε στο παρελθόν δεν υπήρξε τόσο μεγάλη ανάγκη συνεργασίας όλων για την εμπέδωση της ασφάλειας των πολιτών όσο στις μέρες μας και αυτό γιατί η νέα χιλιετία βρήκε την ανθρωπότητα σ΄ ένα εντελώς νέο διεθνές περιβάλλον  που διαμορφώνεται σαν συνέπεια των κοσμοϊστορικών αλλαγών που έχουν συμβεί τα τελευταία χρόνια και φυσικά την κατάρρευση του διπολικού συστήματος. Οι μεγάλες δε, αυτές ανακατατάξεις και αλλαγές ήταν φυσικό να επηρεάσουν και το διεθνές περιβάλλον της ασφάλειας, αφού τα πάντα, δηλαδή ιδεολογίες, αξίες, πολιτικές και γενικότερα κοινωνικο-οικονομικά δεδομένα τελούν πλέον κάτω από την ανάγκη του επαναπροσδιορισμού των εννοιών τους.
     Ο επαναπροσδιορισμός και η αναζήτηση αυτή αποτελούν διαδικασία που συνεχίζεται με αποτέλεσμα την ανυπαρξία ενός κοινά αποδεκτού καθορισμού της έννοιας της ασφάλειας από την πλευρά της διεθνούς κοινότητας. Αυτό το έλλειμμα ανάγεται σήμερα σε κυρίαρχο θέμα των διεθνών σχέσεων, ενώ η συνεχιζόμενη ρευστότητα και ασάφεια δημιουργούν σοβαρό κενό, η ύπαρξη του οποίου περιπλέκει επικίνδυνα τα ζητήματα της διεθνούς ασφάλειας. Το γεγονός αυτό είναι ιδιαίτερα αισθητό στην Ευρωπαϊκή Ένωση, γιατί το οικοδόμημα της ευρωπαϊκής ολοκλήρωσης εδράζεται ακριβώς σ΄ αυτό, δηλαδή σ΄ ένα σύστημα ασφάλειας, ελευθερίας και δικαιοσύνης. 
     Η ασφάλεια του πολίτη συνεπώς ήταν και παραμένει ένα διαρκές ζητούμενο σε κάθε δημοκρατική διακυβέρνηση και η ασφάλεια αυτή αποτελεί μέρος των ανθρωπίνων και ατομικών δικαιωμάτων του πολίτη. Ιδιαίτερα δε για τους  πολίτες της Ευρωπαϊκής Ένωσης, η εγκαθίδρυση ενός ενιαίου χώρου ελευθερίας, ασφάλειας και δικαιοσύνης αποτελεί ουσιαστικά την πρώτη εξασφάλιση που συνδέεται άμεσα και με την θεσμική εμβάθυνση στην ταυτότητά της. 
     Δυστυχώς τα τελευταία χρόνια συνειδητοποιούμε ολοένα και περισσότερο ότι η αίσθηση της ασφάλειας των πολιτών της Δύσης μειώνεται. 
Και είναι επίσης γνωστό σε όλους μας ότι τα αίτια που δημιουργούν αυτήν τη μειωμένη ασφάλεια των πολιτών πρέπει να αναζητηθούν στην τρομοκρατία, στις ασύμμετρες απειλές, στις παλαιές και νέες μορφές εγκληματικότητας, ενώ πρέπει ακόμα να προστεθούν η  διαρκώς  ογκούμενη παράνομη μετανάστευση, η εμπορία ανθρώπων, τα εγκλήματα κατά των παιδιών, η παράνομη διακίνηση ναρκωτικών και όπλων, η δωροδοκία, η απάτη κτλ. 
      Η γενικευμένη, λοιπόν, αυτή ασάφεια και η ανασφάλεια από τις πολύμορφες εκδηλώσεις βίας που εμφανίζονται σήμερα με μία διαφορετική υφή, με νέες ιδιότητες και νέους προσανατολισμούς, απειλώντας κάθε γωνιά του πλανήτη, αποτελούν  προβλήματα που τα τελευταία χρόνια βρίσκονται στην πρώτη θέση της πολιτικής ατζέντας όλων σχεδόν των χωρών της Ευρώπης. Και τα νέα αυτά δεδομένα καθώς και η ανάγκη της συνεργασίας μας στο πλαίσιο της Ευρωπαϊκής Ένωσης επιβάλλουν τη λειτουργική και οργανωτική μετεξέλιξη των Σωμάτων Ασφαλείας σε ικανούς θεσμικούς οργανισμούς, ώστε αφοσιωμένοι στην υπηρεσία των πολιτών να είναι σε θέση να εκτελούν τα καθήκοντά τους. 
      Τα νέα καθήκοντα και οι νέες προκλήσεις που έχουν μπροστά τους τα Σώματα Ασφαλείας δεν σημαίνει  φυσικά σε καμία περίπτωση ότι παραμερίζεται ο βασικός ρόλος για τον οποίο έχουν συσταθεί. Όμως στις μέρες μας χρειάζεται κάτι παραπάνω από αυτό. Η σημερινή Αστυνομία πρέπει καθημερινά να αποδεικνύει το κοινωνικό της πρόσωπο και την κοινωνική της ευαισθησία. Αυτός είναι ένας από τους πρώτους στόχους της Κυβέρνησής μας, να φέρουμε δηλαδή τον αστυνομικό δίπλα στον πολίτη ο οποίος είναι σήμερα περισσότερο ευάλωτος, περισσότερο μόνος, περισσότερο φοβισμένος. Στόχος μας είναι ακόμη να δημιουργήσουμε ένα περιβάλλον ασφάλειας και εμπιστοσύνης μεταξύ πολιτών και Αστυνομίας. 
      Κυρίες και κύριοι συνάδελφοι, ο πολίτης βιώνει σήμερα ένα περιβάλλον ολοένα και πιο περίπλοκο, πιο απαιτητικό, πιο δύστροπο, πιο αδιάφορο, πιο ξένο, ενώ η νέα καλυμμένη βαρβαρότητα του οργανωμένου εγκλήματος τείνει να εξαφανίσει τα τελευταία απομεινάρια εμπιστοσύνης προς κάθε μορφή εξουσίας. Οι νέες μορφές βίας του διεθνοποιημένου περιβάλλοντός μας κάνουν τον πολίτη ανήσυχο και στο τέλος καχύποπτο απέναντι στη Δημόσια Διοίκηση και βέβαια το μερίδιο της Αστυνομίας είναι αρκετά μεγάλο. Ασφαλώς η καχυποψία αυτή αδικεί την Ελληνική Αστυνομία, η οποία και σημαντικό έργο προσφέρει και η πλειοψηφία των στελεχών της από έντιμους και ευσυνείδητους ανθρώπους απαρτίζεται. Ο αστυνομικός είναι εκφραστής της τήρησης των επιταγών της Πολιτείας, όμως είναι επιβεβλημένο το ήθος των προσώπων της εξουσίας και να υπάρχει, αλλά και να φαίνεται και να αποδεικνύεται. 
      Απέναντι, λοιπόν, στη σημερινή κατάσταση και προκειμένου να εδραιώσουμε το αίσθημα της ασφάλειας στις πόλεις και στα χωριά, στις γειτονιές και στην ύπαιθρο, εμείς επιλέγουμε τη φυγή προς τα εμπρός. Τα όσα βήματα έχουν γίνει μέχρι τώρα, σκοπεύουμε να τα μετατρέψουμε σε γοργό βηματισμό. Τα γεγονότα τρέχουν ακάθεκτα και η Ελληνική Αστυνομία πρέπει να προηγηθεί των γεγονότων. Μόνο έτσι θα πετύχουμε την αποστολή μας και θα προσεγγίσουμε τον Έλληνα πολίτη, γιατί μόνο με τη συμπεριφορά και την αποτελεσματική μας δράση θα πειστεί ότι είμαστε δίπλα στα καθημερινά προβλήματα που τον ταλαιπωρούν. Άλλωστε έχει αποδειχτεί ότι ο πολίτης κρίνει περισσότερο την Αστυνομία από τον τρόπο αντιμετώπισης των μικρών και καθημερινών του προβλημάτων παρά από τις διακηρύξεις και τις μεγαλόσχημες κουβέντες τις οποίες ο καθένας από εμάς λέει στην Αίθουσα αυτή.
      Η επίλυση φυσικά των προβλημάτων της σημερινής μεταλλαγμένης κοινωνίας απαιτεί ιδέες, γνώσεις, οργάνωση, εξειδίκευση, κυρίως όμως απαιτεί παιδεία, ήθος και ικανότητα, γιατί προς τα εκεί πρέπει να στραφούν όλες οι δυνάμεις. Με λίγα λόγια οραματιζόμαστε ένα σύγχρονο αστυνομικό που θα διακρίνεται για το κοινωνικό του πρόσωπο, τη διαλλακτικότητα, την ευαισθησία, την αποτελεσματικότητα και τον έμπρακτο σεβασμό προς τον πολίτη. 
      Παράλληλα με τον ανελέητο αγώνα κατά του εγκλήματος, στοχεύουμε στην καταπολέμηση και εξάλειψη όλων όσα έχουν κατά καιρούς καταμαρτυρηθεί στην Αστυνομία δίκαια ή άδικα. Έχει πολύ μεγάλη σημασία να μπουν απέναντι ορισμένα κρίσιμα και καίρια ζητήματα τα οποία πρέπει να απασχολήσουν πολύ σοβαρά την Κυβέρνησή μας, όπως η αναποτελεσματικότητα, η αντιπειθαρχική συμπεριφορά, η έλλειψη συναδελφικότητας, η πλημμελής εκτέλεση του καθήκοντος, το μειωμένο αίσθημα υπερηφάνειας και η χαλαρή πίστη στις ηθικές αξίες.
      Στόχος μας είναι να πραγματοποιήσουμε τη μεγάλη σύγκλιση Αστυνομίας-κοινωνίας, να αποδείξουμε στην πράξη πως η Ελληνική Αστυνομία είναι ένα αναπόσπαστο κομμάτι από την ίδια τη δημοκρατικά οργανωμένη κοινωνία. 
      Γι’ αυτό αφήνουμε στο παρελθόν και στη λήθη την όποια στρεβλή πορεία. Οραματιζόμαστε Σώματα Ασφαλείας που υπάρχουν και δρουν για τους πολίτες. Στοχεύουμε στην αλλαγή φιλοσοφίας σε ό,τι αφορά στον τρόπο αντιμετώπισης της εγκληματικότητας. Η νέα στρατηγική προϋποθέτει τη συνεργασία Αστυνομίας και πολιτών. Οραματιζόμαστε, δηλαδή, μία Αστυνομία που θα στηρίζεται στην πρόληψη παρά στην καταστολή. 
      Επιδιώκουμε συνεπώς κλίμα αλληλεγγύης, σεβασμού προς την Αστυνομία, λαμβάνοντας υπόψη τις προσωπικές, οικογενειακές και κοινωνικές ανάγκες των ανθρώπων που εργάζονται στα Σώματα Ασφαλείας.
      Παράλληλα, μας ενδιαφέρει να αναπτυχθεί το αίσθημα υπερηφάνειας και αξιοπρέπειας για πάρα πολύ κόσμο ο οποίος καθημερινά διακινδυνεύει στους δρόμους της πόλης και της υπαίθρου.
      Κυρίες και κύριοι συνάδελφοι, μια από τις πλέον βασικές υποχρεώσεις του κράτους αποτελεί η προστασία της ζωής και της περιουσίας των πολιτών. Τα νέα δεδομένα και οι νέες απειλές αναγκάζουν μία δημοκρατικά οργανωμένη πολιτεία να αναπτύξει νέες πολιτικές, ώστε οι αστυνομικές υπηρεσίες να εκπληρώνουν με επιτυχία την αποστολή τους χωρίς ωστόσο να εκτρέπονται από το σκοπό τους και χωρίς να βλάπτουν τις ατομικές ελευθερίες των πολιτών. 
      Για τη χάραξη, λοιπόν, της πιο ορθολογικής αντεγκληματικής πολιτικής θα πρέπει όλοι μαζί, πολιτεία, Σώματα Ασφαλείας, επιστήμη, μέσα ενημέρωσης, Κοινοβούλιο, να συνεργαστούν αρμονικά. Τη συνεργασία αυτή εμείς θα την επιδιώξουμε. Αισιοδοξούμε ότι θα βρούμε την ανάλογη ανταπόκριση σ΄ αυτήν την πρόθεσή μας και μέσα από τις Διαρκείς Επιτροπές της Βουλής αλλά και με άλλα φόρα στα οποία θα μπορέσουμε να ενεργοποιήσουμε τις προθέσεις μας αυτές.
      Κυρίες και κύριοι συνάδελφοι, από όσα εξετέθησαν ως τώρα, προκύπτει ασφαλώς ότι η άποψή μας για τα Σώματα Ασφαλείας, η αντίληψή μας γι’ αυτή τη μεγάλη οικογένεια αλλά και η αίσθησή μας είναι οριζόντια, που συμπεριλαμβάνει και τα ατομικά δικαιώματα και την εξέλιξη όλων αυτών των διαδικασιών προς όφελος του πολίτη. 
      Πιο συγκεκριμένα: Θεωρούμε πάρα πολύ σημαντική την ορθολογική κατανομή του έμψυχου δυναμικού της Ελληνικής Αστυνομίας στις διάφορες περιφέρειες της ελληνικής επικράτειας με γνώμονα τις πραγματικές ανάγκες και τις ιδιαιτερότητες της κάθε περιοχής. Τον περιορισμό των αστυνομικών σε συναφείς με την ασφάλεια υπηρεσίες και την προσήλωση τους στα αστυνομικά τους καθήκοντα. Την ανασύσταση των αστυνομικών τμημάτων, η κατάργηση των οποίων είχε αρνητικές συνέπειες στην ασφάλεια των πολιτών. Την ενίσχυση της φύλαξης των συνόρων. Την προώθηση και την επαρκή στήριξη της εγκληματολογικής έρευνας από την πολιτεία. Την περαιτέρω βελτίωση της υλικοτεχνικής υποδομής. Την έμφαση στη θεωρητική και πρακτική εκπαίδευση των Ελλήνων αστυνομικών και πυροσβεστών, ιδιαίτερα σε ό,τι αφορά τη χρήση όπλων εκ μέρους της Αστυνομίας. Τον αρμονικό συντονισμό και τη δέουσα συνεργασία της Αστυνομίας με τα υπόλοιπα σώματα δημόσιας τάξης, όπως το Λιμενικό και άλλα. 
      Κυρίες και κύριοι, θέλω να διαβεβαιώσω το Σώμα ότι για την Κυβέρνησή μας η ασφάλεια του πολίτη και ο σεβασμός των ελευθεριών αποτελούν ζήτημα πρώτης προτεραιότητας. Στο κέντρο της πολιτικής αυτής τοποθετούμε τον πολίτη. Βασικοί άξονες που χαρακτηρίζουν την ανθρωποκεντρική μας αυτή πολιτική, είναι η αξιοκρατία και η διαφάνεια στα Σώματα Ασφαλείας, η επιβράβευση της αξιοσύνης, η εμπέδωση της αξιοκρατίας σε όλα τα επίπεδα, η καταπολέμηση του κομματισμού και η απεξάρτηση των Σωμάτων Ασφαλείας από πολιτικές παρεμβάσεις παντός τύπου. Είναι, επίσης, η πάταξη της διαφθοράς. 
      Είναι, επίσης, πάρα πολύ σημαντικό να συμπεριλαμβάνουμε στη στρατηγική μας την προσαρμογή των επιτυχημένων διεθνών προτύπων αστυνόμευσης στις ανάγκες και τις ιδιαιτερότητες της ελληνικής περίπτωσης, τις απαραίτητες αλλαγές στην οργάνωση, τη δομή και τη λειτουργία της Ελληνικής Αστυνομίας με έμφαση στην ενίσχυση του τομέα ασφάλειας που τελευταία είχε ξεκινήσει να επανακάμπτει. Τη δημιουργία ειδικών τμημάτων της ΕΛΑΣ με εξειδίκευση σε ιδιαίτερα εγκλήματα. Την πρόληψη του αναγκαίου επιστημονικού προσωπικού. Την περαιτέρω ενίσχυση του θεσμού των πεζών περιπολιών. Την εντατικοποίηση της προστασίας της υπαίθρου μέσω της υπηρεσίας αγροτικής ασφάλειας που σκοπεύουμε να ενεργοποιήσουμε πιλοτικά. Τη δημιουργία πανεπιστημίου αστυνομικών και πυροσβεστικών σπουδών. Την ίδρυση ινστιτούτου αντεγκληματικής συμπεριφοράς.
      Προγραμματίζουμε, επιπλέον, την αναγνώριση των κινδύνων που διατρέχουν οι εργαζόμενοι στα Σώματα Ασφαλείας, την αναβάθμιση των αποδοχών και της εργασιακής σχέσης του προσωπικού, τη λήψη επιπρόσθετων αποτελεσματικών μέτρων προστασίας του αστυνομικού και της οικογενείας του.
      Ανάλογος, κυρίες και κύριοι συνάδελφοι, είναι και ο προγραμματισμός που κάνουμε για το Πυροσβεστικό Σώμα. Έτσι, θα αναβαθμίσουμε και θα ενισχύσουμε το Σώμα μέσω του ανεφοδιασμού του με τον απαραίτητο εξοπλισμό της πλέον σύγχρονης τεχνολογίας, της πρόσληψης ικανού αριθμού πυροσβεστών για την κάλυψη των υπαρχόντων κενών και της πρόσληψης στο Πυροσβεστικό Σώμα στο εξής μέσα από πανελλήνιες εισαγωγικές εξετάσεις.
      Οι επιδιώξεις που σας εξέθεσα παραπάνω θα ενισχυθούν παράλληλα με συμπληρωματικές δράσεις και παράπλευρες ενέργειες. Ας πούμε: η εξάλειψη των δυσλειτουργιών που σημειώθηκαν από την «τριχοτόμηση» της Ελληνικής Αστυνομίας, εξαιτίας της θεσμοθέτησης των αστυνομικών υπηρεσιών της Συνοριοφυλακής και των Ειδικών Φρουρών. Η κατοχύρωση και αναβάθμιση της επαγγελματικής εξέλιξης αποτελεί ένα πάρα πολύ σημαντικό πρώτο μέλημα. Η χάραξη ορθολογικής και μακρόπνοης πολιτικής ασύλου, η καταπολέμηση του οργανωμένου εγκλήματος μέσω της δημιουργίας ενός νέου νομοθετικού πλαισίου, η αλλαγή της νομοθεσίας αναφορικά με τη χρήση των όπλων στους αστυνομικούς, είναι κάποιες ακόμη επιδιώξεις.
      Κυρίες και κύριοι, ένα μεγάλο θέμα, το οποίο έχει τελευταία έρθει στη δημοσιότητα, είναι το θέμα της ασφάλειας των Ολυμπιακών Αγώνων – και πάρα πολύ σωστά. Είπε ο Πρόεδρος της Αξιωματικής Αντιπολίτευσης ότι θα συνιστούσε περισσότερη δουλειά και λιγότερες δηλώσεις. Προφανώς θα έχει διελάθει της προσοχής του ότι ο ομιλών, που είναι και ο χειριστής των θεμάτων ασφάλειας, δεν έχει κάνει καμία συνέντευξη σε κανένα μέσο ενημέρωσης, ούτε ηλεκτρονικό ούτε έντυπο, γιατί πράγματι συμμερίζομαι σε πάρα πολύ μεγάλο βαθμό όσα ο ίδιος είπε χθες και φυσικά, όπως έχετε ήδη διαπιστώσει, συνεχίζω επίσης σε πολύ μεγάλο βαθμό και τη δουλειά, την οποία έχουν κάνει οι προκάτοχοί μου στο Υπουργείο, την οποία σέβομαι, τιμώ και θεωρώ πολύ σοβαρή.
      Υπάρχει όμως μια πολύ μεγάλη φιλολογία στο θέμα αυτό. Το θέμα της ασφάλειας των Ολυμπιακών Αγώνων, όπως αντιλαμβάνεστε, είναι τεράστιο. Και επειδή οι Ολυμπιακοί Αγώνες είναι ένα κορυφαίο, παγκόσμιο πολιτιστικό γεγονός, εκείνη την περίοδο στη χώρα μας θα βρίσκονται περίπου δεκαεπτά χιλιάδες αθλητές και επίσημοι από διακόσιες δύο χώρες, οκτώ χιλιάδες μέλη της ολυμπιακής «οικογένειας», τρεις χιλιάδες κριτές και διαιτητές, είκοσι δύο χιλιάδες δημοσιογράφοι, δύο εκατομμύρια επισκέπτες, ενώ παράλληλα πέντε δισεκατομμύρια άνθρωποι σε όλο τον κόσμο θα παρακολουθούν τους Αγώνες από τους δέκτες τους.
      Για την ασφάλεια των Ολυμπιακών Αγώνων θα απασχοληθούν περίπου σαράντα μία χιλιάδες άτομα, κυρίως από τις Αρχές Ασφαλείας και τις Ένοπλες Δυνάμεις. Και το «θέατρο» των επιχειρήσεων ουσιαστικά επεκτείνεται σε όλη την Ελλάδα. Ειδικότερα, ο σχεδιασμός καλύπτει εκατόν είκοσι έξι ολυμπιακές εγκαταστάσεις, είκοσι οκτώ αθλήματα και πλήθος πολιτιστικών εκδηλώσεων στην Αθήνα και τις τέσσερις περιφερειακές ολυμπιακές πόλεις, καθώς και στο σύνολο των νομών της χώρας και των μεγάλων πόλεων, κατά τη διαδρομή της Ολυμπιακής Φλόγας.
      Στόχος είναι, λοιπόν, η διεξαγωγή των Ολυμπιακών Αγώνων σε ένα περιβάλλον απόλυτης ασφάλειας, ένα περιβάλλον, στο οποίο τα μέτρα ασφαλείας δεν θα επηρεάσουν τον εορταστικό χαρακτήρα της Ολυμπιάδας, αλλά παράλληλα θα βοηθήσουν τη χώρα να αναπτύξει τις πολιτικές της για το μέλλον.
      Υπάρχουν –υπάρχουν εδώ και καιρό, δεν τα κάναμε εμείς- πλήρη σχέδια για την ασφάλεια των Ολυμπιακών Αγώνων, τα οποία βελτιώνονται συνεχώς και επικαιροποιούνται συνεχώς μέσα από ένα καθεστώς ασκήσεων. Υπάρχουν κάποιες ελλείψεις στην υλικοτεχνική υποδομή, οι οποίες ελπίζουμε να διορθωθούν και να είναι τα πράγματα εντελώς έτοιμα στην ώρα τους. Και θέλω να διαβεβαιώσω το Σώμα ότι όλη η προσπάθεια προς αυτήν την κατεύθυνση είναι.
      Αναπτύσσουμε βέβαια και διεθνείς συνεργασίες. Είναι διακόσιες δύο χώρες που έρχονται, δεν την κάνουμε μόνοι μας την ασφάλεια. Φυσικά η Ελλάδα έχει το μεγαλύτερο κομμάτι και την ευθύνη για όλο τον ελλαδικό χώρο. Όμως είμαστε υποχρεωμένοι και για συνεργασία με όλους όσους μπορούν να βοηθήσουν στην κατεύθυνση της ασφαλούς διεξαγωγής των Ολυμπιακών Αγώνων.
      Ειδικότερα, συνεργαζόμαστε με τους εκπροσώπους των επτά χωρών που διαθέτουν σημαντική εμπειρία και τεχνογνωσία σε θέματα διοργάνωσης μεγάλων αθλητικών εκδηλώσεων. Απαρτίζουν την Ολυμπιακή Συμβουλευτική Ομάδα, η οποία λειτουργεί κατά τακτά σχεδόν χρονικά διαστήματα. Αναπτύσσουμε επίσης ειδική συνεργασία για την ολυμπιακή ασφάλεια με κράτη-μέλη της Ευρωπαϊκής Ένωσης, δεδομένου ότι η Ελλάδα είναι το πρώτο κράτος-μέλος που διοργανώνει Ολυμπιακούς Αγώνες μετά την εφαρμογή του κεκτημένου Σένγκεν. Αναπτύσσουμε, τέλος, συνεργασίες με διεθνείς οργανισμούς και υπηρεσίες διαφόρων χωρών ανά την υφήλιο, συνεργασίες που διευρύνουν τις δυνατότητες και λειτουργούν προσθετικά στο επίπεδο της ασφάλειας. Μέρος των συνεργασιών αυτών είναι και το αίτημα για συνδρομή του ΝΑΤΟ, εάν χρειαστεί. Επίσης στο πρόσφατο συμβούλιο Υπουργών της Ευρωπαϊκής Ένωσης είχα την ευκαιρία να θέσω αντίστοιχο αίτημα σε κεντρικό επίπεδο και το συμβούλιο Υπουργών απεφάνθη θετικά.
      Υπάρχει όμως μια πολύ μεγάλη φιλολογία για το ρόλο του ΝΑΤΟ και θα ήθελα να είμαι απόλυτα σαφής. Τι περιλαμβάνει αυτή η βοήθεια του ΝΑΤΟ; Η νατοϊκή συνδρομή δεν περιλαμβάνει, κατ’ αρχήν, χερσαίες δυνάμεις. Δεν περιλαμβάνει ένστολα νατοϊκά τμήματα. Δεν περιλαμβάνει τίποτε απ’ όλα αυτά, τα οποία κατά καιρούς, αυτές τις μέρες, γράφονται στις εφημερίδες.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Περιλαμβάνει, όσον αφορά την αεροπορία εικοσιτετράωρη επιτήρηση από τα ιπτάμενα ραντάρ AWACS. Η απειλή αφορά τα λεγόμενα αεροσκάφη RENEGADES σε περίπτωση που τέτοια υπάρχει. Δηλαδή αυτά που δεν έχουν καταθέσει σχέδιο πτήσεως ή παρεκκλίνουν της πορείας τους και σ’ αυτά πρέπει να προστεθούν και τα σκάφη του εναέριου ανεφοδιασμού. Είναι συστήματα τα οποία η χώρα δεν τα έχει και πρέπει να εγγυηθεί ότι θα υπάρχουν, για να μπορούν πράγματι να διασφαλιστούν όλες εκείνες οι προϋποθέσεις οι οποίες συμπληρωματικά μπορεί να υπάρξουν. 
      Όσον αφορά το Ναυτικό, η απόλυτη ευθύνη για τα ελληνικά χωρικά ύδατα ανήκει στο Πολεμικό Ναυτικό. Όμως γύρω από τα χωρικά ύδατα και κυρίως στα διεθνή ύδατα θα υπάρχουν νατοϊκά πλοία, τα οποία θα μπορούν να κάνουν ενδεχομένως και νηοψίες έξω, επαναλαμβάνω, από τα δικά μας χωρικά ύδατα. 
      Όσον αφορά τις πληροφορίες, η χώρα μας θα ενισχυθεί με περισσότερες πληροφορίες από τις συνήθεις, στα πλαίσια της συμμαχίας, με έμφαση στα θέματα των απειλών κατά της τρομοκρατίας. Τέλος, υπάρχει ένα μεγάλο κεφάλαιο που λέγεται «βιοχημικές απειλές» και η βοήθεια αυτή περιλαμβάνει τη χρήση ειδικού τμήματος που λειτουργεί στα πλαίσια της συμμαχίας, που όμοιό του η Ελλάδα επίσης δεν διαθέτει. 
      Να σημειωθεί επίσης ότι όλες οι δυνάμεις που δρουν και θα λειτουργούν μέσα στον εθνικό εναέριο χώρο -ξηρά, αέρα και θάλασσα- συμφωνήθηκε και ισχύει, τελούν υπό την ελληνική τακτική διοίκηση, όλες απολύτως. 
      Κυρίες και κύριοι συνάδελφοι, ο στόχος όλων μας, και το αντιλαμβάνομαι, είναι να διοργανώσει η Ελλάδα ασφαλείς Ολυμπιακούς Αγώνες. Νομίζω ότι δεν έχει πολύ μεγάλο νόημα το να  περάσουμε σε μια αντιπαράθεση του αν και κατά πόσον αυτή η διαδικασία μπορούσε να γίνει με διαφορετικό τρόπο, γίνεται, διορθώνεται. Σε εκατόν πενήντα ημέρες η χώρα θα σταθεί απέναντι από ένα μεγάλο γεγονός. Και ξέρετε, οι ξένοι δεν θα βλέπουν ούτε ΠΑΣΟΚ ούτε Νέα Δημοκρατία ούτε ΚΚΕ. Θα έχουν απέναντί τους την Ελλάδα. 
      Αυτήν την Ελλάδα εμείς –και νομίζω όλοι εμείς- θέλουμε να την τιμήσουμε με όλες μας τις δυνάμεις. Και όσον αφορά την Κυβέρνησή μας, θα κάνουμε τα πάντα γι’ αυτό, ακόμα και αν χρειαστεί να υπερβούμε δυνάμεις οι οποίες δεν υπάρχουν ή δυνάμεις οι οποίες πρέπει να ανακαλυφθούν. 
      Τελειώνοντας θα ήθελα να σας διαβεβαιώσω ότι όσα μέτρα κι αν χρειαστεί να ληφθούν για την ασφάλεια των πολιτών, θα ληφθούν, με βάση αδιαπραγμάτευτη αρχή της προστασίας των ανθρώπινων και ατομικών δικαιωμάτων, γιατί τα δικαιώματα αυτά αποτελούν τον ακρογωνιαίο λίθο της δημοκρατίας, είναι αδιαπραγμάτευτα και χρήζουν ακόμη μεγαλύτερης υποστήριξης. 
      Με αυτές τις λέξεις σας καλώ να υπερψηφίσετε τις Προγραμματικές Δηλώσεις της Κυβέρνησης. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ, κύριε Πρόεδρε.
     Προηγουμένως ετέθη από ορισμένους συναδέλφους το αίτημα κάποιας μειώσεως στο χρόνο αγορεύσεως των συναδέλφων. 
      Είχαμε χθες συνεννοηθεί με την κυρία Πρόεδρο ότι σήμερα θα επανεκτιμούσαμε, αν έπρεπε να υπάρξει μία αναλογική μείωση του χρόνου αλλά και για τους Υπουργούς, διότι δεν είναι μόνο η μείωση του χρόνου των συναδέλφων. 
      Συνεπώς, παρακαλώ πολύ, σύμφωνα και με τις απόψεις των συναδέλφων Βουλευτών, να υπάρξει ίσως ένας μικρός περιορισμός, και στο χρόνο ομιλίας των Υπουργών. 
      ΠΡΟΕΔΡΕΥΩΝ (Γεώργιος Σούρλας): Πολύ ορθά επισημαίνετε ότι χθες συζητήθηκε αυτό και καταλήξαμε στην παράκληση να περιοριστεί ο χρόνος ομιλίας των Υπουργών κάτω από τα είκοσι λεπτά. Η Κυβέρνηση όμως επιμένει στη χθεσινή μας απόφαση, της Ολομέλειας. 
     Η παράκληση του Προεδρείου είναι προς τους αξιοτίμους Υπουργούς να περιορίσουν το χρόνο τους. Είδαμε τον κ. Βουλγαράκη να μην υπερβαίνει τα δεκαεννιά λεπτά. Και νομίζω ότι πρέπει να προχωρήσουμε κατ’ αυτόν τον τρόπο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Συνεπώς μένουν όλα ίδια. 
      ΠΡΟΕΔΡΕΥΩΝ (Γεώργιος Σούρλας): Μένουν ίδια. 
     Το λόγο έχει η κ. Παπανδρέου.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, συζητούμε τις Προγραμματικές Δηλώσεις της νέας Κυβέρνησης. Προγραμματικές Δηλώσεις που, αν κρίνουμε από την ομιλία του κυρίου Πρωθυπουργού, περιλαμβάνουν πολλές δηλώσεις και καθόλου πρόγραμμα. 
      Δεν θα αναφερθώ στην περίεργη δήλωση του κ. Καραμανλή ότι η Κυβέρνησή του θα είναι της ελληνικής δημοκρατίας και όχι της Νέας Δημοκρατίας, λες και θα μπορούσαν να είναι διαφορετικά τα πράγματα. Δεν μπορώ όμως παρά να αναφερθώ στον κατακλυσμό εξαγγελιών. Ο κ. Καραμανλής στις Προγραμματικές Δηλώσεις επανέλαβε τον εαυτό του στο ρόλο του Αρχηγού της Αξιωματικής Αντιπολίτευσης υποσχόμενος για άλλη μία φορά τα πάντα στους πάντες. Πότε θα γίνουν όσα υποσχέθηκε, πώς θα γίνουν, ποιος θα πληρώσει το μάρμαρο, ούτε λέξη. Ποιο είναι το σχέδιο της Κυβέρνησης για την επόμενη τετραετία; Δεν το μάθαμε. Και δεν το μάθαμε επειδή προφανώς δεν υπάρχει.
     Οι Προγραμματικές Δηλώσεις ήταν ένα συνονθύλευμα ευχών, προθέσεων και εξαγγελιών και όχι το πλαίσιο ενός ολοκληρωμένου και συνεκτικού προγράμματος διακυβέρνησης. Εύκολα διαπιστώνει κανείς μία μεγάλη αντίφαση. Ποια είναι η αντίφαση; Σε όλη τη διάρκεια της προηγούμενης τετραετίας ο κ. Καραμανλής και η Νέα Δημοκρατία ισοπέδωναν συστηματικά τα πάντα. Απαξίωσαν όλα τα μεγάλα επιτεύγματα, ακολούθησαν με συνέπεια την πολιτική της γκρίζας αντιπολίτευσης με συνεχείς καταγγελίες στην Ευρωπαϊκή Ένωση και το Ευρωκοινοβούλιο για την οικονομία της χώρας μας και την πολιτική της κυβέρνησης. Ο κ. Καραμανλής μιλούσε για οικονομία διαλυμένη, για τον αυτόματο πιλότο που θα μας έβαζε στην ΟΝΕ, για κατασπατάληση του δημοσίου χρήματος, για εικονική πραγματικότητα της οικονομίας, για έργα μακέτες, για κοινωνική εξαθλίωση και τόσα άλλα.
     Σήμερα, χωρίς να παίρνει πίσω τίποτα απ’ όλα αυτά, υπόσχεται αφειδώς παροχές. Εξαγγέλλει μονιμοποιήσεις υπαλλήλων, μειώσεις φόρων, αυξήσεις στις συντάξεις και τους μισθούς, μείωση της ανεργίας, αυξήσεις δαπανών για την παιδεία και το κοινωνικό κράτος. Εάν εννοεί όλα αυτά που υπόσχεται, θα πρέπει να παραδεχθεί ότι παραπέμπουν και υπονοούν την ύπαρξη ισχυρής οικονομίας, την ύπαρξη μιας ανταγωνιστικής και διευρυμένης παραγωγικής βάσης που μπορεί να ικανοποιήσει αυξημένες προσδοκίες, ανάγκες και αιτήματα. Εάν πάλι θεωρεί, όπως τόσα χρόνια διακήρυσσε, ότι η κατάσταση της οικονομίας δεν είναι τέτοια που να αντέχει το βάρος των εξαγγελιών του, τότε σημαίνει ότι ψεύδεται μπροστά στον ελληνικό λαό.
     Και πώς συμβιβάζεται η παροχολογία της Νέας Δημοκρατίας με την απόφασή της για δημοσιονομική απογραφή; Εάν δεν γνωρίζει την πραγματική κατάσταση των δημοσιονομικών μεγεθών, τότε πώς υπόσχεται παροχές; Εάν πάλι υπόσχεται επειδή τη γνωρίζει, τότε γιατί προχωρεί στην απογραφή; Οι αντιφάσεις είναι πάρα πολλές για να μην επισημανθούν. Οι αντιφάσεις αυτές δεν παραπέμπουν σε μία κυβέρνηση που έχει σχέδιο τετραετίας. Παραπέμπουν σε μία κυβέρνηση που θέλει να χαϊδέψει αυτιά για λίγους μήνες. Και αναρωτιέμαι γιατί.
     Η νέα οικονομική πολιτική που επαγγέλλεται ο κ. Καραμανλής ούτε νέα ούτε οικονομική πολιτική είναι. Είναι ένα σύνολο καλών προθέσεων. Και όπως πολύ καλά γνωρίζει ο ελληνικός λαός, στρωμένος με καλές προθέσεις είναι και ο δρόμος προς την κόλαση.
     Για να μπορεί να υλοποιηθεί η οποιαδήποτε οικονομική πολιτική απαιτούνται συγκεκριμένοι στόχοι και πολιτικές, ξεκάθαρες επιλογές, χρονοδιαγράμματα, σαφής προσδιορισμός των δαπανών αλλά και των εσόδων. Από τις Προγραμματικές Δηλώσεις, παρ’ ότι ο κ. Καραμανλής απέφυγε επιμελώς να αναφέρει οτιδήποτε, προκύπτει μία εικόνα αύξησης των δαπανών κατά 15 δισεκατομμύρια ευρώ τουλάχιστον το χρόνο και μείωση εσόδων λόγω μείωσης της φορολογίας.
     Το ερώτημα προς τους κυρίους και τις κυρίες της Νέας Δημοκρατίας είναι: «Από πού θα τα βρείτε;». Από μια οικονομία που καταγγέλλετε ότι έχει τεράστια ελλείμματα; Από μια οικονομία που παραπαίει και βρίσκεται στο χείλος της καταστροφής, όπως επαναλαμβάνετε τόσα χρόνια; Η μόνη απάντηση που δίνετε για όλα αυτά είναι ότι θα εξοικονομήσετε χρήματα από τον περιορισμό της κρατικής σπατάλης, τη νέα διακυβέρνηση και τον περιορισμό των μισθών διοικητών ορισμένων οργανισμών και επιχειρήσεων. Να δεχθούμε ότι όλα αυτά τα μεγαλόστομα σημαίνουν εξοικονόμηση πόρων. Η εξοικονόμηση όμως αυτή δεν καλύπτει ούτε καν τους επιπλέον μισθούς των πολυάριθμων νέων οργανισμών, γραμματειών, ανεξάρτητων αρχών και επιτροπών που συστήνετε.
      Ποιον κοροϊδεύει λοιπόν ο κύριος Πρωθυπουργός, τους πολίτες ή τον εαυτό του; 
      Κυρίες και κύριοι συνάδελφοι, έρχομαι σε ένα άλλο θέμα που ήταν από τα πλέον προσφιλή για τη Νέα Δημοκρατία την προηγούμενη τετραετία, αυτό του συστήματος παραγωγής των δημοσίων έργων. 
      Οι καταγγελίες περί αδιαφάνειας, διαπλοκής, κακοτεχνιών και υπέρβασης κόστους ήταν το αγαπημένο σας θέμα και η λύση για τη σημερινή Κυβέρνηση ήταν η κατάργηση του μαθηματικού τύπου. Ποτέ δεν ισχυριστήκαμε ότι το σύστημα αυτό είναι ιδανικό. Ωστόσο βελτίωσε σημαντικά το σύστημα παραγωγής δημοσίων έργων και ως προς το κόστος και ως προς την ποιότητα και ως προς τη διαφάνεια και ως προς την αποτελεσματικότητα σε σχέση με το προηγούμενο χαοτικό καθεστώς, με τις υπερβολικές εκπτώσεις, τις υπερβάσεις κόστους και τη μη ολοκλήρωση των έργων. 
      Εμείς λοιπόν δεν έχουμε αντίρρηση να καταργηθεί ο μαθηματικός τύπος. Αλλά θα έπρεπε να είστε έτοιμοι να μας πείτε με τι θα τον αντικαταστήσετε. Ελπίζουμε όχι με το προηγούμενο καθεστώς. Αλλά  απ’ ότι φαίνεται παραπέμπεται αυτό το θέμα στις καλένδες, γιατί ο αρμόδιος Υπουργός είπε ότι αυτό θα γίνει όταν και αν έχουμε πλήρεις και σωστές μελέτες. 
      Πώς συμβαίνει να μην είστε έτοιμοι για την κατάργηση ενός συστήματος το οποίο για χρόνια καταγγέλλετε; Τι πραγματικά συμβαίνει; Τι κρύβετε από τον ελληνικό λαό; 
      Μίλησε ο κύριος Πρωθυπουργός για καταπολέμηση διαφθοράς. Και αναρωτιέμαι: το νέο νόμο για την ανάθεση και εκπόνηση των μελετών θα τον καταργήσετε όπως είπατε προεκλογικά; Το νέο νόμο για την έκδοση των πολεοδομικών αδειών θα τον καταργήσετε; Και τότε πώς θα καταπολεμήσετε τη μεγάλη διαφθορά;  Με τα μεγάλα λόγια; 
      Αναφέρθηκε ο κ. Καραμανλής και στην ανάγκη για εθνικό χωροταξικό σχεδιασμό. Σας πληροφορώ ότι το 2003 ολοκληρώθηκε ο εθνικός χωροταξικός σχεδιασμός και τα δώδεκα περιφερειακά χωροταξικά σχέδια είναι ήδη δημοσιευμένα στην Εφημερίδα της Κυβέρνησης. 
      Οι αντιφάσεις της νέας Κυβέρνησης δεν έχουν ούτε αρχή ούτε τέλος. Είναι φανερό ότι ο κ. Καραμανλής τα θέλει μονά ζυγά δικά του. Υπόσχεται τα πάντα στους πάντες και το λογαριασμό θα τον παρουσιάσει αργότερα. Ένα λογαριασμό που θα έχει ήδη επιβαρυνθεί από τις δικές του εξαγγελίες και πράξεις. Ήδη λόγων των αντιφατικών δηλώσεων περί ΣΔΟΕ, τα έσοδα έχουν μειωθεί. 
      Αυτά που συμβαίνουν σηματοδοτούν εξελίξεις, σηματοδοτούν ανομολόγητους στόχους και σχέδια, σηματοδοτούν κρυφές προθέσεις. Γνωρίζει ο κ. Καραμανλής ότι οι εξαγγελίες του είναι χωρίς αντίκρισμα γι’ αυτό δεν δεσμεύεται ούτε ποσοτικά ούτε χρονικά. Απλώς κήρυξε την έναρξη της επόμενης προεκλογικής περιόδου ελπίζοντας να παραπλανήσει με τις αστείρευτες υποσχέσεις για παροχές.
      Θα πρέπει όμως να γνωρίζει ο κ. Καραμανλής ότι απέναντί του θα βρει το ΠΑΣΟΚ ενωμένο, ανανεωμένο και δυνατό. Πιστεύουμε ότι αυτήν τη φορά θα βρει απέναντί του και τον ελληνικό λαό που δεν θα επιτρέψει πισωγυρίσματα. 
      Θα αντιταχθούμε σθεναρά στην πολιτική επαναφορά ρυθμίσεων που προκαλούν αβεβαιότητα στους εργαζόμενους. Θα είμαστε δίπλα στους πολίτες και θα ελέγχουμε καθημερινά την Κυβέρνηση και τους ανομολόγητους στόχους της. 
      Καταψηφίζουμε τις Προγραμματικές Δηλώσεις της Κυβέρνησης και καλούμε την ελληνική κοινωνία σε επαγρύπνηση. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μαργαρίτης  Τζίμας από τη Νέα Δημοκρατία. 
      ΜΑΡΓΑΡΙΤΗΣ ΤΖΙΜΑΣ: Κύριε Πρόεδρε, κυρίες και κύριοι συνάδελφοι, πριν ο δραμινός λαός μου δώσει την εντολή να τον εκπροσωπήσω στο Εθνικό Κοινοβούλιο, διετέλεσα δήμαρχος αρκετές τετραετίες στη Δράμα. Εκπροσωπούσα τον πρώτο βαθμό της ελληνικής αυτοδιοίκησης στο Συμβούλιο της Ευρώπης. Το Συμβούλιο της Ευρώπης εκτός από τον πρώτο βαθμό είχε και την αιρετή περιφερειακή αυτοδιοίκηση από όλο τον ευρωπαϊκό χώρο. Έσφιγγε η καρδιά μου όταν έβλεπα όλες οι ευρωπαϊκές χώρες να εκπροσωπούνται σε επίπεδο περιφερειών από αιρετούς περιφερειάρχες και μόνο η Ελλάδα να εκπροσωπείται με διορισμένο περιφερειάρχη. 
     Αποτελεί λοιπόν αναγκαιότητα για την Ελλάδα η καθιέρωση της αιρετής περιφερειακής αυτοδιοίκησης, κάτι που εξαγγέλθηκε από τον Έλληνα Πρωθυπουργό. 
Και δεν αποτελεί αναγκαιότητα γιατί το δηλώνουμε μόνο εμείς αλλά γιατί σύμφωνα με ένα τελευταίο υπόμνημα της Κεντρικής Ένωσης Δήμων και Κοινοτήτων Ελλάδος με ημερομηνία 16.3.2004 το βασικό αίτημα που βάζει η Κεντρική Ένωση Δήμων και Κοινοτήτων στην ελληνική πολιτεία είναι η αποκέντρωση του συγκεντρωτικού ελληνικού κράτους με καθιέρωση της ελληνικής περιφερειακής αυτοδιοίκησης. Είναι ένα αίτημα που μπαίνει από την ελληνική αυτοδιοίκηση και στο αίτημα αυτό η νέα ελληνική Κυβέρνηση έχει ανταποκριθεί πλήρως.
     Ακούστηκαν κουβέντες με τις οποίες προσπάθησαν να επιχειρηματολογήσουν ορισμένοι συνάδελφοι για το ότι έχει επιτευχθεί στη χώρα μας η περιβόητη αποκέντρωση, αποκέντρωση με αρμοδιότητες αλλά και πόρους. Αν όμως κοιτάξουμε λίγο τον ελληνικό χάρτη και ιδιαίτερα το χώρο της ελληνικής αυτοδιοίκησης, θα δούμε πως είμαστε η τελευταία χώρα στον ευρωπαϊκό χώρο που η Τοπική Αυτοδιοίκηση επιχορηγείται μόνο με το 3% του κρατικού προϋπολογισμού. Το υπόλοιπο 97% του κρατικού προϋπολογισμού το διαχειρίζονται άλλοι φορείς. Δεν μπορεί λοιπόν η κακοδαιμονία του ελληνικού κράτους να οφείλεται στην ελληνική Τοπική Αυτοδιοίκηση, η οποία διαχειρίζεται μόνο το 3% του κρατικού προϋπολογισμού. 
     Είμαστε τελευταίοι στην αποκέντρωση στην Ελλάδα, γιατί το κράτος μέχρι πρότινος με την τακτική επιχορήγηση στην ελληνική αυτοδιοίκηση επιχορηγούσε τον κάτοικο της Ελλάδας με 200 ευρώ το χρόνο, όταν σε όλη την Ευρώπη ο μέσος όρος κρατικής επιχορήγησης των αυτοδιοικήσεων ξεπερνάει τα 1.000 ευρώ ετησίως. 
      Είναι αποκέντρωση όταν από τους εκατόν εβδομήντα χιλιάδες Έλληνες πολίτες που φοιτούν στα ελληνικά πανεπιστήμια οι εκατόν σαράντα πέντε χιλιάδες είναι συγκεντρωμένοι σε δύο πόλεις, στην Αθήνα και στη Θεσσαλονίκη; Είναι αποκέντρωση το γεγονός ότι καμία διασυνοριακή περιοχή στην χώρα μας δεν είναι ανεπτυγμένη στο βαθμό που είναι ανεπτυγμένες όλες οι διασυνοριακές περιοχές σε ολόκληρο τον ευρωπαϊκό χώρο; Πού είναι οι κάθετοι άξονες στη περιοχή της ανατολικής Μακεδονίας και Θράκης; Πού είναι ο κάθετος άξονας της εξοχής Δράμας- Εγνατίας Οδού; Πού είναι ο κάθετος άξονας στο Νομό της Ξάνθης; 
      Έχουμε πετύχει την αποκέντρωση στη χώρα μας γιατί η ελληνική περιφέρεια διαθέτει αγροτικά ιατρεία και είναι ίσος απέναντι στην υγεία ο κάτοικος της ελληνικής υπαίθρου. Αντιλαμβανόμαστε όλοι ότι τα χωριά μας έχουν χάσει το μισό πληθυσμό και πλέον. Δεν υπάρχουν καφενεία, δεν υπάρχουν αγροτικά ιατρεία, δεν υπάρχουν αστυνομικοί για να δημιουργήσουν το αίσθημα της ασφάλειας στον κάτοικο της ελληνικής υπαίθρου. Είναι αποκέντρωση και ισχυρή περιφέρεια αυτή που έχουμε στην Ελλάδα, όταν κάθε χρόνο είκοσι χιλιάδες αγρότες εγκαταλείπουν το επάγγελμα; Αυτό σημαίνει με μαθηματική ακρίβεια ότι σε μία δεκαετία από σήμερα δεν θα υπάρχει αγροτικός πληθυσμός. 
      Είναι αποκέντρωση όταν στη λαϊκότερη μορφή εξουσίας που είναι ο Α΄ και Β΄ βαθμός Αυτοδιοίκησης σήμερα δεν δίδει το κράτος αυτά που δικαιούται και δεν εφαρμόζει δηλαδή το ν. 1828 με αποτέλεσμα να έχει συσσωρευθεί ένα χρέος, μία οφειλή του κράτους απέναντι στην Αυτοδιοίκηση που ξεπερνάει το ένα τρισεκατομμύριο δραχμές; Φυσικά, ο Αρχηγός της Αξιωματικής Αντιπολίτευσης αμφισβήτησε το μέγεθος αυτό, όμως η Κεντρική Ένωση Δήμων και Κοινοτήτων σε τελευταίο υπόμνημά της ζητάει από τη νέα Κυβέρνηση σε βάθος μιας πενταετίας την απόδοση του ενός τρισεκατομμυρίου δραχμών. Φυσικά η πλειοψηφία της ΚΕΔΚΕ δεν ανήκει στη σημερινή Κυβέρνηση.
      Ακούστηκε η άποψη «ποιος θα καθορίσει τα δικαιώματα των πολιτών;». Μα τα δικαιώματα των πολιτών πρέπει να τα καθορίσει η ελληνική Βουλή; Δεν διαισθάνεται ο Έλληνας πολίτης ότι πρέπει να έχει δικαίωμα απέναντι στην υγεία; Να θέλει για παράδειγμα να κάνει μία μαγνητική τομογραφία στο νοσοκομείο της περιοχής του και να διαθέτει το νοσοκομείο μαγνητικό τομογράφο; Είναι ισχυρή η περιφέρεια που έχουμε, όταν ολόκληρη η βόρειος Ελλάδα δεν διαθέτει ούτε ένα νοσοκομείο παίδων; Είναι ισχυρή η περιφέρεια αυτή όταν η πατάτα του Νευροκοπίου μετά από είκοσι χρόνια διακυβέρνησης δεν έχει βρει το όνομά της και δεν έχει βρει την ανταμοιβή των κόπων του ο αγρότης της περιοχής της Μακεδονίας; Πώς θα πετύχουμε την ισχυρή Ελλάδα όταν οι Έλληνες είναι ανίσχυροι; Διότι μία χώρα γίνεται ισχυρή, όταν είναι ισχυρή στην παιδεία, όταν είναι ισχυρή στον πολιτισμό, όταν είναι ισχυρός ο αγρότης, ο επιχειρηματίας, ο βιοτέχνης, όταν, τέλος, είναι ισχυρή η ελληνική οικογένεια. 
      Λιγότερη ανεργία και περισσότερη εργασία. Πώς θα απολαύσει όμως ο Έλληνας κάτοικος της υπαίθρου τα πολιτιστικά αγαθά, όταν δεν μπορεί να βρει εργασία; Σε ένα απέραντο τοπίο ανεργίας έχει μετατραπεί ολόκληρη η Ελλάδα. Πάμε να δούμε τι συμβαίνει στην ελληνική περιφέρεια.  Εργοστάσια κλειστά, χιλιάδες καταστήματα έχουν κλείσει τις τελευταίες δεκαετίες. Σε αυτό το απέραντο τοπίο ανεργίας έρχεται να απαντήσει η πολιτική και τα μέτρα που εξηγγέλθησαν από τη νέα Κυβέρνηση και τον Πρωθυπουργό για την τόνωση της ελληνικής περιφέρειας.
      Ισχυρή Ελλάδα με ισχυρούς Έλληνες. Ισχυρή Ελλάδα με ισχυρή αυτοδιοίκηση, με ισχυρή περιφέρεια, με ζωντανά τα ελληνικά μας χωριά. Ζωντανά τα χωριά γιατί εκεί παράγεται ο πολιτισμός, εκεί αναδεικνύεται η πολιτιστική μας κληρονομιά και ταυτότητα. Εκεί είναι οι χώροι που ζωντανεύει το μεράκι για δημιουργία και για ανάπτυξη των κατοίκων της Ελλάδος.
      Στόχος μας είναι το όραμά μας για μία Ελλάδα, μία ελληνική περιφέρεια γεμάτη από εστίες δημιουργίας. Αυτές οι εστίες δημιουργίας δεν μπορεί να βρίσκονται μόνο στην Αθήνα. Πρέπει να βρίσκονται σε ολόκληρη την ελληνική περιφέρεια, γιατί τότε δεν θα έχουμε μία Ελλάδα με περισσότερους κοινωνικά αποκλεισμένους πολίτες. Διότι όταν μία χώρα έχει πολλούς κοινωνικά αποκλεισμένους πολίτες, αυτό σημαίνει πως δεν απολαμβάνει ο λαός τα κοινωνικά και πολιτιστικά αγαθά. Και εμείς ως νέα Κυβέρνηση επιθυμούμε όλος ο ελληνικός λαός να απολαμβάνει των κοινωνικών, οικονομικών και πολιτιστικών αγαθών. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης έχει το λόγο.
    	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, τις δώδεκα ημέρες περίπου που μαζί με τους συναδέλφους μου τον κ. Γιαννόπουλο και τον κ. Κωνσταντόπουλο βρισκόμαστε στο Υπουργείο Υγείας και Κοινωνικής Αλληλεγγύης, θα έχετε διαπιστώσει ότι ουδόλως μίλησα για το παρελθόν.  Και σήμερα δεν προτίθεμαι να ακολουθήσω διαφορετική τακτική. Πρώτον, γιατί δεν μου αρέσουν τα πολιτικά μνημόσυνα. Δεύτερον, διότι θεωρώ ότι στο χώρο της υγείας και της κοινωνικής αλληλεγγύης  με το να κοιτάς συνεχώς πίσω, δεν επιτυγχάνεις τους στόχους σου. Και ο στόχος πρέπει να είναι ο οραματισμός και το κοίταγμα μπροστά. 
    Ελάχιστα μόνο πράγματα θα πω, γιατί θα πρέπει  να ενημερώσω το Σώμα για αποφάσεις, πρωτοβουλίες και υπογραφές που θα βάλω, και που είναι έξω από τις προσωπικές μου αρχές αλλά και από τις κατευθύνσεις της Κυβέρνησης. Και αυτό πιστεύω ότι πρέπει να το γνωρίζει η Βουλή. 
    Θα ήθελα να αρχίσω από το κομμάτι της κοινωνικής αλληλεγγύης και όχι της υγείας. Δεν ήταν τυχαία η απόφαση της αλλαγής της ονομασίας του Υπουργείου Υγείας και Πρόνοιας σε Υπουργείο Υγείας και Κοινωνικής Αλληλεγγύης. Όλοι οι παλαιότεροι γνωρίζουμε ότι μετά τη μεταφορά αρμοδιοτήτων –δεν ήταν λάθος, ήταν σωστό- στην Τοπική Αυτοδιοίκηση από την πρόνοια, στην ουσία η πρόνοια ήταν μία Γενική Γραμματεία. Δεν είχε κανένα λόγο να θεωρείται Υπουργείο.
      Από την άλλη μεριά όμως όλοι γνωρίζουμε ότι το κοινωνικό δημοκρατικό έλλειμμα όχι μόνο δεν έχει πάψει να υπάρχει στην κοινωνία αλλά καθημερινώς μεγαλώνει. ‘Ολοι έχουμε αυτοκίνητα, όλοι σταματάμε στα φανάρια, όλοι γνωρίζουμε ότι έρχονται τα παιδιά και καθαρίζουν τα τζάμια των αυτοκινήτων μας. Δίνοντάς τους ένα ευρώ νομίζουμε ότι βγάζουμε τις ενοχές από μέσα μας. ‘Ολοι έχουμε στη γειτονιά μας ή στο φιλικό μας κύκλο κάποια γυναίκα με παιδί, που είναι ανύπαντρη. Δεν είναι η εποχή που αυτές τις γυναίκες θα τις ρίξουμε στον Καιάδα πολύ περισσότερο μάλιστα όταν σε ένα πολύ σημαντικό ποσοστό γυναικών αυτό το παιδί είναι απόρροια βιασμού. ‘Ολοι ακούμε για τις κακοποιημένες γυναίκες και τα κακοποιημένα παιδιά αλλά απλώς ευαισθητοποιούμεθα όταν τα βλέπουμε σε κάποιο κανάλι, υπό μορφή μάλιστα σήριαλ. 
      Και βεβαίως δεν έχουν παύσει να υπάρχουν οι μεγάλες ομάδες πληθυσμού, με μεγάλα προβλήματα, όπως είναι τα άτομα με αναπηρίες, τα άτομα της τρίτης ηλικίας. Υπενθυμίζω ότι το προηγούμενο καλοκαίρι στη Γαλλία από τις δέκα χιλιάδες που πέθαναν από τον καύσωνα τα επτά χιλιάδες ήταν άτομα της τρίτης ηλικίας και το 80% αυτών των επτά χιλιάδων ήταν μοναχικά άτομα, γέροντες που δεν είχαν κάποιον να τους πάει έναν ανεμιστήρα ή να τους πάρει και να τους πάει σε κάποιο νοσοκομείο.
      Για όλους αυτούς λοιπόν τους λόγους μετονομάσαμε το ανύπαρκτο κατ’ εμάς Υφυπουργείο Πρόνοιας –όχι γιατί έφταιγαν οι προκάτοχοί μας εκεί, αλλά αυτή ήταν η πραγματικότητα- σε Υπουργείο Κοινωνικής Αλληλεγγύης. Αποφασίσαμε δε να βάλουμε κάποιους στόχους γι’ αυτά τα πράγματα ίσως φιλόδοξους που εγώ νομίζω όμως ότι μπορούμε να τους προχωρήσουμε.
      Βέβαια ο πρώτος στόχος είναι η απογραφή και η αξιοποίηση –στόχος χωρίς χρήματα δεν μπορεί να πραγματοποιηθεί- την ακίνητης περιουσίας των καταργηθέντων εθνικών οργανισμών κοινωνικής φροντίδας των παλαιών ΠΙΚΠΑ. Τονίζω τη λέξη «αξιοποίηση» και όχι εκποίηση. Πρέπει να σας πω ότι τις δέκα μέρες που είμαστε στο Υπουργείο ο κ. Κωνσταντόπουλος  έχει αφιερώσει τις περισσότερες τρέχοντας σε δικαστήρια για να υπερασπίζεται το Υπουργείο σε παραστάσεις ανακοπής από εκποιήσεις που έχουν γίνει μετά από προσφυγές εργαζομένων που το Υπουργείο τους χρωστά χρήματα. Η τελευταία έγινε κατά την περίοδο των εκλογών σε μεγάλο ακίνητο στην Κηφισιά. Για τις 31 Μαρτίου έχουμε άλλες πέντε εκποιήσεις. Σταματώ εδώ γιατί είπα ότι δεν θα κάνω πολλές αναφορές στο παρελθόν.
      Το δεύτερο είναι η ολοκλήρωση του προνοιακού χάρτη της χώρας. Ο κ. Θάνος είχε ξεκινήσει τη δουλειά και την έχει προχωρήσει μέχρι κάποιο σημείο. Πρέπει όμως να τελειώσει.
      Το τρίτο είναι η προάσπιση των κοινωνικών δικαιωμάτων των ευπαθών ομάδων του πληθυσμού. 
      Το τέταρτο –και πολύ σημαντικό- είναι η άμεση λειτουργία του Εθνικού Κέντρου Άμεσης Κοινωνικής Βοήθειας για την κάλυψη των ευπαθών ομάδων. Πέρυσι το καλοκαίρι έγιναν με δημοσιότητα τα εγκαίνια του περίφημου «197» από τον ίδιο τον κ. Σημίτη. Τότε η κυβέρνηση είπε ότι θα έχουμε εικοσιτετράωρη λειτουργία αυτού του κέντρου. Σήμερα που πήγε ο κ. Κωνσταντόπουλος να κάνει έλεγχο διαπίστωσε ότι το κέντρο λειτουργεί δεκαέξι ώρες και με πλείστα όσα προβλήματα. Αποτελεί προτεραιότητα της Κυβέρνησης να επιλυθούν αυτά τα προβλήματα και να λειτουργήσει το συγκεκριμένο κέντρο που είναι ένα από τα θεμέλια της κοινωνικής φροντίδας και της κοινωνικής αλληλεγγύης.
      ‘Αμεση λειτουργία του παρατηρητηρίου αναπηρίας. Έχει θεσμοθετηθεί από τις κυβερνήσεις του ΠΑΣΟΚ. Θα ενθυμήστε την περίφημη κάρτα αναπηρίας. Υποτίθεται ότι ξεκίνησε πιλοτικά στο Νομό Λάρισας το 1995. Μέχρι στιγμής ψάχνουμε να βρούμε τα πορίσματα αυτής της πιλοτικής εφαρμογής αλλά δεν τα έχουμε βρει. Είναι λοιπόν προτεραιότητα η κάρτα αναπηρίας. Για να είμαι ειλικρινής, δεν την έχω δει και δεν γνωρίζω. Άκουσα όμως την πληροφορία ότι δεν έχει καν φωτογραφία επάνω. Αν αυτό ισχύει, αντιλαμβάνεστε τι μπορεί να σημαίνει αυτό. 
      Θα δημιουργήσουμε μηχανισμούς για να πραγματοποιήσουμε όλους αυτούς τους στόχους. Κατ’ αρχήν είναι η θεσμοθέτηση ειδικής γραμματείας πολιτικών κοινωνικής ένταξης. Θα ζητήσουμε από τον Πρωθυπουργό να μας εγκρίνει την ίδρυση μιας τέτοιας γραμματείας.
      Δεύτερον, είναι η επεξεργασία εθνικού προγράμματος κοινωνικής αλληλεγγύης και συνοχής. Το τρίτο είναι η ίδρυση εθνικού κέντρου στήριξης και πιστοποίησης εθελοντικών φορέων. 
      Σήμερα ο εθελοντισμός στον τόπο αυτόν πραγματοποιείται χάρη σε ατομικές πρωτοβουλίες. Ας είναι καλά οι άνθρωποι που το κάνουν, δεν λέμε όχι, αλλά δεν μπορεί να συνεχίσει έτσι. Πρέπει να δημιουργηθεί ένα θεσμικό πλαίσιο που να δοθούν κίνητρα ουσιαστικά, πολλοί περισσότεροι άνθρωποι να προστρέξουν σε αυτήν την κατεύθυνση. 
      Τέταρτο, έχουμε την ίδρυση ερευνητικού ινστιτούτου κοινωνικής προστασίας και αλληλεγγύης. Αν θέλετε θα είναι το τελευταίο γιατί αυτό περισσότερο θα ασχοληθεί με έρευνα των κοινωνικά ευπαθών ομάδων και που δεν έχουμε την πολυτέλεια αν και είναι πολύ αναγκαίο να το ξεκινήσουμε πρώτο. 
      Τέλος, τη θέσπιση εθνικού κώδικα κοινωνικής πρόνοιας για τα δικαιώματα των πολιτών. Μια και μιλάω για δικαιώματα των πολιτών βεβαίως σε κάποια σημεία της Αθήνας, όπως έχετε δει όλοι, υπάρχουν σημεία στάθμευσης για τα άτομα με αναπηρίες, σχεδόν κανείς δεν τα σέβεται, αποφασίσαμε να τα κάνουμε πιο ευδιάκριτα και θα εισηγηθούμε στην Κυβέρνηση βαρύτατο πρόστιμο που ενδεχομένως θα φθάνει τα πεντακόσια ευρώ και τα έσοδα του οποίου θα πηγαίνουν στο ταμείο κοινωνικής μέριμνας, ώστε αυτά τα χρήματα να πηγαίνουν για τα άτομα που τα έχουν ανάγκη. Λυπούμαστε γιατί δεν είμαστε ευχαριστημένοι με τέτοιου είδους μέτρα, αλλά κάποτε θα πρέπει να σεβόμαστε τα άτομα με αναπηρίες. Εμείς οι υποτιθέμενοι υγιείς είμαστε οι πρώτοι που καταπατούμε τα δικαιώματα των συνανθρώπων μας με αναπηρίες. 
      Και έρχομαι στο κομμάτι της υγείας. Πρώτη προτεραιότητα της Κυβέρνησης και για το χώρο της υγείας είναι η υγειονομική θωράκιση της χώρας για τους Ολυμπιακούς Αγώνες. Βέβαια οι προτεραιότητες και η δημοσιότητα είναι για το στέγαστρο του Καλατράβα στο κολυμβητήριο, αλλά θα μου επιτρέψετε να πω ότι όσο απαραίτητα είναι αυτά για την πραγματοποίηση πετυχημένων –και θα είναι πετυχημένοι- Ολυμπιακών Αγώνων στο αθλητικό κομμάτι, η υγειονομική θωράκιση της χώρας είναι ίσως ο βασικός παράγων για να έχουμε συνολικά πετυχημένη Ολυμπιάδα. Βέβαια δεν μιλάω για συμβατικά περιστατικά, να χτυπήσουμε ξύλο, γιατί γι’ αυτά ήταν υπερβολικά μεγάλος ο αριθμός των δεκαπέντε-είκοσι ολυμπιακών νοσοκομείων πανελλαδικά, όταν η εμπειρία λέει από τις τρεις προηγούμενες Ολυμπιάδες ότι κατά μέσο όρο ογδόντα δύο άτομα χρειάστηκε να νοσηλευτούν σε νοσοκομεία. Συνεπώς είμαστε υποχρεωμένοι να λάβουμε όλα τα μέτρα και πρέπει να πω δύο-τρία πράγματα εδώ. Βασικός πυλώνας είναι η επείγουσα ιατρική για τους Ολυμπιακούς Αγώνες. Για το ΕΚΑΒ θέλω δυο σημεία να τα ξέρετε, γιατί θα βάλω υπογραφή πέραν των απόψεών μου, των αρχών μου και των ιδεών μου. 
      Φτιάχνετε το νέο συντονιστικό κέντρο στο ΕΚΑΒ και κτηριολογικά μετά από μεγάλες πιέσεις στους εργολάβους ελπίζουμε ότι θα το παραλάβουμε τον Ιούλιο. Για να είναι όμως ένα τέτοιο κέντρο χρειάζονται τουλάχιστον δύο γιγαντοοθόνες, ηλεκτρονικοί υπολογιστές, ξενοδοχειακός εξοπλισμός και όλα αυτά κάνουν 760.000 ευρώ. Ενώ ξεκίνησε να χτίζεται αυτό το συντονιστικό κέντρο εδώ και ενάμιση χρόνο ουδείς σκέφθηκε να προκηρύξει διαγωνισμό για τον εξοπλισμό. Η επιλογή λοιπόν είναι ή να το κάνουμε τώρα, οπότε τον εξοπλισμό θα τον πάρουμε ένα χρόνο μετά το πέρας των Ολυμπιακών Αγώνων ή να προχωρήσω σε ανάθεση. Επέλεξα παίρνοντας την ευθύνη να προχωρήσω σε ανάθεση μετά από εισήγηση του Διοικητικού Συμβουλίου του ΕΚΑΒ, ακριβώς τι θέλει να πάρουμε. Είναι το πρώτο που θέλω να ξέρετε σχετικά με τι κληρονομήσαμε. 
      Το άλλο είναι τα ασθενοφόρα τα διακόσια εβδομήντα καινούργια. Στην πρώτη ενημέρωση που μου έκανε ο πρόεδρος του ΕΚΑΒ είπε ότι θα έχουμε μόνο τα διακόσια και τα εβδομήντα δεν θα τα έχουμε. Μέσα σ’ αυτά περικλείονται και είκοσι πέντε κινητές μονάδες. Το πρώτο πρόβλημα στον έλεγχο που έγινε στους δύο διαγωνισμούς ο ένας έχει απόκλιση 44% και ο άλλος 27%. Αν ερχόταν ο ελεγκτής από την Ευρωπαϊκή Ένωση γιατί είναι συγχρηματοδότηση μόνο με αυτές τις αποκλίσεις θα μπορούσαν να μας πάρουν πίσω τα λεφτά και θα έπρεπε να τα πληρώσουμε από εθνικούς πόρους.
Ελπίζω με τις όποιες γνωριμίες διαθέτει κανείς σε ανθρώπινο επίπεδο, όταν έχει θητεύσει στο Ευρωπαϊκό Κοινοβούλιο, να μην έρθει ο έλεγχος τουλάχιστον μέχρι να τα πάρουμε. 
      Το δεύτερο είναι ότι υπήρχε ένας νόμος που έλεγε ότι εξαιρούνται τα ασθενοφόρα από το φόρο εκτελωνισμού. Πάσης φύσεως ασθενοφόρα μέχρι και δημοτικών ιατρείων και είχε εξαιρεθεί το ΕΚΑΒ. Δεν υπήρχαν τα ασθενοφόρα του ΕΚΑΒ. Το αποτέλεσμα είναι αυτήν τη στιγμή να βρίσκονται στο τελωνείο τα πρώτα είκοσι ασθενοφόρα και οι προμηθευτές μάς λένε ότι επειδή για κάθε ασθενοφόρο πρέπει να δίνουν περίπου 7.000 ευρώ -τόσος είναι ο φόρος- δεν τα εκτελωνίζουν εάν δεν τους δώσουμε εμείς αυτά τα χρήματα, γιατί διαφορετικά πρόκειται για ζεστό χρήμα το οποίο πρέπει να βάλουν αυτοί. 
      Ευτυχώς εδώ η λύση είναι ευκολότερη και σας το λέω από σήμερα και θα ζητήσω τη συναίνεσή σας. Όποιο νομοσχέδιο και αν είναι το πρώτο που θα έρθει, θα εισάγουμε τροπολογία που θα συμπεριλαμβάνεται στην αρχική ρύθμιση, την προ τριετίας και για τα ασθενοφόρα του ΕΚΑΒ, και ας είναι άσχετη με το νομοσχέδιο, διότι διαφορετικά δεν θα εκτελωνιστούν τα ασθενοφόρα τα οποία βρίσκονται ήδη στο τελωνείο. 
      Ολυμπιακά Νοσοκομεία, Πολυκλινική, Κέντρο Υγείας Βύρωνα Αστικού Τύπου: Εκτιμώ ότι λίγο - πολύ από άποψη κτηριακών εγκαταστάσεων θα είμαστε σχετικώς έτοιμοι σε ό,τι αφορά τα ολυμπιακά νοσοκομεία και κυρίως τα τρία-τέσσερα μεγάλα με τα τμήματα επειγόντων περιστατικών, όχι βεβαίως στο βαθμό που έλεγε το επιχειρησιακό πρόγραμμα του Υπουργείου βάσει του οποίου θα ήταν όλα έτοιμα το Δεκέμβριο του 2003. Βεβαίως κτηριολογικά και εξοπλιστικά θα είναι έτοιμα. Θα λειτουργήσουμε με το προσωπικό των νοσοκομείων, κυρίες και κύριοι συνάδελφοι, και όχι με ξεχωριστό προσωπικό ως έλεγε ο αρχικός σχεδιασμός γιατί δεν έχουν προκηρυχθεί θέσεις αλλά, τέλος πάντως, θα λειτουργήσουν.
      Όσον αφορά την πολυκλινική, δεσμεύτηκαν οι πάντες ότι θα παραδοθεί 10 Ιουλίου. Όπως ξέρετε το Υπουργείο Υγείας την κατασκευάζει με δικά του λεφτά, την παραδίδει στο «2004» στις 10 Ιουλίου, τη λειτουργεί το 2004 με δική του ευθύνη μέχρι τέλος Σεπτεμβρίου, οπότε τελειώνουν και οι Παραολυμπιακοί, με εθελοντές. Στο σημείο αυτό θα μου επιτρέψετε να κρατώ και κάποιες επιφυλάξεις και να εναποθέσω όλες μου τις ελπίδες στο στρατό, διότι δεν είναι πολύ καλή η κατάσταση όσον αφορά τους εθελοντές, τους γιατρούς-πολίτες, τους νοσηλευτές, το παραϊατρικό προσωπικό και τους φυσικοθεραπευτές, αλλά θα λειτουργήσει και είμαι βέβαιος γι’ αυτό. Θα επιστρέψει σε μας 1η Οκτωβρίου για να τη λειτουργήσουμε ως κέντρο υγείας αστικού τύπου. Σας ενημερώνω ότι πρόκειται για μία εκπληκτική πολυκλινική, ένα εκπληκτικό κέντρο υγείας αστικού τύπου. Εγώ δεν έχω δει παρόμοιο ούτε στην Ευρώπη. 
      Έψαξα, λοιπόν, να βρω το επιχειρησιακό σχέδιο βάσει του οποίου θα το λειτουργήσει πλέον το Υπουργείο Υγείας. Αυτήν τη στιγμή που μιλάμε δεν υπάρχει. Όχι μόνο δεν έχει προκηρυχθεί θέση αλλά δεν υπάρχει! Αυτό σημαίνει ότι ακόμα και αν εμείς προκηρύξουμε θέσεις για να λειτουργήσει αυτό το κέντρο υγείας, θα παραμείνει κλειστό τουλάχιστον μέχρι το πρώτο τρίμηνο του 2005. Αυτό θέλω να το ξέρετε από σήμερα, όπως και το λόγο για τον οποίο θα παραμείνει κλειστό για να μην αρχίσετε –δικαίως- να καταθέτετε ερωτήσεις γιατί μένει κλειστό και δεν λειτουργεί. 
      Κέντρο Υγείας Βύρωνα: Πρόκειται για ένα μικρότερο αλλά ωραίο κέντρο υγείας αστικού τύπου σε μία περιοχή που το χρειάζεται. Το ίδιο. Θέσαμε τώρα προδιαγραφές και ελπίζω ότι με το θεσμό είτε των επίκουρων γιατρών της Γενικής Ιατρικής, όπου εκεί έχει τοποθετηθεί ένας και τρεις ειδικευόμενοι, και των επίκουρων νοσηλευτριών θα μπορέσουμε να το λειτουργήσουμε σχεδόν ταυτόχρονα με τα εγκαίνιά του. 
      Το Γ’ Κοινοτικό Πλαίσιο Στήριξης είναι η δεύτερη προτεραιότητα. Δεν χρειάζεται να σας πω πολλά. Μπορείτε να πάρετε τα Πρακτικά για να δείτε τι είχε πει η ίδια η κυβέρνηση. Η δική μας η εκτίμηση είναι ότι οι εκτιμήσεις είναι προς τα πάνω, αλλά εγώ θα πάρω ό,τι είπε ο κ. Πάχτας σε ό,τι αφορά την απορροφητικότητα του Γ’ Κοινοτικού Πλαισίου Στήριξης στο Επιχειρησιακό Πρόγραμμα Υγεία-Πρόνοια. Λιγότερο από 12% και δεν μιλώ για την ψυχιατρική μεταρρύθμιση, όπου η κατάσταση είναι τραγική. 
      Για το λόγο αυτό ζήτησα -και ο Πρωθυπουργός ενέκρινε- να ιδρυθεί η Ειδική Γραμματεία με δύο περιεχόμενα: Γ’ Κοινοτικό Πλαίσιο Στήριξης και Κοινωνία της Πληροφορίας. Να σώσουμε και να προλάβουμε ό,τι μπορούμε από αυτά που πρέπει να απορροφήσουμε υποχρεωτικά μέχρι το τέλος του 2004, γιατί για την επόμενη τριετία ελπίζω ότι η κατάσταση θα είναι καλύτερη. 
      Καθημερινότητα. Ακούστε! Επειδή ακούστηκαν και ελέχθησαν πολλά για την καθημερινότητα και στα κανάλια είναι αυτό που φέρνει μεγαλύτερη θεαματικότητα και όχι άδικα, και στον πολίτη και σε μας πολλές φορές στις ερωτήσεις μας για τα περίφημα ράντζα, εγώ θέλω να είμαι πολύ λιγόλογος και προσεκτικός όταν μιλώ γι’ αυτά τα πράγματα. 
      Πρώτα βρίσκεις την αιτία -και τις περισσότερες αιτίες τις ξέρουμε όσοι έχουμε ασχοληθεί. Κάνεις τη διάγνωση, βρίσκεις τη θεραπεία και περιμένεις το αποτέλεσμα. Εμείς μόλις θα είμαστε έτοιμοι, θα παρουσιάσουμε δημόσια ένα επιχειρησιακό σχέδιο για το πώς αντιμετωπίζεται γενικότερα η επείγουσα ιατρική αλλά και η ιστορία που εντάσσει εκεί μέσα τα ράντζα. Εκτιμώ ότι είναι άλλο η τηλεοπτική εξαφάνιση των ράντζων και άλλο η πραγματική εξαφάνισή τους, που στην ουσία, για να μη μεγαλοποιούμε το θέμα, μιλάμε μόνο για τα δύο μεγάλα αστικά κέντρα, την Αθήνα και τη Θεσσαλονίκη και μάλιστα όχι για το σύνολο των νοσοκομείων της Αθήνας και της Θεσσαλονίκης. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Να τα ακούσει ο Υφυπουργός σας αυτά, κύριε Υπουργέ! 
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τέταρτον, άλλες προτεραιότητες, γιατί δεν σημαίνει ότι οι Ολυμπιακοί Αγώνες ή το Γ’ Κοινοτικό Πλαίσιο Στήριξης θα αναστείλουν τις νομοθετικές πρωτοβουλίες της Κυβέρνησης. 
      Το πρώτο που θα κάνουμε θα είναι ένα μικρό νομοσχέδιο μέσα στην άνοιξη, που θα γίνει εφαρμογή του προγράμματός μας σχετικά με το νέο τρόπο διοίκησης των νοσοκομείων. Σήμερα ελέγχων και ελεγχόμενος είναι το ίδιο πρόσωπο, ο διοικητής του νοσοκομείου. Υποτίθεται ότι ελέγχουν τα νοσοκομεία τα ΠεΣΥ. Άκουσα σήμερα «ΠεΣΥάρχη» να λέει ότι εκείνος έχει κάνει έλεγχο. Στο Υπουργείο πάντως ελέγχους τέτοιους εγώ δεν βρήκα μέχρι τη στιγμή που μιλώ. Θα τους καλέσω αύριο, όσοι έχουν, να μου τους στείλουν, για να δω τι έλεγχοι έχουν γίνει. 
      Εμείς λοιπόν λέμε ότι πρέπει να είναι άλλο η νομοθετική εξουσία και άλλο η εκτελεστική εξουσία. Διοικητικό συμβούλιο ολιγομελές, που θα έχει λόγο μόνο για τους ελέγχους, για τις δημόσιες σχέσεις και της εμφάνισης του νοσοκομείου προς τα έξω και ενισχυμένο ρόλο γενικού διευθυντού, για να κάνει το management, γιατί πολλά νοσοκομεία, ο Ευαγγελισμός, παραδείγματος χάριν, έχει πενήντα δισεκατομμύρια προϋπολογισμό κατά μέσο όρο. 
      Τρίτο νομοσχέδιο στη σειρά είναι για τις προμήθειες και για την οικονομική εξυγίανση. Εδώ έχω το επίσημο υπηρεσιακό σημείωμα της υπηρεσίας για τα χρέη. Το ζήτησα και μου το έδωσαν. Καλύτερα να μην ακούσετε το νούμερο συνολικά από το 1997 που έγινε η πρώτη ρύθμιση, μετά επί κ. Παπαδόπουλου και πόσο έχει φθάσει σήμερα μαζί με τα τοκοχρεολύσια. Πλησιάζουμε τα οκτακόσια δισεκατομμύρια δραχμές. Βεβαίως πολλά από αυτά, περίπου το 55%-60% είναι χρέη των ταμείων προς τα νοσοκομεία. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Έτσι!
      ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Έτσι είναι, κύριε Γείτονα. Αλλά έχουν αρχίσει και έρχονται τα χαρτιά από τους προμηθευτές για πλειστηριασμούς περιουσιακών στοιχείων, γιατί ζητούν τα λεφτά τους. Έτσι είναι!
     Πρωταρχικό νομοσχέδιο είναι η αλλαγή του τρόπου προμηθειών και η αλλαγή της οικονομικής διαχείρισης των νοσοκομείων. Θα έλθει η ώρα που θα τα πούμε αναλυτικά. Αμέσως μετά είναι το μεγάλο θεσμικό νομοσχέδιο το οποίο θα έλθει στην Ολομέλεια του φθινοπώρου, που θα αφορά την πρωτοβάθμια φροντίδα υγείας. Ο χρόνος δεν μου επιτρέπει για να σας πω αναλυτικά τι σκεπτόμαστε, σκοπεύω όμως να σας πω ότι από άποψη θεματολογίας ορισμένα από αυτά που νομοθετήθηκαν λίγο πριν κλείσει η Βουλή μας βρίσκουν σύμφωνους. Έχουμε διαφωνία ως προς το ότι δεν στηρίχθηκαν μέσα σε αυτό το νομοσχέδιο και άλλα, τα οποία δεν έχω κανένα πρόβλημα να σας πω ότι θα υιοθετήσουμε όσα είναι επικυρωποιημένα από ένα νομοσχέδιο του 1997, του κ. Γείτονα, το οποίο ουδέποτε εφαρμόσθηκε από τις μετέπειτα κυβερνήσεις του ΠΑΣΟΚ. Ψηφίστηκε και δεν εφαρμόσθηκε τίποτα ούτε ένα άρθρο του! 
      Η λίστα φαρμάκων θα καταργηθεί το συντομότερο δυνατό και θα παρουσιάσουμε και τις προτάσεις μας, πώς εννοούμε τη λίστα φαρμάκων, τον εκσυγχρονισμό του ΕΚΑΒ και το επιχειρησιακό κέντρο στο Υπουργείο Υγείας. Εάν δεν υπάρξει επιχειρησιακό κέντρο στο Υπουργείο Υγείας, δεν είναι δυνατόν να παρακολουθεί το Υπουργείο υπό την έννοια της λέξης «παρακολουθώ» -για να μην παρεξηγηθώ- το τι γίνεται πανελλαδικά στα τρία επίπεδα της υγειονομικής περίθαλψης και φροντίδας. Δεν είναι μεγάλο το ποσό. Ελπίζω ότι θα μπορέσουμε να το εξοικονομήσουμε από του χρόνου. Αρκεί να σας πω ότι φέτος πριν από τρεις ημέρες πληροφορήθηκα ότι δεν είχε ζητηθεί από το Υπουργείο Υγείας το ποσό από τις δημόσιες επενδύσεις των δώδεκα εκατομμυρίων ευρώ, η δεύτερη δόση που μας αναλογούσε. Ξέρετε οι παλαιότεροι συνάδελφοι αλλά και κυρίως οι συνάδελφοι που ήταν στα Υπουργεία, ότι όσον αφορά το Υπουργείο Οικονομικών ισχύει το ότι «όποιος πρόλαβε τον Κύριον είδε». Ευτυχώς που σήμερα μου τα έστειλαν, αφού έφθασα να παρακαλώ, να μην πω σαν τι, επί μία ημέρα στο Υπουργείο Οικονομικών. Δεν τα είχε ζητήσει το Υπουργείο Υγείας! Για να ξέρετε ένα άλλο σημείο από τα πολλά που δεν είπα και δεν πρόκειται να πω ούτε εδώ σήμερα αλλά ούτε και προς τα έξω!
      Και τελειώνω με το θέμα των προσλήψεων προσωπικού. Τρέχουν ορισμένες προσλήψεις. Υπήρξε πρόβλημα με το διακόσια ενενήντα εννιά άτομα που θα στελεχώσουν τα καινούργια ασθενοφόρα του ΕΚΑΒ, γιατί τελείωσε ο διαγωνισμός στις 30 Ιανουαρίου 2004 και αν πήγαινε με την κανονική διαδικασία θα τα παίρναμε μήνες μετά τους Ολυμπιακούς. 
      Παρακάλεσα τον Πρόεδρο του ΑΣΕΠ και τον κ. Παυλόπουλο. Ανταποκρίθηκαν και οι δύο και θα προταθούν οι προσλήψεις αυτές. Έτσι, ελπίζουμε ότι θα τις έχουμε την 1η Ιουνίου. Γιατί δεν φτάνει να προσλάβεις άτομα, πρέπει και να τα εκπαιδεύσεις πάνω στο σύγχρονο εξοπλισμό των καινούργιων ασθενοφόρων.
      Δεν θέλω, βέβαια, να σας πω για τις μοτοσυκλέτες. Μοτοσυκλέτες πήραμε αλλά είναι στο γκαράζ, γιατί η προκήρυξη έλεγε γενικώς ότι απαιτείται «δίπλωμα δικύκλου». Πήραν όλοι δίπλωμα για παπάκι και βεβαίως δεν μπορούν να οδηγήσουν μοτοσυκλέτα. Πρέπει τώρα να εκπαιδεύσουμε αυτούς τους οδηγούς για μοτοσυκλέτα, εάν προλάβουμε και εάν δεχθούν, γιατί πολλοί λένε ότι, αφού η προκήρυξη δεν το έλεγε, εμάς δεν μας ενδιαφέρει. 
      Αυτά δεν σας τα λέω εγώ. Είναι η ενημέρωση που μου έκανε ο πρόεδρος του ΕΚΑΒ, τον οποίο δεν άλλαξα, όπως δεν ζήτησα την παραίτηση κανενός, όπως δεν μετακίνησα κανένα μέσα στο Υπουργείο Υγείας. Απλώς, για να έχετε ενημέρωση, σας λέω ότι έχουν υποβάλει από μόνοι τους τις παραιτήσεις τους έντεκα από τους δεκαεπτά «ΠΕΣΥάρχες» και πέντε ή έξι –ίσως κάνω λάθος- από τους εκατόν σαράντα περίπου διοικητές νοσοκομείων. Εμείς θα τους καλέσουμε, θα τους πούμε τη νέα πολιτική και μέχρι να αλλάξει το θεσμικό πλαίσιο όσοι επιθυμούν να συνεργαστούν να μείνουν, εφόσον βεβαίως αξιολογηθούν, κάτι που έπρεπε να έχει ήδη γίνει, γιατί πέρασε το δεκαοκτάμηνο και η κυβέρνηση που ψήφισε το νόμο δεν το έπραξε. Ούτε οι «ΠεΣΥάρχες» αξιολόγησαν τους διοικητές των νοσοκομείων ούτε το Υπουργείο τους «ΠεΣΥάρχες». Η αξιολόγηση, βεβαίως, θα γίνει. Όποιοι κριθούν από το ειδικό συμβούλιο που έχει ψηφίσει η κυβέρνηση του ΠΑΣΟΚ ότι είναι άξιοι και επιθυμούν να μείνουν, ας μείνουν, μέχρι να αλλάξει το θεσμικό πλαίσιο που και πάλι θα κληθούν να υποβάλουν υποψηφιότητες στο νέο διοικητικό καθεστώς. Εμείς δεν έχουμε κανένα λόγο να τους αλλάξουμε. 
      Εκείνο, όμως, που δεν θέλω είναι  υπονόμευση. Το λέω αυτό, γιατί, ενώ είχαν ανασταλεί οι διορισμοί και με δική μου εγκύκλιο υπηρεσιακά συμβούλια και διορισμοί ανεστάλησαν μέχρι 30 Μαρτίου, δηλαδή μέχρι να ενημερωθώ, πληροφορήθηκα με λύπη μου ότι πολλοί «έγραψαν στα παλιά τους τα παπούτσια» την εγκύκλιο του Υπουργού Υγείας. Αυτοί, λοιπόν, να γνωρίζουν πως γνωρίζω και εγώ να λειτουργήσω διαφορετικά, εάν το θέλω. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, συντομεύετε, πριν διαμαρτυρηθούν οι άλλοι συνάδελφοι. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το μήνυμα είναι απόλυτα ξεκάθαρο για τους μεν, όπως ήταν απόλυτα ξεκάθαρο για τους άξιους και δεν έχουμε κανένα λόγο να μη συνεχίσουμε μαζί τους τη συνεργασία.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα: 140 χρόνια από την Ένωση με την Ελλάδα» πενήντα τρεις μαθητές και τρεις συνοδοί-καθηγητές από το 7ο Γυμνάσιο Περιστερίου Αθηνών. 
      Η Βουλή τους καλωσορίζει.
      (Χειροκροτήματα απ΄ όλες πτέρυγες της Βουλής)
      Το λόγο έχει ο Βουλευτής του ΠΑΣΟΚ κ. Ευάγγελος Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, το κύριο θέμα της συζήτησης για τις Προγραμματικές Δηλώσεις της Κυβέρνησης είναι, κατά τη γνώμη μου, το γεγονός ότι ο Πρωθυπουργός της χώρας κ. Κωνσταντίνος Καραμανλής παρουσίασε με όσο μπορούσε πιο έντονο και ανάγλυφο τρόπο τη θεμελιώδη πολιτική του επιλογή, η οποία έχει πολύ μεγάλο ενδιαφέρον. 
      Ο κ. Καραμανλής ουσιαστικά επαγγέλλεται ένα νέο τύπο πολιτικής ουδετερότητας. Αυτό που επιχείρησε να κάνει έως τώρα στη συζήτηση για τις Προγραμματικές Δηλώσεις ο κ. Καραμανλής ήταν να εμφανιστεί με ελεγχόμενο μετριοπαθές ύφος, να αποφύγει οποιαδήποτε διαφωνία, να ενσωματώσει απόψεις των άλλων κομμάτων και όλα αυτά υπό μια και μόνη απλή προϋπόθεση: να μην αμφισβητείται η πολιτική ηγεμονία, η πρωτοκαθεδρία και η πρωτοβουλία της Κυβέρνησής του. Ο κ. Καραμανλής ουσιαστικά ήρθε και δήλωσε στη Βουλή των Ελλήνων ότι βασική του μέριμνα θα είναι να αποφύγει το πολιτικό κόστος, να μην ανοίξει κοινωνικά και πολιτικά μέτωπα, να μη συγκρουστεί.
      Εμφανίστηκε μέχρι στιγμής τουλάχιστον έχοντας αμιγώς αντιπολιτευτικά και επικοινωνιακά αντανακλαστικά. Η Κυβέρνηση, όπως εκπροσωπείται από των επικεφαλής της, δεν έχει αποκτήσει μέχρι στιγμής κυβερνητικά αντανακλαστικά υπεύθυνου διαχειριστή των εθνικών και κοινωνικών θεμάτων της χώρας. Είναι θεμιτό μία κυβέρνηση να έχει αυτήν την πρόθεση, να ξεκινάει με στόχο την αποφυγή του πολιτικού κόστους; Θα έλεγα ότι είναι θεμιτό, αν μπορέσει να το καταφέρει κυβερνώντας ταυτόχρονα τη χώρα και διασφαλίζοντας τα δικαιώματα των πολιτών, τα κεκτημένα της κοινωνίας, τον εκσυγχρονισμό του τόπου. 
      (Στο σημείο αυτό την Προεδρική ΄Εδρα  καταλαμβάνει ο Δ’ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
     Αυτός ο στόχος είναι εύκολο να διατυπωθεί στο επίπεδο της γενικής κυβερνητικής ρητορικής, είναι εύκολο να αποτελεί γενική εξαγγελία του Πρωθυπουργού. Για ορισμένα στελέχη της Κυβέρνησης ενδεχομένως να είναι και μία αγαθή πρόθεση. Δεν θα κάνουμε δίκην προθέσεων. Είναι όμως, εξαιρετικά δύσκολο αυτή η πολιτική γραμμή, που θέλει να εξουδετερώσει τις πολιτικές διαφορές και να απονευρώσει την κοινωνία και το πολιτικό σύστημα, να επιβιώσει, όταν θα συγκρουστεί με την πραγματικότητα, όταν θα έρθει αντιμέτωπη με τα συγκεκριμένα και ειδικά προβλήματα. Δηλαδή, όταν θα έρθει αντιμέτωπη με απαιτήσεις, με διεκδικήσεις, όταν θα έρθει αντιμέτωπη με τη διεθνή πραγματικότητα, με την ευρωπαϊκή πολιτική, όταν θα έρθει αντιμέτωπη με τους εσωτερικούς και τους διεθνείς συσχετισμούς δυνάμεων. 
      Και ακούγοντας τον κ. Κακλαμάνη, ο οποίος ήταν εδώ στο Βήμα ως Υπουργός Υγείας προηγουμένως, πρέπει να σας πω ότι υπάρχει και μία πρόσθετη δυσκολία για τον κ. Καραμανλή. Αυτή του η γραμμή προσκρούει στον πολυπρόσωπο, διαφορετικών αντιλήψεων, κυβερνητικό μηχανισμό, ο οποίος διακλαδώνεται μέσα στην κοινωνία. Γιατί στη μετριοπάθεια του ύφους του Πρωθυπουργού, ο Υπουργός Υγείας αντέταξε τη δήθεν γενναιοδωρία της μη αναφοράς στο παρελθόν, κατακεραυνώνοντας επί είκοσι πέντε λεπτά τους προκατόχους του, διεκτραγωδώντας με ανατριχιαστικές λεπτομέρειες την κατάσταση που βρήκε. Γιατί είναι έκπληκτος, αντικρίζοντας μία πραγματικότητα από τη θέση του υπεύθυνου Υπουργού και όχι του Βουλευτή της Αντιπολίτευσης. Μα, τώρα ανακαλύπτουμε την ύπαρξη κοινοτικών διαδικασιών και γραφειοκρατικών δυσκολιών; Έτσι, με αυτήν την αντίληψη και με αυτά τα αντανακλαστικά θα προχωρήσουμε στη νέα διακυβέρνηση; 
      Αν αυτή είναι η νέα διακυβέρνηση, πρέπει να σας πω ότι σίγουρα η δική μας νέα αντιπολίτευση, η άλλη αντιπολίτευση, θα είναι μία νεωτερική αντιπολίτευση που δεν θα έχει εξαρτημένα αντανακλαστικά, που δεν θα λέει «όχι» σε οτιδήποτε λέει η Κυβέρνηση, αλλά θα ελέγχει την Κυβέρνηση, όχι με βάση μόνο τις εξαγγελίες της, αλλά και με βάση το δικό μας προγραμματικό λόγο που επικύρωσε το υψηλό ποσοστό του 40,6% του ελληνικού λαού. Και αυτό θα το κάνουμε με τη μορφή προτάσεων και προτάσεων νόμων, με τη μορφή δηλαδή πολιτικών πρωτοβουλιών και όχι αμυντικών αντανακλαστικών. 
      Εξ ου και η επιλεκτική αοριστία του κ. Καραμανλή. Ο κ. Καραμανλής ήταν αόριστος ως προς τις πηγές χρηματοδότησης και το χρονοδιάγραμμα εφαρμογής των αναπτυξιακών και κοινωνικών μέτρων. ΄Ηταν πολύ συγκεκριμένος σε όλα τα δημαγωγικού χαρακτήρα μέτρα που δεν κοστίζουν τίποτα: στη σύσταση επιτροπών, στη σύσταση ανεξαρτήτων αρχών. Μα, αυτά είναι η αμηχανία του πολιτικού. Όταν δεν έχουμε τι να πούμε και τι να κάνουμε, προτείνουμε τη σύσταση μιας ανεξάρτητης αρχής ή ενός μεγάλου συμβουλίου για να μετακυλίσουμε την ευθύνη.
      Και έτσι φθάνουμε και σε ένα τεράστιο πρόβλημα πολιτικής ειλικρίνειας λίγες μέρες μετά τις εκλογές. Τι από τα δύο αληθεύει; Αληθεύει ότι η οικονομία έχει δυνατότητες ανάπτυξης με ρυθμό πέραν του 5% τα επόμενα χρόνια, ή αλήθευε η προηγούμενη θέση της Νέας Δημοκρατίας ότι παραλαμβάνει «καμένη γη», «μία οικονομία τραβεστί», ότι «μετά τους Ολυμπιακούς Αγώνες θα αντιμετωπίσουμε πρόβλημα ρυθμών ανάπτυξης και πρόβλημα ανεργίας»; Τι από τα δύο; Προφανώς αληθεύει το πρώτο. Αλλά η εκλογική νίκη της Νέας Δημοκρατίας οικοδομήθηκε στην απαξίωση των επιτευγμάτων της προηγούμενης Κυβέρνησης, δηλαδή ουσιαστικά στην απαξίωση των επιτευγμάτων του ελληνικού λαού και της οικονομίας του. 
      Αυτό ξέρετε, είναι ένα πάρα πολύ κακό προοίμιο και για το μείζον θέμα που καλείται να αντιμετωπίσει η Κυβέρνηση τους επόμενους μήνες, που είναι η Ολυμπιακή προετοιμασία. Λέει ο Πρωθυπουργός: «Αρχή μας είναι η συνέχιση του σχεδίου, η τήρηση των χρονοδιαγραμμάτων και βέβαια θέλουμε η ολυμπιακή προετοιμασία να είναι το μεγάλο πεδίο της εθνικής και κοινωνικής συναίνεσης».
Ναι, αλλά η συναίνεση έχει προϋποθέσεις. Πρώτη προϋπόθεση είναι η σοβαρότητα, είναι η γενναιοφροσύνη. Προϋπόθεση της συναίνεσης είναι να αναγνωρίζεις το έργο που έγινε. 
      Και πρέπει να σας πω ότι και εμείς θέλαμε συναίνεση, αλλά τι αντιμετωπίσαμε τόσα χρόνια; Τα διάφορα κύματα κινδυνολογίας ότι θα μας πάρουν τους Αγώνες, ότι θα αναγκαστούμε να κάνουμε αναθέσεις έργων και όχι διαγωνισμούς σύμφωνα με το κοινοτικό και το ελληνικό δίκαιο, ότι δεν θα προλάβουμε να τελειώσουμε τα έργα, ότι θα έχουμε πρόβλημα ασφάλειας.
      Όταν είδε η Νέα Δημοκρατία να καταρρίπτονται αυτά τα κύματα κινδυνολογίας, βεβαίως άλλαξε τη γραμμή, γιατί τώρα έχει και το βάρος της ευθύνης. Αλλά το βάρος της ευθύνης θέλει και αντανακλαστικά υπεύθυνου χειριστή, όπως είπα. 
      Εγώ βλέπω, δυστυχώς, Υπουργούς και Υφυπουργούς ως τώρα να λειτουργούν ως περιηγητές των Ολυμπιακών Έργων ή στην καλύτερη περίπτωση ως αλλοδαποί επιθεωρητές. Μα, δεν θέλουμε αυτό. Θέλουμε συστηματική δουλειά. Είπε ο Υπουργός Περιβάλλοντος, Χωροταξίας και Δημοσίων Έργων ότι αναμένει εκθέσεις για την πρόοδο των ολυμπιακών έργων κάθε δέκα μέρες. Εμείς θέλουμε εκθέσεις κάθε δέκα ώρες, γιατί αυτοί είναι οι ρυθμοί των Ολυμπιακών Έργων. 
      Επίσης είναι τελείως λανθασμένο το μέτωπο των έργων. Τα έργα, κυρίες και κύριοι συνάδελφοι της Νέας Δημοκρατίας, είναι έτοιμα. Θα είναι όλα ολοκληρωμένα στην ώρα τους. Μέχρι το τέλος Μαΐου δεν θα υπάρχει καμία εστία σε σχέση με τα έργα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στρέψτε την προσοχή σας στην τήρηση των χρονοδιαγραμμάτων και ιδίως στα λειτουργικά προβλήματα των Αγώνων, σε αυτά που συνδέονται με την λειτουργία της ελληνικής κοινωνίας, η οποία δίνει τον τόνο και βάζει τη σφραγίδα της στις εντυπώσεις των ολυμπιακών επισκεπτών και στα όσα θα μεταδώσουν τα διεθνή μέσα ενημέρωσης σε δισεκατομμύρια τηλεθεατών σε όλο τον κόσμο. 
      Και στο μείζον θέμα της ολυμπιακής ασφάλειας, προς Θεού, τηρήστε το μέτρο και την αναλογία! Εκεί πρέπει, όπως είπε και ο Πρόεδρος του ΠΑΣΟΚ, πολλά να γίνονται αλλά λίγα να λέγονται και κυρίως δεν πρέπει να μετατρέψουμε τους Ολυμπιακούς Αγώνες σε μια μεγάλη διεθνή άσκηση ασφάλειας. 
      Είναι ένα μεγάλο ειρηνικό γεγονός, ένα γεγονός αθλητισμού και πολιτισμού. Η Ελλάδα πρέπει να διατηρήσει όλα τα διεθνοπολιτικά πλεονεκτήματα που ούτως ή άλλως είχε και πρέπει να τα εντείνει ακόμα περισσότερο ως ολυμπιακή χώρα, ως διοργανώτρια των Ολυμπιακών Αγώνων. 
      Δεν είναι δυνατόν ο Πρωθυπουργός της χώρας να ασχολείται ο ίδιος προσωπικά και να το θεωρεί αυτό μείζον θέμα -και αυτό να είναι η πρώτη ολυμπιακή του εμπειρία- με το αν θα γίνει μια μικρή μεταλλική στέγη με πανί στην ολυμπιακή δεξαμενή στο κολυμβητήριο. Φυσικά μη συγχέει κανείς το μεγάλο στέγαστρο Καλατράβα, που είναι το μνημείο των Ολυμπιακών Αγώνων και θα είναι έτοιμο στην ώρα του, με τη μικρή, πάνινη και μεταλλική στέγη της κολυμβητικής δεξαμενής. 
      Αλλά, αλίμονο αν αυτό θεωρηθεί ότι είναι πρωθυπουργικού επιπέδου ζήτημα για την ολυμπιακή προετοιμασία. Ο Πρωθυπουργός συντονίζει την προετοιμασία της χώρας και ουσιαστικά συντονίζει το μεταολυμπιακό μοντέλο ανάπτυξης της χώρας, γιατί όλη αυτή η μεγάλη δημόσια επένδυση, η επένδυση των 4,6 δισεκατομμυρίων ευρώ σε όλη τη χώρα και όχι μόνο στην Αττική, δεν γίνεται για τις δεκαπέντε μέρες των Ολυμπιακών Αγώνων και τις δεκαπέντε μέρες των Παρα-ολυμπιακών Αγώνων. 
      Γίνεται με αφορμή τους Αγώνες, αλλά ουσιαστικά θεμελιώνει το μετα-ολυμπιακό μοντέλο ανάπτυξης της χώρας, η οποία έχει στη διάθεσή της τεράστιους πόρους για δημόσιες επενδύσεις, αυτό που δεν έλεγε ο κ. Καραμανλής προεκλογικά, αλλά το λέει εμμέσως πλην σαφώς μετεκλογικά, ως Πρωθυπουργός πλέον, εγγυόμενος….
      ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, παρακαλώ ολοκληρώστε. 
     ΕΥΑΓΓΕΛΟΣ ΒΕΝΙΖΕΛΟΣ: …αύξηση 5% και παραπάνω του ΑΕΠ και για το 2004 και για τα επόμενα χρόνια. 
     Και όντως η επόμενη τετραετία είναι η τετραετία της απογείωσης της ελληνικής οικονομίας, αρκεί να συνεχίσουμε με υπευθυνότητα και συναίνεση όλα όσα έγιναν και να προσθέσουμε νέα στοιχεία. 
     Εμείς, κυρίες και κύριοι Βουλευτές, θα λειτουργήσουμε ως θεσμική και υπεύθυνη Αντιπολίτευση, ως εγγυητές των κεκτημένων της ελληνικής κοινωνίας, ως εγγυητές και θεματοφύλακες των κοινωνικών δικαιωμάτων του ελληνικού λαού. 
     Εμείς θα λειτουργήσουμε ως καλόπιστοι αλλά και συγκεκριμένοι και τεκμηριωμένοι κριτές του κυβερνητικού έργου, γιατί έχουμε πλήρη συνείδηση της ευθύνης μας, έχουμε πλήρη συνείδηση του μηνύματος που μας έστειλε ο ελληνικός λαός και της πολιτικής «ποινής» που μας έχει επιβάλει. 
     Και θα την εκτίσουμε την ποινή αυτή με τον πιο δημιουργικό τρόπο, γιατί στη δική μας πολιτική πίστεψε και πιστεύει ο ελληνικός λαός και αυτό το έχει καταλάβει πάρα πολύ καλά ο κ. Καραμανλής, ο οποίος εξακολουθεί να εμφανίζει το κόμμα του και την Κυβέρνησή του δήθεν ως το καλό και αγνό και παρθένο ΠΑΣΟΚ, που θα εφαρμόσει το πρόγραμμα του ΠΑΣΟΚ με έναν καλύτερο και αποτελεσματικότερο τρόπο. Δεν αρκεί όμως η φιλολαϊκή πρόθεση. Δεν αρκεί ο στόχος να μην καταβάλω ως Κυβέρνηση πολιτικό κόστος. Χρειάζονται ιδεολογικές, κοινωνικές και πολιτικές προϋποθέσεις, οι οποίες γίνονται αντιληπτές μόνον επί του συγκεκριμένου. Γιατί ο διάβολος στην πολιτική κρύβεται στη λεπτομέρεια. Και εκεί, στη λεπτομέρεια, θα δούμε τι πιστεύει και τι κάνει ο καθένας. 
        Ευχαριστώ πολύ.
  (Χειροκροτήματα από την πτέρυγα του ΠΑΣΟΚ)
        ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα» είκοσι εννέα μαθητές και μαθήτριες και δύο συνοδοί- καθηγητές από το Γυμνάσιο Κενουρίου Αιτωλοακαρνανίας. 
        Η Βουλή τους καλωσορίζει.
        (Χειροκροτήματα από όλες τις πτέρυγες της Βουλής)
        Το λόγο έχει ο Υπουργός Απασχόλησης και Κοινωνικής Προστασίας κ. Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, άκουσα τον προλαλήσαντα συνάδελφο κ. Ευάγγελο Βενιζέλο να αναρωτιέται γιατί επιλέγει ο νέος και λαοπρόβλητος Πρωθυπουργός της χώρας Κώστας Καραμανλής, αυτήν τη στάση για να τοποθετηθεί απέναντι στις πολιτικές δυνάμεις του τόπου, για να τοποθετηθεί απέναντι στα καθημερινά προβλήματα του Έλληνα και της Ελληνίδας. 
      Θέλω να σας διαβεβαιώσω για το αυτονόητο, που το  αντιλαμβάνεστε και το βλέπετε όλοι. Από την πρώτη στιγμή που ορκίστηκε αυτή η Κυβέρνηση, ο Καραμανλής, ο νέος Πρωθυπουργός, όλα τα μέλη της Κυβέρνησης, επιλέγουμε τη νηφαλιότητα, τον κοινωνικό διάλογο, τη συναίνεση, όχι ως επιλογή τακτικισμού, όχι σαν καιροσκοπική επιλογή. Κάνουμε αυτήν την επιλογή, γιατί αυτή η στάση υπηρετεί τα συμφέροντα του τόπου. 
        Αγαπητοί συνάδελφοι, από την πλευρά της Αντιπολίτευσης, σας διαβεβαιώνουμε ότι τιμούμε την εκλογική και κοινωνική βάση του ΠΑΣΟΚ και της Αριστεράς. Τιμούμε τα στελέχη όλης της Αντιπολίτευσης, Μείζονος και Ελάσσονος. Η δική μας αντιπαλότητα δεν είναι με εσάς. Η δική μας αντιπαλότητα είναι με τα προβλήματα που αντιμετωπίζει η ελληνική κοινωνία.
        Βεβαίως εμείς δεν αναρωτιόμαστε, κύριοι συνάδελφοι του ΠΑΣΟΚ, γιατί ορισμένα από τα ηγετικά στελέχη του κόμματός σας επιχειρούν να τροφοδοτήσουν την ένταση και την οξύτητα τις τελευταίες μέρες. Είναι προφανές ότι μετά από ένα οδυνηρό μήνυμα που σας έστειλε ο ελληνικός λαός, μετά από μια οδυνηρή ήττα, επιχειρείτε να επανασυσπειρώσετε το ΠΑΣΟΚ και να αποφύγετε τον καταλογισμό ευθυνών από την εκλογική και κοινωνική σας βάση στα μέλη της ηγετικής ομάδας. 
        Θέλουμε λοιπόν να σας πούμε από αυτό το επίσημο Βήμα της Βουλής ότι δεν πρόκειται σε καμία περίπτωση να σας παρακολουθήσουμε στην οδό της έντασης και της οξύτητας. Με νηφαλιότητα, με αξιοπρέπεια και με σεβασμό θα καταγράφουμε την αντίθετη άποψη, θα ανταλλάσσουμε απόψεις κι εμείς θα προχωρούμε στο έργο της Κυβέρνησης που ψηφίστηκε για να το πραγματοποιήσει.
        Κυρίες και κύριοι συνάδελφοι, κατά τη συζήτηση επί των Προγραμματικών Δηλώσεων του Πρωθυπουργού Κωνσταντίνου Καραμανλή, που διεξάγεται κατά το τρέχον τριήμερο στην Εθνική Αντιπροσωπεία, ήταν αναμενόμενο να αναδειχθούν στην πρώτη γραμμή του ενδιαφέροντος και της προσοχής όλων των πολιτικών δυνάμεων ζητήματα υψίστης προτεραιότητας για τον ελληνικό λαό, με κυρίαρχα μεταξύ αυτών τα θέματα της ανεργίας, της απασχόλησης, της κοινωνικής  ασφάλισης και της κοινωνικής προστασίας εν γένει. 
      Τη διαχείριση των ζητημάτων αυτών που μπορεί να περιγράφονται πολλές φορές με αριθμούς, αλλά αφορούν στην ουσία τους εξαιρετικά ευαίσθητα αλλά και πολύτιμα ανθρώπινα μεγέθη, αφορούν τον ίδιο τον άνθρωπο, διαχείριση της ανθρώπινης ζωής, καλείται σήμερα να επωμιστεί η νέα πολιτική ηγεσία του Υπουργείου Απασχόλησης και Κοινωνικής Προστασίας σε μία ιδιαίτερα δύσκολη συγκυρία.
      Πιο συγκεκριμένα, στον τομέα της απασχόλησης και της ανεργίας ως νέα Κυβέρνηση παραλαμβάνουμε μια πολύ δυσάρεστη κατάσταση. Τα τελευταία χρόνια η συρρίκνωση της ανταγωνιστικότητας της ελληνικής οικονομίας οδήγησε σε κάμψη της απασχόλησης και σε άνοδο της ανεργίας. Η ραγδαία μείωση των άμεσων ξένων επενδύσεων, η ανυπαρξία πολιτικών ενίσχυσης των μικρομεσαίων επιχειρήσεων, η μη απελευθέρωση παραγωγικών κλάδων της ελληνικής οικονομίας, η κατασπατάληση πόρων από τους εθνικούς προϋπολογισμούς για μη παραγωγικούς σκοπούς, όπως η εξυπηρέτηση του δημοσίου χρέους που κατά κοινή ομολογία αυξήθηκε επί των κυβερνήσεων του ΠΑΣΟΚ και η κάλυψη των υπερβολικών δαπανών του κρατικού τομέα, η εγκατάλειψη της αγροτικής υπαίθρου και η κραυγαλέα αδυναμία να απορροφηθούν και να αξιοποιηθούν για παραγωγικούς και αναπτυξιακούς σκοπούς στην κλίμακα και στο βαθμό που έπρεπε κονδύλια των ευρωπαϊκών ταμείων που είχαν προορισμό την Ελλάδα, όλα αυτά έκαναν τη χώρα μας πρωταθλήτρια στις πιο θλιβερές επιδόσεις: στην ανεργία των γυναικών και στην ανεργία των νέων.
      Δεν έχει νόημα, κυρίες και κύριοι συνάδελφοι, να παρασυρθούμε απ’ αυτό το Βήμα σε άγονες αντιπαραθέσεις μεταξύ μας για τα πραγματικά μεγέθη της ανεργίας. Παρακολουθώ και συλλέγω από την ημέρα της ορκωμοσίας της νέας Κυβέρνησης αλλά και σε βάθος χρόνου στο χρονικό διάστημα που προηγήθηκε τα καθημερινά απογραφικά δελτία του Οργανισμού Απασχόλησης Εργατικού Δυναμικού, τα οποία δείχνουν τον απόλυτο πραγματικό αριθμό των ανέργων από μέρα σε μέρα και την εξαιρετικά ανησυχητική διάσταση από κοινωνικής και ανθρωπιστικής πλευράς που έχει προσλάβει το συγκεκριμένο πρόβλημα.
      Οι ισχυρισμοί της απελθούσας Κυβέρνησης ότι η ανεργία έχει μειωθεί δεν βρίσκουν την επιβεβαίωσή τους στην καθημερινότητα με δεδομένο εκτός των άλλων ότι στις παρουσιαζόμενες μετρήσεις δεν λαμβάνεται υπόψη η απογραφή του 2001 αλλά η προ δεκαετίας απογραφή του 1991. 
      Επιπλέον στους πίνακες των ανέργων πρέπει να σημειώσουμε ότι δεν καταγράφονται –γιατί δεν μπορεί να καταγραφούν- και οι νέοι σε ηλικία συμπολίτες μας, οι οποίοι έχουν τελειώσει τις σπουδές τους σε μία από τις βαθμίδες της εκπαίδευσης -σε ορισμένες δε περιπτώσεις είναι και πτυχιούχοι Ανωτάτων Σχολών- και επιχειρούν τώρα να μπουν στην αγορά εργασίας, αναζητούν την πρώτη τους δουλειά χωρίς αποτέλεσμα. Εάν δε ορισμένα στελέχη του ΠΑΣΟΚ, συνάδελφοι Βουλευτές, επιμένουν να υποστηρίζουν ότι η ανεργία έχει πέσει, δεν μένει παρά να το υποστηρίξουν πρόσωπο με πρόσωπο με τους πολίτες που ανήκουν στην προσωπική εκλογική περιφέρεια του καθενός, για να δουν τι απάντηση θα πάρουν. Εκείνο δε που πρέπει να επισημάνουμε με ιδιαίτερη έμφαση είναι ότι η ανεργία είναι ένας από τους πιο ισχυρούς τροφοδότες της νέας φτώχειας και του κοινωνικού αποκλεισμού. 
      Κυρίες και κύριοι συνάδελφοι, η Κυβέρνηση Καραμανλή απέναντι σ’ αυτήν τη δυσάρεστη κατάσταση αναδεικνύει την ανάγκη καταπολέμησης της ανεργίας και προώθησης της απασχόλησης σε υψίστη προτεραιότητα άμεσης και επείγουσας ανάγκης. 
      Έτσι προωθούμε -μεταξύ των άλλων- πολιτικές ενίσχυσης των μικρομεσαίων επιχειρήσεων που είναι κατά βάση επιχειρήσεις εντάσεως εργασίας χρησιμοποιώντας δημοσιονομικά και φορολογικά εργαλεία, όπως τη δραστική μείωση των φορολογικών συντελεστών για τα κέρδη που επενδύονται εκ νέου και παραμένουν στην πραγματική οικονομία, πολιτικές ενθάρρυνσης των άμεσων ξένων επενδύσεων με νέους αναπτυξιακούς νόμους εξασφαλίζοντας σταθερό φορολογικό περιβάλλον με πνοή δεκαετίας και μειώνοντας δραστικά τις γραφειοκρατικές διαδικασίες και υπογραφές που απαιτούνται και αποθαρρύνουν τους επενδυτές.
      Θέλω να επισημάνω ότι η Κυβέρνηση της Νέας Δημοκρατίας, όπως γνωρίζει ο ελληνικός λαός που μας ψήφισε, είναι μία φιλελεύθερη κυβέρνηση με έντονο κοινωνικό προσανατολισμό και με εξαιρετικά αξιόπιστο κοινωνικό προγραμματικό λόγο. Δεσμευόμαστε να προωθήσουμε την υγιή και όχι την παρασιτική επιχειρηματικότητα, για να αυξήσουμε την ανταγωνιστικότητα της ελληνικής οικονομίας. Έτσι θα οδηγηθούμε σε αύξηση του εθνικού πλεονάσματος, ώστε να δοθεί η δυνατότητα άσκησης μίας γενναίας πολιτικής αναδιανομής επ’ ωφελεία του χαμηλόμισθου, του χαμηλοσυνταξιούχου, του άνεργου.
      Κυρίες και κύριοι συνάδελφοι, επιτρέψτε μου λοιπόν να απευθυνθώ από το Βήμα της Βουλής στον εργοδοτικό κόσμο της χώρας μας και να ζητήσω να βρεθεί δίπλα στον κόσμο της εργασίας, δίπλα στον εργαζόμενο και στην εργαζόμενη με φροντίδα, προσοχή και ενδιαφέρον, γιατί η κοινωνία του μέλλοντός μας πρέπει να ανήκει σε όλους τους πολίτες χωρίς διακρίσεις και χωρίς κοινωνικούς αποκλεισμούς.
      Παράλληλα με τα μέτρα οικονομικής και αναπτυξιακής πολιτικής υιοθετούμε πολιτικές επιδότησης του ύψους των εργοδοτικών εισφορών κατά 50% και για τα δύο έτη για όσες επιχειρήσεις προσλαμβάνουν ανέργους νέους, κατά 50% για όσες επιχειρήσεις προσλαμβάνουν άνεργες μητέρες με τη σημείωση ότι η επιδότηση διαρκεί για ένα έτος και για κάθε τέκνο, κατά 50% για όσες επιχειρήσεις προσλαμβάνουν ανέργους πενήντα πέντε ετών και άνω.
      Επίσης, προωθούμε τη μερική απασχόληση, υπογραμμίζοντας όμως –και θα παρακαλέσω στο σημείο αυτό να έχω την προσοχή σας- ότι κεντρικός και αμετάθετος στόχος μας είναι η καταπολέμηση της ανεργίας με τη δημιουργία νέων θέσεων εργασίας πλήρους απασχόλησης.
      Προχωρούμε στην οργανωτική και ποιοτική αναβάθμιση του ΟΑΕΔ αξιοποιώντας τους προβλεπόμενους ευρωπαϊκούς πόρους. Δίνουμε ιδιαίτερη έμφαση στην εξατομικευμένη παρέμβαση για κάθε άνεργο, ενισχύοντας με το απαιτούμενο υποστηρικτικό προσωπικό τις αρμόδιες υπηρεσίες. 
      Προχωρούμε επιτέλους σε μία επιστημονικά εμπεριστατωμένη και απόλυτα συστηματική χαρτογράφηση της αγοράς εργασίας στη χώρα μας, μέσα από την οποία θα αναδεικνύεται η ζήτηση που διαμορφώνεται για συγκεκριμένες επαγγελματικές ειδικότητες τα επόμενα χρόνια.
      Προωθούμε με αποτελεσματικότητα, διαφάνεια και έλεγχο προγράμματα ταχύρρυθμης εκπαίδευσης, κατάρτισης και επιδοτούμενης απασχόλησης κατά κύριο λόγο για τους νέους, όπως επίσης για τις γυναίκες, τα άτομα με ειδικές ανάγκες, τις ειδικές κατηγορίες του πληθυσμού, τους απεξαρτημένους, τους αποφυλακισμένους, τις μειονότητες, τους μακροχρόνια ανέργους.
      Κυρίες και κύριοι συνάδελφοι, ως Κυβέρνηση της Νέας Δημοκρατίας προκρίνουμε σε όλα τα επίπεδα τον κοινωνικό διάλογο και αναζητούμε παιδεία κοινωνικής συναίνεσης με όλους ανεξαιρέτως τους κοινωνικούς εταίρους. Επιπλέον, παρέχουμε πρόσθετα κίνητρα σε ειδικές κοινωνικές ομάδες, όπως για παράδειγμα τους παλιννοστούντες, για τη δημιουργία μικρών και ευέλικτων επιχειρηματικών μονάδων. Ενισχύουμε τις επιχειρηματικές πρωτοβουλίες των νέων συμπολιτών μας με επιχορηγήσεις, σύναψη μακροπρόθεσμων δανείων, με επιδότηση επιτοκίου και προωθούμε σύγχρονες δράσεις από νέους αγρότες για τη δημιουργία οικολογικών και εναλλακτικών καλλιεργειών. 
      Καταπολεμούμε τις διακρίσεις και τον κοινωνικό αποκλεισμό και προωθούμε την κοινωνική ένταξη μέσω της απασχόλησης. Καταρτίζουμε και εφαρμόζουμε μία αξιόπιστη ανθρωπιστική και πλήρως εναρμονισμένη με τα ισχύοντα στην υπόλοιπη Ευρωπαϊκή Ένωση μεταναστευτική πολιτική. Δημιουργούμε το Ανώτατο Συμβούλιο Ανάπτυξης ανθρωπίνων πόρων. Δημιουργούμε Κέντρο Παρακολούθησης και Πιστοποίησης Επαγγελματικών Προσόντων.
      Επιπλέον ενισχύουμε και εξυγιαίνουμε το θεσμό και τη λειτουργία των Κέντρων Επαγγελματικής Κατάρτισης. Αλλάζουμε το σύστημα επιλογής των αξιολογητών των συγκεκριμένων κέντρων. Αξιολογούμε τα Κέντρα Επαγγελματικής Κατάρτισης ανάλογα με τις δημιουργούμενες θέσεις εργασίας.
      Παρακολουθούμε την κινητικότητα των εργαζομένων και τις τάσεις ανάπτυξης των επαγγελμάτων σε τοπικό επίπεδο. Προωθούμε μεθόδους για τη συνεχή προσαρμογή των συστημάτων εκπαίδευσης, επανεκπαίδευσης και κατάρτισης στα δεδομένα της αγοράς εργασίας. 
      Στον τομέα τώρα της ασφάλειας και της υγιεινής στους χώρους εργασίας αναδιοργανώνουμε το Σώμα Επιθεωρητών Εργασίας. Δίνουμε ιδιαίτερη έμφαση στην πρόληψη των εργατικών ατυχημάτων και δυστυχημάτων που γνωρίζουν τα τελευταία χρόνια έξαρση στη χώρα μας. Προωθούμε τη μηχανοργάνωση της δραστηριότητας του συγκεκριμένου Σώματος, ώστε να συλλέγονται έγκαιρα τα στοιχεία που προκύπτουν και να γίνονται ταχύτατα οι απαιτούμενες παρεμβάσεις. 
      Στον τομέα της κοινωνικής προστασίας αναλαμβάνουμε κοινές δράσεις με το Υπουργείο Υγείας και Κοινωνικής Αλληλεγγύης, στηρίζουμε τους οικονομικά ασθενέστερους και τους κοινωνικά αδύναμους. Συγκροτούμε, όπως ήδη εξήγγειλε ο κύριος Πρωθυπουργός, ενιαίο ταμείο κοινωνικής μέριμνας, το οποίο θα χρηματοδοτείται από ειδικό κωδικό του προϋπολογισμού. 
      Καταρτίζουμε και εφαρμόζουμε από κοινού με τα συναρμόδια Υπουργεία εθνικό πρόγραμμα κοινωνικής αλληλεγγύης και συνοχής. Στηρίζουμε την ελληνική οικογένεια, στηρίζουμε την πολύτεκνη οικογένεια, στηρίζουμε την εργαζόμενη μητέρα. Τροποποιούμε το σημερινό καθεστώς, έτσι ώστε οι άνεργοι νέοι και νέες που είναι εγγεγραμμένοι στα μητρώα ανέργων του ΟΑΕΔ να θεωρούνται προστατευόμενα μέλη για μια επιπλέον διετία, ώστε να παρατείνεται έτσι η φορολογική ελάφρυνση της συγκεκριμένης οικογένειας. Και όπως είναι γνωστό, όπως προαναγγείλαμε και δεσμευτήκαμε, χαρακτηρίζουμε ως πολύτεκνη την οικογένεια με τρία παιδιά. 
      Στον τομέα της κοινωνικής ασφάλισης, η Κυβέρνηση προχωρεί σε άμεση υλοποίηση των προεκλογικών εξαγγελιών για την ενίσχυση των χαμηλοσυνταξιούχων των αστικών κέντρων και της υπαίθρου. 
      Έτσι, επαναλαμβάνουμε, κυρίες και κύριοι συνάδελφοι, ενώπιόν σας ότι αυξάνουμε τις συντάξεις από την 1η Ιουλίου του τρέχοντος έτους. Οι συνταξιούχοι από την 1η Ιουλίου του τρέχοντος έτους θα πάρουν περισσότερο ζεστό χρήμα, καθώς, όπως προανήγγειλε ο Πρωθυπουργός, νομοθετούμε την κατάργηση της εισφοράς από 1% έως 5% που πήγαινε στο ΛΑΦΚΑ, στο Λογαριασμό Αλληλεγγύης Φορέων Κοινωνικής Ασφάλισης. Αυξάνουμε σταδιακά το ΕΚΑΣ, ώστε να φθάσει μέσα στην πρώτη τετραετία από τα 140 ευρώ που είναι σήμερα στα 230 ευρώ, αυξάνουμε ως το τέλος της τετραετίας την αγροτική σύνταξη από τα 200 ευρώ στα 330 ευρώ. 
      Επίσης, η Κυβέρνηση της Νέας Δημοκρατίας, δύο μόλις βδομάδες μετά τις εκλογές, επιβεβαιώνοντας τον υψηλό βαθμό αξιοπιστίας της προχωρεί στη διευθέτηση της εκκρεμότητας που αντιμετωπίζουν οι συμβασιούχοι, με διαδικασία που ήδη ανακοινώσαμε. 
      Όσον αφορά τώρα στα κοινωνικά ασφαλιστικά ταμεία, θέλω να επαναλάβω ενώπιόν σας, ενώπιον κυρίες και κύριοι της Εθνικής Αντιπροσωπείας, την κατηγορηματική δέσμευση του Πρωθυπουργού. Δεν αυξάνονται τα ηλικιακά όρια συνταξιοδότησης, δεν αυξάνονται οι εισφορές, δεν θίγεται το εφάπαξ. 
      Προωθούμε την ενίσχυση και εξυγίανση της λειτουργίας του συστήματος κοινωνικής ασφάλισης, ώστε να αισθάνονται οι εργαζόμενοι σίγουροι και ασφαλείς για το μέλλον τους. Προωθούμε τη μηχανοργάνωση και μηχανογράφηση σε όλα τα επίπεδα, προωθούμε τη λειτουργική αναδιάρθρωση των ασφαλιστικών φορέων και τον εξορθολογισμό της διαχείρισής τους για να αποφεύγονται οι σπατάλες. 
      Προχωρούμε στην άμεση και αποφασιστική αντιμετώπιση της εισφοροδιαφυγής που στερεί, όπως γνωρίζετε όλοι, πολύτιμους πόρους από τα ασφαλιστικά ταμεία. Καταγράφουμε την κινητή και ακίνητη περιουσία των ταμείων και προχωρούμε στην άμεση αξιοποίησή της. 
      Θωρακίζουμε το σύστημα παροχής αναπηρικών συντάξεων, προωθούμε την απλούστευση των διαδικασιών υποβολής δικαιολογητικών και επιταχύνουμε την έκδοση αποφάσεων συνταξιοδότησης. 
      Προχωρούμε μετά από κοινωνικό διάλογο στο διοικητικό και οργανωτικό εκσυγχρονισμό των φορέων κοινωνικής ασφάλισης με τη συνέχιση των συγχωνεύσεων, ενοποιήσεων και ομαδοποιήσεων, με στόχο την εξοικονόμηση πόρων από τη μείωση των λειτουργικών και διοικητικών δαπανών. 
      Προχωρούμε στην εκπαίδευση του προσωπικού των ασφαλιστικών φορέων, για να είναι ικανότερο αυτό το προσωπικό στο να παρακολουθεί τις αλλαγές του ασφαλιστικού συστήματος, προκειμένου να εξυπηρετείται καλύτερα ο πολίτης.
      Προωθούμε την κωδικοποίηση -και θα παρακαλέσω σε αυτό το σημείο να έχω την προσοχή σας- της διάσπαρτης νομοθεσίας των ασφαλιστικών οργανισμών, προκειμένου να διευκολυνθεί ο πολίτης στις συναλλαγές του με τις συγκεκριμένες υπηρεσίες, εφόσον θα γνωρίζει καλύτερα το περίγραμμα των δικαιωμάτων αλλά και των υποχρεώσεων που έχει. 
      Προχωρούμε στην έκδοση των υπουργικών αποφάσεων και εγκυκλίων για την εφαρμογή του ν.3029/2003 και του ν.3232/2004 που ψήφισαν οι απελθούσες κυβερνήσεις.
      Προωθούμε τη βελτίωση της υφιστάμενης νομοθεσίας που προβλέπει τη σύσταση και λειτουργία των Ταμείων Επαγγελματικής Ασφάλισης και την ανάπτυξη αυτών.
      Προχωρούμε άμεσα στη βελτίωση των υπηρεσιών του ΙΚΑ στον τομέα της παροχής ιατρικών υπηρεσιών.
      Κυρίες και κύριοι συνάδελφοι, η υλοποίηση του κοινωνικού προγράμματος της Νέας Δημοκρατίας έχουμε επίγνωση ότι δεν θα είναι μία εύκολη υπόθεση. Θεωρούμε, όμως, ότι η εφαρμογή αυτών των μέτρων είναι μονόδρομος για την ελληνική κοινωνία. Γι’ αυτό και επιζητούμε σήμερα τη συναίνεση ενός ευρύτατου φάσματος πολιτικών και κοινωνικών δυνάμεων. Μέσα σε αυτήν τη διαδικασία επισημαίνουμε το αυτονόητο: Θα κριθούμε όλοι, Κυβέρνηση, Αντιπολίτευση, συνδικαλιστικές ηγεσίες, κοινωνικοί φορείς. Το ποιος είναι πραγματικά προοδευτικός θα φανεί στη ζωή και στην πράξη. Εμείς αναλαμβάνουμε το φορτίο. Καλούμε και την Αντιπολίτευση να αναλάβει τις δικές της ευθύνες.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο Βουλευτής του ΠΑΣΟΚ κ. Γεώργιος Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, με έκπληξη διαπίστωσα ότι οι Προγραμματικές Δηλώσεις του Υπουργού Απασχόλησης δεν είναι καν ούτε το προεκλογικό πρόγραμμα του ΠΑΣΟΚ, αλλά είναι ο απολογισμός του έργου του ΠΑΣΟΚ. Αυτά που ανέφερε ως πρόγραμμα του Υπουργείου του είναι νομοθετημένα τα περισσότερα. Βέβαια, αυτό συγχωρείται από το γεγονός ότι δεν πρόλαβε να ενημερωθεί, αλλά ελπίζω, όταν θα ενημερωθεί, να έρθει εδώ στη Βουλή και να μας πει εάν θα ξαναψηφίσουμε τους νόμους που ήδη ισχύουν.
     Έρχομαι τώρα στις Προγραμματικές Δηλώσεις. Κυρίες και κύριοι συνάδελφοι, η συζήτηση για τις Προγραμματικές Δηλώσεις δεν μπορεί να είναι μία συζήτηση για τα προβλήματα και τους στόχους. Η συζήτηση για τις Προγραμματικές Δηλώσεις οφείλει να είναι για το σχέδιο αντιμετώπισης όλων αυτών των στόχων. Η συζήτηση για τα προβλήματα και τους στόχους είναι προεκλογική, ενώ η συζήτηση για το σχέδιο είναι συζήτηση για τη διακυβέρνηση. Το σχέδιο πρέπει να περιγράφει τα μέσα, τους οικονομικούς πόρους και το χρόνο. 
     Κύριοι συνάδελφοι, επιτρέψτε μου να σας διαβάσω κατά λέξη ένα ενδιαφέρον απόσπασμα: «Δυστυχώς Προγραμματικές Δηλώσεις δεν υπάρχουν. Όσα ανέφερε ο κύριος Πρωθυπουργός μπορεί να θυμίζουν προεκλογικές εξαγγελίες, πρόγραμμα όμως δεν απεικονίζουν. Δεν παρουσιάζουν σαφές σχέδιο πορείας. Είναι αντιγραφές, αοριστολογίες και υπεκφυγές. Δεν περιλαμβάνουν καμία συγκεκριμένη δέσμευση.» 
      Κύριοι συνάδελφοι, όσο και αν σας φαίνεται παράξενο, είναι ένα απόσπασμα από την ομιλία του κ. Καραμανλή ως Αρχηγού της Αξιωματικής Αντιπολίτευσης στις Προγραμματικές Δηλώσεις της Κυβέρνησης το 2000. Ο κ. Καραμανλής μας είχε πει αυτά για το τι πρέπει, κατά την άποψή του, να συνιστούν οι Προγραμματικές Δηλώσεις μίας Κυβέρνησης. 
      Η Νέα Δημοκρατία οφείλει να κατανοήσει το νέο της ρόλο, που είναι ο κυβερνητικός της ρόλος. Αυτός ο ρόλος απαιτεί συγκεκριμένες πολιτικές, όχι τίτλους προβλημάτων. Απαιτεί περίσσευμα ευθύνης, για να δοθούν λύσεις στα υπαρκτά προβλήματα. Απαιτεί λίγα λόγια, συστηματική, σοβαρή, υπεύθυνη στάση, ιδίως στα θέματα εθνικής εμβέλειας, τα οποία διασυνδέουν τη θέση της χώρας με τη διεθνή κοινότητα. Αυτά είναι τα βασικά στοιχεία μίας σύγχρονης κυβερνητικής κουλτούρας που φιλοδοξεί να πετύχει σε μία ανεπτυγμένη χώρα.
      Τα πρώτα δείγματα της κυβερνητικής γραφής της Νέας Δημοκρατίας δείχνουν ότι αγνοεί αυτά τα στοιχεία. Θα σας αναφέρω δύο μείζονα ζητήματα: η εικόνα των Υπουργών της με τις κάμερες σε κάποια ολυμπιακά έργα να διαλαλούν καθυστερήσεις δεν ήταν μία αντιπολίτευση στο ΠΑΣΟΚ, αλλά ήταν μία αντιπολίτευση στη χώρα. 
      Η Κυβέρνηση, λοιπόν, της Ελληνικής Δημοκρατίας κατάφερε ένα ισχυρό πλήγμα εναντίον της Ελληνικής Δημοκρατίας. Τα επικριτικά σχόλια των ξένων Μέσων Μαζικής Ενημέρωσης δυστυχώς δεν είχαν σαν στόχο τη Νέα Δημοκρατία, είχαν σαν στόχο την Ελλάδα, μετά απ’ όλα αυτά.
      Όσον αφορά στη διαχείριση του ζητήματος της ασφάλειας των Αγώνων, πρέπει να σας πω το εξής: Αυτή η πανηγυρική διατύπωση του αιτήματος προς το ΝΑΤΟ μετά τα τρομοκρατικά χτυπήματα στη Μαδρίτη ίσως ήταν ο χειρότερος τρόπος να αντιμετωπιστεί το ζήτημα αυτό. 
      Πρέπει να υπενθυμίσω ότι τα ζητήματα χειρισμού των διεθνών ζητημάτων απαιτούν μεγάλη προσοχή. Οι χειρισμοί σ’ αυτά τα ζητήματα παίζουν τεράστιο ρόλο. 
      Η Κυβέρνηση του ΠΑΣΟΚ χειρίστηκε το 2003 δύο μείζονα ζητήματα ασφάλειας στη χώρα. Το πρώτο ήταν η Πανευρωπαϊκή Διάσκεψη Κορυφής στην Αθήνα στις 16 Απριλίου για την υπογραφή της σύμβασης προσχώρησης των δέκα χωρών. Το δεύτερο ήταν η Σύνοδος Κορυφής Θεσσαλονίκης-Χαλκιδικής. Είχαμε μείζονα ζητήματα ασφάλειας τότε. 
      Τι βίωσε ο κόσμος μετά απ’ αυτές τις δικές μας πολιτικές; Βίωσε μία επί της ουσίας ασφάλεια αθόρυβα. Είχαμε ακριβώς τα ίδια πράγματα, χωρίς να «σηκώσουμε σκόνη». Ο κόσμος δεν κατάλαβε ότι πετούσαν AWACS, ο κόσμος δεν κατάλαβε ότι είχαμε διεθνείς νηοψίες, ο κόσμος δεν κατάλαβε ότι η χώρα πήρε τα μέτρα που έπρεπε να πάρει, όμως τα πήρε και παρείχαμε στη διεθνή κοινότητα ένα μείζον περιβάλλον ασφάλειας. 
      Αυτά τα ζητήματα, λοιπόν, απαιτούν σοβαρούς χειρισμούς. Είχαμε δίπλα μας, στην Κωνσταντινούπολη, τρομοκρατικά χτυπήματα. Ο κόσμος ανησύχησε γιατί είδε το χάρτη, είδε ότι η Κωνσταντινούπολη είναι δίπλα στην Αθήνα, άρα οι Αγώνες θα μπορούσαν να κρύβουν κινδύνους. Ηρεμήσαμε τον πλανήτη σε λίγες ώρες γιατί αποδείξαμε ότι η Ελλάδα δουλεύει υπεύθυνα στο ζήτημα της ασφάλειας των Ολυμπιακών Αγώνων, χωρίς πολλά-πολλά.
      Έρχομαι τώρα στις διακηρύξεις περί διαφάνειας. Ακούσαμε στις Προγραμματικές Δηλώσεις τα εξής: «Δημιουργούμε ανεξάρτητη αρχή για τον έλεγχο στις συμβάσεις έργων, προμηθειών και παροχής υπηρεσιών του δημοσίου». Διαβάζω κατά λέξη. Ευτυχώς ο κύριος Υπουργός Δικαιοσύνης είναι εδώ. Θέλω να του θυμίσω ότι αυτή η αρμοδιότητα, με νόμους που ψηφίσαμε εμείς, ανήκει στο Ελεγκτικό Συνέδριο και στη Βουλή, στη διακομματική επιτροπή της Βουλής. 
      Εδώ με κάθε ευκαιρία υπερασπίζατε την ανάγκη το Ελεγκτικό Συνέδριο να υπάρχει στις διαδικασίες αυτές. Τώρα μπορείτε να μας δώσετε μία υπεύθυνη πολιτική απάντηση για το τι πήγε στραβά με το Ελεγκτικό Συνέδριο, τι πήγε στραβά με τη διακομματική επιτροπή της Βουλής; 
      Έτσι ξεκινάτε την καταπολέμηση της διαφθοράς, αφαιρώντας από το ανώτατο δικαστήριο της χώρας που ελέγχει τις δημόσιες δαπάνες την αρμοδιότητα που εμείς του δώσαμε κι εσείς υπερασπίζατε, για να την πάτε σε μία ανεξάρτητη αρχή; Χρειαζόμαστε μία πολιτική απάντηση εδώ, δηλαδή γιατί επιλέγετε αυτήν τη ρύθμιση. 
      Άκουσα τον κ. Καραμανλή χθες να αναφέρει εδώ τη μετατροπή του αδικήματος της απιστίας σε κακούργημα ως μείζονα πρωτοβουλία για τα ζητήματα διαφθοράς. 
      Αγαπητοί συνάδελφοι, σε ποιους απευθύνεστε; Ευτυχώς είναι ο κύριος Υπουργός Δικαιοσύνης εδώ. Ελπίζω να γνωρίζει ότι το αδίκημα της απιστίας περί την υπηρεσία που αφορά το δημόσιο τομέα και τους δημόσιους υπαλλήλους με την ευρεία έννοια του 263 α του Ποινικού Κώδικα, είναι κακούργημα με το ν. 1608/1950 και αυτό δεν καταργήθηκε. Το αδίκημα της απιστίας περί την υπηρεσία που αφορά το κράτος είναι κακούργημα. Τι θα μετατρέψετε λοιπόν; Σε ποιο σημείο θα μετατρέψετε την απλή απιστία σε κακούργημα; 
      Όσον αφορά τα αγροτικά θέματα, ο κύριος Υπουργός Γεωργίας εδώ –λέω την παλιά ονομασία μέχρι να συνηθίσουμε την καινούργια- χθες περίπου είπε ότι πάει σήμερα στη Σύνοδο Κορυφής για μία καταστροφή. Η δική μας κυβέρνηση τον περασμένο Ιούνιο δέσμευσε μέσα από την επιτυχή αναθεώρηση της Κοινής Αγροτικής Πολιτικής όλους τους πόρους που έπαιρνε μέχρι τώρα η Ελλάδα μέχρι το 2013. Αυτό είναι δεδομένο από τα κείμενα της Επιτροπής και του Συμβουλίου των Αρχηγών ή του Συμβουλίου των Υπουργών Γεωργίας. Πώς πηγαίνει, λοιπόν, σε μία καταστροφή; Γιατί προανήγγειλε ότι αυτός θα επιστρέψει από τις Βρυξέλλες με μία μείωση των εισοδηματικών ενισχύσεων για τους Έλληνες αγρότες;
      Θέλω να σας πω το εξής: Είδατε το μείζον ζήτημα της ολυμπιακής ασφάλειας ή το ζήτημα της ολυμπιακής προετοιμασίας και σας έπιασε πανικός. Πάτε στην πρώτη Σύνοδο Κορυφής των Υπουργών Γεωργίας της Ευρωπαϊκής Ένωσης και κοντεύετε να το βάλετε στα πόδια με λυμένα τα ζητήματα των πόρων, όταν η χώρα μας διασφάλισε μέχρι το 2013 το σύνολο των πόρων.
      Θα κλείσω με μία αναφορά σε μία ομολογουμένως καταπληκτική φράση του κ. Καραμανλή. Διαβάζω κατά λέξη: «Δεν ζητώ από την Αντιπολίτευση σιωπή». Έχω ένα ερώτημα: Θα μπορούσε άραγε να μας ζητήσει να σιωπήσουμε; Θα μπορούσε να μας επιβάλει να σιωπήσουμε; Μας κάνει τη χάρη που θα μας επιτρέπει να μιλάμε; 
      Κυρίες και κύριοι συνάδελφοι, το λόγο στην Αντιπολίτευση δεν τον δίνει η Κυβέρνηση ούτε ο Πρόεδρος της Βουλής. Το λόγο στην Αντιπολίτευση και στα κόμματα τον δίνει ο ελληνικός λαός με την ψήφο του και το Σύνταγμα με τις ρυθμίσεις του.
      Θέλουμε να σας πούμε κάτι για να το έχετε καλά στο μυαλό σας. Θα μιλάμε και μέσα στη Βουλή και έξω από τη Βουλή, μέσα στη Βουλή για το λαό, έξω από τη Βουλή με το λαό, απέναντι σε οποιεσδήποτε απόπειρες οι οποίες θα υπονοούν τη φαλκίδευση των δικαιωμάτων του λαού και βεβαίως τον περιορισμό των όσων έχουμε κατακτήσει ως χώρα.
      Αυτό που θέλω να σας πω και να κλείσω είναι το εξής. Ο πήχης δεν είναι οι μικροεξαγγελίες σας. Ο πήχης είναι η θέση που κατέκτησε η χώρα στο διεθνές στερέωμα στην Ευρώπη και τον κόσμο. Μ’ αυτόν τον πήχη θα αναμετράστε και όχι με τα 30 ευρώ των συντάξεων. Αυτό να το ξέρετε καλά. Κυβερνάτε μια χώρα που έχει πολύ υψηλή θέση στον κόσμο και ο ελληνικός λαός θα σας στείλει στις επόμενες εκλογές για το αν καταφέρετε να κρατήσετε αυτά τα κεκτημένα, πολύ δε περισσότερο αν καταφέρετε να τα πάτε ψηλά. Πολύ φοβούμαι ότι μ’ αυτά που ακούμε θα πάμε πίσω.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος):  Ο Υπουργός Δικαιοσύνης κ. Αναστάσης Παπαληγούρας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρίες και κύριοι συνάδελφε, επωμίζομαι την ευθύνη του τομέα που μου εμπιστεύτηκε ο Πρωθυπουργός, με πλήρη συνείδηση ότι το νέο ξεκίνημα που επαγγέλλεται η Κυβέρνησή μας, η νέα εποχή, για την οποία μας έδωσε καθαρή εντολή ο ελληνικός λαός, αφορά καίρια και στη δικαιοσύνη. 
     Πράγματι κατά τα τελευταία χρόνια επικράτησε στο δημόσιο βίο καθεστώς διαχειριστικής αδιαφάνειας και ηθικής χαλαρότητας που προσέδωσε πρωταγωνιστικό ρόλο στη διαφθορά και τη διαπλοκή. Καλλιεργήθηκε δηλαδή με την ανοχή, αν όχι τη συνενοχή  της πολιτείας, ένα νοσηρό κλίμα που δηλητηρίασε την εθνική μας ζωή, απαξίωσε την πολιτική, υπονόμευσε την οικονομία, διέβρωσε την ίδια την κοινωνία. 
      Προσβλέπουμε σε μια ανεξάρτητη δικαιοσύνη, βασικό αρωγό στην προσπάθεια της Κυβέρνησης να ανασυντάξει την ελληνική πολιτεία με όρους ευνομίας, ισονομίας,   χρηστής διαχείρισης, ήθους και κοινωνικής ευθύνης. 
      Για τον σκοπό αυτό θέτουμε πέντε κεντρικές προτεραιότητες – κατευθύνσεις. Πρώτη η καταπολέμηση της διαφθοράς. Η Νέα Δημοκρατία πρώτη εδώ και πολλά χρόνια ανέδειξε το μέγα πρόβλημα της διαφθοράς που διαβρώνει το κράτος την οικονομία, την κοινωνία και την ίδια τελικά τη λειτουργία της δημοκρατίας μας. 
      Έχει διαμορφωθεί τα τελευταία χρόνια ένα ευρύτατο γκρίζο, τοπίο αδιαφάνειας  με επίσημη νομική κάλυψη. ‘Ενα ολόκληρο νομοθετικό πλαίσιο που περιλαμβάνει νόμους, όπως η μετατροπή του αδικήματος της απιστίας περί την υπηρεσία από κακούργημα σε πλημμέλημα, συνέβαλε στο να καλλιεργηθεί ένα απαράδεκτο κλίμα ουσιαστικής ατιμωρησίας που ενίσχυσε τη διαπλοκή στα δημόσια έργα και τις κρατικές προμήθειες και καθίδρυσε ένα καθεστώς συναλλαγής και διαφθοράς στο δημόσιο βίο. 
      Η Κυβέρνησή μας προχωρεί στην άμεση κατάργηση των νόμων της διαπλοκής, προκειμένου να δημιουργήσουμε το νομικό εκείνο πλαίσιο που θα θωρακίζει το Δημόσιο από τη διαφθορά και θα τιμωρεί παραδειγματικά όσους κρατικούς λειτουργούς τολμήσουν να παρανομήσουν. 
      Το Υπουργείο Δικαιοσύνης θα συνεργαστεί με τα άλλα αρμόδια Υπουργεία για να προωθηθούν οι νομοθετικές ρυθμίσεις που θα εξυγιάνουν το όλο κύκλωμα των δημόσιων έργων, συμβάσεων και κρατικών προμηθειών, ώστε η διαχείριση του δημοσίου χρήματος να γίνεται κάτω από συνθήκες διαφάνειας  και αξιοκρατίας.
      Θέλω να τονίσω επίσης εδώ ότι οι έξωθεν παρεμβάσεις, πολιτικές και άλλες, στο έργο της δικαιοσύνης, αποτελούν και αυτές μια μορφή διαπλοκής που διαβρώνει έναν από τους βασικούς πυλώνες του δημοκρατικού μας εποικοδομήματος. Αμετάθετη βούλησή μας είναι να σφραγίσουμε τις όποιες Κερκόπορτες υπονομεύουν την ανεξαρτησία της δικαιοσύνης.
      Ο δικαστής οφείλει να ξέρει ότι η πολιτεία τον θέλει ακέραιο, σεβαστό και ανεπηρέαστο από κάθε είδους πιέσεις ή παρέμβαση απ΄ όπου και αν προέρχονται.
      Δεύτερη προτεραιότητα-κατεύθυνση, η ταχύτητα στην απονομή της δικαιοσύνης. Η βραδύτητα στην απονομή της δικαιοσύνης, είναι κομβικό πρόβλημα που πλήττει το κύρος της ίδιας της δικαιοσύνης στη συνείδηση της κοινής γνώμης και συχνά εξουδετερώνει μεγάλο μέρος της αξίας των δικαστικών αποφάσεων. Η καθυστέρηση κυρίως της ποινικής αλλά και της πολιτικής διαδικασίας στον πρώτο βαθμό, αγγίζει τα όρια της αρνησιδικίας και καταταλαιπωρεί τον πολίτη. 
      Για την εξασφάλιση ταχύτερης απονομής της δικαιοσύνης, έχουμε οριοθετήσει ένα συγκεκριμένο πλαίσιο δράσης, το οποίο προβλέπει μεταξύ άλλων. Άμεση εντατικοποίηση του προγράμματος κτηριακών υποδομών και επέκταση της μηχανογράφησης σε όλο το εύρος του συστήματος απονομής της δικαιοσύνης. Ορθολογική χωροταξική κατανομή και εξειδίκευση των δικαστών και των δικαστικών υπαλλήλων. Μέτρα και κίνητρα για τη βελτίωση της ποιότητας και της αποτελεσματικότητας του έργου των λειτουργών της δικαιοσύνης. Περιορισμό της δικαστικής ύλης, ώστε να μην κατακλύζονται τα δικαστήρια -ιδίως στον πρώτο βαθμό- από υποθέσεις ασήμαντης κοινωνικής απαξίας. Δεν είναι λογικό –να δώσω ένα παράδειγμα- ήσσονος σημασίας παραβάσεις του Κώδικα Οδικής Κυκλοφορίας ή του Αγορανομικού Κώδικα που σε όλη την Ευρώπη αντιμετωπίζονται με διοικητικές κυρώσεις, να αποτελούν σήμερα τόσο κρίσιμο φόρτο απασχόλησης των πρωτοβάθμιων δικαστηρίων. Και ακόμα, δημιουργία δικαστικής αστυνομίας υπό ανώτατο δικαστικό λειτουργό που πλαισιώνεται από το κατάλληλο επιστημονικό προσωπικό, δηλαδή ιατροδικαστές, οικονομολόγους, κοινωνικούς λειτουργούς, ψυχολόγους, για τη διευκόλυνση του έργου των δικαστών, αλλά και την αναβάθμιση τόσο του μηχανισμού απονομής της δικαιοσύνης και της ποιότητας των δικαστικών αποφάσεων όσο και της μεταχείρισης των υποδίκων.
      Τρίτη προτεραιότητα-κατεύθυνση, οι ανθρώπινες φυλακές. Σχεδόν εννέα χιλιάδες κρατούμενοι συνωστίζονται σε φυλακές που έχουν κατασκευαστεί για το μισό αυτού του αριθμού. Είναι μια κατάσταση που -δεν διστάζω να το πω προσβάλλει τη σύγχρονη αντίληψη περί ατομικών και κοινωνικών δικαιωμάτων και εκθέτει τον πολιτισμό μας. 
      Στην ανάγκη αντιμετώπισης του προβλήματος, απαντά κατ’ αρχήν η σχεδιαζόμενη εντατικοποίηση του προγράμματος κτηριακών υποδομών. Χρειαζόμαστε νέα σωφρονιστικά καταστήματα με ιδιαίτερη έμφαση σε καταστήματα για εξαρτημένα από ναρκωτικές ουσίες άτομα, όπως αυτό του Ελαιώνα Θηβών. Ανθρώπινες, όμως, φυλακές, δεν σημαίνει μόνο περισσότερες φυλακές, αλλά και καλύτεροι, πιο σύγχρονοι όροι διαβίωσης. Πρέπει αρχικά να διαχωριστούν οι βαρυποινίτες από τους υπόλοιπους κρατούμενους και στη συνέχεια να εκπονηθεί ένα ευρύ πρόγραμμα εξορθολογισμού του αριθμού, αλλά και της χωροθεσίας των σωφρονιστικών καταστημάτων με κατανομή των κρατουμένων ανάλογα με το ύψος της ποινής, το φύλο, την ηλικία, το είδος του αδικήματος κ.λπ.. 
      Ακόμη θα μελετήσουμε την εφαρμογή σύγχρονων μέτρων και μεθόδων αντεγκληματικής και σωφρονιστικής πολιτικής  με στόχο την κοινωνική επανένταξη των αποφυλακιζομένων ατόμων. Θα επιδιωχθεί η διασύνδεση του σωφρονιστικού συστήματος με εθελοντικές οργανώσεις και εργοδοτικές ενώσεις, ώστε να αναπτυχθεί ένα σύστημα επαγγελματικής αποκατάστασης των αποφυλακιζομένων ατόμων. Είναι απαράδεκτο πράγματι να παρατηρείται το φαινόμενο, οι περισσότεροι αποφυλακιζόμενοι να καταλήγουν γρήγορα πίσω στις φυλακές. 
      Τέταρτη προτεραιότητα–κατεύθυνση είναι η καταπολέμηση του οργανωμένου εγκλήματος. Το οργανωμένο έγκλημα δεν γνωρίζει πλέον σύνορα και αποτελεί μια από τις μεγαλύτερες μάστιγες της εποχής μας. Η διακίνηση ναρκωτικών, η εμπορία ανθρώπων, το ξέπλυμα και η διακίνηση βρώμικου χρήματος, αποτελούν πλέον σήμερα, πανίσχυρες πολυεθνικές και άκρως κερδοφόρες επιχειρήσεις. Πανίσχυρες επιχειρήσεις–οργανώσεις που μπορούν να αντιμετωπιστούν μόνο στο πλαίσιο της ευρωπαϊκής και διεθνούς συνεργασίας και μόνο στο πλαίσιο μιας κοινής πολιτικής  βούλησης των κρατών μελών της Ευρωπαϊκής Ένωσης, αλλά και πέραν αυτής. Το ίδιο προφανώς ισχύει και για την τρομοκρατία που αποτελεί έναν πανταχού παρόντα αιματοβαμμένο εχθρό, ο οποίος με ιδιάζουσα θρασυδειλία θέτει στο στόχαστρό του αθώους πολίτες. 
      Το πρόσφατο βάρβαρο τρομοκρατικό κτύπημα στη Μαδρίτη κατέδειξε ότι ο ευρωπαϊκός χώρος είναι «προνομιακός» στόχος του τρομο-μηδενισμού. Έδωσε όμως και το τελικό έναυσμα για τη χάραξη και αποφασιστική υλοποίηση μιας κοινής ευρωπαϊκής πολιτικής για την καταπολέμηση της τρομοκρατίας, με ορόσημο την έκτακτη σύνοδο Υπουργών Εσωτερικών και Δικαιοσύνης προχθές ακόμη στις Βρυξέλλες. 
      Η Ελλάδα που αντιμετωπίζει με ιδιαίτερη ευαισθησία το θέμα αυτό, λόγω και των Ολυμπιακών Αγώνων, έχει κάθε συμφέρον να συμβάλει ενεργά στην σύμπηξη ενός ευρωπαϊκού μετώπου κατά της τρομοκρατίας, ενός ευρωπαϊκού μετώπου που θα διέπεται από κοινό νομοθετικό πλαίσιο και θα διαθέτει και αναβαθμισμένα μέσα.  
      Αυτό κυρίες και κύριοι συνάδελφοι, δεν σημαίνει ότι αποδεχόμαστε τυχόν εκπτώσεις στα ατομικά δικαιώματα εν ονόματι μιας αντιτρομοκρατικής εκστρατείας. 
      Και τέλος πέμπτη προτεραιότητα-κατεύθυνση, η κωδικοποίηση της νομοθεσίας. Το απαράδεκτο καθεστώς πολυνομίας με συχνότατα αλληλοσυγκρουόμενες ρυθμίσεις για το ίδιο θέμα, αποτελεί στραγγαλιστική τροχοπέδη στην απονομή της δικαιοσύνης και στην όλη λειτουργία του κρατικού μηχανισμού, αλλά και της οικονομίας και της κοινωνίας γενικότερα. Η Κυβέρνηση θα επιταχύνει τη διαδικασία κωδικοποίησης της νομοθεσίας μας. Το άμεσο θετικό αποτέλεσμα θα είναι η αποκατάσταση του κύρους πρώτα απ’ όλα της δικαιοσύνης στην ίδια τη συνείδηση του πολίτη, η ορθολογικότερη λειτουργία του κράτους, η εξάλειψη του πολωτικού κλίματος στις σχέσεις κράτους-πολίτη, αλλά και των πολιτών μεταξύ τους και εν τέλει η αποκατάσταση μιας εύνομης κοινωνίας, αλλά και οικονομίας. 
      Κυρίες και κύριοι συνάδελφοι, η ανεξάρτητη και σεβαστή δικαιοσύνη που θα εγγυάται την καταπολέμηση της διαφθοράς, την ισονομία, την ισοπολιτεία, μια δικαιοσύνη απέναντι στην οποία όλοι οι πολίτες θα είναι ίσοι αποτελεί βασική προτεραιότητα της νέας Κυβέρνησης και της νέας εποχής. Αυτός είναι ο στόχος μας, αυτός είναι ο σκοπός που θα υπηρετήσουμε, αυτό είναι το όραμά μας για μια δικαιοσύνη -δείκτη της ποιότητας, του πολιτισμού και της δημοκρατίας μας. Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η κ. Ασημίνα Ξηροτύρη-Αικατερινάρη, Βουλευτής του Συνασπισμού.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρίες και κύριοι συνάδελφοι, θα ξεκινήσω την ομιλία μου με τον όρο «νέα διακυβέρνηση» που κατά τις προγραμματικές δηλώσεις ευθέως παραπέμπει στην αλλαγή πολιτικής. Όμως, η χρηστή και για όλους τους πολίτες διακυβέρνηση, η εύρυθμη και με σεβασμό προς τους θεσμούς και τους εκπροσώπους του λειτουργία του κράτους, της διοίκησης, της αυτοδιοίκησης, όπως και οι προϋποθέσεις για μια ακλόνητη ελευθερία, ισονομία, δεν συνιστά αλλαγή πολιτικής για τη δημοκρατία της χώρας, αλλά κορυφαία και αυτονόητη υποχρέωση για κάθε πολιτικό κόμμα, που καλείται από το λαό να αναλάβει τη διακυβέρνηση του τόπου.
    Πολύ καλό είναι βέβαια να επισημαίνονται εισαγωγικά οι αρχές αυτές και οι υποχρεώσεις. Από το σημείο αυτό μέχρι την αλλαγή πολιτικής έχουμε πολύ δρόμο, πολύ περισσότερο όταν την τελευταία δεκαπενταετία κατά την εναλλαγή στη διακυβέρνηση της χώρας μεταξύ της Νέας Δημοκρατίας και του ΠΑΣΟΚ δεν υπάρχει αλλαγή πολιτικής παρά σύγκλιση των κυβερνητικών προγραμμάτων. Απαιτούνται ουσιαστικές διαρθρωτικές αλλαγές σε πολλούς τομείς και όχι μια συνεχής αντιδικία για τη διαχείριση και τις προσαρμογές στη νέα εποχή. Απαιτείται διαφορετική πολιτική φιλοσοφία και προσανατολισμός για την επίλυση των μεγάλων κοινωνικών, αναπτυξιακών, διαφάνειας και αποτελεσματικότητας προβλημάτων της χώρας.
      Το κόμμα που εκπροσωπώ, ο Συνασπισμός της Ριζοσπαστικής Αριστεράς κινείται σε αντίπαλες ιδεολογικές και πολιτικές θέσεις. Πιστεύω όμως ότι πολλές από αυτές που θα προσπαθήσουμε να εξειδικεύσουμε και να τεκμηριώσουμε απαντούν στην καρδιά της επίλυσης των μεγάλων προβλημάτων του λαού μας. Έτσι για τα προβλήματα της απασχόλησης και της κοινωνικής συνοχής, που συνδέονται άμεσα με τις προϋποθέσεις για ισόρροπη ανάπτυξη, ίσες ευκαιρίες ιδιαίτερα στους νέους και στις νέες, στήριξη των μικρομεσαίων επιχειρήσεων, αναδιανομή των εισοδημάτων υπέρ των ασθενέστερων, που και πολλοί είναι και κατά πολύ ασθενέστεροι, οι λύσεις δεν προκύπτουν μονοσήμαντα από μια διαφορετική και εν πολλοίς τεχνική προσέγγιση σε γνωστές φιλελεύθερες πολιτικές, πόσο μάλλον σε νεοφιλελεύθερες συνταγές. Τέτοιες λύσεις, και αν επιτευχθούν, κινδυνεύουν να είναι πρόσκαιρες και ίσως πυροσβεστικού χαρακτήρα.
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Από την άλλη πλευρά, αναφέρεται πολλές φορές στις προγραμματικές δηλώσεις ότι θέλουμε τη συμμετοχή του πολίτη. Και εμείς λέμε ότι αυτή η συμμετοχή πρέπει να γίνει σε όλα τα επίπεδα. 
      Ειδικότερα θα αναφερθώ στην περιφερειακή οργάνωση της χώρας επισημαίνοντας ότι τα μεγάλα αναπτυξιακά προγράμματα που πέρασαν ή που βρίσκονται σε εξέλιξη στη χώρα δεν απέδωσαν τίποτε ακόμη για τις περιφέρειες της χώρας, δεν απέδωσαν τίποτα για την περιβόητη ισόρροπη ανάπτυξη και σύγκλιση. Κορυφαίο στοιχείο αυτής της ουσιαστικής συμμετοχής για εμάς είναι ο δημοκρατικός προγραμματισμός, που πρέπει να εκπορεύεται από ένα εθνικό, αναπτυξιακό και χωροταξικό σχεδιασμό και βέβαια τα αιρετά όργανα που καλούνται να τον υλοποιήσουν. Στις προγραμματικές δηλώσεις γίνεται αναφορά για τη θεσμοθέτηση αιρετού περιφερειακού συμβουλίου με αιρετό πρόεδρο.
      Σε σχέση με τα μεγάλα προβλήματα που υπήρξαν στην υλοποίηση των περιφερειακών προγραμμάτων των τριών Κοινοτικών Πλαισίων Στήριξης και την απόδοσή τους η απάντηση φαίνεται να περιορίζεται μόνο στην εξασφάλιση ανεξαρτησίας στις διαχειριστικές αρχές για την υλοποίηση των επιχειρησιακών προγραμμάτων και τίποτα άλλο για τις περιφερειακές διοικήσεις της χώρας. Ούτε βέβαια συνιστά αλλαγή πολιτικής για την επίλυση του μεγάλου ενεργειακού προβλήματος της χώρας η περαιτέρω αποκρατικοποίηση και απελευθέρωση των αγορών με το δημόσιο να κρατά υπό τον έλεγχό του μόνο το πιο δυσβάσταχτο κομμάτι, αυτό που είναι τα φυσικά μονοπώλια των δικτύων μεταφορών και τα φιλέτα να μεταφέρονται στους ιδιώτες που όμως, όπως ξέρουμε μέχρι τώρα, αδυνατούν ή δεν θέλουν να ενεργοποιηθούν, γιατί ζητούν ακόμη περισσότερες παροχές.
      Εκείνο που μας κάνει ιδιαίτερη εντύπωση είναι ότι, ενώ δέχεστε την ανάγκη αναδιοργάνωσης του ΕΟΤ, χωρίς να προσδιορίζετε σε τι αναφέρεται αυτή η αναδιοργάνωση και επισημαίνετε τις προκλήσεις της νέας εποχής για τον τουρισμό μας, ιδρύοντας και το αντίστοιχο Υπουργείο και ενώ παράλληλα ανάγετε τον πολιτισμό σ΄ ένα κορυφαίο στοιχείο της ελληνικής πραγματικότητας –και σε αυτό συμφωνούμε- είναι απορίας άξιο γιατί δεν αναφέρεστε στην κατάργηση της αμαρτωλής ΕΤΑ ΑΕ που σκοπό έχει με την πλήρη ιδιωτικοποίησή της να ξεπουλήσει έναντι πινακίου φακής το φυσικό και πολιτιστικό περιβάλλον της χώρας μας, να μεταφέρει τον πλούτο του ελληνικού τουρισμού στα χέρια των λίγων και πολλές φορές ξένων, να κάνει τη χώρα μας ένα Ελ Ντοράντο της κερδοσκοπίας και των πελατειακών σχέσεων.
      Οι Προγραμματικές Δηλώσεις όσον αφορά τη νέα αγροτική πολιτική και μάλιστα μία επιθετική αγροτική πολιτική -αν θέλουμε να είναι έτσι- θα έπρεπε να ξεκινούν από τη διασφάλιση της προοπτικής της ελληνικής γεωργίας και όχι να περιορίζονται στην απλή διαχείριση του τομέα αυτού με την αποσιώπηση της ήδη διαφαινόμενης εγκατάλειψης της αγροτικής παραγωγής με ό,τι αυτό συνεπάγεται για την εθνική οικονομία, την περιφερειακή και ισόρροπη ανάπτυξη, την επιβίωση της ελληνικής υπαίθρου.
      Για να έχουμε μία αγροτική επιθετική πολιτική χρειάζεται ένα εθνικό σχέδιο αγροτικής ανάπτυξης. Και, κύριοι συνάδελφοι της Νέας Δημοκρατίας και τώρα της Κυβέρνησης, αυτό το έχουμε συζητήσει πάρα πολλές φορές. Και απαιτούμε αυτό να αποσαφηνιστεί στο πρόγραμμά σας. 
      Θα πρέπει να προσδιορίζονται με σαφήνεια οι θέσεις της Κυβέρνησης ως προς το βασικό ζήτημα της διεκδίκησης αυτών που η Ελλάδα χρειάζεται και που  δικαιούται, κύριοι συνάδελφοι. 
      Δεν γίνεται αναφορά, όμως, στα τρέχοντα, αλλά πολύ κρίσιμα ζητήματα της αναθεώρησης των κοινοτικών καθεστώτων χρηματοδότησης των μεσογειακών προϊόντων, όταν γι’ αυτά σήμερα ξεκινάει στις Βρυξέλλες η διαπραγμάτευση. Και το Υπουργείο Αγροτικής Ανάπτυξης και Τροφίμων πέρα από τους φόβους για τις δυσκολίες διαπραγμάτευσης, δεν έχει ακόμη διατυπώσει με σαφήνεια τις θέσεις και τις προτάσεις του.
      Το ερώτημα, λοιπόν, που προκύπτει είναι: Θα υπάρξει μία πραγματικά επιθετική αγροτική πολιτική ή θα συνεχιστεί η συναινετική αντιμετώπιση των προβλημάτων της ελληνικής γεωργίας με υποχωρήσεις, συμβιβασμούς και συμβιβαστικές συμφωνίες;
      Σε αυτό το σημείο θα ήθελα να πω ότι οι προτάσεις στις προγραμματικές δηλώσεις για την ενίσχυση της βιολογικής γεωργίας, για τα θέματα της τυποποίησης των προϊόντων, δεν συνοδεύονται από προτάσεις για την αναδιάρθρωση του Υπουργείου Γεωργίας, ούτως ώστε πράγματι αυτό το οποίο χάνουμε μέχρι τώρα από την αλλαγή της Κοινής Αγροτικής Ππολιτικής με το δεύτερο πυλώνα να μπορέσει η χώρα μας ένα μέρος αυτού του ελλείμματος να το αξιοποιήσει με βάση, όμως, υγιείς και συγκροτημένες δημόσιες υπηρεσίες.
      Θα ήθελα να αναφερθώ –δεν έχω πολύ χρόνο- στα θέματα της παραγωγής των δημοσίων έργων. 
      Θα ήθελα να επισημάνω ότι για να υπάρξει το τρίπτυχο διαφάνεια – αποτελεσματικότητα – προάσπιση του δημόσιου συμφέροντος, για να σταματήσουν τα νοσηρά φαινόμενα στα δημόσια έργα πρέπει να σταματήσει η απαξίωση των δημόσιων τεχνικών υπηρεσιών και του δυναμικού τους, να ενισχυθούν με αρμοδιότητες και πόρους, να συγκροτηθούν επιτέλους οι τεχνικές προδιαγραφές, να προχωρήσει η λεγόμενη εξυγίανση του μητρώου των κατασκευαστών και έτσι πράγματι να προχωρήσετε στην κατάργηση του μαθηματικού τύπου και από εκεί και πέρα να προχωρήσετε στους μειοδοτικούς διαγωνισμούς, που είναι το μόνο μέσο που εγγυάται τον υγιή ανταγωνισμό.
      Στα θέματα του περιβάλλοντος οι ελλείψεις είναι πάρα πολλές. Το περιβάλλον δεν μπορεί να προστατευθεί εάν δεν καταργηθεί ο δασοκτόνος νόμος, εάν δεν γίνουν ολοκληρωμένα κέντρα και παρεμβάσεις για την προστασία του περιβάλλοντος, εάν δεν καταργηθούν οι ρυθμίσεις για το Εθνικό Κτηματολόγιο, εάν δεν πάρετε την απόφαση τελικά να καταγράψετε τη δημόσια γη και τη δημόσια περιουσία. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», εβδομήντα εννέα σπουδαστές και έξι καθηγητές από το 2ο και 7ο ΤΕΙ Πάτρας Αχαΐας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
     Το λόγο έχει η Αναπληρωτής Υπουργός Πολιτισμού κα Φάνη Πάλλη-Πετραλιά.
      ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κύριε Πρόεδρε, κυρίες και κύριοι συνάδελφοι, ο πολιτισμός για την Κυβέρνηση είναι τομέας πρώτης προτεραιότητας και αυτό σηματοδοτείται από το γεγονός ότι για πρώτη φορά από της συστάσεως του Υπουργείου Πολιτισμού το χαρτοφυλάκιο αυτό κρατείται από τον ίδιο τον Πρωθυπουργό. Σηματοδοτεί, όμως, αυτό και το μέγεθος των ευθυνών εκείνων, οι οποίοι καλούνται να συνεργάζονται μαζί του.
     Κυρίαρχη πρόκληση μπροστά μας είναι η προετοιμασία για τους Ολυμπιακούς Αγώνες. Πρόκληση κύρους και δημιουργίας για τη χώρα μας, που εισέρχεται σε τροχιά παγκόσμιου ενδιαφέροντος. Η εικόνα της Ελλάδας θα είναι κυρίαρχη σε κάθε γωνιά της γης. Οφείλουμε όλοι να αναδείξουμε αυτήν την εικόνα με χαρακτηριστικά της από τη μια μεριά την ιστορία της και τον πολιτισμό της και από την άλλη το σύγχρονο πρόσωπο ανάπτυξης και προόδου. Με δυο λόγια έχουμε μπροστά μας μία παγκόσμια πρόκληση και μία παγκόσμια ευκαιρία.
      Κυρίες και κύριοι συνάδελφοι, πριν θέσω υπό την κρίση του Σώματος τους προγραμματικούς σχεδιασμούς της Κυβέρνησης, θα σας αναφέρω περιληπτικά τα κυριότερα θέματα που αντιμετωπίζουμε στην ολυμπιακή προετοιμασία.
      Πρώτο θέμα, ο χρόνος. Είναι γεγονός ότι οι προθεσμίες αποπερατώσεως σχεδόν όλων των ολυμπιακών έργων τα τελευταία χρόνια έχουν όλες αναθεωρηθεί και μάλιστα πάρα πολλές φορές. Σε ορισμένες περιπτώσεις οι προθεσμίες είναι οριακές τόσο ώστε η πρόοδος των εργασιών να πρέπει να ελέγχεται συστηματικά. Η κάθε μέρα μετράει.
      Στο σημείο αυτό θα ανοίξω μία παρένθεση, παρά το γεγονός ότι δεν ήταν στις προθέσεις μου να αναφερθώ σε συγκεκριμένα έργα, έστω κι αν μεσολάβησαν προκλητικές, θα έλεγα, δηλώσεις των συναδέλφων της Αντιπολίτευσης. Και δεν εννοώ τον κ. Βενιζέλο, ο οποίος με σοβαρότητα αντιμετώπισε το θέμα της ολυμπιακής προετοιμασίας, αφού γνωρίζει ο ίδιος πολύ καλά. Η χθεσινή όμως αναφορά του Αρχηγού της Αξιωματικής Αντιπολίτευσης αποδεικνύει ότι δεν έχει αντίστοιχα την ίδια καλή ενημέρωση. Τους δε χαρακτηρισμούς που χρησιμοποίησε δεν θα τους σχολιάσω και θα περιοριστώ στο ότι αυτοί οι χαρακτηρισμοί δεν βοηθούν στο κλίμα της συναίνεσης. Δεδομένου μάλιστα ότι η καρδιά των αγώνων θα κτυπά στο ολυμπιακό συγκρότημα, στο ΟΑΚΑ. Θα αναφερθώ ενδεικτικά στο σκέπαστρο του κολυμβητηρίου. 
      Για το κολυμβητήριο το θέμα της στέγης αποφασίστηκε και μελετάται από το 2001. Σας πληροφορώ, λοιπόν, κυρίες και κύριοι συνάδελφοι, επειδή δεν το γνωρίζετε ότι η σύμβαση για το έργο δεν υπογράφηκε ποτέ. Το έργο αυτό δεν ξεκίνησε ποτέ. Παραλάβαμε ένα σχέδιο σύμβασης βασισμένο σε μία προμελέτη, το οποίο περιελάμβανε ημερομηνία παράδοσης την 30η Ιουλίου, την ημερομηνία δηλαδή που οι αθλητές ξεκινούσαν τις προπονήσεις τους μέσα στο Κολυμβητήριο για τους Ολυμπιακούς Αγώνες και δεκάδες δημοσιογράφοι παρακολουθούσαν τους Αγώνες και τις προπονήσεις αυτές μέσα στο ολυμπιακό συγκρότημα.
      Εξαντλήσαμε κάθε δυνατότητα προκειμένου το έργο να πραγματοποιηθεί. Όμως, όλοι οι ειδικοί τόσο των υπηρεσιών μας, τόσο της οργανωτικής επιτροπής όσο και των εμπλεκομένων φορέων που κλήθηκαν να γνωμοδοτήσουν, δήλωσαν απερίφραστα ότι, αν ξεκινούσε αυτή η κατασκευή, κανένα εναλλακτικό σχέδιο δεν θα μπορούσε να εφαρμοσθεί και οποιοδήποτε έκτακτο γεγονός ή καθυστέρηση θα ματαίωνε το ολυμπιακό άθλημα της κολύμβησης απο το πρόγραμμα των αγώνων. Θα μπορούσα να κάνω και άλλες αναφορές πολύ συγκεκριμένες και με πολύ συγκεκριμένα στοιχεία, αλλά επιλέγω να σταματήσω εδώ. 
      Είναι γνωστό ότι το έργο Καλατράβα -επίσης στο ΟΑΚΑ- έχει οριακή ημερομηνία παράδοσης και μόλις ένα μήνα πριν έγιναν αλλαγές στις μελέτες. Υπάρχουν αλληλοκαλύψεις στις εργολαβίες της τάξης του 40% και πάρα πολλά θέματα ολυμπιακών προσαρμογών λύθηκαν μόλις αυτές τις ημέρες. Μόνο για την πρώτη φάση του έργου οι υπηρεσίες μου παρέδωσαν ως απαιτούμενη αύξηση του εγκεκριμένου προϋπολογισμού το ποσό των 36.205.333 ευρώ. Δεν επιλέγω όμως αυτήν τη στιγμή το δρόμο της απόδοσης ευθυνών ούτε της κριτικής. Δεν θα το κάνω. Μονόδρομος των επιλογών μας είναι η σκληρή δουλειά και η κοινή προσπάθεια. Στο σημείο αυτό κλείνω την παρένθεση.
      Δεύτερο θέμα στην ολυμπιακή προετοιμασία είναι ο συντονισμός. Υπάρχει μια πολυδιάσπαση των φορέων, υπάρχει μία πολυδιάσπαση των αρμοδιοτήτων, υπάρχουν πολλοί εμπλεκόμενοι φορείς που δημιουργούν εμπόδια στην ταχύτητα της λήψης των αποφάσεων. 
      Το τρίτο σημαντικό θέμα της ολυμπιακής προετοιμασίας είναι το οικονομικό. Όλοι οι προϋπολογισμοί των έργων και των δράσεων είναι αναθεωρημένοι προς τα πάνω, ενώ υπάρχουν δεκάδες νομικές, αλλά και οικονομικές εκκρεμότητες. Έχει ήδη ξεκινήσει η προσπάθεια της πλήρους καταγραφής, ώστε να έχουν οι πολίτες την πραγματική εικόνα της κατάστασης. Οφείλουμε στους πολίτες να πούμε την αλήθεια. 
      Με το χειρισμό, λοιπόν, των πιο πάνω θεμάτων προχωρούμε προς τον τελικό μας στόχο που είναι ένα και μοναδικός, η επιτυχία των Ολυμπιακών Αγώνων. Η Κυβέρνησή μας, κυρίες και κύριοι, πιστεύει ότι οι Ολυμπιακοί Αγώνες είναι εθνική υπόθεση. Τον Σεπτέμβριο του 1997, την ημέρα που η χώρα μας ανέλαβε τη διεξαγωγή των Ολυμπιακών Αγώνων, η Νέα Δημοκρατία -ως Αντιπολίτευση τότε- χαιρέτισε με ενθουσιασμό την ανάθεση, λέγοντας ότι προϋπόθεση της επιτυχίας των Αγώνων ήταν η εθνική ομοψυχία, η κρυστάλλινη διαφάνεια, η αποτελεσματική οργάνωση. Σε αυτήν τη γραμμή κινηθήκαμε όλα τα προηγούμενα χρόνια, σε αυτήν τη γραμμή κινούμαστε και σήμερα. 
      Η θέση μας αυτή δεν είναι θεωρητική, είναι πίστη και πολιτική πρακτική. Όπως γνωρίζετε, από την πρώτη μέρα που αναλάβαμε τη διακυβέρνηση επιθυμούσαμε οι εμπλεκόμενοι στο εγχείρημα να παραμείνουν στη θέση τους και να συνεχίσουν το έργο τους. Ακόμα περισσότερο, υπερβαίνοντας και κάθε εθιμική πολιτική πρακτική, ζητήσαμε απο γενικούς γραμματείς της προηγούμενης Κυβέρνησης να παραμείνουν. Πιστεύουμε και καθημερινά το αποδεικνύουμε έμπρακτα ότι οι Ολυμπιακοί Αγώνες είναι εθνική υπόθεση. 
      Είναι προφανώς βέβαια πολύ αργά για να υλοποιηθεί η πρόταση που είχαμε κάνει για μια εθνική επιτροπή, ένα εθνικό συμβούλιο για τους Ολυμπιακούς, κάτι που είχε γίνει και στη Βαρκελώνη, ένα σώμα στο οποίο να μετέχουν και να αποφασίζουν οι εκπρόσωποι όλων των κομμάτων, της Τοπικής Αυτοδιοίκησης, των παραγωγικών, επαγγελματικών και πολιτιστικών φορέων. Σήμερα τις προσπάθειές μας τις στοχεύουμε σε τρία κομβικά σημεία.
      Πρώτον, στη λειτουργική ολοκλήρωση των ολυμπιακών έργων και δραστηριοτήτων.
      Κυρίες και κύριοι συνάδελφοι, πρώτα απ’ όλα τα έργα της Ολυμπιάδας με τον κατάλληλο σχεδιασμό και την κατάλληλη αξιοποίηση, μπορούν και πρέπει να δώσουν νέα πνοή στη χώρα μας μετά τη διοργάνωση. Αρκεί να πιστέψουμε και να εργαστούμε σκληρά προς αυτήν την κατεύθυνση.
      Στο σημείο αυτό θα ήθελα να αναφερθώ στο ολυμπιακό έργο που ήδη έχει γίνει. Έχει γίνει έργο, έργο και υποδομή. Θα ήταν άδικο να έλεγε κάποιος το αντίθετο, να επιδιώξει κάποιος να μειώσει τη σημασία του. Μηδενιστικές προσεγγίσεις σε τίποτα δεν ωφελούν, τίποτα δεν προσθέτουν στους εθνικούς στόχους. Παράλληλα δεν μπορούμε να μην αναγνωρίσουμε την πραγματικότητα των ασφυκτικών χρονοδιαγραμμάτων και για ολυμπιακά έργα και για δράσεις λίγους μόνο μήνες πριν από την τέλεση των αγώνων. 
      Υπάρχουν δυσκολίες. Τις αναγνωρίζουμε. Το χρέος όλων μας είναι να συμβάλουμε σε προσπάθειες που δεν είναι μόνο κυβερνητικές. Είναι εθνικές. Κι εδώ δεν χωρούν δισταγμοί ούτε μικροψυχίες. 
      Η επιτυχία των Ολυμπιακών Αγώνων υπερβαίνει το έργο της όποιας Κυβέρνησης. Είναι πάνω απ’ όλα έργο και επιτυχία της Ελλάδας. 
      Για να αντιμετωπίσουμε, λοιπόν, την πίεση του χρόνου και να φέρουμε αποτελέσματα στις προσπάθειές μας, δίνουμε ιδιαίτερο βάρος στο συντονισμό και στη γρήγορη λήψη αποφάσεων. Τα ζητήματα θα συζητούνται και θα επιλύονται, όπως ήδη το έχουμε κάνει αυτές τις μέρες, την ίδια στιγμή, επιτόπου, μια κι έξω. 
      Η οργανωτική δομή δεν αλλάζει, αλλά οι ρυθμοί επιταχύνονται και εντατικοποιούνται οι εργασίες. 
      Δεύτερο κομβικό σημείο είναι η ασφάλεια των αγώνων που αναδείχτηκε τελευταία σε ύψιστη προτεραιότητα.
      Είναι σίγουρα τραγική ειρωνεία ένα γεγονός που θεμελιώθηκε πάνω στην ειρήνη, που βασική προϋπόθεση διεξαγωγής του ήταν η ολυμπιακή εκεχειρία, σήμερα να απαιτεί το απόλυτο στα μέτρα της ασφάλειας. Όμως, η πραγματικότητα είναι ισχυρότερη κάθε παράδοσης ή πρόθεσης. Η σημερινή πραγματικότητα επιβάλλει να γίνει το καλύτερο δυνατό για την πλήρη ασφάλεια επισήμων, αθλητών, κατοίκων. Η Ελλάδα είναι ασφαλής χώρα για όλους τους πολίτες του κόσμου που την επισκέπτονται. 
      Το τρίτο κομβικό σημείο των προσπαθειών μας αφορά, θα έλεγα, στο συναγερμό, στην ευαισθητοποίηση όλων των Ελλήνων και των Ελληνίδων, προκειμένου να συμμετάσχουν και να συμπαρασταθούν ενεργά σ’ αυτή τη μεγάλη προσπάθεια. 
      Κυρίες και κύριοι συνάδελφοι, ο ελληνικός λαός ήθελε τους Ολυμπιακούς Αγώνες. Το Σεπτέμβρη του 1997, όταν μας ανατέθηκαν οι Αγώνες, σύμφωνα με τις σφυγμομετρήσεις της εποχής, το 95% περίπου του ελληνικού λαού εξέφραζε όχι μόνο ενδιαφέρον, αλλά και ενθουσιασμό για την Ολυμπιάδα, την οποία και κατέτασσε στα ζητήματα προτεραιότητας. Σταδιακά αυτό το ενδιαφέρον μειώθηκε και θα έλεγα ότι εν τέλει πάγωσε. 
      Είναι η ύψιστη προτεραιότητα να αναθερμάνουμε αυτό το ενδιαφέρον. Έχουμε ανάγκη τη συμμετοχή και τον παλμό όλων των Ελλήνων. Μεγάλο στοίχημα της Κυβέρνησης είναι αυτό ακριβώς. Στο διάστημα που απομένει όλοι οι Έλληνες, όλες οι Ελληνίδες να νιώσουν μέρος αυτής της εθνικής προσπάθειας. 
      Καθένας από μας πρέπει να γίνει πρεσβευτής εμπιστοσύνης για την επιτυχία των αγώνων. Στον εθνικό στόχο δεν υπάρχει χώρος για την απογοήτευση. Υπάρχει χώρος μόνο για αισιοδοξία και θέληση για επιτυχία. Επιτυχία που αντανακλά σε όλους μας, επιτυχία που αντανακλά σε όλους τους πολίτες του τόπου μας. Προς αυτήν την κατεύθυνση θα εργαστούμε. 
      Ένα ακόμα σημαντικό θέμα είναι η αθλητική προετοιμασία. Πολλές φορές μέσα στο άγχος που δημιουργεί ο αγώνας και η αγωνία για την ολοκλήρωση των κατασκευών και την οργάνωση των λειτουργιών και των δράσεων, λησμονούμε ότι πάνω απ’ όλα οι Ολυμπιακοί Αγώνες είναι ένα μεγάλο αθλητικό γεγονός.
      Είναι το μεγαλύτερο αθλητικό γεγονός του πλανήτη μας, το κορυφαίο παγκόσμιο αθλητικό γεγονός. Ακόμη περισσότερο λησμονούμε ότι η χώρα που φιλοξενεί τους αγώνες για να δικαιωθεί, εκτός από την αρτιότητα της οργάνωσης, οφείλει να διεκδικήσει και να κατακτήσει μετάλλια. Ο αριθμός των μεταλλίων που κατακτά η χώρα που φιλοξενεί τους αγώνες αποτελεί πάντοτε το μέτρο της καλής προετοιμασίας της. Και αναγνωρίζοντας το ρόλο και τη σημασία των εθνικών μας ομάδων θέσαμε αμέσως την αθλητική προετοιμασία, τη συνέχισή της σε βαθμίδα πρώτης προτεραιότητας. Την ίδια σημασία δίνουμε και για τους παραολυμπιακούς αγώνες. Μία διοργάνωση εξίσου σημαντική, αφού εκτός από το πνεύμα του ολυμπισμού και του αθλητισμού, αναδεικνύει και τη θέληση και τη δύναμη της ψυχής του ανθρώπου. Η διοργάνωση των παραολυμπιακών αγώνων προσδιορίζει και το επίπεδο πολιτισμού και της κοινωνικής ευαισθησίας της χώρας που τους φιλοξενεί.
     Αντιμετωπίζουμε άμεσα τα ζητήματα της προσβασιμότητας σε αθλητικούς και πολιτιστικούς και ιστορικούς χώρους, τις διευκολύνσεις, τις μεταφορές στους τόπους φιλοξενίας.
     Κυρίες και κύριοι συνάδελφοι, η επιλογή για τη χώρα μας είναι μία και μοναδική: Να πετύχουμε. Και γι’ αυτό απαιτείται η συμβολή, η συμμετοχή όλων. Πιστεύω, κυρίες και κύριοι συνάδελφοι της Αντιπολίτευσης, ότι αυτό εδώ το Σώμα, εμείς, η Βουλή των Ελλήνων, μπορούμε να δώσουμε ένα παράδειγμα. Είθισται οι Προγραμματικές Δηλώσεις της Κυβέρνησης να καταψηφίζονται από την Αντιπολίτευση. Σας απευθύνω μία νέα ριζοσπαστική πρόταση, να υπερψηφίσετε τις Προγραμματικές που αφορούν τους Ολυμπιακούς Αγώνες. Θα είναι ένα σημαντικό βήμα σ΄ αυτό το μεγάλο άλμα ύψους, που επιχειρεί η χώρα μας. Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Πετραλιά, γιατί ανταποκρίθηκε στην παράκληση να συντομεύσει το χρόνο της πιστεύω ότι το ίδιο θα πράξουν και οι άλλοι Υπουργοί που θα ακολουθήσουν.
     Η κ. Άννα Διαμαντοπούλου έχει το λόγο.
     ΑΝΝΑ ΔΙΑΜΑΝΤΟΠΟΥΛΟΥ: Κυρίες και κύριοι Βουλευτές, οι Προγραμματικές Δηλώσεις της Κυβέρνησης είναι μία μείζονα στιγμή για το Κοινοβούλιο. Και βεβαίως είναι το διακηρυκτικό κείμενο που δίνει το πολιτικό στίγμα της Κυβέρνησης, που δείχνει τη γνώση της πραγματικότητας και των προβλημάτων και την ετοιμότητά της.
     Σ΄ ένα κείμενο Προγραμματικών Δηλώσεων υπάρχουν τέσσερα πράγματα, όραμα, στόχος, μέσα και χρονοδιαγράμματα. Είδαμε ένα κείμενο Προγραμματικών Δηλώσεων που είχε λίγο απ’ όλα. Δόση οράματος, δόση στόχων, δόση μέσων, δόση χρονοδιαγράμματος. 
     Θα αναφέρω ενδεικτικά. Ακούσαμε για νέα οικονομία και για το νέο όραμα της οικονομικής πολιτικής. Ο κύριος Πρωθυπουργός μίλησε για μία οικονομία με στόχο την ανάπτυξη, την απασχόληση και την κοινωνική συνοχή. Είναι το τρίπτυχο Ντελόρ, που ανακοινώθηκε δεκαπέντε χρόνια πριν και είναι η βάση όλων των ευρωπαϊκών προγραμμάτων. Ακούσαμε στόχους, όπως ο στόχος της ανάπτυξης του 5%. Ένας στόχος τον οποίο η ίδια η Νέα Δημοκρατία προσπάθησε σε όλη την προεκλογική περίοδο να κατεδαφίσει, ουσιαστικά προσπαθώντας να κατεδαφίσει όλα τα επιτεύγματα στην ελληνική οικονομία.
     Είδαμε μέσα, όπως την παιδεία, τις εξετάσεις, την κατάργηση, τη δημιουργία εξετάσεων ως κυρίαρχο θέμα του εκπαιδευτικού μας συστήματος. 
     Όσον αφορά τα χρονοδιαγράμματα, το καλύτερο που είδαμε ήταν εντός της τετραετίας ή του 2008. Αυτό που λείπει και είναι σαφές είναι ένα κυβερνητικό σχέδιο για το αύριο της χώρας. Η έλλειψη αυτή δεν έγινε αντιληπτή μόνο στην ανάγνωση των Προγραμματικών Δηλώσεων και των κειμένων των Υπουργών. Έγινε  κατανοητή όλες αυτές τις προηγούμενες ημέρες που η Κυβέρνηση  έδωσε τα πρώτα δείγματα γραφής. 
      Είδαμε Υπουργούς με κατάπληξη και πανικό να ανακαλύπτουν ότι η χώρα έχει τεράστια προβλήματα, ότι υπάρχουν καθυστερήσεις, ότι υπάρχει γραφειοκρατία ότι υπάρχουν προβλήματα που δεν έχουν λυθεί. Μα, τι είναι η διακυβέρνηση μιας χώρας; Είναι ένας συνεχής αγώνας απέναντι στις παγκόσμιες προκλήσεις, απέναντι στα παγκόσμια προβλήματα που δημιουργεί η οικονομία και ο ανταγωνισμός στην οικονομία. Είναι ένας διαρκής αγώνας ανάμεσα σε αντικρουόμενα κοινωνικά και οικονομικά συμφέροντα είναι ένας αγώνας με τα μεγάλα καθημερινά προβλήματα. Καμία κυβέρνηση ποτέ στον κόσμο δεν παρέλαβε χωρίς προβλήματα. 
      Είδαμε τον πανικό των Υπουργών μπροστά στις κάμερες. Και είδαμε αυτός ο πανικός να εξάγεται σε διεθνές επίπεδο και να επανεισάγεται στη χώρα με φόβο για την έλευση τουριστών ή φόβο για τον αν κάποιες χώρες θα στείλουν αντιπροσωπείες στους Ολυμπιακούς Αγώνες. Και είδαμε αμέσως μια αντίδραση του Πρωθυπουργού που έδωσε το σήμα της σιγής προς τους Υπουργούς του μεταφρασμένο σε ταπεινότητα και σεμνότητα.
      Είδαμε χθες τον Υπουργό Γεωργίας να είναι ένας «σκιαγμένος» Υπουργός, ένας Υπουργός που πάει σε μια διαπραγμάτευση φοβισμένος ανακοινώνοντας εκ των προτέρων ότι θα χάσουμε, ότι δεν έχουμε κανένα περιθώριο και ότι τα χέρια μας είναι δεμένα. ΄Ισως αυτά ήξερε ο κ. Καραμανλής όταν έλεγε ότι στις διαπραγματεύσεις για τη γεωργία πρέπει να πηγαίνει ο ίδιος. Χρόνια τώρα διαπραγματευόμαστε σε όλα τα επίπεδα και έχουμε κατακτήσει μεγάλες νίκες στην Ευρώπη. Καμία διαπραγμάτευση δεν είναι εύκολη ανάμεσα στο Νότο και στο Βορρά, ανάμεσα στις μεγάλες και στις μικρές χώρες. Ο κύριος Υπουργός Γεωργίας πάει σε μια διαπραγμάτευση που από τον Ιούνιο δεν έχουν αποφασιστεί μόνον τα συνολικά ποσά που δεσμεύονται για τη χώρα μας μέχρι το 2013, αλλά υπάρχουν και συγκεκριμένες οικονομικές δεσμεύσεις για τα μεσογειακά προϊόντα. Υπάρχει δέσμευση για το βαμβάκι για 593 εκατομμύρια ευρώ κατ’ έτος, για τον καπνό 332 εκατομμύρια ευρώ και για το λάδι 545 εκατομμύρια ευρώ κατ’ έτος. Μόνο η Νέα Δημοκρατία δεν αποδέχθηκε το αποτέλεσμα αυτής της διαπραγμάτευσης που βγήκε με ομοφωνία Επιτροπής και Συμβουλίου. 
      Όχι μόνο δεσμεύτηκαν τα ποσά για τα μεσογειακά προϊόντα, αλλά δεσμεύτηκαν βήμα προς βήμα και οι διαδικασίες υλοποίησης της Κοινής Αγροτικής Πολιτικής που θα έχει τους ίδιους όρους με όλα τα άλλα προϊόντα. Προς τι, λοιπόν, αυτός ο πανικός για τη σημερινή διαπραγμάτευση; Επειδή υπάρχει ένα μικρό θέμα που εμείς βάλαμε για το βαμβάκι. Αυτό θα διαπραγματευτεί ο κ. Τσιτουρίδης και βέβαια τους κανονισμούς εφαρμογής. Γι’ αυτήν τη διαπραγμάτευση ακούσαμε χθες όλο αυτόν το φόβο και όλη αυτήν την περιγραφή της μάχης που αναλαμβάνει στις Βρυξέλλες. 
      Όμως, το σενάριο είναι γνωστό και επικοινωνιακά προσεγμένο. Εάν κάτι δεν πάει καλά, είναι γιατί οι προηγούμενοι δεν είχαν προετοιμάσει την κατάσταση. Εάν κάτι πάει καλά είναι γιατί εμείς σε δεκαπέντε μέρες καταφέραμε να λύσουμε τα προβλήματα. 
      Νομίζω ότι ιδιαίτερα στο χώρο της οικονομίας υπάρχει το μεγαλύτερο ενδιαφέρον στις Προγραμματικές Δηλώσεις, γιατί στις προγραμματικές δηλώσεις του Πρωθυπουργού υπάρχουν μόνο παροχές και όχι δαπάνες. Το απόγευμα ο Υπουργός Οικονομίας, που είναι ο ταμίας της Κυβέρνησης, θα πρέπει να μας μιλήσει και για δαπάνες. Η ελληνική Κυβέρνηση όπως και κάθε ευρωπαϊκή κυβέρνηση έχει τρία βασικά προγράμματα. Το πρώτο είναι το πρόγραμμα σταθερότητας που είναι ένα τριετές κυλιόμενο πρόγραμμα που η χώρα διαπραγματεύεται κάθε χρόνο. Τα νούμερα που ανακοινώνονται για την ελληνική οικονομία είναι αποτέλεσμα διαπραγμάτευσης με την Ευρώπη κάθε χρόνο. Βεβαίως να γίνει η απογραφή με τους όρους διαφάνειας που απαιτούνται. Να μην υπάρχει όμως καμία ψευδαίσθηση για το τι ζητείται από την Ευρωπαϊκή Ένωση. Αυτό που ζητείται είναι ακόμη μεγαλύτερη μείωση δαπανών στο δημόσιο τομέα και ακόμη μεγαλύτερη προσοχή στα θέματα των ελλειμμάτων και του χρέους. Εκεί βεβαίως θα πρέπει να απαντήσετε συνδυάζοντας την ανάγκη για το πρόγραμμα σταθερότητας και ταυτόχρονα την ανάγκη για τις παροχές που έχετε υποσχεθεί.
      Για το Κοινοτικό Πλαίσιο Στήριξης έχω δυο παρατηρήσεις.
      Μίλησε ο κύριος Πρωθυπουργός για νέα προσέγγιση των περιφερειακών προγραμμάτων και αύξησή τους. Από πού θα τα πάρει και πού θα τα δώσει; Δεν είναι ατελείωτο το Κοινοτικό Πλαίσιο Στήριξης. Πρόκειται για ένα συγκεκριμένο ποσό και ό,τι παίρνεις από κάπου το δίνεις κάπου αλλού.
      Δεύτερον, ακούσαμε όλους τους Υπουργούς να μιλάνε για την ανάγκη επένδυσης στον άνθρωπο. Θα ήθελα να ρωτήσω ποια είναι τα κονδύλια που θα κατευθυνθούν για την επένδυση στον άνθρωπο. Θα υπάρξει αλλαγή του Κοινοτικού Πλαισίου Στήριξης και στροφή των κονδυλίων προς τον άνθρωπο; Θα υπάρξει νέα προσέγγιση διαπραγμάτευσης του τέταρτου Κοινοτικού Πλαισίου Στήριξης;
      Έρχομαι τώρα στην επόμενη διαπραγμάτευση. Η Κυβέρνηση της Νέας Δημοκρατίας θα κληθεί και θα κριθεί σε μια από τις μεγαλύτερες διαπραγματεύσεις των τελευταίων χρόνων. Το τέταρτο Κοινοτικό Πλαίσιο Στήριξης ξεκινάει από το ποσό που έχει προτείνει η επιτροπή, που είναι ρεκόρ για την Ελλάδα της τάξης των 25 δισεκατομμυρίων ευρώ. Ούτε ένα ευρώ λιγότερο δεν μπορεί να φέρει πίσω η ελληνική Κυβέρνηση και βέβαια το απόγευμα περιμένουμε από τον Υπουργό Οικονομίας να μας ορίσει τα κριτήρια με τα οποία θα πάει στη διαπραγμάτευση. 
      Κυρίες και κύριοι συνάδελφοι, η νέα οικονομική πολιτική που ανακοινώθηκε δεν έχει σχέδιο και δεν έχει μπούσουλα. Αυτό δεν είναι πρόβλημα της Αντιπολίτευσης. Όμως αυτό που θέλουμε να κάνουμε σαφές είναι ότι η Αντιπολίτευση θα ελέγχει, θα κρίνει, θα προτείνει, θα υποστηρίζει, αλλά θα είναι εδώ για να ελέγχει την υλοποίηση της κάθε μιας από τις εξαγγελίες, που αφορούν τον ελληνικό λαό. Πρέπει να σας θυμίσουμε ότι την ψήφο του ελληνικού λαού δεν πήρατε με προϋποθέσεις. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», τριάντα δύο μαθητές και δύο καθηγητές από το Γυμνάσιο Σταυροδρομίου Αχαίας. 
      Η Βουλή τους καλοσωρίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Υπουργός Εμπορικής Ναυτιλίας κ. Μανώλης Κεφαλογιάννης.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, το παγκόσμιο ανάστημα της εμπορικής ναυτιλίας που ισχυροποιεί διαχρονικά την οικονομία, το όνομα, τη σημαία της χώρας μας, ανεβάζει τον πήχη στόχων και δράσεων για την Κυβέρνησή μας.
     Οι προκλήσεις των καιρών δεν μας περιμένουν. Η νέα εποχή δεν συγχωρεί αναβολές και καθυστερήσεις. Απαιτεί ετοιμότητα, εντιμότητα, υπέρβαση, θετικό σχεδιασμό. Προγραμματισμό τόλμης και δράσης. Μια νέα ναυτιλιακή πολιτική.
      Στόχος μας είναι η χάραξη μιας αποτελεσματικής πολιτικής για την εμπορική ναυτιλία καθώς και η δημιουργία συνθηκών εμπιστοσύνης μεταξύ πολιτείας και ναυτικού κόσμου. Βασικοί άξονες της πολιτικής μας παραμένουν: η ενίσχυση της ανταγωνιστικότητας των υπό ελληνική σημαία πλοίων και η προσέλκυση και άλλων πλοίων στην ελληνική σημαία. Η συνεχής και ασφαλής κάλυψη των συγκοινωνιακών αναγκών της νησιωτικής Ελλάδας. Η μετεξέλιξη του Πειραιά σε διεθνές ναυτιλιακό κέντρο με προσέλκυση και νέων επενδύσεων από το εξωτερικό. Η προστασία του περιβάλλοντος, η δημιουργία νέων θέσεων εργασίας και βέβαια η ασφάλεια των Ολυμπιακών Αγώνων του 2004, δηλαδή η θωράκιση των λιμένων και των θαλασσών της χώρας μας εν όψει του μεγάλου γεγονότος του προσεχούς Αυγούστου.
      Βασική προτεραιότητα επίσης αποτελεί η ενεργοποίηση του Εθνικού Συμβουλίου Ναυτιλιακής Πολιτικής το οποίο θεσμοθετήθηκε πριν από μερικούς μήνες. Είχα την τιμή να συναντηθώ με όλους τους Υπουργούς Εμπορικής Ναυτιλίας που διετέλεσαν τα τελευταία δεκαπέντε χρόνια και νιώθω την ανάγκη να τους ευχαριστήσω δημόσια για τη βοήθεια και τη συνεργασία τους στη προσπάθεια που κάνουμε για να χαράξουμε μία εθνική στρατηγική για την Ναυτιλία.
      Επίσης βασική προτεραιότητα αποτελεί η ηλεκτρονική διακυβέρνηση του Υπουργείου Εμπορικής Ναυτιλίας. Οι νέες τεχνολογίες προσφέρουν πεδίο δόξης λαμπρό για τον εκσυγχρονισμό των προσφερομένων υπηρεσιών του πολίτη, στις επενδύσεις και την ασφάλεια της ναυσιπλοΐας.
      Κυρίες και κύριοι, αυτοί οι στόχοι θα επιτευχθούν μόνο με την αξιοποίηση του ανθρώπινου δυναμικού, με τα στελέχη και το δυναμικό του Υπουργείου Εμπορικής Ναυτιλίας, το οποίο θα αξιολογηθεί και θα αξιοποιηθεί με αξιοκρατικές και διαφανείς διαδικασίες. Δεν έχει να φοβηθεί κανείς τίποτα από τη Νέα Δημοκρατία. Η Νέα Δημοκρατία έρχεται να ενώσει τους Έλληνες και ασφαλώς να ενώσει τον κόσμο της ναυτιλίας.
      Η νέα Ελλάδα που οραματιζόμαστε χρειάζεται μία νέα ναυτιλία, μία νέα ναυτιλιακή πολιτική. Αυτό γιατί η ναυτιλία δεν είναι μόνο ένας οικονομικός τομέας με τεράστια συμβολή στην παραγωγή, στην απασχόληση και στο ισοζύγιο πληρωμών της χώρας μας. Δεν είναι μόνο ένας τομέας με πολύπλευρες αλληλεξαρτήσεις σε άλλους τομείς της οικονομίας και της κοινωνίας. Ο ναυτιλιακός τομέας είναι ένας κλάδος η ανάπτυξη του οποίου δημιουργεί πολλαπλασιαστικές επιδράσεις στη συνολική οικονομική και κοινωνική ζωή της χώρας. 
      Όμως η ναυτιλία δεν αναπτύσσεται μόνο με απλές διαπιστώσεις, με ευχολόγια και με καλές προθέσεις. Ειδικά σήμερα που η χώρα μας έχει να αντιμετωπίσει μια σειρά από απαιτήσεις και προκλήσεις   όπως είναι ο εντεινόμενος  διεθνής ανταγωνισμός, οι μεταβολές στο διεθνές σύστημα των λιμανιών, η ασφάλεια έναντι έκνομων πράξεων, η προστασία του περιβάλλοντος και η αυξημένη διεθνοποίηση και κοινοτικοποίηση του Ναυτικού Δικαίου. 
      Κυρίες και κύριοι, στις νέες προκλήσεις απαντούμε με μία σοβαρή, ρεαλιστική, νέα ναυτιλιακή πολιτική. Με ένα πρόγραμμα με σαφείς επιδιώξεις και άξονες δράσεις. Με τη νέα ναυτιλιακή πολιτική που εφαρμόζουμε επιδιώκουμε την ολοκληρωμένη συνεκτική και βιώσιμη ανάπτυξη του τομέα της Εμπορικής Ναυτιλίας. Ολοκληρωμένη διότι δίνουμε έμφαση στην ισόρροπη ανάπτυξη όλων των επιμέρους τομέων,  ναυτιλιακών κλάδων και δραστηριοτήτων, όπως η ποντοπόρος ναυτιλία, η ακτοπλοΐα, οι λιμενικές υπηρεσίες, οι υποστηρικτικές υπηρεσίες στη στεριά. Συνεκτική διότι επιθυμούμε να βελτιώσουμε συγχρόνως όλους τους συντελεστές της ναυτιλιακής ανάπτυξης. Και βιώσιμη διότι στόχος της ναυτιλιακής μας πολιτικής είναι να διασφαλίσουμε  παράλληλα με την οικονομική ανάπτυξη τα κοινωνικά ωφελήματα στην απασχόληση, στην πρόνοια, στη συνοχή του ελλαδικού χώρου, στην περιφερειακή ανάπτυξη και στο περιβάλλον.
      Κυρίες και κύριοι συνάδελφοι, δέκα είναι οι προτεραιότητες για τη νέα ναυτιλιακή πολιτική. Πρώτον, δίνουμε προτεραιότητα στην ασφάλεια της ναυσιπλοΐας, στόχος πρωταρχικός και ενόψει των Ολυμπιακών Αγώνων του 2004. Η ασφάλεια επιβατών και εργαζομένων σε πλοία και λιμάνια είναι πρωταρχικός μας στόχος. Ο στόχος αυτός επιτυγχάνεται με τις εξής δράσεις: Με την εφαρμογή των κανόνων ασφάλειας που προβλέπονται από το διεθνή κώδικα προστασίας της ναυτιλίας από τρομοκρατικές ενέργειες. 
      Παρ΄όλο που η καταληκτική ημερομηνία εφαρμογής του Κώδικα είναι η 1η Ιουλίου 2004, καμία ουσιαστική ενέργεια δεν έχει γίνει προς την κατεύθυνση αυτή. 
      Ο στόχος της ασφάλειας επιτυγχάνεται επίσης με την περαιτέρω εκπαίδευση των ανδρών και γυναικών του Λιμενικού Σώματος και με την καλύτερη συνεργασία με όλα τα όργανα της πολιτείας, όπως και με την αξιοποίηση της σύγχρονης τεχνολογίας, με τη βελτίωση των προδιαγραφών ασφαλείας των σκαφών και των συστημάτων ελέγχου και με τη βελτίωση της ασφάλειας των επιβατικών πλοίων κυρίως μέσω των αποτελεσματικών ελέγχων. 
      Δεύτερος στόχος: Προστατεύουμε το περιβάλλον. Στόχος μας είναι η προστασία των ελληνικών θαλασσών και των ακτών, δηλαδή του ανεκτίμητου εθνικού πλούτου της χώρας μας. Στόχος μας είναι επίσης η διασφάλιση της διεθνούς εικόνας της ελληνικής ποντοπόρου ναυτιλίας.  Για το λόγο αυτό σε διεθνές επίπεδο θα συνεργαστούμε, ώστε να υπάρχουν αυστηροί έλεγχοι σε όλα τα σκάφη που μεταφέρουν επικίνδυνα και ρυπογόνα εμπορεύματα και σε εθνικό επίπεδο θα εφαρμόσουμε αυστηρούς ελέγχους, θα επιβάλουμε αυστηρές κυρώσεις για ρύπανση που προκαλείται από πλοία ή από άλλες δραστηριότητες σε ξηρά και θάλασσα.
      Τρίτον, βελτιώνουμε τις λιμενικές υποδομές και τις λιμενικές υπηρεσίες. Στις άμεσες προτεραιότητές μας περιλαμβάνονται: η επαναξιολόγηση του υφιστάμενου εθνικού συστήματος λιμένων με βελτίωση και εξειδίκευση των λειτουργιών τους.
      Προτεραιότητά μας αποτελεί επίσης η αξιολόγηση του θεσμού των λιμενικών ταμείων, όπου θα υπάρξει ανάλυση κόστους-οφέλους για τα λιμάνια και θα διασφαλιστεί η βιωσιμότητα των λιμανιών αυτών. Η βελτίωση του συνόλου των λιμενικών υποδομών με την κατασκευή επιβατικών σταθμών στα λιμάνια ανάλογα με αυτούς που υπάρχουν στα αεροδρόμια της χώρας. Η χορήγηση αδειών για τη διάθεση λιμενικών υπηρεσιών σε ιδιωτικές επιχειρήσεις μέσα από κανόνες διαφάνειας και αξιοκρατίας. Η ανάδειξη των λιμανιών σε ζωντανά κύτταρα των πόλεων που είναι εγκατεστημένα. Η ενίσχυση των περιβαλλοντικών ελέγχων διαχείρισης των αποβλήτων των σκαφών, υγρών και στερεών. Τέλος η ενίσχυση της γενικής γραμματείας λιμένων και λιμενικής πολιτικής. 
      Τέταρτον, ενισχύουμε και στηρίζουμε τον υγιή ανταγωνισμό για ταχύτερα και ασφαλέστερα σκάφη, για καλύτερες υπηρεσίες στα επιβατικά πλοία, για ευνοϊκότερες τιμές στους επιβάτες. Εφαρμόζουμε αυστηρότερα το Εθνικό και Κοινοτικό Δίκαιο για τον ανταγωνισμό. Η Ρυθμιστική Αρχή Θαλασσίων Ενδομεταφορών, η ΡΑΘΕ, καταργείται. Οι αρμοδιότητες και το προσωπικό μεταφέρονται στην Επιτροπή Ανταγωνισμού. Διασφαλίζουμε τον κοινωνικό χαρακτήρα της ακτοπλοΐας. Η πολιτεία διασφαλίζει την αποτελεσματική λειτουργία του συγκοινωνιακού δικτύου με τις νησιωτικές περιοχές με τακτικά δρομολόγια καθ’ όλη τη διάρκεια του έτους. Η πολιτεία διασφαλίζει επίσης μέσω κρατικής επιδότησης το επιπλέον κόστος που θα απαιτηθεί. 
      Πέμπτον, καταργείται το επίναυλο του 3% που επιβλήθηκε στα εισιτήρια των βιώσιμων γραμμών, ώστε να πάψει η ανακατανομή πόρων μεταξύ νησιών και κατοίκων των νησιωτικών περιοχών. 
      Έκτον, αναπτύσσουμε και προστατεύουμε το ανθρώπινο κεφάλαιο. Το συγκριτικό πλεονέκτημα της ελληνικής ναυτιλίας είναι ο ανθρώπινος παράγοντας. Η τεχνογνωσία που διαθέτει το ναυτιλιακό δυναμικό της χώρας μας προσδίδει στην ελληνική ναυτιλία κύρος και δυναμισμό. Κεντρικός στόχος, λοιπόν, παραμένει η συνεχής βελτίωση του ανθρώπινου παράγοντα. 
      Για την επίτευξη των στόχων μας σχεδιάζουμε: την αναγνώριση του καταληκτικού διπλώματος των πλοιάρχων και πρώτων μηχανικών ως ισοτίμου πτυχίου των ανώτατων εκπαιδευτικών ιδρυμάτων. Το μάθημα της ναυτιλιακής επιχειρηματικότητας θα διδάσκεται σε ορισμένες σχολές της τριτοβάθμιας εκπαίδευσης της χώρας. Σχεδιάζουμε, επίσης, τη λειτουργία επαγγελματικών λυκείων ναυτιλιακής εκπαίδευσης σε παραδοσιακά ναυτικές περιοχές και σε περιοχές στις οποίες υπάρχει υψηλή ανεργία. Καθιερώνουμε τη διά βίου κατάρτιση. Κατοχυρώνουμε τα κεκτημένα ασφαλιστικά δικαιώματα των εργαζομένων της ναυτιλίας. Η πολιτεία, ως οφείλει, θα καλύπτει τα ελλείμματα του Ναυτικού Απομαχικού Ταμείου. 
      Έβδομον, βελτιώνουμε το επιχειρηματικό περιβάλλον με στόχο να βελτιωθεί η ανταγωνιστικότητα και να αυξηθεί ο αριθμός νηολόγησης περισσότερων πλοίων στην ελληνική σημαία. Στη νέα ναυτιλιακή μας πολιτική προβλέπουμε: τη χρηματοδότηση της ελληνικής εμπορικής ναυτιλίας από το Χρηματιστήριο Αθηνών. Την καθιέρωση του αφορολόγητου του εισοδήματος των ναυτικών, προκειμένου να μειωθεί το κόστος της ναυτικής εργασίας. Επιδοτούμε μέρος των εργοδοτικών εισφορών, προκειμένου να διασφαλιστούν θέσεις εργασίας στη θάλασσα. Εφαρμόζουμε σχέδιο, ώστε να εξελιχθεί ο Πειραιάς σε μεγάλο ναυτιλιακό κέντρο και η Θεσσαλονίκη σε πύλη εισόδου της Νοτιοανατολικής Ευρώπης. Τέλος, ενισχύουμε τους υποβαθμισμένους κλάδους της κρουαζιέρας και του κλάδου των τουριστικών σκαφών. 
      Όγδοον, ενισχύουμε το διεθνή και ευρωπαϊκό προσανατολισμό της πολιτικής μας. Η Ελλάδα θα είναι παρούσα σε όλα τα διεθνή φόρα διαλόγου και λήψης αποφάσεων. Για το σκοπό αυτό θα αναβαθμιστεί στον υψηλότερο βαθμό η εκπροσώπησή μας στο εξωτερικό. Και αυτό διότι πρώτον, τα επόμενα χρόνια αναμένεται σε ευρωπαϊκό και διεθνές επίπεδο η κοινή, η εναρμονισμένη δράση σε κρίσιμους τομείς της ναυτιλίας. Δεύτερον, γιατί η Ευρωπαϊκή Ένωση δείχνει ολοένα και μεγαλύτερο ενδιαφέρον για τη ναυτιλία μέσω ειδικών προγραμμάτων, όπως π.χ. η ανάπτυξη συνδυασμένων μεταφορών με παράλληλη μείωση των οδικών μεταφορών, η εφαρμογή προγραμμάτων για τη δορυφορική πλοήγηση και βέβαια τα προγράμματα της κοινωνίας της πληροφορίας. 
      Ένατον, ενισχύουμε το Υπουργείο Εμπορικής Ναυτιλίας. Θα υπάρξει ειδική μέριμνα για τη βελτίωση των γνώσεων προσωπικού του Υπουργείου Εμπορικής Ναυτιλίας και του Λιμενικού Σώματος. Θα εφαρμοστεί η διασύνδεση της αμοιβής της εργασίας με την παραγωγικότητα. Θα αναβαθμιστεί το Λιμενικό Σώμα σε προσωπικό και σε εξοπλισμό ικανό να αντιμετωπίσει τη λαθρομετανάστευση, το λαθρεμπόριο, την ασφάλεια της ναυσιπλοΐας, το θαλάσσιο περιβάλλον. Θα ισχύσουν και για το Λιμενικό Σώμα οι δεσμεύσεις που έχει αναλάβει η Κυβέρνηση για τις Ένοπλες Δυνάμεις και τα Σώματα Ασφαλείας. 
      Δέκατον, προωθούμε την κωδικοποίηση της νομοθεσίας του Υπουργείου Εμπορικής Ναυτιλίας και την ηλεκτρονική διακυβέρνηση στο Υπουργείο για την απλούστευση των διαδικασιών και την εξυπηρέτηση των πολιτών και των ναυτικών. 
      Κυρίες και κύριοι συνάδελφοι, είμαστε αποφασισμένοι να βγούμε μπροστά.  Να προσπεράσουμε τις εξελίξεις, γιατί θα είμαστε κατώτεροι των περιστάσεων και των προσδοκιών του ελληνικού λαού, αν απλώς παρακολουθούμε τα γεγονότα, αν παραμείνουμε απλοί θεατές ενός κόσμου που αλλάζει βαθύτατα και ταχύτατα. 
      Όλοι γνωρίζουν ότι η ελληνική ναυτιλία αποτελεί έναν από τους βασικούς πυλώνες της εθνικής οικονομίας, ότι ανέδειξε το ταλέντο της ελληνικής ναυτοσύνης, το δαιμόνιο του Έλληνα επιχειρηματία και την αξιοσύνη του Έλληνα ναυτικού. Το μεγάλο, λοιπόν, στοίχημα θα το κερδίσουμε μόνο αν ανταποκριθούμε στα μηνύματα της νέας εποχής, χωρίς φόβο, χωρίς πάθος, με μοναδικό γνώμονα το καλώς εννοούμενο συμφέρον του ελληνικού λαού και της ελληνικής ναυτιλίας. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, συμπληρώθηκε ο προγραμματισμένος χρόνος της συζήτησης επί των Προγραμματικών Δηλώσεων. Θα ήθελα να σας ενημερώσω ότι οι πρώτοι ομιλητές για το απόγευμα θα είναι οι κύριοι Λεωνίδας Γρηγοράκος, Ευγένιος Χαϊτίδης, Κωνσταντίνος Βρεττός και η κ.Αικατερίνη Παπακώστα. 
      Κυρίες και κύριοι συνάδελφοι, στο σημείο αυτό διακόπτουμε τη συνεδρίαση.
      
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Ο κ. Λεωνίδας Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κυρίες και κύριοι Βουλευτές, συγχαρητήρια για την εκλογή σας και καλή κοινοβουλευτική δουλειά. 
     Κύριε Υπουργέ, κύριοι Υφυπουργοί, σας εύχομαι επιτυχία στο έργο σας για το καλό του ελληνικού λαού. 
      Μου δίνεται η ευκαιρία από εδώ να ευχαριστήσω και τους συμπατριώτες μου που είχα την τιμή να τους εκπροσωπήσω στη Βουλή και πιστεύω ότι δεν θα τους διαψεύσω. 
      Κυρίες και κύριοι συνάδελφοι, είδα σήμερα στο δρόμο ένα φίλο και τον ρώτησα πώς είδε τις Προγραμματικές Δηλώσεις της Κυβέρνησης. Μου είπε: «Φοβήθηκα πολύ». Του είπα: «Μα, είναι δυνατόν να φοβήθηκες; Γιατί φοβήθηκες;» Μου είπε: «Φοβήθηκα πολύ από τις Προγραμματικές Δηλώσεις της Κυβέρνησης γιατί είναι πολύ καλές για να είναι αληθινές». 
      Κυρίες και κύριοι συνάδελφοι, όλοι εδώ στην Βουλή προσπαθούμε να βρούμε την αλήθεια, την πλήρη αλήθεια με την παράθεση στοιχείων χωρίς να διαστρεβλώνουμε και να αποκρύπτουμε τίποτα, χωρίς υποκειμενισμούς σε αυτά που λέμε, χωρίς εκτιμήσεις, χωρίς ψέματα, χωρίς σκοπιμότητες, χωρίς να αλλοιώνουμε την πραγματικότητα, ούτως ώστε να μπορούμε να πείσουμε τους συνομιλητές μας και τους πολίτες για όλα αυτά που λέμε.  
      Άκουσα προχθές τον Υπουργό Εργασίας να λέει ότι η ανεργία στην Ελλάδα είναι πλασματική, δηλαδή ότι η ανεργία είναι παραπάνω από τα στοιχεία που έχουν δώσει όλοι οι επίσημοι οργανισμοί, που είναι γύρω στο 9%, 8,8% για την ακρίβεια. Αν δεν πετύχουμε την πτώση της ανεργίας στο 3%, όπως έχουμε πει στον ελληνικό λαό, δηλαδή να φτάσουμε στο 6% τα επόμενα χρόνια, δεν θα είμαστε φερέγγυοι, θα είμαστε αναξιόπιστοι. Έτσι, λοιπόν, οφείλουμε όλοι σήμερα εδώ -και πάντα εδώ, στο ελληνικό Κοινοβούλιο- να αναζητούμε την αλήθεια. 
      Επίσης οφείλουμε να παραδεχόμαστε την ορθότητα των αποφάσεων των άλλων και να λέμε ότι κάποια πρόταση της Κυβέρνησης είναι προς τη σωστή κατεύθυνση, θα κάνει καλό στο λαό. Χρειάζεται γενναιότητα και γενναιοδωρία, την οποία πιστεύω ότι όλοι την έχουμε. Το ΠΑΣΟΚ έχει αποδείξει ότι έχει ανθρώπους που πιστεύουν σε αυτά και μπορούν να πουν τον καλό λόγο. 
      Πολιτική είναι η τέχνη της οργάνωσης των ανθρωπίνων σχέσεων. Είναι η τέχνη της επίλυσης των καθημερινών προβλημάτων, δηλαδή της καθημερινότητας, στα πλαίσια βέβαια του εφικτού, χωρίς αυτό το εφικτό να στερεί το όνειρο και την προοπτική. 
      Είπε ο Πρωθυπουργός ότι δεν θέλει περίοδο χάριτος. Εμείς δεν έχουμε τη δύναμη να του στερήσουμε αυτό που είπε. Δεν θα του δώσουμε περίοδο χάριτος. Όταν δεν κάνει καλά πράγματα για το λαό, εμείς θα είμαστε απέναντί του. Οφείλουν όλοι οι Υπουργοί, όλα τα στελέχη και όλοι εμείς να δουλέψουμε για το καλό του λαού, γιατί για το καλό του λαού προεκλογικά είπαμε: «Θέλουμε να μας ψηφίσετε για να σας αντιπροσωπεύσουμε στο ελληνικό Κοινοβούλιο, γιατί πιστεύουμε ότι σας εκφράζουμε και θα αγωνιστούμε για εσάς».
      Κανείς δεν είπε ότι δεν υπάρχουν προβλήματα σε αυτήν τη χώρα. Υπάρχουν πάρα πολύ μεγάλα προβλήματα. Εξάλλου όλες οι χώρες έχουν προβλήματα. Η Κυβέρνηση δεν πρέπει να ξεχνά τι έταξαν τα στελέχη της προεκλογικά. 
      Προχθές στο πολιτικό γραφείο ενός Βουλευτή στη Λακωνία μαζεύτηκαν γύρω στα διακόσια άτομα να πάρουν τις θέσεις τους, τους διορισμούς τους για το δημόσιο. 
     Είχαν πει ότι θα καταργήσουν το ΑΣΕΠ. Χαίρομαι ιδιαίτερα που ο Πρωθυπουργός είπε ότι δεν θα καταργήσει το ΑΣΕΠ, αλλά θα το ενισχύσει. Το επικροτούμε. 
      Είπαν πολλά, προεκλογικά, τα στελέχη της Κυβέρνησης και της Νέας Δημοκρατίας. Είπε ο Πρωθυπουργός ότι την προσεχή οκταετία θα συγκλίνουμε 100% στους μισθούς με την Ευρωπαϊκή Ένωση. Μα, η Κυβέρνηση Σημίτη την τελευταία τριετία από το 80% πήγε στο 88%.
      Τάξατε σε όλες τις κοινωνικές ομάδες 15 δισεκατομμύρια ευρώ. Δεν είπατε όμως από πού θα τα βρείτε. Εκτός και αν η οικονομία μας είναι πάρα πολύ καλή. Αλλά τέσσερα χρόνια εγώ συνέχεια εδώ στη Βουλή άκουγα ότι η οικονομία μας δεν πάει καλά,  ότι είναι μια οικονομία, η οποία έχει πάρα πολλά προβλήματα. Της είχατε μάλιστα δώσει και διάφορα ονόματα. Αν, λοιπόν, αυτή η οικονομία πάει καλά κι έχετε τους πόρους και έχετε βρει τους τρόπους, καλά κάνετε και δίνετε αυτά στον ελληνικό λαό. Εάν, όμως, δεν τα έχετε και δεν ξέρετε τους τρόπους, σημαίνει ότι αυτήν τη στιγμή προσπαθείτε να εξαπατήσετε τον ελληνικό λαό. 
      Σήμερα ο Υπουργός Εργασίας είπε ότι από την 1η Ιουλίου θα «ζεσταθεί» η τσέπη των συνταξιούχων. Με την κατάργηση του 1% έως 5% της φορολογίας που δίναμε για τον Λογαριασμό Κοινωνικής Αλληλεγγύης θα «ζεσταθεί» η τσέπη των συνταξιούχων. Ξέρετε πόσο είναι αυτό, κύριοι συνάδελφοι; Από 1 έως 3,  4 - 5 το πολύ ευρώ το μήνα. Έτσι «ζεσταίνεται» η τσέπη των συνταξιούχων; 
      Τέσσερα χρόνια σαν Αντιπολίτευση μας παρουσιάζατε μια γκρίζα πραγματικότητα. Είχε περάσει στον κόσμο ότι στην Ελλάδα δεν γίνεται τίποτα. Όμως έγιναν όλα τα μεγάλα έργα. Τα έχουμε πει: ο προαστιακός, το μετρό, τα αεροδρόμια, το Ρίο-Αντίρριο, όλες αυτές οι μεγάλες οδικές αρτηρίες. 
      Βγήκατε στην Κυβέρνηση και πήρατε σβάρνα τα κανάλια για να δείξετε τι έχει γίνει. Εγώ θα ήθελα να κλειστείτε στα γραφεία σας και να δουλέψετε για τον ελληνικό λαό. 
      Όσον αφορά στο αγροτικό ζήτημα είδα τον Υπουργό Γεωργίας χθες το απόγευμα να είναι φοβισμένος. Θα πάει –λέει- να διαπραγματευτεί αύριο στην Ευρωπαϊκή Ένωση για τα αγροτικά προϊόντα. Ο Πρωθυπουργός έλεγε ότι θα είναι από τους πρώτους διαπραγματευτές που θα πάνε στην Ευρωπαϊκή Ένωση για τα αγροτικά προϊόντα. Πρώτη, λοιπόν, διαπραγμάτευση, πρώτη απουσία. Προκαλούσε τον Πρωθυπουργό, τον κ. Σημίτη, να πηγαίνει ο ίδιος να διαπραγματεύεται για τα αγροτικά προϊόντα. Και έχουμε την πρώτη διαπραγμάτευση στην Ευρωπαϊκή Ένωση και λείπει ο κ. Καραμανλής.
      Έχουμε προβλήματα με τις επιδοτήσεις. Έχουμε προβλήματα με τη μεγάλη κακοκαιρία που ενέσκηψε προεκλογικά. Τάξατε πάρα πολλά. Εμείς δεν μπορούσαμε να πάμε στα καφενεία, διότι εσείς είχατε τάξει ότι όταν βγείτε θα τα λύσετε ως διά μαγείας όλα. Εγώ θα προσκαλέσω τον Πρωθυπουργό μετά από τρεις μήνες να έρθει στη Λακωνία, -μιας και είναι και Υπουργός Πολιτισμού θα μας λύσει, πιστεύω, και το πρόβλημα με το Μέγαρο Μουσικής που έχουμε- για να δούμε πώς θα λύσει αυτά τα μεγάλα αγροτικά προβλήματα,  του λαδιού στη Λακωνία και σε όλη την Ελλάδα.
      Για την υγεία: είχε έρθει ο κ. Κακλαμάνης σήμερα και μας είπε ότι δεν θα ασχοληθεί με το παρελθόν. Μίλησε δεκαπέντε λεπτά μόνο για το παρελθόν, λες και ο κ. Κακλαμάνης τα προηγούμενα χρόνια ζούσε σε μια άλλη χώρα. Μα, εμείς οι ίδιοι εδώ ερχόμασταν και του λέγαμε ότι υπάρχουν προβλήματα στην υγεία. Ο ελληνικός λαός έχει μεγάλα προβλήματα με το Εθνικό Σύστημα Υγείας. Έχει μεγάλα προβλήματα με τους  ασφαλιστικούς οργανισμούς. Υπάρχουν προβλήματα στην υγεία του Έλληνα. Ξέρουμε ότι δίνουμε πάρα πολλά χρήματα για την υγεία του Έλληνα. Είμαστε η δέκατη τέταρτη χώρα στον κόσμο στον προϋπολογισμό για την υγεία, αλλά προσφέρουμε υπηρεσίες της τεσσαρακοστής πέμπτης θέσης της υγείας του Έλληνα. Πρέπει να προχωρήσουμε. Δεν είχε όμως τίποτα να πει ο κ. Κακλαμάνης σήμερα. Δεν μας είπε τίποτα για το πρόγραμμα της Νέας Δημοκρατίας για την κατάργηση των εργασιακών σχέσεων. Δεν μας είπε τι θα κάνει με τους ΠεΣΥάρχες. Είπε ότι κάποια στιγμή θα φύγουν. Δηλαδή θέλουμε να χρησιμοποιήσουμε τους ΠεΣΥάρχες μέχρι το Σεπτέμβριο -που θα έχουν βέβαια λυθεί όλα τα προβλήματα: των εκλογών που έχουμε για την Ευρωβουλή, θα έχουμε τελειώσει το Κυπριακό, θα τελειώσουμε και με την Ολυμπιάδα- και μετά, λοιπόν, όλους αυτούς να τους στείλουμε στα σπίτια τους.
      Κυρίες και κύριοι συνάδελφοι, εμείς θα κάνουμε μια αντιπολίτευση, η οποία θα είναι δομική. Δεν θα κάνουμε στείρα αντιπολίτευση. Ό,τι είναι καλό έχουμε τη γενναιότητα να λέμε ότι είναι καλό και θα το στηρίζουμε. Έτσι είπε εξάλλου ο Πρόεδρός μας. Όμως σε έναν τέτοιο προϋπολογισμό, ο οποίος δεν είναι ξεκάθαρος, δεν έχει ρότα, δεν έχει στόχους, δεν μπορούμε να το στηρίξουμε.
     Σας ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ο Βουλευτής της Νέας Δημοκρατίας κ. Ευγένιος Χαϊτίδης έχει το λόγο.
     ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, κυρίες και κύριοι συνάδελφοι, σ’ αυτήν την πρώτη ομιλία μου στη νέα περίοδο της Βουλής αισθάνομαι την ανάγκη να ευχαριστήσω ιδιαιτέρως τις συμπατριώτισσες και τους συμπατριώτες, οι οποίοι για μια ακόμα φορά μου έκαναν τη μεγάλη τιμή να με εμπιστευθούν, ώστε να τους εκπροσωπήσω στη Βουλή των Ελλήνων. Τους διαβεβαιώνω ότι έχω επίγνωση και της μεγάλης τιμής αλλά και του μεγάλου χρέους και της ευθύνης που αναλαμβάνω και θα προσπαθήσω με τις όποιες δυνάμεις διαθέτω να ανταποκριθώ κατά τον καλύτερο δυνατό τρόπο σε αυτή μου την υποχρέωση απέναντί τους.
     Κυρίες και κύριοι συνάδελφοι, χθες και σήμερα εμφανίζεται η Αντιπολίτευση και ιδιαίτερα η Αξιωματική Αντιπολίτευση αμήχανη και η αμηχανία της αποδεικνύεται από το ότι ως εάν δεν είχαν –και πράγματι δεν έχουν- τίποτα άλλο να επικαλεστούν μονότονα επαναλαμβάνουν όχι την αντίθεσή τους με όσα ο κύριος Πρωθυπουργός και η Κυβέρνηση διά των Υπουργών εξήγγειλαν και δεσμεύτηκαν έναντι του ελληνικού λαού, όχι τη διαφωνία τους με όλα αυτά, αλλά την απορία πώς θα καταφέρουμε να τα υλοποιήσουμε. 
     Κυρίως η απορία και η αμηχανία περιορίζονται στο γεγονός ότι για πρώτη φορά στα χρονικά τουλάχιστον των τελευταίων ετών εμφανίζεται ένας Πρωθυπουργός ο Κώστας Καραμανλής και μια Κυβέρνηση να δεσμεύονται και να εξαγγέλλουν με τις Προγραμματικές Δηλώσεις ακριβώς τα ίδια εκείνα, τα οποία είχαν αναγγείλει και είχαν υποσχεθεί προεκλογικά.
     Εκείνο το οποίο δημιουργεί την αμηχανία, κυρίως στην Αξιωματική Αντιπολίτευση, είναι αυτά τα γραπτά κείμενα, τα οποία σε εκατοντάδες χιλιάδες αντίτυπα διένειμε η Νέα Δημοκρατία προεκλογικά και αποτελούν το γραπτό συμβόλαιο, όπως όλοι μας τονίζαμε, μεταξύ της Νέας Δημοκρατίας ως Κυβερνήσεως και του ελληνικού λαού, ο οποίος την αξίωσε να αναλάβει τις τύχες της χώρας για μια τετραετία προς το παρόν. 
     Είναι αυτά τα προγράμματα, τα οποία η Νέα Δημοκρατία είχε εγγράφως διανείμει στον ελληνικό λαό, ώστε να μπορεί επί τη βάσει αυτών ανά πάσα ώρα και στιγμή να την κρίνει. Και ζητούμε διά στόματος του Πρωθυπουργού να κριθούμε αυστηρά και να κριθούμε από την πρώτη μέρα. Εδώ ζητούμε την κριτική. 
     Είναι αυτά τα ίδια προγράμματα, τα οποία υπό μορφή πλέον κυβερνητικών προγραμματικών δεσμεύσεων ο Πρωθυπουργός μάς ανέγνωσε και δεσμεύτηκε -ως Πρωθυπουργός πλέον- να υλοποιήσει χθες εδώ από του Βήματος της Βουλής.
     Η Αντιπολίτευση προχώρησε σε χαρακτηρισμούς του τύπου «αόριστα» ή «ουδέτερα». Ας δούμε συγκεκριμένα παραδείγματα. 
     Είναι αόριστη η δέσμευση ότι εντός ολίγου αρχίζει η διαδικασία για την αύξηση της βασικής αγροτικής συντάξεως από τα 200 στα 330 ευρώ μέσα στην προσεχή τετραετία; Είναι αόριστη η δέσμευση ότι το ΕΚΑΣ από 140 ευρώ μέσα στην τετραετία θα φτάσει τα 230 ευρώ; 
      Είναι αόριστη η δέσμευση για τη μείωση φόρων και προκαταβολή φόρου από τους επιχειρηματίες, ώστε να δημιουργηθούν, επιτέλους, θέσεις εργασίας για τις εκατοντάδες χιλιάδες ανέργους νέους, αλλά και μεγαλύτερους σε ηλικία, οι οποίοι βρίσκονται σε απελπιστική κατάσταση; 
      Είναι αόριστη η εξαγγελία του Πρωθυπουργού και των αρμοδίων Υπουργών ότι θα υπάρξει αυστηρός έλεγχος των στοιχείων που τηρεί υπό μορφή απαραδέκτου φακελώματος ο ΤΕΙΡΕΣΙΑΣ και τα οποία στοιχεία διά του ΤΕΙΡΕΣΙΑ απαγορεύουν ή δημιουργούν προβλήματα στην όποια προσπάθεια επιχειρηματικής δραστηριότητας; 
      Είναι αόριστη η κατηγορηματική δέσμευση του Πρωθυπουργού ότι επιτέλους, με νόμο, τον οποίο φέραμε πριν από δύο χρόνια και το ΠΑΣΟΚ ως κυβέρνηση απέρριψε, θα σταματήσει αυτή η επίσημη είτε διά των κρατικών τραπεζών είτε με την ανοχή έναντι ορισμένων ιδιωτικών τραπεζών, τοκογλυφία με τα πανωτόκια που έχουν καταστρέψει δεκάδες χιλιάδες Ελλήνων;
      Έχω εδώ και καταθέτω στα Πρακτικά της Βουλής απαράδεκτους πλειστηριασμούς στην Καστανούσα, στον Προμαχώνα, στο Άγκιστρο. Ξέρετε τι σημαίνουν αυτά τα χωριά; Απέχουν ένα έως δύο χιλιόμετρα από τα βόρεια σύνορα. Έχω εδώ ένα πρόγραμμα πλειστηριασμού τριάντα ακινήτων των πέντε και δέκα στρεμμάτων ή παμπάλαιων αγροτικών οικοδομών, κατοικιών ένα χιλιόμετρο από τα σύνορα, γιατί με τα πανωτόκια έπαιρναν οι Ακρίτες καλλιεργητικά δάνεια των 500.000 δραχμών και τους ζητούσαν 20 και 30 εκατομμύρια. Θα τα καταθέσω στα Πρακτικά. 
      (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     Αυτά, λοιπόν, καταργεί η σημερινή Κυβέρνηση και αυτά ερωτώ, είναι αόριστα; Είναι συγκεκριμένα και είναι η απαλλαγή του κάθε Έλληνα, όχι μόνο του αγρότη, αλλά και του επιχειρηματία, του συνταξιούχου από το άγχος αυτής της τοκογλυφίας, η οποία είτε διεξάγεται διά των κρατικών τραπεζών είτε η απελθούσα κυβέρνηση ανέχθηκε να συμβαίνει μέσω ορισμένων ιδιωτικών τραπεζών, γιατί δεν ξέρω ποιες ήταν οι δεσμεύσεις και η αδυναμία της τότε κυβερνήσεως να επιβάλει την εφαρμογή νόμων τους οποίους εδώ μέσα στη Βουλή είχαμε ψηφίσει. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Αλλά η Κυβέρνηση διά του Πρωθυπουργού δεν μας εξέθεσε εδώ μέσα στην Αίθουσα μόνο τις Προγραμματικές Δηλώσεις. Έχουν προηγηθεί ήδη –και αυτό είναι το νέο, το οποίο εσείς υποσχεθήκατε και εμείς εφαρμόζουμε- κυβερνητικές πράξεις. 
     Έχω εδώ και καταθέτω στα Πρακτικά της Βουλής την υποχρέωση κτηνοτρόφων να πληρώνουν ένα δυσβάστακτο τιμολόγιο της προηγούμενης Κυβέρνησης εισφοράς για την ασφάλιση του ζωικού κεφαλαίου και από την άλλη πλευρά την προχθεσινή ανακοίνωση του Υπουργού Αγροτικής Ανάπτυξης για μείωση αυτού του τιμολογίου κατά 25% και για μια, σε ισόποσες δόσεις, καταβολή αυτών των όποιων υποχρεώσεων. Να, λοιπόν, που οφείλεται η αμηχανία της Αντιπολιτεύσεως. 
      (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     Σας βεβαιώνουμε: Μην είστε αμήχανοι. Σας ευχαριστούμε για το ενδιαφέρον σας. Όμως μην ανησυχείτε για λογαριασμό μας. Θα τα καταφέρουμε, διότι εμείς είμαστε εκείνοι οι οποίοι δεν έχουμε δεσμεύσεις. Εμείς δεν φοβόμαστε να τα βάλουμε με εκείνους, οι οποίοι έχουν αφαιρέσει κάθε δυνατότητα του Έλληνα πλέον να προχωρήσει δημιουργικά μπροστά. Είμαστε εκείνοι, οι οποίοι με μια ξεκούραστη Κυβέρνηση ….
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, παρακαλώ συντομεύετε. 
     ΕΥΓΕΝΙΟΣ ΧΑΪΤΙΔΗΣ: …με μια Κυβέρνηση με οραματισμούς και με συγκεκριμένα και κοστολογημένα προγράμματα θα μπορέσουμε να δώσουμε τη δυνατότητα σε όλο τον ελληνικό λαό και ιδιαίτερα στους νέους να προχωρήσουν μπροστά. 
     Μην ανησυχείτε, λοιπόν. Είναι διασφαλισμένα και κοστολογημένα όλα αυτά τα οποία η Κυβέρνηση της Νέας Δημοκρατίας έχει επαγγελθεί και γι’ αυτό και εγώ ψηφίζω και υποστηρίζω τις Προγραμματικές Δηλώσεις της Κυβερνήσεως. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι υπεβλήθησαν στην Πρόεδρο της Βουλής επιστολές συναδέλφων σχετικές με το επαγγελματικό ασυμβίβαστο κατά το άρθρο 57 παράγραφος 1 του Συντάγματος. Καθώς και επιστολές συναδέλφων με τις οποίες δηλώνουν ότι επιλέγουν το Βουλευτικό αξίωμα παραιτούμενοι άλλων ιδιοτήτων που είχαν.
     Όλες οι επιστολές θα καταχωρισθούν στα Πρακτικά της σημερινής συνεδρίασης.
     (Στο σημείο αυτό καταχωρίζονται στα Πρακτικά οι προαναφερθείσες επιστολές σύμφωνα με τη σειρά κατάθεσής τους, οι οποίες έχουν ως εξής:
     (Οι σχετικές επιστολές βρίσκονται στο τεύχος πρακτικών της Βουλής)
     Ο Βουλευτής του ΠΑΣΟΚ κ. Κωνσταντίνος Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Κυρίες και κύριοι συνάδελφοι, οι Προγραμματικές Δηλώσεις της Νέας Δημοκρατίας είναι κατά την άποψή μου προεκλογικές ή μάλλον προευρωεκλογικές. Είναι προφανές και κατανοητό ότι η Νέα Δημοκρατία θέλει να διατηρήσει τη διαφορά της από το ΠΑΣΟΚ στις προσεχείς ευρωεκλογές ή και να την κάνει και μεγαλύτερη. Γι’ αυτό και επαναφέρει αυτούσια το προεκλογικό της πρόγραμμα στη Βουλή και στο λαό. Γι’ αυτό και η έλλειψη συγκεκριμένων εκτιμήσεων, η έλλειψη προγράμματος και οι γενικότητες όπως εμφανίζονται από τις Προγραμματικές Δηλώσεις της Νέας Δημοκρατίας.
     Ας θυμηθούμε τους τρεις στόχους-άξονες του κ. Καραμανλή. Παιδεία-πολιτισμός. Για την παιδεία εκείνο που συγκράτησα είναι ότι ο στόχος των δαπανών είναι να πάει σταδιακά στο 5%. Αυτό είναι σωστό, το θέλουμε και όλοι το επικροτούμε. Για τον πολιτισμό που όπως είπε αποτελεί το συγκριτικό πλεονέκτημα για τη χώρα μας, πράγματι πρέπει να το στηρίξουμε αλλά εκεί δεν υπάρχει κάποιος οικονομικός στόχος. Εκεί πρέπει όλοι μας να προσδιορίσουμε κάποιον αριθμό, κάποιο ποσοστό του ΑΕΠ εάν θέλουμε να κάνουμε τον πολιτισμό μία σοβαρή επιχείρηση για τη χώρα μας. Αλλιώς μόνο ευχολόγια θα κάνουμε, κύριε Υπουργέ.
      Ας πάμε στο δεύτερο στόχο-άξονα, στην επανίδρυση του κράτους. Συγκράτησα ορισμένα πράγματα που κατά την άποψή μου έχουν ενδιαφέρον. Οι τρεις υπογραφές είναι καλή πρόταση και μακάρι να μπορεί να εφαρμοστεί. Αν και εγώ θα έλεγα ότι θα ήταν καλύτερα να αξιοποιήσει η Νέα Δημοκρατία τα Κέντρα Εξυπηρέτησης Πολιτών γιατί είναι μία πολύ καλή δουλειά που έγινε από το ΠΑΣΟΚ, εμπεριέχει υψηλή τεχνολογία και μπορεί κανείς, εάν αξιοποιήσει κατάλληλα αυτό το θεσμό, να μειώσει τη γραφειοκρατία, αλλά και τη διαφθορά όπου υπάρχει. 
      Η αναβάθμιση του ΑΣΕΠ είναι κάτι σωστό. Αν θέλει κανείς να αναβαθμίσει κάτι, σημαίνει ότι το παραδέχεται μεθσμό. Πιστεύουμε ότι εννοούμε την αναβάθμιση και δεν εννοούμε τίποτε άλλο. 
      Όσον αφορά στην τακτοποίηση των εκτάκτων, έχουν δοθεί μεγάλες προσδοκίες στον κόσμο. Δεν ξέρω πώς μπορεί να το διαχειριστεί αυτό η Κυβέρνηση. Είναι δύσκολο θέμα, δεν είναι απλό. Θα μπορούσε και το ΠΑΣΟΚ να το κάνει -ήταν εύκολο- διότι μαζεύει ψήφους, αλλά ας προσέξουμε λίγο διότι και με τη μοριοποίηση δεν είναι απλά τα πράγματα. Το ίδιο το ΑΣΕΠ έχει φέρει εμπόδια στη μονιμοποίηση των εκτάκτων υπαλλήλων. Συνεπώς είμαστε υπέρ, αλλά θέλει πολλή προσοχή το θέμα. Ας αφήσουμε μάλιστα στην άκρη τις πάγιες και διαρκείς ανάγκες, διότι αυτό δεν ξέρουμε τι μπορεί να σημαίνει και ποιος μπορεί να το ερμηνεύσει και πώς. 
      Για τους νέους γενικούς γραμματείς και κυρίως για τους νέους φορείς που πρότεινε η Κυβέρνηση, θα ήθελα να πω ότι αυτό δεν το πολυκαταλαβαίνω. Εγώ πιστεύω ότι αυτά τα πράγματα μάλλον πρόσθετη γραφειοκρατία θα δημιουργήσουν στο κράτος. 
      Τώρα, κυρίες και κύριοι συνάδελφοι, εάν όλα αυτά σημαίνουν «επανίδρυση του κράτους», μάλλον δεν γνωρίζουμε τι σημαίνει κράτος ή θέλουμε να υποβαθμίσουμε ή να υποτιμήσουμε αβάσταχτα τη δουλειά που έχει γίνει από εκατομμύρια Έλληνες,  για την δημιουργία αυτού του κράτους οι περισσότεροι από τους οποίους δεν βρίσκονται στη ζωή.
      Όσον αφορά στην οικονομική και κοινωνική πολιτική, στον πληθωρισμό, στην ανάπτυξη και στα ελλείμματα, καταλαβαίνω ότι πρέπει να μειώσουμε τα ελλείμματα. Εκείνο που δεν πολυκαταλαβαίνω είναι να μειώσουμε τον πληθωρισμό και να πάμε την ανάπτυξη πάνω από το 5%. Κοιτάξτε ας είμαστε ειλικρινείς. Φροντίστε να κρατήσετε τον πληθωρισμό κάτω από το 3%, όπως εμείς σας τον παραδώσαμε. Κοιτάξτε την ανάπτυξη να την κρατήσετε πάνω από το 4,5%. Αν τα καταφέρετε, εμείς θα είμαστε κοντά σας να σας χειροκροτήσουμε πρώτοι απ’ όλους.
      Όσον αφορά στη μείωση των φορολογικών συντελεστών, θα έλεγα ότι καλή είναι η μείωση, αλλά δεν είναι προσδιορισμένη για τα φυσικά πρόσωπα. Το απέφυγε επιμελώς ο κ. Καραμανλής για άλλη μια φορά να το προσδιορίσει.
      Όσον αφορά στην κατάργηση του ΣΔΟΕ, εγώ θεωρώ ότι αυτό είναι ένα πυροτέχνημα μάλλον, διότι θα υπάρξει ένας άλλος οργανισμός, ο οποίος θα κάνει την ίδια δουλειά που κάνει το ΣΔΟΕ. Όμως, εν πάση περιπτώσει, εάν γίνει κάτι καλύτερο, να το δεχθούμε και αυτό. 
      Για την αγροτική ανάπτυξη δεν κατάλαβα πολλά πράγματα απ’ αυτά που είπε και ο κ. Καραμανλής και κυρίως απ’ αυτά που είπε ο Υπουργός Γεωργίας. Δεν ξέρω τι θα κάνει τελικά για τα μεσογειακά προϊόντα σήμερα και αύριο στο Συμβούλιο Υπουργών. 
      Για τη μείωση της ανεργίας θα έλεγα το εξής: Η μείωση της ανεργίας στις τρεις μονάδες είναι ένας εφικτός στόχος.
      Εγώ πιστεύω ότι αν αξιοποιηθεί η υποδομή που έχει δημιουργηθεί στην οικονομία και στα έργα, αυτό είναι το καταλληλότερο εργαλείο  για τη μείωση της ανεργίας. 
      Για την κατάργηση της εισφοράς από 1% έως 5%, για την αύξηση του ΕΚΑΣ, για τα πανωτόκια, για τους πολύτεκνους, για όλα αυτά που έχουν ουσία να τα συζητάμε, εγώ κατ’ αρχήν θα έλεγα ότι συμφωνούμε. Βεβαίως υπάρχουν και διαφορετικές απόψεις. Εμείς έχουμε κάποιες διαφορετικές απόψεις. Όταν έλθει η ώρα, θα τις συζητήσουμε. Αλλά βασικά νομίζω ότι λειτουργούν προς τη σωστή κατεύθυνση. 
      Επειδή, όμως, κάνουμε παροχές, εκείνο που θα έλεγα γενικότερα -και είναι δική μου αίσθηση- είναι, ότι βρίσκουμε για να δίνουμε. 
      Κυρίες και κύριοι συνάδελφοι της Νέας Δημοκρατίας, νομίζω –και δεν το λέω με κακή διάθεση αυτό- ότι μπορείτε να θερίσετε το χωράφι που εμείς σπείραμε. Μπορείτε να το κάνετε αυτό, αρκεί η συγκομιδή να πάει εκεί που πρέπει, να πάει δηλαδή στο λαό που έχει ανάγκη. 
      Για την εξωτερική πολιτική, δεν άκουσα κάτι συγκεκριμένο από τον κ. Καραμανλή. Κυρίως για την ευρωπαϊκή πολιτική δεν άκουσα κάτι που να σηματοδοτεί τη στάση της Νέας Δημοκρατίας. Δεν είναι ώρα να την αναλύσουμε, γιατί δεν με παίρνει ο χρόνος, αλλά εν πάση περιπτώσει, στην Ευρώπη αποφασίζονται πολύ σοβαρά θέματα για την πατρίδα μας και θα έπρεπε να υπάρχει αναλυτικό κεφάλαιο  στις Προγραμματικές Δηλώσεις του κ. Καραμανλή.
      Τέλος, για τους Ολυμπιακούς Αγώνες, θα ήθελα να πω ότι πράγματι, όπως είπε και ο κύριος Πρωθυπουργός, οι Ολυμπιακοί Αγώνες απαιτούν ελληνική ομοφωνία και συναίνεση. Αλλά πριν απ’ όλα, για να επιτευχθεί αυτό, χρειάζεται να αναγνωρίσουμε τη δουλειά του άλλου. Μου έκανε εντύπωση ότι προχθές ούτε μία φορά ο κ. Καραμανλής δεν αναγνώρισε το τεράστιο, το κολοσσιαίο έργο που έγινε από την Κυβέρνηση του ΠΑΣΟΚ για τους Ολυμπιακούς Αγώνες. Ευτυχώς σήμερα άκουσα την κ. Πετραλιά να λέει ότι έγινε έργο. Τουλάχιστον αυτή κάτι είπε. 
      Ο κύριος Πρωθυπουργός απαιτεί συναίνεση και ασφαλώς θα έχει τη συναίνεση. Αλίμονο αν δεν συναινούσαμε για τους Ολυμπιακούς Αγώνες, αν δεν συναινούσαμε να ανδρωθεί το δικό μας παιδί. Γιατί ας μη γελιόμαστε, αγαπητοί συνάδελφοι, δικό μας παιδί είναι οι Ολυμπιακοί Αγώνες. Και δεν το λέω αυτό με τάση εγωισμού. Το λέω με υπερηφάνεια. Εμείς πήραμε τους Ολυμπιακούς Αγώνες, εμείς κάναμε την υποδομή για να γίνουν με επιτυχία. Ελπίζω να μας το αναγνωρίσετε. 
      Τέλος, είδα, κυρίες και κύριοι συνάδελφοι, διάφορους Υπουργούς να περιφέρονται. Είδα έναν Υπουργό με ύφος αρειμάνιο να λέει ότι η μαραθώνια οδός δεν προχωρεί και να κάνει παρατηρήσεις στον εργολάβο. Είδα τον ίδιο Υπουργό με το ίδιο περίπου ύφος να λέει ότι υπάρχουν πολλά μπάζα στον περιβάλλοντα χώρο σε κάποια έργα. Είδα άλλον Υπουργό να λέει ότι θα είναι παρών κάθε μέρα στα έργα, ώστε να τελειώσουν το τραμ και ο προαστιακός.
      Όλα αυτά που με σεμνότητα και ταπεινότητα οι αγαπητοί φίλοι Υπουργοί λένε, δεν νομίζω ότι βοηθούν στη δημιουργία ενός κατάλληλου κλίματος για τους Ολυμπιακούς Αγώνες, αγαπητοί συνάδελφοι.
      Τέλος, θα ήθελα να σας πω ότι και σαν Αντιπολίτευση η Νέα Δημοκρατία, αλλά και σαν Κυβέρνηση έκανε μια εξαγωγή φόβου και γκρίνιας. Φόβος και γκρίνια πήγαινε προς τα έξω και επέστρεφαν προς τα μέσα πάλι, πολλαπλασιασμένα. Υπήρχε και τότε ευθύνη, υπάρχει και τώρα μεγάλη ευθύνη από τη Νέα Δημοκρατία να διαχειριστεί το θέμα αυτό με πιο προσεκτικό τρόπο.
      Τέλος, κυρίες και κύριοι συνάδελφοι της Νέας Δημοκρατίας, αν ο στόχος σας ήταν να πάρετε την Κυβέρνηση ή αν ο στόχος ο δικός μας ήταν να επανακτήσουμε την Κυβέρνηση, θεωρώ ότι εσείς κερδίσατε και εμείς χάσαμε. Το αν όμως κέρδισε ο ελληνικός λαός, ακόμα δεν το έχουμε δει. Γι’ αυτό  και είναι δύσκολο να ασκήσουμε σε σας κριτική, διότι ακόμα δεν έχουμε δει το έργο σας.
      Εμείς θα είμαστε παρόντες. Εδώ θα είμαστε, θα ασκούμε κριτική, θα κάνουμε διάλογο, θα κάνουμε προτάσεις, θα δεχόμαστε αυτά που κρίνουμε ως θετικά και θα τα παρακολουθούμε. 
      Ένα πράγμα όμως εσείς, κατά την άποψή μου, δεν πρέπει να ξεχάσετε. Δεν πρέπει να ξεχάσετε ότι παραλάβατε μια ισχυρή Ελλάδα και αυτήν την ισχυρή Ελλάδα, όποτε την παραδώσετε, θα πρέπει να την παραδώσετε ισχυρότερη ή τουλάχιστον το ίδιο ισχυρή. 
      Αυτό κατά την άποψή μου, κύριοι συνάδελφοι της Νέας Δημοκρατίας, πρέπει να είναι ο υπέρτατος προγραμματικός στόχος σας. 
      Σας ευχαριστώ.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Ιωάννης Τραγάκης): : Ευχαριστούμε πολύ.
     Κυρίες και κύριοι συνάδελφοι, τη σημερινή μας συνεδρίαση παρακολουθούν από τα θεωρεία της Βουλής, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα, 140 χρόνια από την Ένωση με την Ελλάδα», είκοσι μαθητές και τέσσερις καθηγητές του 2ου Γυμνασίου Περιστερίου. 
      Τους καλωσορίζουμε στο Κοινοβούλιο.
      (Χειροκροτήματα απ’ όλες τις πτέρυγες της Βουλής )-
      Ο Υπουργός Μακεδονίας - Θράκης κ. Νικόλαος Τσιαρτσιώνης έχει το λόγο.
      ΝΙΚΟΛΑΟΣ ΤΣΙΑΡΤΣΙΩΝΗΣ (Υπουργός Μακεδονίας-Θράκης): Κύριε Πρόεδρε, κυρίες και κύριοι συνάδελφοι, κατ΄αρχήν θα ήθελα να κάνω μία παρατήρηση για αυτές τις εκλογές, όπου τα δύο μεγάλα κόμματα συγκέντρωσαν το 85% του ελληνικού λαού. Διάβασα κάπου, στη διαδρομή της προεκλογικής μάχης, ότι κάποιος είχε υπολογίσει πως τα δύο μεγάλα κόμματα συνέκλιναν στον προγραμματικό τους λόγο κατά 72% ως προς τις θέσεις και τις προτάσεις τους. Αυτό είναι ένα πολύ μεγάλο κεκτημένο για τον Έλληνα πολίτη και τον ελληνικό λαό. Αν αυτά τα δύο μεγάλα κόμματα, που συγκεντρώνουν το 85% του εκλογικού σώματος, συγκλίνουν κατά 72% στο πρόγραμμά τους, τότε καταλαβαίνετε ότι το κέρδος θα είναι πολύ μεγάλο για μία περίοδο όπου Αντιπολίτευση και Συμπολίτευση, τουλάχιστον, θα έχουν συγκλίνει στα περισσότερα. 
      Παρακολουθώντας τις ομιλίες των συναδέλφων, θα πρέπει να πω ότι ιδιαίτερα χαρακτηριστική ήταν η ομιλία του μόλις κατελθόντος από του Βήματος κ. Βρεττού, ο οποίος πραγματικά συμφώνησε στα περισσότερα, βάζοντας όμως κάποιες παρατηρήσεις στα επιμέρους σημεία. Αυτός είναι γενικά ο λόγος της Αξιωματικής Αντιπολίτευσης εδώ και δύο ημέρες που παρακολουθώ τους ομιλητές. Πολλοί απ’ αυτούς αναλύουν και διυλίζουν τους χρόνους, το πότε θα υλοποιηθούν αυτά, λες και δεν τους έφθασαν τα είκοσι χρόνια που κυβερνούσαν και τώρα βιάζονται για να τα τελειώσουν. Υπάρχει το κοινό ερώτημα σε όλους για το πού θα βρούμε τα χρήματα. Άλλοι προσπαθούν να συντηρήσουν την αντιπαλότητα, προκειμένου να δείξουν μία αντιπολιτευτική διάθεση, και άλλοι να αποκαλύψουν υποκρυπτόμενες πολιτικές πίσω από τον προγραμματικό λόγο και από τις εξαγγελίες του Πρωθυπουργού, προκειμένου να βρούμε σημεία αντιπαλότητας.
      Κύριοι συνάδελφοι, εμείς θα είμαστε εδώ για να τους θυμίζουμε ότι οι προεκλογικές τους δεσμεύσεις και ο προεκλογικός προγραμματικός τους λόγος είναι εκείνος που θα πρέπει να συστρατεύεται με το πρόγραμμα της Αντιπολίτευσης στα κυρίαρχα σημεία. Και δεν θα πάψουμε να τους καλούμε να συστρατεύονται μαζί μας στην αντιμετώπιση των προβλημάτων που ούτως ή άλλως εκείνοι μας κληροδότησαν. Το οφείλουν, άλλωστε, στον ελληνικό λαό.
      Κυρίες και κύριοι συνάδελφοι, στις 7 Μαρτίου ο ελληνικός λαός έδωσε εντολή στη Νέα Δημοκρατία για την πολιτική αλλαγή στη διακυβέρνηση της χώρας, μία διακυβέρνηση που θα στηρίζεται στην αξιοκρατία, την αξιοσύνη και την κοινωνική ευαισθησία, μία διακυβέρνηση με εθνικό όραμα και στρατηγική για το συμφέρον του τόπου, αλλά και του μέλλοντος, μία διακυβέρνηση που αλλάζει σελίδα με την εντολή του ελληνικού λαού και οδηγεί τη χώρα μας σε μία νέα εποχή, κλείνοντας οριστικά τον κύκλο της Μεταπολίτευσης και ανοίγοντας τον κύκλο της δημιουργίας, της συμμετοχής και της συμπόρευσης όλων των Ελλήνων σ΄ έναν κοινό στόχο: ίσες ευκαιρίες σε όλους, ανάπτυξη και ευημερία για όλους, χωρίς προκαταλήψεις, διαχωριστικές γραμμές, χωρίς κομματικές, οικονομικές ή κάθε άλλου είδους εξαρτήσεις. Δηλαδή θα έχουμε μία διακυβέρνηση με επίκεντρο τον άνθρωπο.
      Κυρίες και κύριοι συνάδελφοι, το Υπουργείο Μακεδονίας-Θράκης βρίσκεται στην καρδιά της περιφέρειας μίας γεωγραφικής περιοχής της βόρειας Ελλάδας, η οποία ιστορικά αποτέλεσε για το ελληνικό κράτος τον κορμό και την ατμομηχανή της οικονομικής ανάπτυξης για όλη την Επικράτεια. Στόχος του είναι η ευημερία της βόρειας Ελλάδας, η οποία ιστορικά αποτέλεσε για όλους μας μία ιδιαιτερότητα.
      Έναν άλλο στόχο που πρέπει να προτάξουμε είναι ότι θα πρέπει αυτή η περιοχή να αναδειχθεί σ΄ έναν οικονομικό ισχυρό βραχίονα της εθνικής επικράτειας.
Αυτός ο μεθοριακός χώρος διαθέτει ένα υγιές και ισχυρό παραγωγικό δυναμικό, ένα έμπειρο και ικανό επιστημονικό δυναμικό και εργαζόμενους με υψηλό αίσθημα ευθύνης. Διαθέτει πανεπιστήμια, εκπαιδευτικούς και κοινωνικούς φορείς που διακρίνονται για καινοτόμες επιλογές και πρωτοβουλίες, με όρεξη για δουλειά και υψηλές φιλοδοξίες. Διαθέτει ένα σύμπλεγμα πόλεων με κέντρο τη Θεσσαλονίκη, αλλά και πολλούς άλλους οικονομικούς και κοινωνικούς πολιτιστικούς πόλους, όπως είναι οι έδρες των άλλων περιφερειών, η Κομοτηνή, η Κοζάνη και οι πρωτεύουσες των νομών.
	Ωστόσο, παρά τον πολύτιμο πλούτο και τη δυναμική που διαθέτει η περιοχή της Μακεδονίας και της Θράκης, οι πολίτες της υπέφεραν και υποφέρουν από πολιτικές επιλογές των προηγούμενων κυβερνήσεων που δεν κατάφεραν να αξιοποιήσουν αποτελεσματικά τα συγκριτικά πλεονεκτήματα και τη γεωστρατηγική σημασία της βόρειας Ελλάδας. 
      Η βόρεια Ελλάδα, πύλη της χώρας μας προς Βορρά και Ανατολή, το γεωστρατηγικό κέντρο της Βαλκανικής και της Νοτιοανατολικής Ευρώπης, το κοντινότερο γεωγραφικό κομμάτι της χώρας μας με την Ευρωπαϊκή Ένωση, εγκαταλείφθηκε και καταδικάστηκε στην απομόνωση, την εσωστρέφεια και την υπανάπτυξη, παίρνοντας πολύ λιγότερα απ’ όσα έπρεπε και από όσα έχει προσφέρει. 
      Δεν απαξιώνουμε και δεν ισοπεδώνουμε το όποιο θετικό έργο έχει γίνει, ούτε αφορίζουμε τις πολιτικές εκείνες που επιχείρησαν να δώσουν πνοή στη βόρεια Ελλάδα. Λέμε, όμως, ότι έπρεπε να γίνουν πολλά περισσότερα και δεν έγιναν. Λέμε ότι οι πολίτες της βόρειας Ελλάδας αγωνιούν, προσμένουν, περιμένουν και προσδοκούν να γίνουν περισσότερα στον τόπο τους και μας στέλνουν καθημερινά το μήνυμα πως πρέπει να δουλέψουμε γι’ αυτούς σκληρά, αποδοτικά, βάζοντας άμεσα τον τόπο τους στην τροχιά της ανάπτυξης.
	Κυρίες και κύριοι συνάδελφοι, οι Βορειοελλαδίτες βιώνουν εδώ και δεκαετίες τα ίδια σημαντικά προβλήματα, το αίσθημα της εγκατάλειψης και της έλλειψης εμπιστοσύνης έναντι της κεντρικής διοίκησης, δηλαδή της ίδιας της πολιτείας. Πολίτες, αγρότες, εκπρόσωποι φορέων, επιχειρηματίες, μικρομεσαίες επιχειρήσεις αγωνιούν για το μέλλον του τόπου τους και μιλούν για εγκατάλειψη διεκδικώντας την υλοποίηση μεγάλων αναπτυξιακών προγραμμάτων στο βορειοελλαδικό χώρο. Ζητούν τη διάχυση της ανάπτυξης, όχι σε λογιστικά νούμερα, αλλά σε ορατά διά γυμνού οφθαλμού έργα, σε ουσιαστικές υποδομές, σε γενναία κίνητρα και σε πολιτικές που θα απελευθερώσουν τη δυναμική της βόρειας Ελλάδας, συνεισφέροντας καθοριστικά στην ανάπτυξη ολόκληρης της χώρας. 
	Οι εξαγγελίες των κυβερνήσεων του ΠΑΣΟΚ για την ανάπτυξη της Θεσσαλονίκης και της βόρειας Ελλάδας περιορίζονταν συνεχώς σε γενικότητες και επαναλήψεις σχετικά με τα μεγάλα έργα που δεν έχουν υλοποιηθεί μέχρι σήμερα. Επικέντρωναν τη ρητορική τους στους μεγάλους εθνικούς στόχους για τη βόρεια Ελλάδα, χωρίς όμως να υπάρχουν πειστικές απαντήσεις σε συγκεκριμένα θέματα ζωτικής σημασίας. Η αναντιστοιχία λόγου και έργου κλόνισε βαθύτατα την αξιοπιστία του κεντρικού κράτους στην ευρύτερη αυτή περιοχή. 
      Στη Θεσσαλονίκη, τη συμπρωτεύουσα της επικράτειας, την αποκαλούμενη «μητρόπολη των Βαλκανίων», την «καρδιά» της βόρειας Ελλάδας, δεν  υλοποιήθηκε κανένα έργο ζωτικής σημασίας. Το μετρό, η υποθαλάσσια αρτηρία, η θαλάσσια συγκοινωνία, το κυκλοφοριακό πρόβλημα, οι χώροι στάθμευσης, η οικονομική ανάπτυξη, οι μεταφορές, οι επενδύσεις, τα επιχειρηματικά κίνητρα και η εκπαίδευση ήταν οι τομείς που έμειναν στάσιμοι, έμειναν στα χαρτιά και στις κυβερνητικές εξαγγελίες και όταν επικοινωνιακά εξαντλήθηκαν κι αυτές, αντικαταστάθηκαν από τη ρητορική για «Θεσσαλονίκη-Ολυμπιακή πόλη» και «Θεσσαλονίκη-Μητρόπολη των Βαλκανίων» με εμφανή την έλλειψη στρατηγικής για την ανάπτυξη της βόρειας Ελλάδας και με δικαιολογημένη τη δυσαρέσκεια και την καχυποψία πολιτών και φορέων. 
	Η δημιουργία υποδομών στη βόρεια Ελλάδα είναι το μεγάλο στοίχημα της Κυβέρνησης στο πλαίσιο της νέας πολιτικής μας. Η βόρεια Ελλάδα μαστίζεται από την ανεργία και την υπανάπτυξη. Ο σεβασμός της πολιτείας στην πορεία, στην πολιτιστική ταυτότητα και τη δυναμική αυτής της περιοχής που «κουβαλά» μία μακραίωνη ιστορία περιορίστηκε μόνο σε ευχολόγια και ανέξοδες εξαγγελίες. Τίποτα δεν έγινε για να απελευθερώσει τη δυναμική της, τίποτα ουσιαστικό δεν  υλοποιήθηκε που να έχει θετικές συνέπειες στην καθημερινότητα του πολίτη. 
      Ένας στους δύο άνεργους είναι νέος, δύο στους τρεις άνεργους είναι γυναίκες, βιομηχανίες από ολόκληρη τη Μακεδονία μεταφέρονται η μία μετά την άλλη σε γειτονικές χώρες, εκατοντάδες μικρομεσαίες επιχειρήσεις κλείνουν κάθε χρόνο στην περιοχή.
      Οι οδικοί άξονες προς την Κεντρική Ευρώπη παραμένουν ανενεργοί. Οι ανέξοδες εξαγγελίες στον τομέα των μεταφορών και των συγκοινωνιών οδήγησαν στη διόγκωση του κυκλοφοριακού προβλήματος της πόλης της Θεσσαλονίκης. Από το 2000 η Κυβέρνηση του ΠΑΣΟΚ μιλούσε για εγκατεστημένο εργολάβο στο μετρό της Θεσσαλονίκης και σήμερα το έργο είναι πιο πίσω καθώς ακόμη βρίσκεται στο στάδιο των μελετών τη στιγμή που θα έπρεπε να έχει ήδη ολοκληρωθεί. 
      Η υποθαλάσσια αρτηρία βρίσκεται ακόμα στο στάδιο της δημοπράτησης δώδεκα χρόνια μετά την έναρξη των μελετών. Η θαλάσσια αστική συγκοινωνία είναι μόνο στα χαρτιά. Τα τριάντα τρία υπόγεια πάρκινγκ στην πόλη υποτίθεται ότι θα ήταν έτοιμα το 2004. Οι εξαγγελίες μιλούσαν για είκοσι χιλιάδες θέσεις στάθμευσης. Και η Εγνατία υποτίθεται ότι θα ήταν έτοιμη το 2000, όπως και οι εννέα κάθετοι άξονες από τους οποίους μόνο ο ένας προχωρά. 
      Δεσμευόμαστε, κυρίες και κύριοι συνάδελφοι, να κάνουμε πράξη τον έως τώρα ψευδεπίγραφο τίτλο «μητρόπολη των Βαλκανίων» δουλεύοντας σκληρά και με αποφασιστικότητα στη Βαλκανική πρόκληση, δημιουργώντας ένα μηχανισμό εγγύησης εξαγωγών και ελεύθερων ζωνών εμπορίου και μεταποίησης. Δεσμευόμαστε να ενισχύσουμε τη δομή και τη λειτουργία της HELLEXPO και της ΔΕΘ. Θέλουμε έναν oργανισμό με ιδιωτικοοικονομικά κριτήρια, αλλά με δημόσιο και κοινωνικό έλεγχο, να δουλέψουμε με συνέπεια για την ανάληψη της παγκόσμιας έκθεσης, της EXPO 2008, αναλαμβάνοντας την ύστατη τούτη ώρα συντονισμένες προσπάθειες για την υλοποίηση των απαραίτητων έργων υποδομής ελπίζοντας πως θα προλάβουμε μέσα στις δημιουργηθείσες πλέον ασφυκτικές προθεσμίες.
      Κυρίες και κύριοι συνάδελφοι, την ίδια ώρα που οι πολίτες της περιφέρειας σε όλη τη βόρειο Ελλάδα αξιώνουν και αυτοί δικαίως ίσες ευκαιρίες για την ανάπτυξη με κοινωνική ευαισθησία, ζητούν και την ισότιμη μεταχείριση της πολιτείας, ζητούν να ακούσουμε τη φωνή τους και να τους απεγκλωβίσουμε από τη μακροχρόνια πολιτική της εγκατάλειψης και της απαξίας. Ο πολίτης της περιφέρειας ζητά επιτέλους να γίνει το επίκεντρο της πολιτικής μας διαδραματίζοντας πρωταγωνιστικό ρόλο και απολαμβάνοντας έμπρακτα την εμπιστοσύνη, το σεβασμό και το ενδιαφέρον της πολιτείας. 
      Στην παρούσα φάση ο αγροτικός κόσμος της βόρειας Ελλάδας ανησυχεί έντονα για τη νέα ευρωπαϊκή πολιτική στη γεωργία. Ο όρος «εκσυγχρονισμός της αγροτικής παραγωγής» δεν σημαίνει τίποτα γι’ αυτούς όταν δεν συνοδεύεται από ενημέρωση, στήριξη, αποκεντρωμένες και εξειδικευμένες πολιτικές. 
      Οι επιχειρηματίες από την άλλη μεριά κοντεύουν να χάσουν τις ελπίδες τους καθώς η οικονομική δυσπραγία των τελευταίων ετών συνεχίζεται. Είναι γενική η εντύπωση ότι τα επενδυτικά κίνητρα θα πρέπει να ενισχυθούν με γενναίες παρεμβάσεις που θα ενταχθούν σε μία νέα εθνική στρατηγική ανάπτυξης της περιφέρειας. 
      Η βόρεια Ελλάδα δεν μπορεί να περιμένει άλλο. Οι πολίτες θέλουν να απελευθερώσουν τη δυναμική τους, ώστε η περιοχή να καταστεί ο κεντροβαρικός αναπτυξιακός πόλος μιας μεγάλης ενδοχώρας που συμπεριλαμβάνει τη Νοτιοανατολική Ευρώπη και γιατί όχι και την Παραευξείνια ζώνη. Η βόρεια Ελλάδα πρέπει να αποτελέσει τον προμαχώνα της ανάπτυξης, να αναδείξει όλα τα συγκριτικά της πλεονεκτήματα, να αποτελέσει έναν ευρύτερο πόλο ανάπτυξης στην περιοχή της Νοτιοανατολικής Ευρώπης και της Ανατολικής Μεσογείου, ένα χώρο με ασφάλεια, σύγχρονες υποδομές, νέες δυναμικές, επενδύσεις και περισσότερη εργασία για όλους. Μόνο έτσι θα ανατραπεί η συνεχιζόμενη δημογραφική μείωση και αλλοίωση. 
      Η απελευθέρωση της δυναμικής της πρέπει να αναχθεί σε εθνικό στόχο, διότι η εντεινόμενη ενσωμάτωση και η μελλοντική ένταξη των βαλκανικών χωρών και της Τουρκίας στην Ευρωπαϊκή Ένωση κινδυνεύουν να ακυρώσουν τα σημερινά συγκριτικά πλεονεκτήματα της βορειοελλαδικής οικονομίας και πρέπει συνεπώς να αναδειχθούν σε αυτή νέα ανταγωνιστικά πλεονεκτήματα. Με στόχο την ενισχυμένη ανταγωνιστικότητα και εργαλεία τη διασυνοριακή συνεργασία και τη δημιουργία διαπεριφερειακών και διεθνικών δικτύων η βόρεια Ελλάδα πρέπει να διαμορφώσει πολύ σύντομα τη δική της μακροπρόθεσμη αναπτυξιακή στρατηγική. Πρέπει -και δικαιούται- να μετατραπεί σε ενεργειακό, εμπορευματικό και διαμετακομιστικό κόμβο της Νοτιοανατολικής Ευρώπης και της Ανατολικής Μεσογείου. 
      Η στρατηγική αυτή είναι περισσότερο από ποτέ και άλλοτε αναγκαία καθώς οι νέες κοινοτικές πολιτικές θα είναι στοχευμένες και θα δίνουν έμφαση στην ανταγωνιστικότητα των περιφερειών. Τρεις περιφέρειες της βόρειας Ελλάδας πρέπει να συγκροτηθούν σε δίκτυο όπου τα στρατηγικά μειονεκτήματα της μιας θα αντισταθμίζονται από τα στρατηγικά πλεονεκτήματα της άλλης δια του οποίου δικτύου βεβαίως, όλες μαζί θα αποκτήσουν το αναγκαίο στο σύγχρονο διεθνή οξυμμένο ανταγωνισμό οικονομικό μέγεθος.
Κεντρικό πεδίο πρέπει να αποτελέσει η ανάπτυξη της καινοτομίας και η ενσωμάτωσή της στην τοπική παραγωγή πάλι μέσω δικτυώσεων. 
      Κυρίες και κύριοι συνάδελφοι, για την αντιμετώπιση των συσσωρευμένων προβλημάτων, αλλά και την υλοποίηση των νέων στρατηγικών μας στόχων θα εφαρμόσουμε μία νέα πολιτική που θα χαρακτηρίζεται από όραμα, αλλά και από ρεαλισμό. Βασικοί άξονες αυτής της νέας πολιτικής για τη βιώσιμη ανάπτυξη και τη σταθερότητα του χώρου της βόρειας Ελλάδας είναι: 
      Πρώτος, η τόνωση της επιχειρηματικότητας με ισχυρά κίνητρα για τις μικρομεσαίες επιχειρήσεις, αλλά και τις επιχειρήσεις με εξαγωγική δραστηριότητα. Η βόρεια Ελλάδα κινδυνεύει με αποβιομηχάνιση, καθώς οι επιχειρήσεις της απασχολούν πολυάριθμο εργατικό δυναμικό και τα φαινόμενα αποχωροθέτησης παραγωγικών μονάδων προς τις βαλκανικές χώρες, είναι ήδη έντονα. Ακριβώς με αυτήν την αφετηρία πρέπει οι επιχειρήσεις της να ενισχυθούν, παραδείγματος χάρη, στη βάση του παραγωγικού αντισταθμίσματος. Ναι στην επιχειρηματική επέκταση στα Βαλκάνια υπό τον όρο της διατήρησης ή της δημιουργίας ισοδύναμου αποτελέσματος στην παραγωγή και την απασχόληση στο σημερινό τόπο εγκατάστασης.
      Δεύτερος, άξονας είναι η προώθηση των πολιτικών μας για την αναδιάρθρωση του γεωργικού τομέα, που άλλωστε είναι και κυρίαρχος σε όλην τη βόρεια Ελλάδα. Η εθνική πολιτική για την αντιμετώπιση των συνεπειών από τις νέες ρυθμίσεις της Κοινής Αγροτικής Πολιτικής πρέπει, τουλάχιστον αναφορικά ως προς τη βόρεια Ελλάδα, να εξειδικευθεί κατά περιοχές ενισχύοντας την εδαφική συνοχή και προωθώντας τις ολοκληρωμένες τοπικές παρεμβάσεις, όπως εξάλλου προβλέπεται και από την ίδια τη νέα κοινοτική στρατηγική ενόψει του Δ΄ Κοινοτικού Πλαισίου Στήριξης. 
      Τρίτος άξονας είναι η προώθηση του παραδοσιακού, αλλά και του εναλλακτικού τουρισμού, όπως είναι η οργάνωση του θαλάσσιου και του ορεινού τουρισμού, αλλά και η παράλληλη ανάπτυξη του αγροτοτουρισμού που είναι ένα από τα ζητήματα αιχμής της περιφερειακής μας πολιτικής. Η βόρεια Ελλάδα δεν μπορεί να στηρίζει την τουριστική της ανάπτυξη μόνο στο κλασικό πρότυπο «ήλιος και θάλασσα» τη στιγμή που διαθέτει αναξιοποίητους πλούσιους πόρους για τις νέες μορφές τουρισμού, όπως είναι ο χειμερινός, ο θρησκευτικός, ο ιαματικός, ο συνεδριακός, ο περιπατητικός, ο αθλητικός, ο πολιτιστικός τουρισμός. 
      Θέλουμε να αναδείξουμε το πλούσιο απόθεμα της πολιτιστικής μας κληρονομιάς και να δημιουργήσουμε θύλακες ανάπτυξης σε κάθε χωριό, σε κάθε νομό, σε κάθε περιφέρεια, σε κάθε σημείο της βόρειας Ελλάδας αξιοποιώντας τη δυναμική κάθε περιοχής και ενισχύοντας τον δωδεκάμηνο τουρισμό. Πρέπει να συγκροτηθούν κατάλληλα διαπεριφερειακά δίκτυα τουριστικών προορισμών, κλασικού και εναλλακτικού τουρισμού και να αξιοποιηθεί προς το σκοπό αυτό η δημόσια ακίνητη και τουριστική περιουσία.
      Τέταρτος άξονας είναι η οικοδόμηση σχέσεων εμπιστοσύνης και μιας νέας οικονομικής συνεργασίας με τις χώρες της Νοτιοανατολικής Ευρώπης, καθώς αυτές εισέρχονται πλέον σε μία περίοδο δημοκρατικής ομαλότητας και σταθερότητας. Πέραν τούτου, αξιοποιώντας την έδρα του απόδημου Ελληνισμού πρέπει να συγκροτηθεί σε σημείο εκκίνησης η Θεσσαλονίκη σε μια εθνική στρατηγική οικονομικής ολοκλήρωσης της αυτόχθονος, αλλά και της απόδημης επιχειρηματικής δραστηριότητας, που θα προσδώσει αυξημένο δυναμισμό και μεγέθυνση στην ελληνική και διεθνή οικονομική παρουσία. Η ενίσχυση της εξωστρέφειας της οικονομίας θα πρέπει να είναι το κυρίαρχο συστατικό για τη βόρεια Ελλάδα τη στιγμή που για τη χώρα μας διαμορφώνεται πλέον μια νέα επαφή με την Ευρώπη των είκοσι πέντε.
      Κυρίες και κύριοι συνάδελφοι, στις 7 Μαρτίου οι πολίτες έδωσαν εντολή στη Νέα Δημοκρατία για μια σύγχρονη διακυβέρνηση της χώρας. Μας έδωσαν την εντολή να κερδίσουμε το χαμένο έδαφος δουλεύοντας σκληρά και αποφασιστικά με όραμα και εθνική στρατηγική για το συμφέρον όλων των Ελλήνων και του τόπου. Θα ανταποκριθούμε στις προσδοκίες του ελληνικού λαού ανταποδίδοντας την εμπιστοσύνη του. Θα σταθούμε με σεβασμό και ταπεινότητα απέναντι στην εντολή που μας έδωσαν οι πολίτες για την πολιτική αλλαγή με επίκεντρο την ανάπτυξη και την ευημερία για όλους στη βάση ενός κράτους δικαίου, που λειτουργεί με διαφάνεια και αξιοκρατία απαλλαγμένο από προκαταλήψεις, διαχωριστικές γραμμές ή και άλλες εξαρτήσεις. Ένα κράτος που θα σέβεται τον πολίτη και θα τον υπηρετεί. Και οι πολίτες στη βόρεια Ελλάδα έχουν κουραστεί από τις ανέξοδες εξαγγελίες της τελευταίας δεκαετίας.
      Γνωρίζουν πολύ καλά τι πρέπει να γίνει και δεν χρειάζονται άλλες υποσχέσεις και οράματα. Εκείνο που περιμένουν πλέον είναι ένα συγκεκριμένο χρονοδιάγραμμα αποτελεσματικών αναπτυξιακών παρεμβάσεων. 
      Το Υπουργείο Μακεδονίας – Θράκης, εκτός από τη βασική του αποστολή, που είναι η υποστήριξη και ο συντονισμός του κυβερνητικού έργου, θα μετατραπεί σε στρατηγείο ανάπτυξης για όλη τη βόρειο Ελλάδα, μιας ανάπτυξης που θα βασίζεται στην αξιοποίηση του ανθρώπινου παράγοντα και τα συγκριτικά πλεονεκτήματα της κάθε περιοχής, μιας ανάπτυξης ανθρωποκεντρικής, με ποιότητα στην παραγωγή και ολοκληρωμένη περιβαλλοντική διαχείριση, μιας πραγματικά αυτοτροφοδοτούμενης διαδικασίας που θα μπορεί να ενεργοποιεί το ενδογενές δυναμικό και να αντέχει στο χρόνο. 
      Οφείλουμε να ενώσουμε τις δυνάμεις μας σ’ αυτόν το στόχο και να πετύχουμε. Αυτό περιμένουν οι πολίτες απ’ όλους μας. Ας κάνουμε μαζί αυτήν την προσπάθεια. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Το λόγο έχει ο κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, κυρίες και κύριοι συνάδελφοι, συζητάμε σήμερα και κρίνουμε τις Προγραμματικές Δηλώσεις μιας Κυβέρνησης, η οποία έχει νωπή την εντολή του ελληνικού λαού και θα πρέπει να τις δούμε μέσα στο νέο πολιτικό σκηνικό που διαγράφεται μπροστά μας, στη νέα εποχή για τη χώρα μας. 
     Η Ελλάδα του 2004 δεν έχει καμία σχέση με την Ελλάδα του 1993, πολύ περισσότερο με την Ελλάδα του 1981. Τριάντα χρόνια από τη Μεταπολίτευση, ζούμε σήμερα τη μεγαλύτερη σε διάρκεια αλλά και την καλύτερη σε ποιότητα δημοκρατία στη νεότερη ελληνική ιστορία της χώρας μας και σ’ αυτό ήταν καθοριστική η συμβολή της εικοσαετούς διακυβέρνησης της χώρας από το ΠΑΣΟΚ. 
      Παραλάβαμε το 1993 μια χώρα ανίσχυρη αμυντικά, ανυπόληπτη εξωτερικά, με πολλά και ανοιχτά εθνικά θέματα, με μεγάλα οικονομικά προβλήματα, με αρνητικούς ρυθμούς ανάπτυξης, με υψηλότατο πληθωρισμό, με ελλείμματα τετραπλάσια του μέσου όρου της Ευρωπαϊκής Ένωσης.
      Κύριοι της Νέας Δημοκρατίας, παραδίδουμε σήμερα μια χώρα ισχυρή οικονομικά, κοινωνικά, πολιτικά, εθνικά και αμυντικά, μια Ελλάδα μέλος της ευρωζώνης, ένα από τα εικοσιπέντε πιο ισχυρά κράτη του κόσμου, με δρομολογημένη την επίλυση του μεγάλου εθνικού θέματος της Κύπρου και την ένταξή της στην Ευρωπαϊκή Ένωση, μια Ελλάδα που τη σέβονται οι φίλοι και την υπολογίζουν οι εχθροί της, μια Ελλάδα που διεκδίκησε από τη διεθνή κοινότητα και πέτυχε την ανάληψη, προγραμμάτισε, σχεδίασε και διεξάγει τους Ολυμπιακούς Αγώνες, που για πολλές δεκαετίες αποτελούσε άπιαστο όνειρο και ανεκπλήρωτο στόχο. Παραδίδουμε μία Ελλάδα της ασφάλειας και της ηρεμίας, με εξάλειψη της τρομοκρατίας, με περιορισμό της εγκληματικότητας, με ομαλή ενσωμάτωση των 700.000 οικονομικών μεταναστών. Παραδίδουμε μία Ελλάδα με πολλά και μεγάλα έργα υποδομής, έργα που εγγυώνται την παραπέρα αναπτυξιακή προσπάθεια της χώρας μας. 
      Είχαμε μία εκλογική αναμέτρηση και είναι σεβαστή η ετυμηγορία του ελληνικού λαού και για λάθη που εμείς αναγνωρίσαμε και για παραλείψεις που εμείς εντοπίσαμε και για συμπεριφορές που εμείς καταδικάσαμε. Με κάνει όμως επιφυλακτικό και με ανησυχεί το γεγονός ότι η Κυβέρνηση σήμερα εμφανίζει Προγραμματικές Δηλώσεις που έχουν ακόμα άρωμα αντιπολίτευσης. 
      Ας αντιληφθείτε, κύριοι της Νέας Δημοκρατίας, ότι έχετε πλέον και ευθύνες που απορρέουν και από την προεκλογική υποσχεσιολογία και παροχολογία και πρέπει συγκεκριμένα, ρεαλιστικά και χειροπιαστά να αναφερθείτε πόσα θα χρειαστείτε, από πού θα τα βρείτε και μέσα σε ποιο χρονοδιάγραμμα θα υλοποιηθούν αυτές οι δεσμεύσεις. 
      Ακούσαμε στις Προγραμματικές Δηλώσεις μεταξύ των άλλων και για επανίδρυση του κράτους. Κύριοι της Νέας Δημοκρατίας, προκαλεί το δημοκρατικό αίσθημα του λαού μας η εξαγγελία για επανίδρυση του κράτους, γιατί επανίδρυση δεν νοείται ο περιορισμός της γραφειοκρατίας και η περιστολή της διαφθοράς -αυτό είναι αυτονόητο και στοιχειώδης υποχρέωσή σας- γιατί επανίδρυση δεν νοείται η δημιουργία τεσσάρων νέων ανεξάρτητων διοικητικών αρχών και άλλων δεκάδων νέων ειδικών γραμματέων και επίσης νέων υπηρεσιών και οργανισμών. Αυτό σημαίνει διόγκωση του κράτους.
      Αν όμως επανίδρυση εννοείτε τη σύσταση της υπηρεσίας αγροτικής ασφάλειας, (την επανασύσταση της παλιάς αγροφυλακής), αν επανίδρυση εννοείτε τη σύσταση του σύγχρονου αστυνομικού κράτους, αν επανίδρυση εννοείτε την εφαρμογή του θεσμού εφέδρων υψηλής ετοιμότητας, (την επαναφορά των Ταγμάτων Εθνικής Ασφάλειας, πρώην ΤΕΑ), αν επανίδρυση εννοείτε την «αξιοκρατία» σε εισαγωγικά των δικών σας παιδιών, αν επανίδρυση εννοείτε την απόλυση των δέκα χιλιάδων εργαζομένων στο δημόσιο, αυτό το νέο δεξιό ή αδέξιο κράτος δεν θα έχει ούτε παρόν ούτε μέλλον και γι’ αυτό θα μας βρείτε όχι απλά απέναντι, αλλά θα αντισταθεί όλος ο λαός με κάθε τρόπο. Και εμείς το ΠΑΣΟΚ και η δημοκρατική παράταξη είμαστε έτοιμοι και εδώ και εκτός της Αίθουσας αυτής να εγγυηθούμε τις δημοκρατικές κατακτήσεις του λαού μας.
      Με ανησυχεί το γεγονός ότι δεν περιλαμβάνονται στις Προγραμματικές Δηλώσεις ή τουλάχιστον δεν άκουσα μέχρι τώρα από τον αρμόδιο Υπουργό ΠΕΧΩΔΕ για συνέχιση και ολοκλήρωση των μεγάλων έργων υποδομής και ανάπτυξης που έχουμε σχεδιάσει, προγραμματίσει και εξασφαλίσει τις απαιτούμενες χρηματοδοτήσεις για όλη την περιφέρεια και φυσικά και για την Αιτωλοακαρνανία. Δεν άκουσα τίποτα για το δυτικό οδικό άξονα, την παράκαμψη της Ναυπάκτου, το Νοσοκομείο του Αγρινίου, το φράγμα Αχυρών, την ύδρευση και άρδευση Αμφιλοχίας και Κάτω Βάλτου. Γιατί αποσιωπάτε αυτήν τη συγκεκριμένη δέσμευση; 
      Άκουσα μεγάλα λόγια για τους αγρότες και αυτό με ανησυχεί περισσότερο, γιατί ξέρω ότι πίσω από τα μεγάλα λόγια κρύβονται μεγάλες παγίδες. Ούτε λέξη όμως για τις αναδιαρθρώσεις των καλλιεργειών, ούτε λέξη για την αποδέσμευση της επιδότησης από το παραγόμενο αγροτικό προϊόν και την καταβολή της επιδότησης στον αγρότη παραγωγό.  Μήπως με τη σιωπή σας αυτή οδηγείτε τους αγρότες και τους παραγωγούς βαμβακιού και λαδιού και κύρια τους καπνοπαραγωγούς δέσμιους στον εκβιασμό των καπνεμπόρων και των καπνοβιομηχάνων;  Η πρότασή σας για συνέχιση καταβολής των επιδοτήσεων 60-40 εξυπηρετεί τους μεγαλοπαραγωγούς, συνθλίβει και εξοντώνει τους μικροπαραγωγούς και βρίσκεται σε πλήρη αντίθεση τόσο με τη θέση των αγροτών όσο και με τις συνεταιριστικές οργανώσεις. Η τοποθέτηση και η ομιλία του τρομαγμένου Υπουργού Γεωργίας επιβεβαιώνει του λόγου το αληθές. 
      Σχετικά με την οικονομική πολιτική ανακοινώθηκε και μάλιστα βερμπαλιστικά ότι ο ρυθμός ανάπτυξης του ΑΕΠ θα ανέλθει πάνω από το 5% και προβληματίστηκα έντονα. Περίμενα από τον Υπουργό Οικονομίας να μας κάνει την ανάλυση του συγκεκριμένου ποσοστού αύξησης του ΑΕΠ. Θα μετέχει και σε ποιο ποσοστό το Κοινοτικό Πλαίσιο Στήριξης σε αυτό το 5%; Πώς μια κατεστραμμένη οικονομία μπορεί από τη μια στιγμή στην άλλη να αναπτυχθεί με τέτοιους ρυθμούς; Πότε λέγατε την αλήθεια; Χθες ή σήμερα; 
      Κύριοι, ο μηδενισμός η καταστροφολογία και το ψέμα έχουν κοντά πόδια. Άκουσα τις Προγραμματικές Δηλώσεις που αφορούν τη φορολογική πολιτική. Άκουσα και δηλώσεις του Υπουργού Οικονομίας και Οικονομικών. Παρακολουθώ τη διαρροή κατευθυνόμενων πληροφοριών και διαπιστώνω ότι βρίσκονται σε πλήρη διάσταση μεταξύ τους. Αλληλοαναιρούνται και σίγουρα δημιουργούν σύγχυση και εντείνουν τα προβλήματα στην αγορά. Επιβολή ΦΠΑ στα ακίνητα από τη μία, αναβάλλεται για αργότερα από την άλλη. Αναπροσαρμόζεται η αντικειμενική αξία των ακινήτων… όχι προς το παρόν. Ανακοινώνετε παύση των τακτικών φορολογικών ελέγχων και την ίδια στιγμή συνεχίζονται. Καταργείται το Σώμα Δίωξης Οικονομικού Εγκλήματος και ο προληπτικός έλεγχος και από την άλλη ανακοινώνεται η προετοιμασία για αντικατάστασή τους από άλλον ελεγκτικό μηχανισμό. Αυτά, κύριοι, αποδεικνύουν ότι ο προεκλογικός λαϊκισμός αντικαταστάθηκε από μετεκλογικό ερασιτεχνισμό και προχειρότητα. Η οικονομία μας όμως και η αγορά απαιτούν σοβαρότητα και υπευθυνότητα. Απαιτούν γνώση και σταθερότητα. Γιατί η πορεία των εσόδων βρίσκεται σε λεπτή φάση, σε οριακό -μπορώ να πω- σημείο, για να μην πω σε κάθετη πτώση. Και αυτό αποτελεί εθνικό έγκλημα. 
      Κυρίες και κύριοι συνάδελφοι, οι Προγραμματικές Δηλώσεις πέραν των άλλων στον τομέα της οικονομίας είναι και σε πολλά άλλα σημεία αλληλοσυγκρουόμενες και αυτοαναιρούμενες. Από τη μία αυξήσεις και παροχές, φορολογικές ελαφρύνσεις ύψους 15 δισεκατομμυρίων ευρώ, δηλαδή 5 τρισεκατομμυρίων δραχμών, από την άλλη η κατεστραμμένη οικονομία. Από τη μία αύξηση του ΑΕΠ 5% μείωση του δημόσιου χρέους, περιορισμός των ελλειμμάτων,  από την άλλη η οικονομία στα πρόθυρα χρεοκοπίας και κατάρρευσης. Μας ζητάτε να σας αναγνωρίσουμε την ικανότητα να τετραγωνίσετε τον κύκλο, γεγονός που είναι αδύνατον. 
      Θα ήμουν, όμως, ικανοποιημένος και εγώ και το ΠΑΣΟΚ και η δημοκρατική παράταξη να έχουμε την ευθύνη διακυβέρνησης της χώρας παραλαμβάνοντας την Ελλάδα, αν όχι καλύτερη, τουλάχιστον στα ίδια επίπεδα που σήμερα την παραδίδουμε.
      Από τις Προγραμματικές Δηλώσεις που άκουσα, σήμερα ανησυχώ, ανησυχώ για τα χειρότερα και επειδή δεν θέλω να συμβάλλω σε αυτό καταψηφίζω τις Προγραμματικές Δηλώσεις. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο Υπουργός Οικονομίας και Οικονομικών κ. Γεώργιος Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, η ανάθεση του Υπουργείου Οικονομίας και Οικονομικών από τον Πρωθυπουργό Κώστα Καραμανλή, αποτελεί για μένα μεγάλη τιμή, αλλά και μεγάλη ευθύνη. Ανέλαβα με πλήρη συναίσθηση και των ευκαιριών και των δυσκολιών, αλλά ανέλαβα και με την πίστη ότι η ελληνική οικονομία και κοινωνία έχουν μεγάλες δυνατότητες.
     Πιστεύω ότι στη χώρα υπάρχουν μεγάλα αναπτυξιακά αποθέματα, πιστεύω ότι υπάρχουν σημαντικά περιθώρια για την προώθηση μιας πιο ανταγωνιστικής και ισχυρής οικονομίας, ενός πιο αποτελεσματικού κράτους, μίας πιο δίκαιης οικονομίας. 
     Οι Προγραμματικές Δηλώσεις που έκανε ο Πρωθυπουργός Κώστας Καραμανλής, επιβεβαιώνουν ότι η Κυβέρνηση που αναδείχθηκε στις 7 Μαρτίου έχει και το σχέδιο και τη θέληση και τη στρατηγική για να πετύχει αυτούς τους στόχους. 
      Για να υλοποιηθούν βεβαίως αυτές οι δυνατότητες χρειάζεται μία νέα οικονομική πολιτική, μία πολιτική συνεπής και αξιόπιστη για την ανάπτυξη, την απασχόληση και την κοινωνική συνοχή, που είναι οι τρεις μεγάλοι στόχοι της Κυβέρνησής μας.
      Θα ήμουν ιδιαίτερα ευτυχής και εγώ, αλλά και ολόκληρη η Κυβέρνηση, αν η κατάσταση της οικονομίας ήταν αυτή, που προσπάθησαν να παρουσιάσουν τις τελευταίες δύο ημέρες ο Αρχηγός και τα στελέχη της Αξιωματικής Αντιπολίτευσης. Αν είχαμε πράγματι μία ισχυρή οικονομία, αν δεν είχαμε το μεγάλο πρόβλημα της ανεργίας, αν δεν υπήρχαν τα μεγάλα προβλήματα της φτώχειας και του κοινωνικού αποκλεισμού, αν δεν υπήρχαν τα μεγάλα και κοινωνικά προβλήματα στην περιφέρεια της χώρας, αν δεν υπήρχαν οι μεγάλες δημοσιονομικές ανισορροπίες. Δυστυχώς, κυρίες και κύριοι συνάδελφοι, η κατάσταση δεν είναι αυτή που περιγράφουν ο Αρχηγός της Αξιωματικής Αντιπολίτευσης και τα στελέχη της κυβέρνησης που απήλθε. Άλλωστε αν τα πράγματα ήταν έτσι όπως τα περιγράφουν δεν θα είχαν αποδοκιμασθεί τόσο έντονα στις εκλογές της 7ης Μαρτίου. 
      Η κατάσταση της οικονομίας, που αφήνουν ως παρακαταθήκη είναι ιδιαίτερα προβληματική. Χρειάζεται αλλαγή πολιτικής σε σχέση με το παρελθόν και μεγάλες προσπάθειες προκειμένου να αντιμετωπισθούν τα προβλήματα που κληρονομούμε. 
      Τα προβλήματα στην οικονομία είναι και πολλά και μεγάλα. Χωρίς να μηδενίζουμε τίποτα δεν πρέπει να ξεχνάμε ότι η χώρα μας δυστυχώς έχει το χαμηλότερο βιοτικό επίπεδο στην Ευρωπαϊκή Ένωση μαζί με την Πορτογαλία. Σύμφωνα με τα τελευταία στοιχεία της Ευρωπαϊκής Ένωσης στο τέλος του 2002, όπου υπάρχουν οριστικά στοιχεία, το κατά κεφαλήν εισόδημα της χώρας, που είναι ο καλύτερος δείκτης του βιοτικού επιπέδου, βρισκόταν στο 70,9% του μέσου όρου των δεκαπέντε. Συγκριτικά με τους δεκαπέντε η χώρα δεν έχει κάνει καμία σχεδόν πρόοδο από το 1980, όταν έγινε μέλος της τότε Ευρωπαϊκής Οικονομικής Κοινότητας. Και τότε στο 70% βρισκόμασταν. Ενώ άλλες χώρες εκμεταλλεύθηκαν την ευκαιρία της ένταξης στην ευρωπαϊκή οικογένεια για να βελτιώσουν θεαματικά το βιοτικό τους επίπεδο, εμείς με ευθύνη του κόμματος της Αξιωματικής Αντιπολίτευσης παραμείναμε ουραγοί.
      Άκουσα τον Αρχηγό της Αξιωματικής Αντιπολίτευσης να προσπαθεί να τεκμηριώσει τα περί ισχυρής οικονομίας αναφερόμενος στο ρυθμό μεγέθυνσης. Είναι γεγονός ότι ο ρυθμός μεγέθυνσης συγκαλύπτει κάπως τα προβλήματα. 
      Ζήτησα από τις υπηρεσίες του Υπουργείου Οικονομίας και Οικονομικών να μου κάνουν μια ρεαλιστική εκτίμηση  για το πού βρίσκεται αυτός ο ρυθμός μεγέθυνσης. Για το 2003 η εκτίμηση είναι ότι ο ρυθμός ήταν 4,2%, όχι 5% όπως αναφέρει η Αντιπολίτευση και αντίστοιχη είναι η πρόβλεψη που γίνεται και για το 2004. Δυστυχώς όμως οι ρυθμοί αυτοί δεν οφείλονται ούτε στην εξωστρέφεια ούτε στην ανταγωνιστικότητα της οικονομίας. Για παράδειγμα οι εξαγωγές αγαθών και υπηρεσιών αυξήθηκαν το 2003 μόνο κατά 1,6%, όταν οι αντίστοιχες εισαγωγές αυξήθηκαν κατά 10,2%.
      Οι ρυθμοί μεγέθυνσης σχετίζονται αποκλειστικά και μόνο με τον κατασκευαστικό τομέα. Σχετίζονται με την ολοκλήρωση ενόψει  των Ολυμπιακών Αγώνων, κάποιων μεγάλων έργων στο Λεκανοπέδιο που είχαν καθυστερήσει επί πολλά χρόνια, κάποιων έργων που τα είχε σχεδιάσει αρχικά η Κυβέρνηση της Νέας Δημοκρατίας. Σχετίζονται με τα ίδια τα ολυμπιακά έργα που ολοκληρώνονται παρά τις μεγάλες καθυστερήσεις και σχετίζονται και με την αύξηση της καταναλωτικής και της στεγαστικής πίστης. Και οι τρεις αυτοί παράγοντες έχουν οδηγήσει σε μια επιτάχυνση στην οικοδομική δραστηριότητα και σε συνακόλουθη άνοδο του 	ΑΕΠ. Ωστόσο η άνοδος αυτή είναι στρεβλή και δεν διαχέεται στο σύνολο της οικονομίας.  Υπάρχουν κλάδοι που υστερούν, μεγάλες κοινωνικές τάξεις που πλήττονται και οι  περιφέρειες της χώρας παραμένουν καθυστερημένες. Επιπλέον δε και οι τρεις αυτοί παράγοντες είναι προσωρινοί και δεν εγγυώνται τη συνέχιση της ανάπτυξης στο μέλλον καθώς μάλιστα οι Ολυμπιακοί Αγώνες έχουν ημερομηνία λήξεως τη φετεινή χρονιά. Για παράδειγμα η Ευρωπαϊκή Ένωση στις τελευταίες προβλέψεις που κάνει -και θα δημοσιοποιηθούν σε λίγες μέρες- για την ελληνική οικονομία, εκτιμά ότι εάν δεν υπάρξει αλλαγή πολιτικής ο ρυθμός ανάπτυξης για το 2005 θα μειωθεί από το 4,2% στο 3,3%. 
      Υπάρχει επιπλέον ένας παράγων, το Γ΄ Κοινοτικό Πλαίσιο Στήριξης που ήδη έχει σημειώσει πολύ μεγάλες καθυστερήσεις λόγω της απελθούσης κυβέρνησης και που λόγω των νέων κοινοτικών κανόνων δεν είναι καθόλου βέβαιο ότι μπορούμε να αναπληρώσουμε πλήρως αυτές τις καθυστερήσεις στο μέλλον διότι υπάρχουν επιπλέον περιορισμοί. 
      Η μεγαλύτερη όμως απόδειξη, κυρίες και κύριοι συνάδελφοι της αποτυχίας του μείγματος της οικονομικής πολιτικής που ακολουθήθηκε τα τελευταία χρόνια είναι η κατάσταση στην ανεργία. Σύμφωνα με τις εκτιμήσεις των υπηρεσιών του Υπουργείου Οικονομίας και Οικονομικών η ανεργία το 2003 ήταν κατά μέσο όρο 9,5%. Ανάλογες είναι και οι εκτιμήσεις που γίνονται από την Ευρωπαϊκή Επιτροπή. Σημειώνω ότι παρά την ύφεση στην Ευρωπαϊκή ‘Ενωση το μέσο ποσοστό ανεργίας των δεκαπέντε δεν έχει ξεπεράσει το 8%. Με 8% εκείνοι σε ύφεση, με 9,5% εμείς σε υποτιθέμενη ανάπτυξη. 
      Η διατήρηση της ανεργίας στη χώρα μας στα επίπεδα του 10% για μια δεκαετία τώρα –γιατί για μια δεκαετία βρισκόμαστε στο 10%- έχει δημιουργήσει πολύ μεγάλα κοινωνικά προβλήματα και υποδηλώνουν το τεράστιο πρόβλημα ανταγωνιστικότητας της οικονομίας το οποίο κληρονομούμε.
      Εκτός από την ανεργία και το χαμηλό βιοτικό επίπεδο σε σχέση με τους εταίρους μας, κληρονομούμε δύο ακόμη μεγάλα προβλήματα: Τις μεγάλες ανισότητες και την κακή κατάσταση των δημοσίων οικονομικών. Το ποσοστό των Ελλήνων που ζουν με εισόδημα κάτω από το επίσημο όριο της φτώχειας μετά τις κοινωνικές παροχές, είναι 20%. Είναι το μεγαλύτερο στην Ευρωπαϊκή ‘Ενωση. Κατά μέσο όρο στους δεκαπέντε το αντίστοιχο ποσοστό είναι 15%. Το πρόβλημά μας είναι ότι το κοινωνικό κράτος δεν φέρνει αποτελέσματα. Μόνο το 2% των νοικοκυριών ξεφεύγει από το όριο της φτώχειας μετά τις κοινωνικές παροχές όταν κατά μέσο όρο στους δεκαπέντε το αντίστοιχο ποσοστό είναι τετραπλάσιο, είναι 8%.
      Οι πιο φτωχές περιφέρειες της Ευρωπαϊκής Ένωσης είναι ελληνικές. Η Ήπειρος με κατά κεφαλήν εισόδημα ίσο με το 47% του μέσου όρου των «15» είναι η πιο φτωχή περιφέρεια της Ευρωπαϊκής Ένωσης. Η δυτική Ελλάδα με 51% του μέσου όρου των «15», η ανατολική Μακεδονία και η Θράκη με 55% είναι από τις πιο φτωχές περιφέρειες στην Ευρωπαϊκή Ένωση.
      Έρχομαι τώρα στο δημοσιονομικό πρόβλημα, το οποίο είναι ιδιαίτερα οξύ. Είναι ίσως το μεγαλύτερο από τα προβλήματα που κληρονομούμε με την έννοια ότι η αντιμετώπισή του συνεπάγεται μεγάλους περιορισμούς για το σύνολο της οικονομικής μας πολιτικής. Είναι χαρακτηριστικό ότι τα τελευταία τρία χρόνια στα διαδοχικά αναθεωρημένα προγράμματα σταθερότητας και ανάπτυξης αλλάζουν συνεχώς οι εκτιμήσεις και οι προβλέψεις για τα δημοσιονομικά μεγέθη. Το Δεκέμβριο του 2001 στο τότε πρόγραμμα προβλεπόταν αποκλιμάκωση του χρέους της Γενικής Κυβέρνησης στο 90% του ΑΕΠ για το 2004. Σύμφωνα με το τελευταίο πρόγραμμα, η πρόβλεψη πήγε στο 98,5% -δηλαδή σχεδόν στο 100%- και οι τελευταίες εκτιμήσεις που έχουμε είναι πάνω από 100%.
      Έχω ήδη ζητήσει από τις υπηρεσίες του Υπουργείου Οικονομίας και Οικονομικών να ξεκινήσουν τη δημοσιονομική απογραφή. Τα στοιχεία για το δημοσιονομικό χρέος και για τα ελλείμματα πρέπει να αποτυπωθούν με ακρίβεια, ώστε τόσο οι πολίτες όσο και οι πολιτικοί να γνωρίζουν πού βρισκόμαστε. Τα παιγνίδια με τους αριθμούς πρέπει να σταματήσουν. Για παράδειγμα, το πρόγραμμα σταθερότητας και ανάπτυξης του Δεκεμβρίου του 2001 προέβλεπε πλεονάσματα στον προϋπολογισμό. Το Δεκέμβριο του 2002 αυτά έγιναν ελλείμματα και τώρα έχουν επιδεινωθεί ακόμα περισσότερο στις τελευταίες προβλέψεις που έχουν γίνει. 
      Θα ενημερώσω αναλυτικά τη Βουλή και την Ευρωπαϊκή Ένωση για τα αποτελέσματα της απογραφής που έχουμε ξεκινήσει. Οι πρώτες ενδείξεις που έχουμε έρχονται σε πλήρη αντιδιαστολή με την εικόνα που είχε φιλοτεχνηθεί. Το έλλειμμα της Γενικής Κυβέρνησης για το 2003 είναι περίπου διπλάσιο από την εκτίμηση του προϋπολογισμού του περασμένου Δεκεμβρίου. Αγγίζει -αν δεν ξεπερνά- το 2,7% του Ακαθάριστου Εγχώριου Προϊόντος, αντί για 1,7% που ήταν η τελευταία εκτίμηση που είχε κάνει η απελθούσα Κυβέρνηση πριν από τις εκλογές. Αυτό δημιουργεί ιδιαίτερα μεγάλα προβλήματα και για τον προϋπολογισμό του 2004, ο οποίος ξεκινά τώρα από μία ιδιαίτερα δυσμενή βάση.
      Θέλω να πω ευθύς εξαρχής ότι το δημοσιονομικό έλλειμμα θα αντιμετωπιστεί. Θα αντιμετωπιστεί παρά τις μεγάλες δυσκολίες που συνεπάγεται η κατάσταση που κληρονομήσαμε. Θα κάνουμε ό,τι περνά από το χέρι μας, προκειμένου να περιορίσουμε όσο το δυνατόν τις αποκλίσεις του προϋπολογισμού του 2004 και να βάλουμε τις βάσεις για υγιείς, ειλικρινείς και αξιόπιστους προϋπολογισμούς από το 2005. 
      Η πολιτική που θα εφαρμόσουμε θα είναι αναπτυξιακή και κοινωνική. Κεντρικός μας στόχος είναι η ισόρροπη ανάπτυξη, μια ανάπτυξη για όλους, που να διαχέεται στην κοινωνία. Κεντρικός μας στόχος είναι η αύξηση της απασχόλησης, ώστε να μειωθεί η ανεργία, που αποτελεί το μεγαλύτερο πρόβλημα της κοινωνίας. Στόχος της πολιτικής μας είναι οι συναινετικές μεταρρυθμίσεις και όχι οι κοινωνικές συγκρούσεις. Με μετριοπάθεια, με κοινωνική συναίνεση, με κυβερνητική αποτελεσματικότητα μπορούμε να δημιουργήσουμε μια νέα εποχή για την οικονομία και για τη χώρα γενικότερα.
      Οι κεντρικοί άξονες του οικονομικού μας προγράμματος για τα επόμενα χρόνια συνοψίζονται στα ακόλουθα: Πρώτον, επίτευξη υψηλού ρυθμού ανάπτυξης που να ξεπερνά το 5%. Δεύτερον, μείωση της ανεργίας κατά 2,5 με 3 ποσοστιαίες μονάδες και αύξηση της απασχόλησης από το 56,7% του συνολικού πληθυσμού που είναι σήμερα σε ποσοστό άνω του 60% μέχρι το τέλος της επόμενης τετραετίας.
      Τρίτος στόχος η ενίσχυση της ανταγωνιστικότητας της χώρας, η βελτίωση της παραγωγικότητας, η βελτίωση της ποιότητας των ελληνικών προϊόντων και υπηρεσιών με παράλληλη αποτελεσματική αξιοποίηση των πόρων του Γ΄ Κοινοτικού Πλαισίου Στήριξης με ιδιωτική χρηματοδότηση έργων και υπηρεσιών υποδομής, με αύξηση της συμμετοχής του ιδιωτικού τομέα στην αναπτυξιακή διαδικασία. ΄
      Και τέταρτος στόχος είναι η σύγκλιση των μισθών και των συντάξεων προς το μέσο όρο της Ευρωπαϊκής Ένωσης στα επόμενα οκτώ με δέκα χρόνια. 
      Παράλληλα η πολιτική μας στοχεύει στο να υπάρχει για όλους τους πολίτες παροχή υψηλής ποιότητας κοινωνικών υπηρεσιών δημόσιας ωφέλειας, προστασία του περιβάλλοντος και των φυσικών πόρων και της εθνικής μας κληρονομιάς. 
      Άμεση προτεραιότητα της πολιτικής μας  θα είναι η ενίσχυση του δυναμισμού τομέων όπως ο κατασκευαστικός που συντηρούν την ανάπτυξη τα τελευταία χρόνια, αλλά παράλληλα και το να δοθεί νέος δυναμισμός σε τομείς, όπου η Ελλάδα υστερεί παρά τα συγκριτικά της πλεονεκτήματα. Τομείς όπως ο αγροτικός, ο τουρισμός, μεγάλο μέρος της βιομηχανίας και του εμπορίου, η παραγωγή ενέργειας, οι τηλεπικοινωνίες, οι μεταφορές, είναι τομείς  που μπορούν να δώσουν σημαντική αναπτυξιακή ώθηση στη χώρα μέσα από μια νέα πολιτική, μια πολιτική που θα προσελκύσει επενδύσεις και εγχώριες και ξένες και που θα δώσει νέα πνοή στην ελληνική περιφέρεια, μέσω μιας πολιτικής που θα δημιουργήσει νέες ευκαιρίες για τις μικρομεσαίες επιχειρήσεις που είναι η σπονδυλική στήλη της ελληνικής οικονομίας και που πρέπει καθημερινά να αποδεικνύουμε –και θα το αποδεικνύουμε- ότι και τις στηρίζουμε και τις βοηθάμε να αναπτυχθούν. 
      Κρίσιμος άξονας αυτής της νέας πολιτικής που θα εφαρμόσουμε είναι μια σταθερή και αξιόπιστη μακροοικονομική πολιτική. Και κεντρικά της στοιχεία είναι η διαφάνεια, η ουσιαστική εξυγίανση των δημοσίων οικονομικών για να μπορέσουμε να έχουμε αποτελεσματική και διαρκή μείωση του υψηλού δημόσιου χρέους.
      Η απογραφή όπως είπα ήδη έχει ξεκινήσει και θα αποκαταστήσει τη διαφάνεια στους λογαριασμούς του δημοσίου. Θα αποκαταστήσει την αλήθεια αναφορικά με τα δημοσιονομικά ελλείμματα και τα χρέη, ώστε να ξέρουμε πού βρισκόμαστε. Γιατί το δημόσιο χρέος και τα δημοσιονομικά ελλείμματα εξακολουθούν να απειλούν την οικονομία και απαιτείται μια πολιτική που θα αντιμετωπίσει την κυβερνητική σπατάλη, θα ανακόψει τον υψηλό ρυθμό αύξησης των τρεχουσών δαπανών του δημοσίου και θα οδηγήσει σ’ ένα καλύτερο και λιγότερο σπάταλο κράτος.
      Μπορούμε να εξοικονομήσουμε πόρους από τον περιορισμό της κρατικής σπατάλης και αυτό για μας είναι προτεραιότητα. 
      Αναρωτήθηκε χθες ο Αρχηγός της Αξιωματικής Αντιπολίτευσης πού θα βρούμε τους πόρους για την πολιτική μας. Μόνο από τον περιορισμό της κρατικής σπατάλης εξοικονομούμε ετησίως πόρους που θα φθάνουν το 0,8% με  1%  του ΑΕΠ. Μαζί με τους πόρους από την ταχύτερη οικονομική ανάπτυξη και τον περιορισμό της φοροδιαφυγής και της εισφοροδιαφυγής θα εξοικονομούμε ετησίως το ισόποσο του 1,3% με 1,5% του ΑΕΠ. Αυτό σημαίνει ότι στο τέλος της τετραετίας σε ετήσια βάση θα έχει εξασφαλιστεί το ισόποσο του 4% με 4,5% του ΑΕΠ. 
      Τι σημαίνει αυτό; Αυτό σημαίνει 6,5 δισεκατομμύρια έως 7,5 δισεκατομμύρια ευρώ σημερινά, που είναι οι πόροι με τους οποίους θα χρηματοδοτήσουμε τις πολιτικές μας. 
      Με αυτούς τους πόρους και με τους επιπλέον πόρους από την αναδιάρθρωση των κρατικών δαπανών θα κάνουμε την πολιτική μας πραγματικότητα. 
      Κεντρικό βέβαια στοιχείο της νέας πολιτικής που θα εφαρμόσουμε δεν μπορεί παρά να είναι ένα ριζικά διαφορετικό φορολογικό καθεστώς με κύρια χαρακτηριστικά την απλότητα, τη σταθερότητα, τη συνέπεια, τους χαμηλούς συντελεστές για τη φορολογία και κυρίως μια διαφορετική φιλοσοφία φορολογικών ελέγχων.
      Το φορολογικό σύστημα μπορεί και πρέπει να λειτουργήσει καλύτερα και δικαιότερα. Συγκροτούμε ειδική επιτροπή για τη φορολογική μεταρρύθμιση. Οι προτάσεις της επιτροπής θα τεθούν σε διάλογο και η Κυβέρνηση θα προχωρήσει στη θεσμοθέτηση της φορολογικής μεταρρύθμισης και του νέου αναπτυξιακού νόμου το φθινόπωρο. Οι δεσμευσεις του προγράμματός μας θα τηρηθούν, δεσμεύσεις που έχουν να κάνουν και με τη νέα διαρθρωτική πολιτική με στόχο να βελτιωθεί η μικροοικονομική ανταγωνιστικότητα της χώρας. Χρειάζεται να ενισχύσουμε τον ανταγωνισμό παντού, σε όλες τις αγορές και στο τραπεζικό σύστημα, όπως χρειάζεται να αποκαταστήσουμε την αξιοπιστία του χρηματιστηρίου. Ο εσωτερικός ανταγωνισμός μεταξύ ισχυρών τραπεζικών ομίλων έχει πολύ μεγάλη σημασία για την ανάπτυξη της οικονομίας. Στο χρηματιστήριο, όπως και σε άλλες αγορές οι ρυθμίσεις που θα επιβάλουμε θα είναι απλές και σταθερές. Και τα πρόσωπα που θα στελεχώσουν τις εποπτικές αρχές θα είναι έμπειρα και αξιόπιστα. 
      Ξέρουμε κυρίες και κύριοι συνάδελφοι, ότι μας συνοδεύουν και ελπίδες και αμφιβολίες. Στόχος μας είναι να δικαιώσουμε τις ελπίδες και να διαψεύσουμε τις αμφιβολίες. Γνωρίζουμε ότι η πολιτική είναι ομαδική υπόθεση. Η επιτυχία της οικονομικής πολιτικής είναι υπόθεση ολόκληρης της Κυβέρνησης και όλων των Ελλήνων. Είναι υπόθεση όλων μας παρά τις διαφορετικές ιδεολογικές μας αφετηρίες. Θέλω να πιστεύω ότι όλες οι πολιτικές δυνάμεις σ’ αυτήν την Αίθουσα θα συμβάλουν στην προώθηση της υπόθεσης της οικονομίας με εποικοδομητική κριτική αλλά και με δημιουργικές προτάσεις. Εμείς θα είμαστε ανοιχτοί και συνεργάσιμοι με όλους. Το να πετύχουμε εκεί που άλλοι απέτυχαν δεν είναι ούτε προσωπικό ούτε απλώς κυβερνητικό στοίχημα. Είναι υπόθεση όλων των Ελλήνων. Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Η Βουλευτής του Κομμουνιστικού Κόμματος Ελλάδας κ. Λιάνα Κανέλλη έχει το λόγο. 
      ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε. 
     Κυρίες και κύριοι συνάδελφοι, είναι αλήθεια νομίζω καταγεγραμμένη στη συνείδηση όλων των συναδέλφων Βουλευτών και του ελληνικού λαού που έχει τη δυνατότητα να παρακολουθεί αυτές τις συνεδριάσεις, ότι γίνανε μάρτυρες μετά την τοποθέτηση του Πρωθυπουργού επί των Προγραμματικών Δηλώσεων της Κυβέρνησής του, μιας αντιπαράθεσης μεταξύ της Κυβέρνησης και της Αξιωματικής Αντιπολίτευσης στο επίπεδο της κατανόησης. 
      Αντηλλάγησαν, εν μέσω φιλοφρονήσεων, εξαιρετικές τοποθετήσεις και θέσεις για το πώς δεν κατανοεί, ποιος εκ των δύο δεν κατανοεί, γιατί ενδεχομένως δεν υπάρχουν τα απαιτούμενα χρήματα για το μέλλον. Είναι εύλογο να εκφράζονται απορίες από την πλευρά της Αξιωματικής Αντιπολίτευσης, διότι η ίδια ενδεχομένως τώρα και με καινούριο Αρχηγό αναρωτιέται πού πήγαν αυτά τα οποία παρήχθησαν από τον ελληνικό λαό τα τελευταία τριάντα χρόνια. 
      Γίναμε μάρτυρες, επίσης, συνεχώς μιας συζήτησης, η οποία παραδίδει μία Ελλάδα  ως αποτέλεσμα των εκλογών, μια Ελλάδα ωσάν να πρόκειται περί τσιφλικίου, το οποίο αυτό τσιφλίκι σε κάποιον ανήκει και κάπου παραδίδεται. Έχει γίνει μία μυθολογική τοποθέτηση επί των επιτευγμάτων, ωσάν τα επιτεύγματα να μην ανήκουν στον παράγοντα λαό. Τριάντα χρόνια μετά τη Μεταπολίτευση δεν θαυματούργησαν κυβερνήσεις. Ο ελληνικός λαός θαυματούργησε για όσα θετικά έχουν προέλθει και έχουμε τριάντα χρόνια μετά μια καλύτερη ζωή. 
      Αντιθέτως τι περιουσιακό στοιχείο απέμεινε στον ελληνικό λαό, τι κατέκτησε ο ελληνικός λαός και εξακολουθεί να το κατέχει από τη Μεταπολίτευση και μετά; Απολύτως τίποτα. Σχεδόν τίποτα. Τα δικαιώματά του με βάση τις κεντρικές στρατηγικές επιλογές συρρικνώθηκαν και συρρικνώνονται με εξαιρετικές ταχύτητες. Και όπως ευστόχως σας επισήμανε η Γενική Γραμματέας του Κομμουνιστικού Κόμματος επιταχύνονται τώρα για μια συζήτηση που δεν γίνεται καθόλου, για την κεντρική ευρωπαϊκή επιλογή. Για ποια Ευρώπη μιλάμε; Για ποια Ευρώπη μιλάμε κύριοι της Κυβέρνησης; Αυτή που θέλετε να συνεχίσετε. Μα, θέλετε να συνεχίσετε μία Ευρώπη η οποία συρρικνώνει τα δικαιώματα των λαών στα πλαίσια όχι των ασύμμετρων απειλών, αλλά ενός ασύμμετρου εξοντωτικού ιμπεριαλισμού ο οποίος έχει επιπέσει επί των κεφαλών όλης της γης. 
      Μιλάμε για ζητήματα ασφάλειας των Ολυμπιακών Αγώνων. Μιλάμε για εξωτερική πολιτική και έχουμε πίσω μας μια διακυβέρνηση που τώρα θα γίνει νέα διακυβέρνηση υιοθετώντας τα ζητήματα της νέας εποχής. Είναι εκπληκτική αυτή η συμφωνία και αυτή η συναίνεση επί των ζητημάτων της νέας εποχής. Σε τι συνίσταται αυτή η νέα εποχή; Ποια πολιτική υιοθετείται και συνεχίζεται; Πανωσήκωμα είναι η πολιτική σας στην πολιτική του ΠΑΣΟΚ επί μία οκταετία, δεκαετία, εικοσαετία. Πανωσήκωμα είναι και με πλήρη συναίνεση. Γι’ αυτό είσθε και εξεραιτικώς ευγενείς. Το πανωσήκωμα όμως δεν γνωρίζετε ότι δεν το αντέχουν τα θεμέλια αυτού του τόπου, δηλαδή ο ίδιος ο λαός του; 
      Σε τι πρέπει να συναινέσει το Κομμουνιστικό Κόμμα σε επίπεδο ευγένειας; Να σας πει τι; Ότι αυτή η ασύμμετρη απειλή η οποία εμφανίστηκε, είναι δημιούργημα αυτού του ασύμμετρου ιμπεριαλισμού και στο επίπεδο της εξωτερικής πολιτικής δεν κάνουμε τίποτε άλλο από το να παίζουμε και εμείς το παιχνίδι αυτών των δυνάμεων ομιλώντας ταυτόχρονα ωσάν η εξωτερική πολιτική να μην είναι κτήμα του ελληνικού λαού και να μην οφείλει να γνωρίζει; Και μιλάτε και για κοινωνία των πολιτών και τα δύο μεγάλα κόμματα. 
      Και η Κυβέρνηση παρουσιάζεται με μία εξωτερική πολιτική σ’ ένα επίπεδο υψηλών τεχνοκρατών και αποφάσεων, με  μια διπλωματία η οποία γίνεται κάτω από τα τραπέζια, σε μυστικά fora που ενδεχομένως καταλήγει στις εξαιρετικά δημοκρατικές αποφάσεις. Από πίεση των συμμάχων και φίλων συζητάμε ενόψει της Ολυμπιάδας με μία υπερπροβεβλημένη Ολυμπιακή Εκεχειρία από την προηγούμενη κυβέρνηση για το αν θα επιτρέψουμε ή δεν θα επιτρέψουμε στον Φιντέλ Κάστρο να έλθει στην Ελλάδα. 
      Αυτή είναι η εξωτερική σας πολιτική. Αυτήν επιλέγετε και είπατε ότι σταθερά και συστηματικά θα τη συνεχίσετε.
      Θα συνεχίσετε, λοιπόν, μια εξωτερική πολιτική όπως στη Χαλκιδική που αναγκασθήκατε να υπογράψετε με τους Αμερικανούς –πέρα από όσα υπογράψατε με τους Ευρωπαίους- τη δυνατότητα πλέον να εκδίδουμε και Έλληνες πολίτες στις Ηνωμένες Πολιτείες υπό το πρόσχημα της τρομοκρατίας. Πρέπει να το πράξετε αυτό, να το υλοποιήσετε. Πρέπει να φέρετε ταχύτατα τον επόμενο ευρωτρομονόμο.
      Μιλάμε, λοιπόν, για μία Ευρωπαϊκή Ένωση η οποία ανταγωνίζεται με τις Ηνωμένες Πολιτείες για κατάκτηση των αγορών. Αυτό σας οδήγησε αυτήν τη στιγμή να είσθε υποχρεωμένοι να διατηρήσετε στο μαρτυρικό Κόσοβο τους στρατιώτες τους οποίους είχατε προαποφασίσει να αποσύρετε. Μιλάμε για τριακόσιους άνδρες.
      Είπε ο κύριος Πρωθυπουργός να λέμε την αλήθεια στον ελληνικό λαό. Θα μας πει κάποτε κάποιος τι κοστίζει στον ελληνικό λαό η διατήρηση στρατευμάτων στα τέσσερα σημεία του ορίζοντα εκεί όπου με ευχαρίστηση οφείλω να ομολογήσω σε επίπεδο ειλικρίνειας, ακούσαμε τον Υπουργό Εθνικής Άμυνας να εξαγγέλλει πολλά ωραία πράγματα ενδεχομένως για την αναβάθμιση των ελληνικών Ενόπλων Δυνάμεων; Ποιων, των επαγγελματικών; 
      Συνεχίζετε αυτήν τη γραμμή την οποία αποφάσισε το ΠΑΣΟΚ; Βεβαίως, αυτό κάνετε.
      Το 85% του ελληνικού λαού δεν είναι καθόλου βέβαιο ότι γνωρίζει πόσο κοστίζει η διατήρηση των στρατευμάτων στο εξωτερικό, τι κινδύνους αυτό συνεπάγεται και κυρίως δεν γνωρίζει την πλάνη στην οποία παγιδεύτηκε θεωρώντας ότι έτσι υπερασπίζεται τα συμφέροντά του.
      Μιλάμε για τουρισμό, για ανάπτυξη της χώρας, για προοπτική, για μέλλον, για ελευθερία διακίνησης; Όταν μιλάτε για την Ευρωπαϊκή Ένωση σε επίπεδο εξωτερικής πολιτικής, να λέτε την αλήθεια, ότι οι κάτοικοι και οι πολίτες των δέκα καινούριων κρατών που θα μπουν στην Ευρωπαϊκή Ένωση έχουν μειωμένα δικαιώματα εκ των προτέρων αποφασισμένα. Και είναι πολύ καλό πείραμα ώστε να ακολουθήσουν τα μειωμένα δικαιώματα και οι λαοί των ήδη παγιδευμένων μέσα στην Ευρωπαϊκή Ένωση, αυτήν την καπιταλιστική Ευρωπαϊκή Ένωση, την ανταγωνιστική, πολίτες και των υπολοίπων χωρών. 
      Δεν λέτε την αλήθεια όταν μιλάτε για την Ευρωπαϊκή Ένωση. Και πρέπει να πείτε την αλήθεια στον ελληνικό λαό για να καταλάβει γιατί σε ποσοστό 85% ψηφίζει ότι το δικαίωμα μετακίνησης και διακίνησης στον ευρωπαϊκό χώρο δεν είναι ελεύθερο. Δεν είναι ελεύθερο, κυρίες και κύριοι Βουλευτές. Συνεπάγεται την παροχή διαβεβαιώσεων ότι δεν επιβαρύνεις το κράτος στο οποίο μετακινείσαι και πρέπει να παρέχεις και τη δυνατότητα να αυτοσυντηρείσαι. 
      Ποιος πολίτης κυκλοφορεί ελεύθερα και πού;
      Είμαστε σύμμαχοι σε μία συμμαχία κυριολεκτικά του τρόμου. Μιλάτε για ανάπτυξη της οικονομίας. Μόλις κατέβηκε από το Βήμα ο Υπουργός Εθνικής Οικονομίας. Αύριο το πρωί όμως θα έχει την άνεση σε αυτό τον ασύμμετρο καπιταλισμό με τις ιμπεριαλιστικές του επιπτώσεις σε αυτήν τη χώρα, να λέει ότι το Χρηματιστήριο Αθηνών έπεσε όπως όλα τα διεθνή χρηματιστήρια επειδή έγινε η αποτρόπαιη δολοφονία ενός θρησκευτικού ηγέτη στα παλαιστινιακά εδάφη. Χρησιμοποιείτε τον τρόμο και έτσι μεγαλώνει και φουσκώνει η κοιλιά του διεθνούς κεφαλαίου. Βεβαίως και θα έχουμε ανάπτυξη. Πού; Του ελληνικού κεφαλαίου που θα μετακινηθεί στις ανατολικές χώρες για να δουλεύει με συνθήκες δουλείες. Αν θέλετε ειρήνη σε αυτό τον τόπο, η υπόθεση της άμυνας ενός λαού είναι υπόθεση εθνική. Δεν είναι εθνικός στόχος η Ολυμπιάδα μόνο. Και για να υπάρχουν εθνικές ένοπλες δυνάμεις, πρέπει να προκύπτουν ως σαρξ εκ της σαρκός από το λαό και όχι επαγγελματικές δυνάμεις συνεπίκουρες του μεγάλου κεφαλαίου για το οποίο μετά εκπλήξεως και ευχαριστήσεως ακούσαμε να παραδέχεται ο Υπουργός Εθνικής Άμυνας ότι τα προβλήματα στην περιοχή είναι προβλήματα υπερκαυκασίας. Παραδέχθηκε απ’ αυτό το Βήμα ότι τα προβλήματα της υπερκαυκασίας είναι γιατί η Δύση, οι ΗΠΑ και η Ευρώπη θέλουν να αυξήσουν τα συμφέροντά τους και να επιπέσουν των πλουτοπαραγωγικών πηγών. Και μετά πλείστης όσης καταπλήξεως στις προγραμματικές δηλώσεις να ακούει κανείς μιλώντας για εξωτερική πολιτική και ανθρώπινα δικαιώματα και τρομοκρατίες από αυτό το Βήμα την Υπουργό Παιδείας να λέει «τι να κάνουμε; Πρέπει να υπάρξει σε επίπεδο ασύμμετρων απειλών και μείωση των ανθρώπινων δικαιωμάτων» ωσάν να ήταν αναγκαίο κακό. Γι’ όλους αυτούς τους λόγους, για μία εξωτερική πολιτική μειωτική των κυριαρχικών δικαιωμάτων της χώρας,  βεβαίως καταψηφίζουμε τις Προγραμματικές Δηλώσεις της Κυβέρνησης. 
     ΠΡΟΕΔΡΕΥΩΝ (Ιωάννης Τραγάκης): Η Βουλευτής κ. Αικατερίνη Παπακώστα-Σιδηροπούλου έχει το λόγο.
     ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κυρίες και κύριοι συνάδελφοι, συζητούμε τις Προγραμματικές Δηλώσεις της νέας διακυβέρνησης του Κώστα Καραμανλή. Θέλω να ευχηθώ σε όλες τις συναδέλφους και όλους τους συναδέλφους που απαρτίζουν τη σύνθεση της  νέας Βουλής καλή επιτυχία στο κοινοβουλευτικό μας έργο.
     Πράγματι εντυπωσιάστηκα από τις τοποθετήσεις των συναδέλφων κυρίως της Αξιωματικής Αντιπολίτευσης, υπό την έννοια ότι νιώθω πως ενώ συμφωνούν επί των Προγραμματικών Δηλώσεων, αισθάνονται βεβαίως την ανάγκη, συνεπεία  της αντιπολιτευτικής υποχρέωσης που εκ των πραγμάτων αναγνωρίζουμε ότι έχουν, να κάνουν αντιπολίτευση για την αντιπολίτευση. Θέλω, λοιπόν, να πω γιατί το αναφέρω αυτό και εξηγούμαι αμέσως. Παραδείγματος χάριν, στις προγραμματικές μας δηλώσεις αναφέραμε ότι προτεραιότητες της νέας διακυβέρνησης είναι για παράδειγμα η θωράκιση της δημόσιας υγείας, ο περιορισμός της κακοδιαχείρισης και της σπατάλης στο Εθνικό Σύστημα Υγείας, η απεμπλοκή του Γ΄ Κοινοτικού Πλαισίου Στήριξης στον ίδιο τομέα, η κατάργηση της λίστας συνταγογράφησης φαρμάκων για τους ασφαλισμένους, η δημιουργία αστικών κέντρων υγείας σε εικοσιετετράωρη βάση, όπως συμβαίνει σε όλη την Ευρώπη, η καθιέρωση του οικογενειακού γιατρού.  Διαφωνείτε κύριοι συνάδελφοι;
     Για την κοινωνική ασφάλιση στις Προγραμματικές Δηλώσεις της νέας διακυβέρνησης του Κώστα Καραμανλή είπαμε πως δεσμευόμαστε, ότι θα προχωρήσουμε σε σταδιακή αύξηση του ΕΚΑΣ, ώστε να φθάσει μέσα στη διάρκεια της συνταγματικής μας θητείας από τα 140 ευρώ που είναι σήμερα και όχι σε όλες τις κατηγορίες στα 230 ευρώ. Δεσμευθήκαμε για την αύξηση ως το τέλος της ίδιας της τετραετίας στην αγροτική σύνταξη από τα 200 ευρώ που είναι σήμερα στα 330 ευρώ και βεβαίως δεσμευθήκαμε απολύτως άμεσα και ιδίως πολύ συγκεκριμένα από την 1η Ιουλίου να καταργήσουμε την εισφορά 1%-5% από τις συντάξεις στο λογαριασμό αλληλεγγύης φορέων κοινωνικής ασφάλισης. Διαφωνείτε, κυρίες και κύριοι συνάδελφοι; Για τη στήριξη των οικονομικά ασθενέστερων και των κοινωνικά αδύναμων δεσμευθήκαμε με τις Προγραμματικές μας Δηλώσεις ότι θα συγκροτηθεί ενιαίο ταμείο κοινωνικής μέριμνας το οποίο θα χρηματοδοτείται από ειδικό κωδικό του προϋπολογισμού. Θεσμοθετείται ειδική γραμματεία κοινωνικής ένταξης που θα προωθεί εθνικό πρόγραμμα κοινωνικής αλληλεγγύης και συνοχής. Διαφωνείτε μήπως και σε αυτό κυρίες και κύριοι συνάδελφοι;
     Για την ανεργία:
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ)
      Η ανεργία όπως και να το κάνουμε, κυρίες και κύριοι συνάδελφοι, είναι κοινωνική πληγή και επειδή ακριβώς η ανεργία είναι και ο δείκτης που καταξιώνει ή που εν πάση περιπτώσει καταδεικνύει αντίστοιχα την επιτυχία ή την αποτυχία, να χρησιμοποιήσω μία αγαπημένη σας έκφραση, αντανακλά την εικόνα της οικονομίας είναι αναμφισβήτητος δείκτης για το ότι κάτι δεν πάει καλά σ’ αυτόν τον τομέα. Διαφωνείτε, κυρίες και κύριοι συνάδελφοι, ότι πρέπει να είναι, όπως εμείς δεσμευόμαστε στις Προγραμματικές μας Δηλώσεις, προτεραιότητά μας το να χτυπήσουμε αυτήν την κοινωνική πληγή που θίγει ανθρώπους και δημιουργεί κοινωνικά δράματα; 
      Για τη στήριξη της ελληνικής οικογένειας είπαμε στις Προγραμματικές μας Δηλώσεις πως σύντομα, άμεσα η νέα διακυβέρνηση θεσμοθετεί για τη στήριξη της ελληνικής οικογένειας το χαρακτηρισμό ως πολύτεκνης της οικογένειας με τρίτο παιδί και βεβαίως δίνει κίνητρα στις οικογένειες οι οποίες προστατεύουν ανέργους. Βεβαίως, δεσμευόμαστε για φορολογικές ελαφρύνσεις της οικογένειας η οποία συντηρεί αυτούς τους ανέργους και βεβαίως φαντάζομαι ότι συμφωνείτε, κυρίες και κύριοι συνάδελφοι, ότι τα πανωτόκια είναι ένα ζήτημα που ταλανίζει, ταλαιπωρεί και  δημιούργησε κοινωνικά δράματα στον κοινωνικό ιστό και τη διαστρωμάτωση της ελληνικής κοινωνίας. Διαφωνείτε, κυρίες και κύριοι συνάδελφοι, με αυτές τις δεσμεύσεις που κάνει στις Προγραμματικές της Δηλώσεις η νέα διακυβέρνηση της Νέας Δημοκρατίας; 
      Όσον αφορά την ασφάλεια των πολιτών, θα ήθελα να πω ότι είμαστε οι πιο ανασφαλείς πολίτες στην Ευρωπαϊκή Ένωση. Στις Προγραμματικές μας Δηλώσεις, λοιπόν, δεσμευόμαστε για την αναδιάρθρωση, τη δομή και τη λειτουργία των αστυνομικών υπηρεσιών, για τη μεταρρύθμιση του σωφρονιστικού συστήματος, για τον εκσυγχρονισμό της αγροτικής ασφάλειας, για την αναβάθμιση της εκπαίδευσης και του μισθολογίου των φυλάκων, δηλαδή των Σωμάτων Ασφαλείας, και νομίζω ότι σ’ αυτό δεν μπορεί να διαφωνεί κανείς, κύριες και κύριοι συνάδελφοι. 
      Αγροτικά προϊόντα. Λυπούμαι διότι άκουσα κάποιες ενστάσεις και θέλω να σας πω το εξής. Λυπούμαι βαθύτατα διότι με την ανάληψη της Προεδρίας χάσαμε την ευκαιρία να ασχοληθούμε με τα αγροτικά μας προϊόντα και τα μεταθέσαμε δυστυχώς στην ιταλική προεδρία. Διαφωνείτε, κυρίες και κύριοι συνάδελφοι, ότι πρέπει να είναι προτεραιότητά μας μια επιθετική αγροτική πολιτική η οποία θα διασφαλίζει το αγροτικό εισόδημα, διότι αυτό περιλαμβάνεται στις προγραμματικές δεσμεύσεις της Νέας Δημοκρατίας. Αυτά είναι μερικά από τα δεσμευθέντα και δεσμευτικά για μας και απορώ γιατί ο αγαπητός συνάδελφος κ. Πάγκαλος, αλλά και άλλοι συνάδελφοι τους οποίους άκουσα είπαν ότι φοβούνται γιατί είναι τόσο καλές αυτές οι Προγραμματικές Δηλώσεις που φοβούνται πως δεν είναι αληθινές. 
      Μήπως, κυρίες και κύριοι συνάδελφοι, δεν είναι πια αυτονόητο για σας πως ό,τι λέμε προεκλογικά το εννοούμε και μετεκλογικά; Διότι άκουσα πολλά από τα στελέχη της Αξιωματικής Αντιπολίτευσης να λένε δημοσίως στα κανάλια και στα τηλεοπτικά παράθυρα πως οι προεκλογικές μας δεσμεύσεις είναι ιδωμένες από την κυβερνητική σκοπιά. Και αναρωτιέμαι το εξής: Αυτά που δεσμεύεται και αυτά για τα οποία καλείται να ψηφιστεί ένα κόμμα ως νέα διακυβέρνηση, όπως η Νέα Δημοκρατία, δεν πρέπει να είναι ακριβώς τα ίδια με αυτά που ειπώθηκαν προεκλογικά και να γίνουν εφαρμοσμένη πολιτική μετεκλογικά; Προς τι, λοιπόν, η απορία; 
      Όσον αφορά, λοιπόν, τώρα το ζήτημα των πόρων, θέλω να σας πω με πολλή συμπάθεια ότι αδικείτε τον εαυτό σας, όσοι τουλάχιστον από την Αξιωματική Αντιπολίτευση, και αδικείτε και τον Αρχηγό σας, διότι εσείς ισχυρίζεστε πως η κατάσταση της οικονομίας είναι εξαιρετικά καλή. Εάν είναι έτσι, προς τι η απορία όσον αφορά το από πού θα βρεθούν οι πόροι για να υλοποιηθεί ένα πρόγραμμα το οποίο αφορά την καθημερινότητα του πολίτη, ενός πολίτη ο οποίος ταλανίζεται, του άνεργου ο οποίος είναι στο περιθώριο, της μακροχρόνια άνεργης γυναίκας και βεβαίως όλων των ζητημάτων που απαρτίζουν το χάρτη της καθημερινότητας;
       Αφού η κατάσταση της οικονομίας είναι καλή, γιατί εσείς αυτοακυρώνετε με το αμφίσημο του επιχειρήματός σας αυτήν την καλή εικόνα που θέλετε να παρουσιάσετε προς τα έξω; Γιατί μας ρωτάτε από πού θα βρεθούν οι πόροι; Αν θέλετε, πέραν της περιστολής των δαπανών και πέραν της διαφάνειας, η δική μου απάντηση είναι ότι από όπου και εσείς θα αντλούσατε τους πόρους, εάν ποτέ μπορούσε ο ελληνικός λαός να σας δώσει την ευκαιρία να ήσασταν σήμερα η νέα διακυβέρνηση του τόπου, για να εφαρμόζατε τη Χάρτα Σύγκλισης.  
      Τέλος, θέλω να πω το εξής. Ο κύριος Παπανδρέου στην τοποθέτησή του επί των Προγραμματικών Δηλώσεων παραδέχτηκε ότι είναι πολύ δύσκολο να «χτυπήσουμε» τη φτώχεια. Επίσης, παραδέχτηκε την ακρίβεια και τις ανατιμήσεις. Παραδέχτηκε το έλλειμμα στις ξένες επενδύσεις. Παραδέχτηκε ότι είναι πολύ δύσκολο να συγκλίνουμε διότι υπάρχει απόκλιση. Άρα, εμμέσως πλην σαφώς συμφωνούμε όλοι μας –και εγώ θέλω να σας πω ότι θετικά επιμένουμε, συμφωνήσατε δηλαδή- ότι αυτά είναι υπαρκτά προβλήματα. 
      Γι’ αυτό ο λαός, γι’ αυτό οι πολίτες μας υπερψήφισαν. Αλλά εγώ αυτό που θέλω να πω είναι ότι υπερψηφίζοντας τις Προγραμματικές Δηλώσεις μιας νέας διακυβέρνησης που την εμπιστεύτηκε η μεγάλη πλειοψηφία της ελληνικής κοινωνίας για να φέρει σε πέρας ένα εξαιρετικά υψηλών προσδοκιών –παραδέχομαι- έργο, επιμένουμε θετικά πως με τη συμβολή όλων μας μπορούμε να τις υλοποιήσουμε. Νομίζω πως από την επιτυχία της νέας διακυβέρνησης του Κώστα Καραμανλή κερδίζουμε όλοι μας. 
      Όσον αφορά το στοίχημα των Ολυμπιακών Αγώνων εκεί είναι μονόδρομος. ‘Η κερδίζουμε όλοι μαζί ή πραγματικά χάνουμε την ευκαιρία να αποδείξουμε πως βάζουμε στην άκρη ό,τι μας χωρίζει και βάζουμε μπροστά ό,τι μας ενώνει. 
      Θέλω να πω, κυρία Πρόεδρε, ότι υπερψηφίζω τις Προγραμματικές Δηλώσεις μιας κυβέρνησης η οποία είναι εξαιρετικά αξιόπιστη. Γι’ αυτό το λόγο θεωρώ υποχρέωσή μου να το κάνω απέναντι στους πολίτες που με εμπιστεύτηκαν και απέναντι στο συμφέρον του ελληνικού λαού.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα):  Η κ. Δαμανάκη έχει το λόγο.
       ΜΑΡΙΑ ΔΑΜΑΝΑΚΗ: Κυρίες και κύριοι συνάδελφοι, ο Πρωθυπουργός μιλώντας σ’ αυτό εδώ το Βήμα προχθές δήλωσε, ότι η Κυβέρνησή του δεν ζητά περίοδο χάριτος. Αυτό ακούγεται κατ’ αρχήν λογικό. Η Κυβέρνηση η σημερινή περίμενε οκτώ χρόνια στην αντιπολίτευση και θέλει να δώσει την εντύπωση ότι είναι έτοιμη από καιρό να αναλάβει τα ινία της χώρας. Ισχυρίζομαι ωστόσο ότι αυτό που συμβαίνει είναι ακριβώς το αντίθετο. Η Κυβέρνηση δεν κάνει τίποτε άλλο από το να ζητά περίοδο χάριτος. Αυτό φαίνεται και από το ίδιο το κείμενο των Προγραμματικών Δηλώσεων, αλλά και από τις ενέργειες των Υπουργών, των κυβερνητικών στελεχών μέχρι σήμερα. 
     Το κείμενο των προγραμματικών δηλώσεων νομίζω ότι όλοι και όλες αντιλαμβανόμαστε ότι δεν είναι αυτό το οποίο είπε ο κ. Αλογοσκούφης πριν, σχέδιο και στρατηγική. Η Κυβέρνηση μπορεί να έχει τη θέληση, όπως είπε, να προχωρήσει μπροστά, κανείς δεν μπορεί να αμφισβητήσει σ’ αυτήν την Αίθουσα προθέσεις κανενός, αλλά πάντως σίγουρα οι Προγραμματικές Δηλώσεις δεν περιέχουν ούτε σχέδια ούτε συγκεκριμένη στρατηγική. Οι προγραμματικές δηλώσεις όλοι αντιληφθήκαμε ότι είναι ένας κατάλογος προσδοκιών, περί αυτού πρόκειται. Προσδοκίες που απευθύνονται σε ποικίλα στρώματα του ελληνικού λαού, με στόχο να εξασφαλίσουν ότι δεν θα υπάρξει πολιτικό κόστος μέχρι τις ευρωεκλογές και αργότερα. 
      Δεν είναι όμως μόνο αυτό. Και οι πρώτες κινήσεις της Κυβέρνησης με τις καταγραφές, τις απογραφές, τις εγγραφές κλπ., δίνουν αυτό το  στίγμα. Και είδαμε εδώ το πρωτοφανές γεγονός ο Υπουργός Οικονομίας να παίρνει το λόγο μετά από την κριτική την οποία ασκούμε όλοι οι Βουλευτές της Αντιπολίτευσης όλες αυτές τις ημέρες από τα είκοσι λεπτά να διαθέτει τα δεκατρία λεπτά για να μας πει τι κατά τη γνώμη του παρέλαβε και να αναφέρεται μόνο με γενικολογίες θέτοντας κάποιους γενικούς στόχους για την πορεία της οικονομίας το επόμενο χρονικό διάστημα. 
      Επομένως, κύριοι Βουλευτές, το συμπέρασμα είναι ότι δεν κάνει τίποτε άλλο από το να ζητά ακριβώς περίοδο χάριτος. Γιατί όμως συμβαίνει αυτό; Νομίζω ότι αξίζει το κόπο να αναρωτηθούμε λίγο βαθύτερα γιατί η Κυβέρνηση προσέρχεται έτσι. Εγώ δεν αμφισβητώ ότι έχει τις καλύτερες προϋποθέσεις και ότι έχει τη θέληση να κάνει το καλύτερο για τον τόπο. Πιστεύω,όμως, ότι αυτή η τακτική δεν είναι απλώς μια σειρά ενεργειών που αποσκοπούν στο να έχει ένα καλύτερο αποτέλεσμα στις ευρωεκλογές –είναι και αυτό- αλλά πιστεύω ότι πίσω απ’ όλη αυτή την τακτική υπάρχει βαθύτατη έλλειψη στρατηγικής για την οικονομία και την πορεία του τόπου. Δεν έχει, όπως είπε ήδη ο Πρόεδρος του ΠΑΣΟΚ, στρατηγική ενόραση αυτή η Κυβέρνηση. 
      Και για να εξηγηθώ: Στη διάρκεια της προεκλογικής περιόδου αυτό το οποίο παρακολουθήσαμε ήταν μια αντιγραφή συνθημάτων και αιτημάτων που διετύπωνε το ΠΑΣΟΚ της νέας εποχής ξεκινώντας από την νεοτερικότητα, αλλά με ιδεολογική και πολιτική βάση, τη βάση τη σοσιαλιστική στην Ευρώπη, τη βάση της λελογισμένης κρατικής παρέμβασης.
Αυτό μπορεί να δείχνει απλώς την ηγεμονία κάποιων ιδεών στον ευρωπαϊκό χώρο. Πρέπει, όμως, να παραδεχθούμε ότι η Νέα Δημοκρατία με αυτήν την επιτυχή κίνηση κατάφερε να μετατοπίσει το Κόμμα, όπως είπε, προς το μεσαίο χώρο και να εξασφαλίσει ψήφους που έφεραν τη νίκη. 
      Το ερώτημα, όμως, το οποίο υπάρχει, κύριοι Βουλευτές είναι το εξής: Μπορεί αυτή η μετατόπιση να συνεχιστεί και μετά τις εκλογές; Διότι μετά τις εκλογές αυτό το οποίο ζητείται από τη Νέα Δημοκρατία δεν είναι γενικώς μια στρατηγική. Είναι μια στρατηγική διακυβέρνησης. Απέναντι στις πράξεις της Νέας Δημοκρατίας θα υπάρξουν οι αντιφάσεις, οι αντιθέσεις και τα υπαρκτά προβλήματα της ελληνικής κοινωνίας, τα οποία –επιτρέψτε μου να πω- ούτε περίοδο χάριτος δίνουν ούτε μπορούν να αντέξουν σε γενικολογίες και αφορισμούς, όπως αυτούς που ακούσαμε μέχρι τώρα. 
      Κατά συνέπεια, νομίζω, κύριοι Βουλευτές, ότι αργά ή γρήγορα η Κυβέρνηση θα βρεθεί αντιμέτωπη με τα προβλήματα που έχουν δημιουργηθεί και με τις προσδοκίες που η ίδια δημιούργησε. Δεν είναι δυνατόν η αοριστολογία των Προγραμματικών Δηλώσεων και των παρεμβάσεων των Υπουργών να δώσει λύση στα προβλήματα αυτά. 
      Επιτρέψτε μου να πω ένα-δυο παραδείγματα που δείχνουν με τον πιο χαρακτηριστικό τρόπο αυτά τα οποία ισχυρίζομαι. Ο Υπουργός Οικονομίας –τον άκουσα με πολλή προσοχή, όπως άκουσα και τον Πρωθυπουργό- ήταν πολύ εύκολος και άνετος στην κατανομή δαπανών. Η λέξη «έσοδα», όμως, δεν υπάρχει. Δεν υπάρχει ταμείο σε αυτήν τη χώρα; Από πού θα εισπραχθούν αυτά; Από πού θα εισπραχθούν, όταν μάλιστα πολύ τεκμηριωμένα η Αντιπολίτευση μιλάει για ποσά που αγγίζουν τα πέντε τρισεκατομμύρια δραχμές –το λέω σε δραχμές, για να γίνει κατανοητό- μέσα στην τετραετία; Πού θα βρεθούν αυτά τα χρήματα; 
      Άκουσα τον κ. Αλογοσκούφη σήμερα να αναφέρεται επανειλημμένα στη μείωση των φορολογικών συντελεστών. Μιλάει, όμως, γενικά για αύξηση των εσόδων και, εν πάση περιπτώσει, δεν μπορούμε να εφεύρουμε καινούριους τρόπους για να υπάρξουν χρήματα. Εγώ θα ήθελα να θέσω το εξής ερώτημα: Είναι βέβαιο ότι δεν θα αυξηθούν οι έμμεσοι φόροι; Διότι είδα στο θέμα αυτό να υπάρχει πλήρης σιωπή. 
      Οι έμμεσοι φόροι, κύριοι Βουλευτές, πλήττουν τα φτωχότερα και τα ασθενέστερα λαϊκά στρώματα. Πρόσφατα είδαν το φως της δημοσιότητας έρευνες που δείχνουν ότι το φτωχότερο 10% του ελληνικού λαού δίνει πολλαπλάσια ποσά –τρεις φορές περισσότερα- για έμμεσους φόρους απ’ ό,τι δίνει το ανώτερο στρώμα –κοινωνικά και οικονομικά- 10% του ελληνικού λαού. 
      Από πού θα βρεθούν, λοιπόν, τα χρήματα; Είναι καιρός να μιλήσουμε συγκεκριμένα και γι’ αυτά. Ακούσαμε πάρα πολλά για τις νέες θέσεις εργασίας και για την καταπολέμηση της ανεργίας. Κοιτάξτε να δείτε. Δεν θέλω να μιλήσω και εγώ με γενικολογίες, αλλά είναι δεδομένο ότι στην Ευρώπη σήμερα δύο είναι τα μεγάλα προβλήματα που σχετίζονται με την αγορά εργασίας και δεν πρόκειται στην Ελλάδα να βρούμε τίποτα διαφορετικό. Το ένα είναι η περίφημη ευελιξία της εργασίας ή μερική απασχόληση –για να μη φανεί ότι αποφεύγω τον όρο- και το άλλο είναι η παρουσία των μεταναστών στις χώρες της Ευρώπης. Γι’ αυτά τα οξύτατα και αιχμηρά κοινωνικά προβλήματα, επί των οποίων θα κριθεί η κυβερνητική πορεία, τι ακούσαμε; Απολύτως τίποτα. 
      Ο Υπουργός Εργασίας μας είπε το πρωί –τον παρακολούθησα πολύ προσεκτικά- ότι θα προωθήσει τη μερική απασχόληση και συγχρόνως θα δημιουργήσει θέσεις σταθερής εργασίας. Μα, το κύριο πρόβλημα –και για να είμαι σαφής εγώ δεν αρνούμαι την ανάγκη της μερικής απασχόλησης- που συζητείται σήμερα σε όλη την Ευρώπη είναι οι όροι, οι προϋποθέσεις, τα οχήματα μέσα από τα οποία αυτά θα γίνουν πραγματικότητα. Πού είναι αυτές οι δεσμεύσεις της Κυβέρνησης; Αυτά είναι σχέδιο. Αυτά είναι πολιτικές. Σχέδιο και πολιτικές δεν είναι, όπως είπε ο κ. Αλογοσκούφης, τα παιχνίδια με τους αριθμούς. Διότι χωρίς το σχέδιο και τις πολιτικές η μείωση της ανεργίας της τάξεως του 3% είναι πράγματι παιχνίδι αριθμών. 
      Με δυο λόγια, κύριοι Βουλευτές –και με αυτό κλείνω- απέναντι στα αιχμηρά κοινωνικά και πολιτικά προβλήματα η Κυβέρνηση αυτήν τη στιγμή αποφεύγει να μιλήσει. Τα προβλήματα, όμως, υπάρχουν. 
      Να πω ένα άλλο παράδειγμα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κυρία Πρόεδρε. 
      Η κυρία Υπουργός Παιδείας και Θρησκευμάτων και ο κύριος Πρωθυπουργός δεν είπαν λέξη για τις σχέσεις κράτους-εκκλησίας, όταν έχουν κλειστεί συναντήσεις, πριν από την ψήφο εμπιστοσύνης της Κυβέρνησης και όταν ο Αρχιεπίσκοπος δίνει τη δική του ατζέντα.
     Νομίζω, λοιπόν, ότι είναι ανάγκη η Κυβέρνηση, τελειώνοντας αυτή τη συζήτηση, να αντιληφθεί ότι απέναντί της δεν βρίσκεται πια η προεκλογική περίοδος, ώστε να δίνει προεκλογικές υποσχέσεις. Απέναντί της υπάρχει ο ελληνικός λαός, που ούτε περίοδο χάριτος δίνει ούτε μπορεί να περιμένει.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Περιβάλλοντος, Χωροταξίας και Δημοσίων Έργων κ. Γεώργιος Σουφλιάς.
     ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Εργων): Κυρίες και κύριοι συνάδελφοι, το Υπουργείο Περιβάλλοντος, Χωροταξίας και Δημοσίων Έργων αποτελεί «κλειδί» για την ισόρροπη ανάπτυξη της χώρας, αλλά και για τη βελτίωση της ποιότητας ζωής των Ελλήνων. Έχει ένα ευρύ αντικείμενο: τις δημόσιες υποδομές, τη χωροταξία, το περιβάλλον, τα οικιστικά θέματα. Τα έργα και οι δράσεις του αλλάζουν την όψη της χώρας και κτίζουν τη ραχοκοκαλιά των αναπτυξιακών υποδομών της.
     Δεν ήρθαμε για να γκρεμίσουμε, αλλά για να κτίσουμε και να συμπληρώσουμε. Δεν ακυρώνουμε το έργο της προηγούμενης Κυβέρνησης. Έγινε έργο. Απλώς υποστηρίζουμε ότι θα μπορούσε να γίνει, με τις δυνατότητες των Κοινοτικών Πλαισίων Στήριξης, πολύ περισσότερο και καλύτερο έργο.
     Από την ημέρα της παραλαβής του ΥΠΕΧΩΔΕ τόνισα δύο πράγματα. Πρώτον, πως ό,τι θετικό υπάρχει θα αξιοποιηθεί. Δεύτερον, πως η Δημόσια Διοίκηση έχει συνέχεια και συνέπεια και τα μόνα κριτήρια που θα ισχύουν είναι η ικανότητα, η τιμιότητα και η απόδοση του καθενός στη δουλειά. Το δύσκολο έργο του ΥΠΕΧΩΔΕ υπαγορεύει τη συστράτευση όλων των ικανών στελεχών, που μπορούν να λειτουργήσουν και να αποδώσουν μέσα σε ένα περιβάλλον διαφάνειας, ώστε να πετύχουμε το μέγιστο της απόδοσης.
     Άμεση προτεραιότητά μας είναι να δοθούν λύσεις, ώστε να είναι εγκαίρως έτοιμα όλα τα ολυμπιακά έργα. Οι συνεργάτες μου κι εγώ γνωρίζουμε καλά ότι δεν υπάρχει περιθώριο ούτε μία μέρα να χαθεί. Παράλληλα, προωθούνται τα πολλά προγραμματισμένα έργα και μελέτες. Επίσης, βασικός μας στόχος είναι να γίνει ένας μελετημένος σχεδιασμός για το Δ΄ Κοινοτικό Πλαίσιο Στήριξης, ώστε με την έναρξη ισχύος του να είναι ώριμα τα έργα από πλευράς ολοκληρωμένων μελετών. Νέες μελέτες και έργα πρέπει να αποτελέσουν το ταχύτερο δυνατόν τη μεσο-μακροπρόθεσμη αναπτυξιακή πρόταση, με νέο επιχειρησιακό πρόγραμμα, μέχρι το τέλος της επόμενης τετραετίας και στρατηγικό ορίζοντα το 2014.
     Το κρίσιμο θέμα της κατασκευής των δημόσιων έργων στόχος μας είναι να το αντιμετωπίσουμε με απόλυτη διαφάνεια και αποτελεσματικότητα, έτσι ώστε τα έργα να γίνονται ταχύτερα, καλύτερα και με χαμηλότερο κόστος. Τελικός μας γνώμονας είναι η προάσπιση του δημόσιου συμφέροντος. Πιο συγκεκριμένα οριοθετώντας τη δράση του Υπουργείου, θέτουμε τους εξής στόχους:
     Πρώτον, έγκαιρη παράδοση όλων των ολυμπιακών έργων. Το θέτουμε σε απόλυτη προτεραιότητα. Οι Ολυμπιακοί Αγώνες αποτελούν εθνικό στόχο, αφού η χώρα μας δίνει «εξετάσεις» στη διεθνή κοινότητα. Η εικόνα των Αγώνων πρέπει να είναι άριστη. Και ακριβώς επειδή το θέμα είναι τόσο σημαντικό, αλλά και επειδή απασχόλησε τη δημοσιότητα και προκάλεσε ορισμένα σχόλια της Αξιωματικής Αντιπολίτευσης, θα μου επιτρέψετε να είμαι πιο αναλυτικός. Εμείς, αναλαμβάνοντας τη διακυβέρνηση του τόπου, καταγράψαμε με αντικειμενικότητα την κατάσταση στην οποία βρίσκεται η προετοιμασία των έργων. Υπάρχουν άλλα που έχουν προχωρήσει, όπως υπάρχουν και άλλα έργα που έχουν καθυστερήσει και μάλιστα ορισμένα πολύ. Αυτή είναι μια πραγματικότητα, την οποία θα χαρακτήριζα αναμφισβήτητη – τη γνωρίζει άλλωστε ολόκληρος ο ελληνικός λαός.
     Θέλω να σταθώ πρώτα στο Μαραθώνιο. Πρόκειται, από πλευράς συμβολισμού, για το σημαντικότερο ίσως έργο των Ολυμπιακών Αγώνων της Αθήνας. Όλοι ακούγαμε από τα Μέσα Μαζικής Ενημέρωσης ότι παρουσιάζει σημαντικά προβλήματα. Η άποψη της αρμόδιας υπηρεσίας του Υπουργείου ήταν ότι, αν δεν άλλαζε κάτι, η ανάπλαση της αφετηρίας δεν θα προλάβαινε να ολοκληρωθεί εγκαίρως –αυτή είναι η άποψη της υπηρεσίας επαναλαμβάνω- ενώ και η μαραθώνια διαδρομή είχε πολύ μεγάλη καθυστέρηση και προκαλούσε έντονη ανησυχία.
     Ως αρμόδιος Υπουργός, αλλά και ως πολιτικός μηχανικός, πήγα επιτόπου με τους συνεργάτες μου Υφυπουργούς, πολιτικούς μηχανικούς και αυτούς, για να διαπιστώσουμε κατά πόσον ισχύουν τα λεγόμενα της υπηρεσίας. Διαπιστώσαμε, λοιπόν, εμείς, η πολιτική ηγεσία του Υπουργείου, ότι υπάρχει μεγάλη καθυστέρηση.
      Είπα από την πρώτη στιγμή ότι δεν είναι ώρα για να αποδώσουμε ευθύνες, είναι ώρα να κάνουμε έργο. Εκεί, λοιπόν, επιτόπου μιλήσαμε με τους εκπροσώπους της Υπηρεσίας του Υπουργείου, τους μελετητές του έργου, τους εργολάβους, με το Δήμαρχο του Μαραθώνα και καταλήξαμε σε ένα ομόφωνο συμπέρασμα, ότι το έργο της ανάπλασης της αφετηρίας δεν θα προλάβαινε να ολοκληρωθεί χωρίς ορισμένες περικοπές και τεχνικές αλλαγές. Η επίσκεψη αυτή έγινε την Παρασκευή στις 12 Μαρτίου και τη Δευτέρα 15 Μαρτίου, σε ευρεία σύσκεψη που πραγματοποιήθηκε στο Υπουργείο, μετά από πρόταση των μελετητών, συμφωνήθηκαν οι απαραίτητες αλλαγές. Την επόμενη ημέρα την Τρίτη 16 Μαρτίου οι αλλαγές αυτές εγκρίθηκαν από το τεχνικό συμβούλιο. Το πρόβλημα αντιμετωπίστηκε στη ρίζα του με γρήγορες ενέργειες. Ούτε μία ημέρα δεν πήγε χαμένη. Αυτή είναι η αλήθεια γι’ αυτό το έργο. 
      Περνάω στο άλλο πρόβλημα, στη Μαραθώνια διαδρομή, όπου υπάρχει επίσης πολύ μεγάλη καθυστέρηση. Αυτό μπορεί να το διαπιστώσει εξάλλου όποιος διέρχεται από εκεί. Θυμίζω ότι εκεί ήταν εγκατεστημένες δύο εργολαβίες. Ο ένας εργολάβος κηρύχθηκε έκπτωτος. Η προηγούμενη κυβέρνηση έκανε διαγωνισμό και ανέδειξε μειοδότη. Με αίσθημα ευθύνης απέναντι στην εθνική προσπάθεια έκανα δημόσια έκκληση στους άλλους εργολάβους να μην κάνουν ένσταση, γιατί αν ένας έκανε ένσταση, το έργο δεν θα προλάβαινε να γίνει. Επίσης, ζήτησα από το Ελεγκτικό Συνέδριο να επισπεύσει τις διαδικασίες έγκρισης του έργου και έδωσα εντολή στον εργολάβο να εγκατασταθεί άμεσα για να μη χαθεί ούτε μια μέρα. Πράγματι, έτσι έγιναν τα πράγματα. Τώρα, σύμφωνα με τη σύμβαση, το έργο θα παραδοθεί γύρω στις 10-15 Ιουλίου. Αντιλαμβάνεσθε τα στενά περιθώρια. Και αυτό θα επιτευχθεί με συνεχή επίβλεψη και προσπάθεια των δύο κατασκευαστών. 
      Στην περίπτωση των έργων στο Ελληνικό η κατάσταση είναι διαφορετική. Τα περισσότερα έργα στο Ελληνικό βρίσκονται σε πολύ καλό σημείο, πολλά έχουν τελειώσει και είναι πολύ ωραία, και μόνο τρία έχουν υπόλοιπο, αλλά και αυτά θα είναι έτοιμα μέσα στο Μάιο. 
      Σημαντικά προβλήματα όμως υπάρχουν στον περιβάλλοντα χώρο και μάλιστα για τα προβλήματα αυτά δεν υπήρχε καμία πρόβλεψη για το πώς θα ξεπεραστούν. Γι’ αυτό πρέπει να εγκατασταθεί εργολαβία. Ζήτησα πρόσθετες πιστώσεις και πιστεύω ότι και αυτό το έργο θα ολοκληρωθεί εγκαίρως, για θα κινηθούμε με τους ίδιους γρήγορους ρυθμούς. 
      Τέλος, για να ολοκληρώσω την εικόνα των ολυμπιακών έργων του τομέα της ευθύνης του ΥΠΕΧΩΔΕ, κάποιες καθυστερήσεις υπάρχουν και σε κάποια οδικά τμήματα του ολυμπιακού δακτυλίου. Και εκεί γίνεται η προσπάθεια όλα να είναι έτοιμα και πιστεύω ότι θα τα καταφέρουμε. 
      Με απλά λόγια, λοιπόν, η ηγεσία του Υπουργείου μας έκανε άμεσες ενέργειες για έργα τα οποία είχαν ανάγκη άμεσων λύσεων. Οι λύσεις αυτές δόθηκαν. Και δεν ισχυριζόμαστε ασφαλώς ότι μόνο χάρις σε εμάς θα ολοκληρωθούν τα έργα και ότι η προηγούμενη  κυβέρνηση δεν έκανε απολύτως τίποτα, όπως προσπαθούν να πουν κάποια στελέχη της Αξιωματικής Αντιπολίτευσης για να στηρίξουν του αστήρικτους ισχυρισμούς τους. Δεν μηδενίζουμε το έργο της προηγούμενης κυβέρνησης, ούτε πάνω απ’ όλα τους κόπους και τις θυσίες του ελληνικού λαού. Χωρίς όμως γρήγορους και εύστοχους χειρισμούς, τα έργα που σας ανέφερα δεν θα μπορούσαν να ολοκληρωθούν. Αυτή είναι η αλήθεια. Τώρα όμως μπορούν και θα ολοκληρωθούν.
      Κυρίες και κύριοι συνάδελφοι, στις δηλώσεις μου είπα αυτά που είδα και τα οποία ήταν πραγματικότητα. Όπου τα έργα έχουν προχωρήσει, είπα ότι έχουν προχωρήσει. Όπου τα έργα έχουν καθυστερήσει, το επεσήμανα. Δεν μπορεί να αμφισβητήσει κανένας, ό,τι και να πουν οι Υπουργοί της προηγούμενης κυβέρνησης, ότι υπάρχουν καθυστερήσεις και μάλιστα μεγάλες σε ορισμένα έργα. Το θέμα είναι να τελειώσουν τα έργα, να κάνουμε κατ’ άριστο τρόπο τους Ολυμπιακούς Αγώνες και πιστεύω ότι, με την προσπάθεια όλων, αυτό θα επιτευχθεί. Και η απλή λογική λέει ότι δεν είναι δυνατό να προετοιμάζουμε τους Ολυμπιακούς Αγώνες επί οκτώ χρόνια και να φθάνουμε πέντε μήνες προ της διεξαγωγής τους για να γίνει με άγχος μια ιδιαίτερη προσπάθεια ώστε να τελειώσουν ορισμένα έργα. 
      Από εκεί και πέρα, βέβαια, δήλωσα και δηλώνω και στη Βουλή ότι κανείς εργολάβος δεν θα πάρει πριμ επίσπευσης. Οφείλουν όλοι να είναι συνεπείς στις συμβάσεις τους. Και είμαι βέβαιος πως θα είναι. Αν αυτό δεν συμβεί υπάρχουν νόμοι, υπάρχουν αυστηρές ποινές και αυτές θα εφαρμοστούν. Το τονίζω αυτό, γιατί  μέχρι και δηλώσεις περί «χαράς των εργολάβων» ακούστηκαν από κάποια στελέχη της Αξιωματικής Αντιπολίτευσης και δεν θα περίμενα να ακουστούν. 
      Θέλησα να σας δώσω μια ολοκληρωμένη και πλήρη εικόνα των έργων, για να μπορώ να κάνω στη συνέχεια και κάποιες πολιτικές επισημάνσεις. 
      Πρώτον, θέλω να επαναλάβω την αρχή που όλοι λέμε: Στο θέμα των Ολυμπιακών Αγώνων δεν χωρά κομματική εκμετάλλευση. Για μας εκείνο που έχει σημασία είναι να κάνουμε ό,τι είναι δυνατό για να τελειώσουν τα έργα και να διοργανώσουμε τους Ολυμπιακούς Αγώνες κατ’ άριστο τρόπο, με τη συμμετοχή όλων μας. Αυτή είναι η αλήθεια.
      Αυτό εξάλλου το είπα από την αρχή, όπως είπα ότι δεν θα προσπαθήσω να αποδώσω ευθύνες, αν υπάρχουν, σε καθυστερήσεις έργων. Και εν πάση περιπτώσει, είναι τόση η δουλειά που θα ήταν άτοπο -και δεν θα το επέτρεπα και στον εαυτό μου- να ασχολούμαι με το παρελθόν και να ασκώ κριτική, αντί να κάνω αυτό που πρέπει να κάνω για να τελειώσουν τα έργα. 
      Δεύτερον, είπε ο κ. Παπανδρέου ότι η επί τόπου επίσκεψη στα έργα εξυπηρετούσε μικροκομματικές σκοπιμότητες. Του απαντώ: Γι αυτό, κύριε Παπανδρέου, ο ελληνικός λαός έστειλε το κόμμα σας στην Αντιπολίτευση. Γιατί τόσα χρόνια δεν μάθατε πως λύνονται πραγματικά τα προβλήματα του τόπου. Τα προβλήματα δεν λύνονται από τα γραφεία των Υπουργών, ούτε με δηλώσεις, ούτε με επικοινωνιακά τρικ. Τα προβλήματα λύνονται όταν τα δεις από κοντά, σκύψεις από πάνω τους, τα «βασανίσεις» και βρεις τελικά την κατάλληλη λύση. Είναι μικροκομματική σκοπιμότητα η πολιτική ηγεσία ενός Υπουργείου, που έχει στο χώρο της ευθύνης του ένα μεγάλο πρόβλημα, να πραγματοποιήσει άμεσα επί τόπου επίσκεψη και να το επιλύσει; Όχι, ασφαλώς. Είναι πράξη ευθύνης. 
      Και επειδή τέθηκε το θέμα γιατί πήραμε μαζί τα κανάλια, όπως είπε ο κ. Παπανδρέου, θέλω να του απαντήσω τα εξής: Έχοντας διατελέσει πολλά χρόνια Υπουργός θα έπρεπε να γνωρίζει ότι η επίσκεψη ενός Υπουργού -και μάλιστα την πρώτη μέρα άσκησης των καθηκόντων του- σε ένα τόσο σημαντικό έργο αποτελεί γεγονός το οποίο δεν μπορεί και δεν υπάρχει και λόγος να γίνει εν κρυπτώ. Εκτός και αν στη «συμμετοχική δημοκρατία» του κ. Παπανδρέου μόνο ό,τι μας συμφέρει γίνεται δημόσια, ενώ ό,τι δεν μας συμφέρει πρέπει να γίνεται στα κρυφά. 
      (Χειροκροτήματα από την πτέρυγα της Νέας Δημοκρατίας)
     Στο κάτω-κάτω μήπως έχει κανείς την ψευδαίσθηση ότι η ΔΟΕ και η διεθνής κοινότητα δεν γνώριζαν ότι υπάρχουν καθυστερήσεις και το έμαθαν από εμάς; Μας τις έχει επισημάνει τόσες φορές το ίδιο το 2004, τις έχουν επισημάνει οι αρμόδιες υπηρεσίες, τις έχουν επισημάνει όλα τα Μέσα Μαζικής Ενημέρωσης με ρεπορτάζ και φωτογραφίες. 
     Κανείς δεν επιτρέπεται να παραγνωρίζει μια σημαντική αλήθεια: Ότι η Ελλάδα δεν εκτίθεται διεθνώς όταν φαίνεται ότι η Κυβέρνησή της πασχίζει για να είναι όλα τέλεια στους Αγώνες. Αντιθέτως, θα ήταν πραγματικός διασυρμός για την Ελλάδα αν κουκουλώναμε τα προβλήματα και τελικά δεν προλαβαίναμε να τα λύσουμε πριν τους Αγώνες. 
     Τρίτη πολιτική επισήμανση που θέλω να κάνω, και απευθύνεται προσωπικά στον κ. Παπανδρέου, είναι η εξής: Επειδή θέλησε να νουθετήσει την Κυβέρνηση, θα μου επιτρέψει να του κάνω μια φιλική παρατήρηση, εξάλλου είμαι παλιότερος στον δημόσιο βίο από τον ίδιο. Στα εθνικά θέματα πρέπει να είναι όλοι δίπλα στην Κυβέρνηση και όχι, κύριε Παπανδρέου, να ασκείτε στείρα αντιπολίτευση με λαϊκίστικες διατυπώσεις ότι δήθεν πήγαμε εκεί «για να δείξουμε τα μπάζα». 
     Τι θέλετε αλήθεια από την Κυβέρνηση; Να μην κάνουν οι αρμόδιοι Υπουργοί τη δουλειά τους ή να την κάνουν εν κρυπτώ για να μη στενοχωρήσουν την Αντιπολίτευση; Ε, λοιπόν, εμείς επιλέγουμε να κάνουμε το καθήκον μας απέναντι στο λαό και τον τόπο, ό,τι και αν λέτε εσείς, όσο και αν διαστρεβλώνετε την πραγματικότητα. 
      (Χειροκροτήματα από την πτέρυγα της Νέας Δημοκρατίας)
      Άλλωστε τη σεμνότητα και τη σοβαρότητα ο καθένας την έχει αποδείξει με την ιστορία του και συνεχίζει να την αποδεικνύει καθημερινά με τις πράξεις του. 
      Υπηρετώ το δημόσιο βίο επί τριάντα χρόνια. Προσωπικά το μόνο που με ενδιαφέρει είναι να είμαι χρήσιμος και αποτελεσματικός, χωρίς να κοιτάζω αν κάτι με ωφελεί ή όχι. Ας συμφωνήσουμε, λοιπόν, με την Αξιωματική Αντιπολίτευση ότι τουλάχιστον στα εθνικά θέματα, όπως εμείς κοιτάζουμε να κάνουμε καλά τη δουλειά μας, έτσι και η Αντιπολίτευση αντί να παριστάνει τον κατήγορο και να λαϊκίζει, να συμπαραστέκεται στην Κυβέρνηση με ευθύνη, ψυχραιμία και καλοπροαίρετη κριτική αναλαμβάνοντας τις ευθύνες της. 
      Αφού αναφέρθηκα στα ολυμπιακά έργα, θα προχωρήσω στους υπόλοιπους στόχους δράσης του Υπουργείου μας. Ο δεύτερος στόχος μας λοιπόν είναι να υπάρχει διαφάνεια και αντικειμενικότητα στην ανάθεση των δημοσίων έργων. Οι κύριοι άξονες της δράσης στον τομέα αυτό συνοψίζονται σε δύο αρχές. Πρώτον στην εκτέλεση των δημοσίων έργων ακολουθώντας τις αρχές του τρίπτυχου: διαφάνεια, αποτελεσματικότητα, προάσπιση του δημοσίου συμφέροντος και δεύτερον στην ταχύτερη και τεχνοοικονομικά βέλτιστη αξιοποίηση των εθνικών και κοινοτικών μας πόρων σε δημόσια έργα που αναβαθμίζουν το επίπεδο και την ανταγωνιστικότητα της χώρας αλλά και την καθημερινή ποιότητα της ζωής μας. 
      Βασική δέσμευσή μας είναι: Διαφάνεια παντού, υγιής ανταγωνισμός, τίμιοι και καθαροί κανόνες που να ισχύουν για όλα και για όλους.
      Είναι γνωστό πως η δημιουργία ανεξάρτητης αρχής διαγωνισμού προμηθειών και κατασκευής δημόσιων έργων είναι προγραμματική μας δέσμευση και θα γίνει πράξη. Από εκεί και πέρα υπάρχει το γνωστό μεγάλο θέμα του «μαθηματικού τύπου». Ο «μαθηματικός τύπος» για την επιλογή των αναδόχων στα δημόσια έργα υπήρξε αποτέλεσμα της θεσμικής και τεχνικής αδυναμίας των πολιτικών ηγεσιών και των αρμοδίων υπηρεσιών του Υπουργείου για τη σύνταξη ολοκληρωμένων μελετών και σύγχρονων προδιαγραφών και κοστολογήσεων για την ανάθεση των έργων. Είναι επομένως επιβεβλημένο να θεραπευθούν οι ρίζες αυτής της κακοδαιμονίας, να αποκατασταθεί ο υγιής ανταγωνισμός με την εφαρμογή ενός σύγχρονου και αδιάβλητου συστήματος μειοδοτικού διαγωνισμού, έτσι όπως συμβαίνει σε όλες τις χώρες της Ευρωπαϊκής Ένωσης. 
      Στο κυβερνητικό μας πρόγραμμα έχουμε δεσμευθεί ότι θα προχωρήσουμε στην αντικατάσταση του ισχύοντος σήμερα «μαθηματικού τύπου», στον οποίο αντιδρά και η Ευρωπαϊκή Ένωση, αφού πουθενά αλλού στην Ευρώπη δεν εφαρμόζεται. Χρειάζεται ένα σύγχρονο, διαφανές θεσμικό πλαίσιο μειοδοτικών διαγωνισμών, το οποίο θα βασίζεται πάνω στους άξονες: Πρώτον, της σύνταξης ολοκληρωμένων μελετών και της απαρέγκλιτης τήρησης των μελετών αυτών.
      Δεύτερον, να δημιουργηθεί ένα νέο, σύγχρονο τιμολόγιο υλικών και εργασιών, που θα ανταποκρίνεται στην πραγματικότητα της αγοράς και βάσει του οποίου θα προσδιορίζονται οι προϋπολογισμοί των έργων. Κύριοι συνάδελφοι, είναι απαράδεκτο σήμερα να χρησιμοποιούνται προδιαγραφές και αναλύσεις τιμών και να κοστολογούνται τα έργα με μεθόδους και τρόπους που χρησιμοποιούνταν πριν πολλές δεκαετίες.
       Καταλαβαίνετε βέβαια ότι τα θέματα αυτά δεν γίνονται από τη μια μέρα στην άλλη. Γι’ αυτό και δεν θα καταργηθεί άμεσα ο «μαθηματικός τύπος», αλλά θα εφαρμοστεί σύμφωνα με τις οδηγίες της Ευρωπαϊκής Ένωσης, για να μην μπλοκαριστούν και τα έργα τα οποία είναι ενταγμένα στο Γ’ Κοινοτικό Πλαίσιο Στήριξης. Ελπίζω όμως ότι σύντομα θα μπορεί να εφαρμοστεί το σύστημα του μειοδοτικού διαγωνισμού, όπως σας είπα, με ολοκληρωμένες μελέτες και ακριβή κοστολόγηση. 
      Τρίτος στόχος τα συγχρηματοδοτούμενα έργα. Η χρησιμοποίηση της μεθόδου της χρηματοδότησης των έργων και από τον ιδιωτικό τομέα αποτελεί βασικό στόχο της Κυβέρνησης γιατί συμβάλει στην ανάπτυξη της χώρας και στη βελτίωση της ευημερίας και της ποιότητας της ζωής των κατοίκων. Η υλοποίηση και η λειτουργία κοινωφελών έργων με συμβάσεις παραχώρησης είναι μια πρακτική που επί χρόνια εφαρμόζεται διεθνώς. Θυμάμαι μάλιστα ότι  όταν περιελάμβανα στο πρόγραμμα της Νέας Δημοκρατίας του 1987 τη μέθοδο αυτή της συγχρηματοδότησης, τότε είχε ξεσηκωθεί θύελλα αντιδράσεων. Αργότερα την εφήρμοσε βέβαια σε δύο-τρία έργα η Κυβέρνηση. Με τη μέθοδο αυτή γίνεται συνδυασμός των πόρων του ιδιωτικού και του δημόσιου τομέα και έχουμε έτσι τη δυνατότητα να κατασκευάζουμε περισσότερα έργα σε συντομότερο χρονικό διάστημα, καλύτερης ποιότητας έργα, αφού μάλιστα ο ανάδοχος έχει την ευθύνη της συντήρησης και φυσικά γίνεται και δικαιότερη κατανομή του συνολικού κόστους στους πολίτες. Όμως χρειάζεται και προβλέπουμε την επεξεργασία και ψήφιση στη Βουλή ενός αποτελεσματικού και ρεαλιστικού νόμου με συγκεκριμένους όρους, που να εξασφαλίζουν το δημόσιο  συμφέρον, για τη δημιουργία του κανονιστικού πλαισίου που δεν υπάρχει, με το οποίο θα μπορούν να υλοποιούνται κοινωφελή έργα και υπηρεσίες με τη συμμετοχή του ιδιωτικού τομέα.
     Τέταρτον, χωροταξία. Σε ό,τι αφορά την χωροταξία θα αναφερθώ μόνο σε ένα πολύ σημαντικό θέμα: την ανάγκη εκπόνησης εθνικού χωροταξικού σχεδίου. Ο στρατηγικός σχεδιασμός στη χώρα μας δυστυχώς δεν έχει ολοκληρωθεί. Ενώ έχουν εγκριθεί τα περιφερειακά χωροταξικά σχέδια, το γενικό πλαίσιο χωροταξικού σχεδιασμού και αειφόρου ανάπτυξης παραμένει στα σχέδια. 
     Στόχος μας είναι η εκπόνηση του εθνικού χωροταξικού σχεδίου βάσει των κατευθύνσεων του ευρωπαϊκού σχεδίου χωρικής ανάπτυξης, με στόχο την οικονομική και κοινωνική συνοχή, την προστασία των φυσικών πόρων και της πολιτιστικής κληρονομιάς και την ισόρροπη ανάπτυξη όλων των περιοχών.
     Επόμενο αντικείμενο της δράσεως του ΥΠΕΧΩΔΕ, το Κτηματολόγιο: Η εθνική σημασία του Κτηματολογίου είναι αναμφισβήτητη. Δεν επιθυμώ να σταθώ στα γεγονότα που όλοι γνωρίζουμε: τους τραγικά αργούς ρυθμούς που εξελίχθηκε το έργο, την έλλειψη ουσιαστικής προόδου παρά την απορρόφηση των πόρων από την Ευρωπαϊκή Ένωση, το πρόστιμο των 20 δισεκατομμυρίων δραχμών που μας επεβλήθη. Η πρώτη δόση ήδη έχει πληρωθεί και τον άλλο μήνα προβλέπεται η άλλη δόση. Οφείλω όμως να σημειώσω ότι είναι αδιανόητο η Ελλάδα να αποτελεί τη μοναδική χώρα στον ευρωπαϊκό χώρο που δεν έχει κτηματολόγιο. Δεν είχε και η Αλβανία. Ξεκίνησε μαζί μας το Κτηματολόγιο. Σχεδόν το τελειώνει. Εμείς είμαστε ακόμη στην αρχή.
     Ουδείς παραγνωρίζει βέβαια την πολυπλοκότητα του εγχειρήματος ή πιο απλά τις αντικειμενικές δυσκολίες ενός προγράμματος τέτοιου μεγέθους. Εμείς πιστεύουμε ότι πρέπει να γίνει και να συνεχιστεί αυτό το έργο και να ολοκληρωθεί το συντομότερο δυνατό. Η ανατροπή της σημερινής δυσμενούς κατάστασης είναι εφικτή εάν υπάρξουν άμεσες παρεμβάσεις σε οικονομικό, διοικητικό και νομικό επίπεδο. Προετοιμάζουμε αυτές τις παρεμβάσεις, ώστε να διασφαλιστούν οι προϋποθέσεις που θα επιτρέψουν να καταστεί το έργο βιώσιμο και με συγκεκριμένο ορίζοντα περαίωσης.
      Έκτος τομέας δράσης: Πολεοδομικός σχεδιασμός και οικιστική πολιτική. Οι εντάξεις περιοχών στα σχέδια πόλεως παρουσιάζουν πολύ μεγάλες καθυστερήσεις εξαιτίας του δαιδαλώδους και γραφειοκρατικού πλαισίου, της ελλείψεως πόρων αλλά και της αναποτελεσματικότητας της Δημόσιας Διοίκησης.
      Επιπλέον είναι χαρακτηριστικό πως στη χώρα μας η αυθαίρετη δόμηση προηγείται του πολεοδομικού σχεδιασμού και η πολιτεία παρεμβαίνει πυροσβεστικά εντάσσοντας εκ των υστέρων στο σχέδιο περιοχές αυθαιρέτων. Οι αποφάσεις για τις εντάξεις στο σχέδιο πόλης θα πρέπει να λαμβάνονται μέσα σε ένα ολοκληρωμένο χωροταξικό σχεδιασμό που θα συνεκτιμά και τις μελλοντικές βεβαίως οικιστικές ανάγκες, ώστε να αποφεύγουμε νέες γενιές αυθαιρέτων. 
      Αντιθέτως, στην Ελλάδα μάς καθοδηγούν η αυθαίρετη δόμηση και οι οικιστικές πιέσεις που δεν μπορούμε να προλάβουμε και πολεοδομούμε μόνο περιοχές αυθαιρέτων ήδη δομημένες. Ενδεικτικό είναι ότι επιχείρηση πολεοδομικής ανασυγκρότησης που ξεκίνησε το 1983 και είχε χρονικό ορίζοντα ολοκλήρωσης μία διετία -στην πρώτη φάση της- δεν έχει ολοκληρωθεί ούτε κατά το ήμισυ σήμερα, είκοσι ένα χρόνια μετά.
      Το θέμα της αυθαίρετης δόμησης πρέπει να αντιμετωπιστεί με κοινωνική ευαισθησία αλλά και με ευθύνη απέναντι στο κοινωνικό σύνολο, την έννομο τάξη και το περιβάλλον. Σήμερα οφείλουμε να δημιουργήσουμε ένα ευέλικτο θεσμικό πλαίσιο για τις εντάξεις στο σχέδιο πόλης, ώστε να μπορούμε να ολοκληρώνουμε τις πολεοδομήσεις σε εύλογο χρονικό διάστημα. Στόχος μας είναι η καθιέρωση χρήσεων γης σε εθνικό επίπεδο μέσω της εκπόνησης γενικών πολεοδομικών και ρυθμιστικών σχεδίων για τα μεγάλα αστικά περιφερειακά κέντρα. 
      Σε ό,τι αφορά τις άδειες δόμησης κτιριακών εγκαταστάσεων –και είναι το τελευταίο θέμα και τελειώνω, κυρία Πρόεδρε- είναι γνωστή σε όλους η συναλλαγή και η μεγάλη ταλαιπωρία των πολιτών προκειμένου να εκδώσουν οικοδομική άδεια. Για το λόγο αυτό η πρώην Υπουργός ΠΕΧΩΔΕ έφερε στη Βουλή νόμο που είχε πραγματικά ορισμένα θετικά στοιχεία. Όμως σύμφωνα με τις θέσεις μας στη Βουλή τότε και την άποψη του Τεχνικού Επιμελητηρίου της Ελλάδας δεν αντιμετωπίζεται ολοκληρωμένα και αποτελεσματικά το πρόβλημα των αδειών δόμησης.
      Απόφασή μας είναι η βελτίωση του υπάρχοντος θεσμικού πλαισίου, για να γίνουν οι αναγκαίες –κατά την άποψή μας- αλλαγές και ο απαραίτητος διάλογος με το Τεχνικό Επιμελητήριο και το πιθανότερο για ένα τρίμηνο θα παραταθεί η έναρξη εφαρμογής των σχετικών διατάξεων. Το ίδιο κατ’ αντιστοιχία θα γίνει και με τον πρόσφατο νόμο για τις μελέτες.
      Τέλος, πολιτική για το περιβάλλον. Ιδιαίτερη έμφαση δίνουμε στον τομέα του περιβάλλοντος. Όλοι γνωρίζουμε ότι όταν υποφέρει το περιβάλλον, υποφέρει ο ίδιος ο άνθρωπος. Στη χώρα μας το αστικό περιβάλλον έχει υποβαθμιστεί σε πολλές περιπτώσεις, τα κυκλοφοριακά προβλήματα στις μεγαλουπόλεις επιδεινώνονται, η ερημοποίηση των εδαφών συνιστά απειλή, η υποβάθμιση του φυσικού περιβάλλοντος καλεί σε συντονισμένη δράση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΟΣ ( Άννα Μπενάκη - Ψαρούδα): Κύριε Υπουργέ, πόσο χρόνο θέλετε ακόμη;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Τελειώνω, κυρία Πρόεδρε. 
     Εκείνο που έχει σημασία είναι ότι παρ’ όλο που οι πόροι από την Ευρωπαϊκή Ένωση αγγίζουν τα 2 τρισεκατομμύρια δραχμές δεν δημιουργήθηκαν οι αντίστοιχες υποδομές να προσαρμοστούμε στα ευρωπαϊκά δεδομένα και υπάρχουν κυρώσεις για την Ελλάδα γι’ αυτόν το λόγο.
     Εμείς πιστεύουμε ότι με μεγάλη προσπάθεια, ορθολογικό σχεδιασμό και πλήρη αξιοποίηση των κοινοτικών κονδυλίων και με την εφαρμογή της μεθόδου κόστους-οφέλους μπορούμε να ανταποκριθούμε σ’ αυτές τις απαιτήσεις.
     Κυρίες και κύριοι συνάδελφοι, παρουσίασα σε αδρές γραμμές τους σχεδιασμούς της κυβερνητικής πολιτικής στον τομέα ευθύνης του ΥΠΕΧΩΔΕ. 
     Κλείνοντας, θα ήθελα να τονίσω το εξής: Τη νέα, καλύτερη Ελλάδα που οραματίζεται ο ελληνικός λαός δεν θα τη φτιάξουμε με λόγια, αλλά θα τη φτιάξουμε με έργα. Και το ΥΠΕΧΩΔΕ πρέπει να είναι το κατ’ εξοχήν Υπουργείο των έργων και όχι των λόγων και των υποσχέσεων.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Τον λόγο έχει ο κ. Στέφανος Μάνος.
      ΣΤΕΦΑΝΟΣ ΜΑΝΟΣ: Κυρίες και κύριοι Βουλευτές, μολονότι ο Πρωθυπουργός μας είπε ότι δεν ζητάει περίοδο χάριτος, θεωρώ σωστό και δίκαιο να του δοθεί μια τρίμηνη περίοδος. Δεν είναι σωστό να περιμένει κανείς από μια νέα κυβέρνηση που στην πλειοψηφία της αποτελείται από πρόσωπα χωρίς προηγούμενη κυβερνητική εμπειρία να  πιάσει το 100% της απόδοσής της από τις πρώτες κιόλας μέρες. 
     Τον περασμένο Δεκέμβριο, μίλησα εδώ για παιδεία, Δημόσια Διοίκηση και ανταγωνιστικότητα. Τρεις χώροι αλληλένδετοι που διαμορφώνουν το μέλλον και όπου οι επιδόσεις μας πάνε από το κακό στο χειρότερο. 
      Τα όσα είπε ο κ. Καραμανλής για την παιδεία ήταν αντιστρόφως ανάλογα με την σπουδαιότητα που, όπως είπε ο ίδιος, της αποδίδει. Στην πραγματικότητα, δεν είπε απολύτως τίποτα. Μόνη συγκεκριμένη δέσμευση η αύξηση των κρατικών δαπανών στο 5% του ΑΕΠ. Μα, σας ερωτώ, κύριοι συνάδελφοι: Το 3,5% του ΑΕΠ που ξοδεύεται ήδη, ξοδεύεται σωστά; Μόνο πρόβλημα στην παιδεία είναι τα λεφτά; Δεν υπάρχει πρόβλημα κακών δασκάλων και κακών καθηγητών; Δεν υπάρχει ασφυκτικός συγκεντρωτισμός; 
      Το ζήτημα της Δημόσιας Διοίκησης εντάχθηκε στα περί επανίδρυσης του κράτους. Είπε πολύ ωραία πράγματα ο κ. Καραμανλής. Δεν είπε όμως λέξη για το τι είναι εκείνο που θα παρακινήσει το δημόσιο υπάλληλο να γίνει καλύτερος και τι είναι εκείνο που θα φοβάται ο δημόσιος υπάλληλος όταν δεν κάνει καλά όσα υποχρεούται να κάνει. Έχει αποδειχθεί στην πράξη, ότι οι άνθρωποι προσαρμόζονται σε κίνητρα και αντικίνητρα. Το μήνυμα πρέπει να είναι ότι αναζητούμε και επιβραβεύουμε τους καλύτερους και δεν διστάζουμε να απαλλαγούμε από τους χειρότερους. Όσο δεν αναγνωρίζεται η πραγματικότητα της ανθρώπινης συμπεριφοράς καμιά επανίδρυση του κράτους δεν θα έχει θετικά αποτελέσματα. 
      Η ανταγωνιστικότητα εξαρτάται από την παιδεία και τη Δημόσια Διοίκηση. Αν δεν αντιμετωπιστούν τα πραγματικά προβλήματα στους χώρους αυτούς, θα πάσχει και η ανταγωνιστικότητα που είναι το κλειδί για την αύξηση της απασχόλησης.
      Απουσιάζει τελείως από την αποκαλούμενη νέα οικονομική πολιτική του κ. Καραμανλή οποιαδήποτε συγκεκριμένη αριθμητική δέσμευση για τον περιορισμό των κρατικών δαπανών. Αντίθετα οι Προγραμματικές Δηλώσεις περιέχουν πλήθος συγκεκριμένων αριθμητικών υποσχέσεων για παροχές και αυξήσεις δαπανών. Είναι σ’ εμένα σαφές ότι χωρίς δραστικό περιορισμό των κρατικών δαπανών, το εξαιρετικά πολυέξοδο πρόγραμμα της Νέας Δημοκρατίας είτε δεν θα εφαρμοστεί είτε αν εφαρμοστεί θα οδηγήσει σε πρόσθετες φορολογικές επιβαρύνσεις και σε αύξηση των ελλειμμάτων και του χρέους και συνεπώς σε μείωση της ανταγωνιστικότητας. 
      Στους τρεις, λοιπόν, τομείς που θεωρώ απολύτως κρίσιμους για το μέλλον, παιδεία, Δημόσια Διοίκηση και ανταγωνιστικότητα, οι Προγραμματικές Δηλώσεις ήταν σαφώς ανεπαρκείς. Εξ αυτού του λόγου θα τις καταψηφίσω. 
      Θα αναφερθώ και σε τρία ακόμη σημεία των Προγραμματικών Δηλώσεων του Πρωθυπουργού. 
      Μετά από τόσες διαβεβαιώσεις ότι η Νέα Δημοκρατία νοιάζεται πραγματικά για την καθημερινότητα του πολίτη, μου έκανε κατάπληξη η απόλυτη απουσία οποιασδήποτε αναφοράς στις συνθήκες ζωής, στις αστικές περιοχές της χώρας. Οι Αθηναίοι χάνουν κάθε μέρα δυο ώρες της ζωής τους στο χάος της κυκλοφορίας. Οι μητέρες είναι αδύνατον να κυκλοφορήσουν με τα παιδιά τους στα ανεπαρκή πεζοδρόμια. Ούτε βέβαια μπορούν να κυκλοφορήσουν όσοι έχουν κινητικά προβλήματα που είναι καταδικασμένοι να μένουν φυλακισμένοι στα σπίτια τους. Η στάθμευση είναι καθημερινή αγωνία για χιλιάδες οδηγούς. 
Μερικά απ’ αυτά τα ζητήματα είναι ασφαλώς και της Τοπικής Αυτοδιοίκησης, αλλά αυτή ενεργεί –και οφείλει να ενεργεί- στα πλαίσια της νομοθεσίας που διαμορφώνει η κεντρική διοίκηση. 
      Είναι, λοιπόν, πραγματικά απίστευτο ότι ο Πρωθυπουργός στα πενήντα λεπτά της ομιλίας του δεν είπε λέξη για τα σημαντικότερα προβλήματα της καθημερινότητας.
      Πρέπει να κάνω μία σύντομη αναφορά στο Κυπριακό. Σε επιστολή μου προς τη Διαρκή Επιτροπή Εξωτερικών Υποθέσεων της Βουλής το Νοέμβριο του 2002 –την οποία καταθέτω και παρακαλώ να περιληφθεί στα Πρακτικά- κατέληγα ως εξής: «Οραματίζομαι την ύπαρξη δύο δημοκρατικών ανεξαρτήτων κυπριακών κρατών, μελών της Ευρωπαϊκής Ένωσης που συνεργάζονται αρμονικά στην επιδίωξη κοινών στόχων για την ευημερία των λαών τους, όπως κάνουν το Λουξεμβούργο και το Βέλγιο, η Δανία και η Σουηδία. Δύο ανεξάρτητα κυπριακά κράτη χωρίς το ζουρλομανδύα του «κοινού κράτους» -του σχεδίου Ανάν-, «χωρίς προστάτιδες δυνάμεις, χωρίς θεσμούς μειωμένης κυριαρχίας-όπως είναι το Ανώτατο Δικαστήριο υπό τον έλεγχο μη Κυπρίων.
      (Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πηγαίνει σε λίγες ημέρες ο Πρωθυπουργός στην Ελβετία για να συμμετάσχει με τον Τούρκο Πρωθυπουργό σε μία τελική διαπραγμάτευση πάνω στη βάση του Σχεδίου Ανάν. Πηγαίνει έχοντας δηλώσει ότι το σχέδιο δεν είναι βιώσιμο, δεν είναι λειτουργικό και δεν είναι σύμφωνο με το ευρωπαϊκό κεκτημένο. Αυτά έχει ήδη δηλώσει ο κ. Καραμανλής.
      Στα πλαίσια της προχθεσινής διακήρυξης του Πρωθυπουργού, ότι οι Έλληνες δικαιούνται να μαθαίνουν ολόκληρη την αλήθεια, τον καλώ να μας πει εδώ στη Βουλή ποια αλλαγή στο σχέδιο Ανάν θα το καταστήσει λειτουργικό, ποια βιώσιμο και ποια σύμφωνο με το ευρωπαϊκό κεκτημένο.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Τέλος, χαιρετίζω την πρόθεση της Κυβέρνησης να προχωρήσει σε δημοσιονομική απογραφή, φθάνει να είναι απολύτως τίμια, γενικά αποδεκτή και μη αμφισβητούμενη. Η Κυβέρνηση οφείλει να προβληματιστεί πώς θα επιτύχει αυτό το στόχο.
      Όμως, μιας και ο λόγος περί απογραφής, καλό θα ήταν να επεκταθεί για να διαπιστωθεί η πραγματική κατάσταση του ασφαλιστικού συστήματος, η κατάσταση στην παιδεία, στην υγεία και στη διοίκηση. 
      Πόσοι φοιτητές πράγματι σπουδάζουν; Πόσοι καθηγητές πράγματι διδάσκουν; Πόσα λεφτά ξοδεύονται από κάθε εκπαιδευτική μονάδα; Πόσα από κάθε νοσοκομείο, πόσοι δημόσιοι υπάλληλοι πράγματι εργάζονται; Πόσοι είναι οι δημόσιοι υπάλληλοι;
      Να ένα απάνθισμα ερωτημάτων που γυρεύουν μία μη αμφισβητούμενη απάντηση. Η γνώση και η μη αμφισβήτηση της πραγματικότητας, κύριοι συνάδελφοι, είναι προϋπόθεση για τη διαμόρφωση συναίνεσης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε.
      Όπως είπα στην αρχή, σωστό και δίκαιο είναι να δοθεί περίοδος χάριτος στην Κυβέρνηση. Έτσι θα καταψηφίσω απόψε, αλλά δεν είμαι έτοιμος να την καταδικάσω οριστικά για την ανεπάρκεια των Προγραμματικών της Δηλώσεων. Οι αμέσως επόμενοι μήνες θα μας δείξουν κατά πόσον το πρόβλημα είναι μόνιμο ή προσωρινό.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρίες και κύριοι συνάδελφοι, ο παλαιός μου φίλος και παλαιός συνάδελφος στη Νέα Δημοκρατία  κ. Στέφανος Μάνος συχνά-πυκνά με είχε καταπλήξει με τις ιδέες του και με είχε εκπλήξει με τις συλλήψεις που είχε, αλλά απόψε ξεπέρασε κάθε όριο. Όλα όσα προηγουμένως απ’ αυτής της θέσεως περιέγραψε, είναι «κατορθώματα» της κυβερνήσεως που απήλθε, η οποία εβασίζετο σ’ ένα κόμμα στο οποίο προσεχώρησε ο φίλος μου ο Στέφανος.
      Διερωτώμαι πώς, με όσα περιέγραψε, τελικώς προσεχώρησε σε αυτό το κόμμα. Αυτήν την ερώτηση θα ήθελα κάποια στιγμή να την απαντήσει.
      Είπε και κάτι άλλο, το οποίο το θεωρώ ιδιαιτέρως σημαντικό πάντως, ότι ο Πρόεδρος της Κυβερνήσεως, ο κ. Καραμανλής, δεν ανέφερε τίποτα περί καθημερινότητος. Λάθος Στέφανε. Δεν το πρόσεξες. Ανέφερε ότι η Κυβέρνησή του θα ασχοληθεί με την καθημερινότητα των κατοικούντων στα αστικά κέντρα, αλλά προπάντων των κατοικούντων στις παραμεθόριες περιοχές, στα νησιά! 
      Αυτήν την ενασχόληση, αυτήν τη σοβαρά απασχόληση, αυτήν τη μέριμνα, την ανέθεσε στο Υπουργείο Αιγαίου και Νησιωτικής Πολιτικής. Εξαιρετικός ο τίτλος, όπως, μάλιστα, διαμορφώθηκε με την προσθήκη του «Νησιωτικής Πολιτικής» στο «Υπουργείο Αιγαίου», από το οποίο πέρασαν συνάδελφοί μου -και δεν έχω κανένα δισταγμό να το αναγνωρίσω και τώρα- ανήκοντες και στο ΠΑΣΟΚ που κατέβαλαν κάποιες προσπάθειες, αλλά ατυχώς, άτολμες. 
      Αυτό, λοιπόν, το Υπουργείο Αιγαίου και Νησιωτικής Πολιτικής, αγαπητοί συνάδελφοι, θα ασχοληθεί προπάντων με την καθημερινότητα, παράλληλα προς όσα ο ιδρυτικός του νόμος, όπως μετέπειτα συνεπληρώθη, του επιβάλει, και όχι μόνον με τα πολλά και διάφορα, που μάλλον δεν έχουν σχέση με την καθημερινότητα. 
      Κυρίες και κύριοι, μιλούμε για τα νησιά του Αιγαίου. Σ’ αυτήν την Αίθουσα η συμφωνία, καθόσον αφορά στην έκφραση απόψεων, δεν είναι κάτι το σύνηθες. Κατά τη μακρά περίοδο που θητεύω στο Κοινοβούλιο παρετήρησα ότι σύμπτωση απόψεων εσημειώθη όταν ιδρύετο το Υπουργείο Αιγαίου –τότε το Κοινοβούλιο στην ιδέα αυτή είπε «ναι»- και τότε το επέβαλλε -γι’ αυτό είπαμε και «ναι»- η σκοπιμότητα, την οποία δεν χρειάζεται να αναλύσω.
      Αλλά πέρασαν τα χρόνια και σε μια δεύτερη στιγμή το Κοινοβούλιο σύσσωμο για παρόμοιο θέμα είπε «ναι» και το «ναι» αυτό το επέβαλε η αναγκαιότητα. Και πότε το είπε; Κατά την Αναθεώρηση του Συντάγματος ψηφίσαμε όλοι οι Βουλευτές, και οι 300, εκείνη την ερμηνευτική δήλωση η οποία περιελήφθη στο άρθρο 101.
      Και τι λέγει; Λέγει: «Οσάκις εμείς νομοθετούμε και οσάκις η διοίκηση δρα, πρέπει να λαμβάνει υπόψη της την ιδιαιτερότητα της νησιωτικής Ελλάδος». Προς τι η αναγκαιότης; Διότι από ιδρύσεως Υπουργείου μέχρι το 2001, την Αναθεώρηση του Συντάγματος, φαίνεται πως αυτό το απλούν και αυτονόητο, δηλαδή να λαμβάνεται υπόψη η ιδιαιτερότητα της νησιωτικής Ελλάδος, δεν έγινε πράξη.
      Έτσι λοιπόν σήμερα, έχουμε σαν βάση ή σαν καλό σύμβουλο την εργασία συναδέλφων, οι οποίοι απετέλεσαν τη διακομματική επιτροπή, η οποία μελέτησε τα της ζωής, της καθημερινότητας, των νησιωτών, προπάντων στα παραμεθόρια νησιά του ανατολικού Αιγαίου, Έχουμε λοιπόν αυτό σαν έναν καλό οδηγό και σύμβουλο, αλλά παράλληλα και τις ιδέες οι οποίες ανεδείχθησαν σ’ αυτήν την Αίθουσα και κυρίως κατά την προηγούμενη Βουλή, ιδέες τις οποίες προέβαλαν Βουλευτές όλων των κομμάτων και τους οποίους οφείλω να ευχαριστήσω –κάποιοι εξ αυτών απουσιάζουν- γιατί μου προσέφεραν χρησιμότατο υλικό. Αυτές, λοιπόν, οι ιδέες θα γίνουν τώρα πράξη για την καθημερινότητα όμως. 
      Καλά είναι τα μεγαλεπίβολα σχέδια. Συνεχίζω να πιστεύω στην ανάγκη να οργανώνονται πολιτιστικές εκδηλώσεις, συνεχίζω να πιστεύω στο ότι πρέπει να προβάλλεται ο πολιτισμός που ανεδύθη μέσα από το Αιγαίο, αλλά συνεχίζω να προβάλω και την αντίληψη ότι δεν πρέπει να συνεχισθεί μια κατάσταση που την περιγράφει η καθημερινότητα ως έχει σήμερα.
      Κυρίες και κύριοι συνάδελφοι, στο Αιγαίο έχουμε ενεργειακό έλλειμμα. Μας αρέσει ή δεν μας αρέσει είναι η πραγματικότητα. Την περιγράφω. Η ΔΕΗ σήμερα αναγκάζεται να νοικιάσει μηχανές για να τροφοδοτήσει το καλοκαίρι που θα έλθει τα νησιά Μύκονο, Σίφνο, Σέριφο, Σαντορίνη, Μήλο, Αμοργό, Σκύρο, μόνο για δύο μήνες. Παράλληλα δε δεν έχει καταφέρει ακόμα να ανεγείρει τα αναγκαία εργοστάσια στη Λέσβο, στην Πάρο και στη Ρόδο. Από το 1998 έχει να κάμει επένδυση στα νησιά. Επαναλαμβάνω από το 1998. Συχνά-πυκνά τα νησιά, ακόμα και το χειμώνα, υφίστανται τις συνέπειες της διακοπής του ηλεκτρικού ρεύματος.
      Είμαστε στο έτος 2004 και σας αναφέρω πρόσφατα συμπτώματα. Στην Κάσο, στην Κάρπαθο, στη γενέτειρά μου την Κω, ψηλά στη Λέσβο έχουμε τα ίδια συνεχή συμπτώματα. Αυτή δεν είναι η καθημερινότητα, η οποία όμως παρεγνωρίσθη; 
      Λυπούμαι, αλλά πρέπει να σας πω ότι υπάρχει πρόβλημα υδρεύσεως πολλών νησιών. Έχω στα χέρια μου πρόσφατες επιστολές, της 15ης Μαρτίου, από τη Μήλο, την Κίμωλο, τη Σίκινο, τη Σχοινούσα,  την Ηρακλειά, τα Κουφονήσια, τη Φολέγανδρο, τη Σύμη και το Καστελόριζο που ζητούν νερό. Έχουμε μήνα Μάρτιο και ζητούν νερό. Καταθέτω τις επιστολές για τα Πρακτικά της Βουλής.
      (Στο σημείο αυτό ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης καταθέτει για τα Πρακτικά τις προαναφερθείσες επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πρέπει να πω ότι πάρα πολλοί συνάδελφοι, κυρίως οι διατελέσαντες Υπουργοί της περασμένης Κυβερνήσεως, αλλά και οι νησιώτες Βουλευτές γνωρίζουμε ότι τα περίφημα φράγματα και οι λιμνο-δεξαμενές δεν λειτουργούν. Δώσαμε δισεκατομμύρια και μία σταγόνα νερό δεν μαζεύεται.
      Κύριοι συνάδελφοι, πρέπει να παραδεχθούμε ότι έχουμε πρόβλημα νερού. Μόνο για μεταφορά νερού διατίθενται –γιατί το νερό λαμβάνεται δωρεάν από τις υδροφόρους- σε ένα νομό, τον οποίο γνωρίζω άριστα και είναι ο Νομός Δωδεκανήσου 2 περίπου δισεκατομμύρια το χρόνο. Μα, αν διετίθετο αυτό το ποσό κάθε χρόνο για να λυθεί το υδρευτικό πρόβλημα ενός ή δύο νησιών, θα είχε λυθεί επί μονίμου βάσεως. Η τεχνική έχει να προβάλλει εξαιρετικές μεθόδους, αλλά δεν ασχολήθηκε κανείς με την καθημερινότητα και έτσι έχουμε πρόβλημα νερού.
      Θέλετε να μιλήσουμε για τις υπηρεσίες της υγείας; Θα σας αναφέρω στοιχεία που μου έδωσε το Υπουργείο Υγείας, του οποίου προΐσταται ο συνάδελφος ο κ. Κακλαμάνης. Γι’  αυτά τα στοιχεία ο κ. Κακλαμάνης μου είπε κάτι, το οποίο σας μεταφέρω. Μου είπε λοιπόν «μην τα πάρεις τοις μετρητοίς, γιατί μάλλον είναι ανακριβή προς τα κάτω». 
      Σας λέω, λοιπόν, ότι από το βόρειο και νότιο Αιγαίο λείπουν από το ιατρικό προσωπικό 337 γιατροί, από το νοσηλευτικό προσωπικό 865 νοσηλευτές, από το λοιπό προσωπικό 807 άτομα. Αν κάποιος είχε μεριμνήσει οι μισοί απ’ αυτούς να είχαν πάει στις θέσεις τους, σήμερα δεν θα είχαμε την τραγωδία «για ψύλλου πήδημα» ο όποιος ασθενής να μεταφέρεται από τα νησιά στο κέντρο, με κίνδυνο της ζωής του εν πτήσει. Έχουμε, ατυχώς, τέτοια τραγικά παραδείγματα. Αυτή δεν είναι η καθημερινότητα; Ασχολήθηκε κανείς;
      Ας πάμε τώρα σε κάτι που θεωρώ ιδιαίτερα σημαντικό για όλους εμάς, γιατί το ζούμε τώρα, αυτήν τη στιγμή, και θα το βρούμε επίσης μπροστά μας μεθαύριο. Έχουμε το Γ΄ Κοινοτικό Πλαίσιο Στήριξης για το οποίο γίνεται μέγας λόγος. Επί χρόνια το προέβαλλε η απελθούσα Κυβέρνηση και ισχυρίζετο ότι επετέλεσε άθλους. Είναι άθλος ότι στο βόρειο Αιγαίο –και σας μιλώ με στοιχεία που έχω από τις 29-2-2004- απορροφήθηκαν για δημόσιες επενδύσεις 9,2% από τις πιστώσεις του Γ΄ Κοινοτικού Πλαισίου Στήριξης και στο νότιο Αιγαίο 13,9%; Αυτές είναι οι επιτυχίες μας, για να μην πω επιτυχίες της απελθούσης Κυβερνήσεως. 
      Συνεπώς, απομένει για μεν το βόρειο Αιγαίο περίπου το 90% αναπορρόφητο, για δε το νότιο Αιγαίο το 85% και υπάρχει μεγάλη αγωνία. Γιατί; Γιατί αν δεν απορροφηθούν τα κονδύλια εντός ορισμένου χρόνου, το πολύ μέχρι το 2008, τα ποσά που μας δίνει η Ευρωπαϊκή Ένωση δεν μένουν στο ψυγείο, αλλά χάνονται. Και όταν μέχρι σήμερα η απορρόφηση είναι τόσο μικρή, αντιλαμβάνεται κανείς ποια δραστηριότητα πρέπει να αναπτυχθεί, ώστε να γίνει η απορρόφηση που είναι αναγκαία για τα νησιά του Αιγαίου.
      Κυρίες και κύριοι συνάδελφοι, έχουμε εντυπωσιακά μεγάλο πρόβλημα διαρθρώσεως της διοικήσεως στα νησιά μας που μέχρι στιγμής δεν αντιμετωπίσθηκε, παρά το ότι σ’ αυτήν την Αίθουσα οι νησιώτες Βουλευτές και κυρίως ο ομιλών κάθε λίγο και λιγάκι το αναδεικνύαμε εις μέγα ζήτημα. Η διοίκηση πρέπει να είναι κοντά στο νησιώτη και όχι ο νησιώτης να κυνηγά τη διοίκηση. Αυτό γίνεται σήμερα και είναι πράγματι μέγα ζήτημα. 
      Κύριοι συνάδελφοι, χρειαζόμασθε αναδιάρθρωση των περιφερειών, στο βόρειο και νότιο Αιγαίο. Μας αρέσει δεν μας αρέσει έχουμε ζήτημα που εξαρτάται από τη διοικητική διάρθρωση, ώστε στο περίφημο Δ΄ Κοινοτικό Πλαίσιο Στήριξης να παραμείνουν ως επιλέξιμα τα έργα του πρώτου στόχου.
      Τι σημαίνει αυτό απλοελληνικά; Να το εξηγήσουμε για να καταλαβαίνουν και οι τηλεθεατές, διότι οι Βουλευτές καταλαβαίνουν. Δεν θα μπούνε έργα αναγκαία για τη βελτίωση της ζωής των νησιωτών, στο Δ΄ ΚΠΣ. Αναφέρομαι δε και σε «τηλεθεατές», κύριοι συνάδελφοι, γιατί είναι εξαιρετική η ιδέα της προηγουμένης Βουλής να ανοίξει κανάλι στο κοινό, για να γνωρίζουν οι Έλληνες τι ακριβώς συζητούμε. Και σήμερα τι συζητούμε; Τα της ζωής των νησιωτών, για τα οποία τόσες φορές έγινε εδώ λόγος, αλλά απόφαση καμία. 
      Έχουμε πρόβλημα. Εάν τα προηγούμενα αναφερόμενα στο Γ’ Κοινοτικό Πλαίσιο Στήριξης δεν κατέστη δυνατόν να ακολουθήσουν την οδό που θα έπρεπε, τα του Δ’ Κοινοτικού Πλαισίου Στήριξης  είναι τελείως αδύνατον και να τα προσεγγίσουμε. 
      Αυτές, λοιπόν, οι αιτίες οδήγησαν τον Πρόεδρο της Κυβερνήσεως να αναθέσει στο Υπουργείο Αιγαίου και Νησιωτικής Πολιτικής θεσμική παρεμβατικότητα στην αναπτυξιακή διαδικασία στη νησιωτική Ελλάδα. 
      Ανέλαβα το Υπουργείο με ενθουσιασμό, γιατί πιστεύω βάσιμα πως εφαρμόζοντας ό,τι αποκαλούμε Ολοκληρωμένη Νησιωτική Πολιτική, η οποία έχει περιεχόμενο το οποίο θα σας αναλύσω αμέσως, αυτή θα συμβάλει ώστε η καθημερινότητα να αναδειχθεί σε μία όχι τόσο δυσχερή κατάσταση, όπως είναι σήμερα.
      Κυρίες και κύριοι συνάδελφοι, δεν είναι απόρρητο, κινδυνεύουμε να χάσουμε πληθυσμούς από τα νησιά μας και προπαντός από τα παραμεθόρια, τα μικρά νησιά, στα οποία συγκρατεί ακόμη τους πληθυσμούς το πάθος τους . Είναι γαντζωμένοι στα βράχια από πάθος. 
      Ανέχεσθε εσείς να κατασκευάζονται μικρά έργα επί δεκαπενταετία και άνω; Αναφέρω και πάλι ένα θέμα για υποδομές που έχει γίνει για τους παλιούς Βουλευτές καθημερινή υπόθεση. Ποιο είναι; Είναι ένα αεροδρομιάκι στην Κάλυμνο με διάδρομο προσγειώσεως οκτακόσια πενήντα μέτρα περίπου και το οποίο κατασκευάζεται δεκαοκτώ χρόνια! 
      Αναγκάσθηκε ο πρώην Πρωθυπουργός ο κ. Σημίτης, να ασχοληθεί με την προβλήτα στην Κάσσο, κατασκευή είκοσι, περίπου, χρόνια. Αν αγαπάτε το Θεό σας! Και το πρώτο κύμα την διέλυσε. 
      Γι’ αυτά τα θέματα αξίζει τον κόπο να ασχοληθεί όλο το Κοινοβούλιο. Όσα σας λέγω δεν σας τα λέγω ούτε για να καταγγείλω ούτε για να κατακρίνω. Αυτό το έκανα ενόσω ήμουν Αντιπολίτευση. Το θυμάσθε πολύ καλά. Σας τα λέγω για να υπογραμμίσω την ανάγκη της εφαρμογής εκείνης της πολιτικής η οποία θα αναφερθεί στην ανασυγκρότηση της διοίκησης, στις θαλάσσιες μεταφορές. 
      Μας αρέσει δεν μας αρέσει η πρώτη ναυτιλιακή δύναμη στον κόσμο δεν κατάφερε να βάλει, τα τελευταία χρόνια προπαντός, πέντε καράβια να ξεκινάνε από τον Πειραιά και να πηγαίνουν στα νησιά σταθερά και μόνιμα. 
      Μας επέβαλε τον «επίναυλο». Είναι έργο της απελθούσης Κυβερνήσεως. Πρώτη φορά στη θάλασσα πληρώνουμε «διόδια». Δεν έχει ξανασυμβεί αυτό το πράγμα. Επιστημονική ανάλυση, δική σας έχει αποδείξει ότι το έσοδο από αυτόν τον επίναυλο είναι ασήμαντο. Φορτώσατε όμως τους νησιώτες με «διόδια». 
      Να προχωρήσω παραπέρα. Είναι απόλυτος ανάγκη να ασχοληθούμε με το σύστημα παροχής υπηρεσιών υγείας, αλλά και εκπαιδεύσεως. Ανήγαγε η Νέα Δημοκρατία διά στόματος Πρωθυπουργού, την παιδεία και τον πολιτισμό σαν πρώτο και βασικό στόχο. Ελάτε στα νησιά να δείτε ποιών ευκολιών απολαμβάνουν τα νησιωτόπουλα για να προσεγγίσουν τις πηγές της γνώσεως και να  συγκρίνετε αυτές τις ευκολίες με εκείνες που απολαμβάνουν τα παιδιά των αστικών περιοχών, για τα οποία κανείς δεν έχει να κάνει την παραμικρή αρνητική κριτική και για τα οποία ενδιαφέρεται ο κ. Μάνος –και καλώς πράττει- τα οποία όμως έχουν άνεση προσβάσεως στη γνώση την οποία στερείται ο μαθητόκοσμος των νησιών. 
      Δεν εξασφαλίζεται η συνοχή μεταξύ νησιωτικής και ηπειρωτικής Ελλάδας, με τις ελλείψεις που παρουσιάζει η ζωή των νησιωτικών. Είναι αδήριτος ανάγκη να δούμε το ενεργειακό μας πρόβλημα και επίσης είναι αδήριτος ανάγκη να γίνει κάτι το οποίο εκφεύγει των ορίων δράσεως του Υπουργείου Αιγαίου και Νησιωτικής Πολιτικής, είναι όμως, έργο καθαρώς κυβερνητικό, σε πολύ υψηλό επίπεδο και αναφέρομαι στο Υπουργείο των Εξωτερικών. Δεν επετεύχθη επί της προηγούμενης Κυβερνήσεως, η Ευρωπαϊκή Ένωση να υιοθετήσει τη «νησιωτικότητα» ως λόγο ειδικών «δράσεων».
      Ζητήσαμε από το σημερινό Πρόεδρο του ΠΑΣΟΚ, τον τότε Υπουργό Εξωτερικών, διαρκούσης της Ελληνικής Προεδρίας, αλλά και από τον τότε Πρωθυπουργό, να θέσουν σαν θέμα, εν τη εξελίξει των εργασιών της Προεδρίας, την αναγνώριση της «νησιωτικότητας». Αυτές οι ιδέες είχαν ισχυρούς υποστηρικτές από συναδέλφους άλλων κρατών-μελών της Ευρωπαϊκής Ένωσης που κι εκείνοι έχουν νησιωτικά συμπλέγματα, αλλά δεν έχουν τα προβλήματα της Ελλάδας. Η Κυβέρνηση δεν ησχολήθη ή, κατά το μέγεθος που ησχολήθη, δεν πέτυχε. Είναι ζήτημα το οποίο σήμερα κρατεί στα χέρια της η «Διακυβερνητική» και επί του οποίου οφείλουμε –και θα το πράξουμε- να κάνουμε ισχυρή, ισχυρότατη παρέμβαση. Στο Άμστερνταμ, που συχνά επικαλείσθε, και στη Νίκαια, οι κινήσεις σας δεν απέδωσαν. Ακόμη και ερμηνευτικά ζητήματα έχουμε σε εκκρεμότητα από τότε.
      Κυρίες και κύριοι συνάδελφοι, το Υπουργείο Αιγαίου και Νησιωτικής Πολιτικής δε φιλοδοξεί με «μαγικό ραβδάκι» να λύσει τα προβλήματα της καθημερινότητας, αλλά πιστεύει βάσιμα ότι, παράλληλα προς ό,τι μέχρι σήμερα αντιμετώπισε, παράλληλα προς τις διάφορες δραστηριότητες κυρίως πολιτιστικού χαρακτήρα, καθώς και προς εκείνες τις περίεργες παρεμβάσεις του τελευταίου Υπουργού, περί τα χωροταξικά των παραδοσιακών οικισμών, που μάλλον προβλήματα δημιούργησαν και με τα οποία θα ασχοληθεί η παρούσα ηγεσία του Υπουργείου, παράλληλα λοιπόν προς όλα αυτά, είναι αποφασισμένο να αντιμετώπιση με την αναπτυξιακή διαδικασία των νησιών και θεωρεί πως είναι αδήριτος ανάγκη μία νομοθετική πρωτοβουλία η οποία θα φέρει ενώπιόν σας ειδικό αναπτυξιακό νόμο για τα νησιά, να εκδηλωθεί σχετικώς γρήγορα. Λέγω σχετικώς γρήγορα γιατί πρόκειται περί θέματος το οποίο θα κινηθεί εντός των πλαισίων της γενικής κυβερνητικής πολιτικής περί τα αναπτυξιακά και την οποία το Υπουργείο Οικονομίας θα παρουσιάσει.
      Η ιστορία απέδειξε –και η πείρα μας πλέον είναι πλούσια επ’ αυτού- ότι οσάκις συντάσσεται αναπτυξιακός νόμος που καλούμεθα να εφαρμόσουμε σ’ όλη την επικράτεια, το σύστημα δεν επιτυγχάνει. Αρέσει-δεν αρέσει, άλλη είναι η φυσιογνωμία της νησιωτικής Ελλάδας, άλλες οι ανάγκες αυτής καθόσον αφορά στη λήψη αναπτυξιακών μέτρων και άλλες οι ανάγκες της ηπειρωτικής Ελλάδας. 
      Θεωρώ ως πρότυπο την προσπάθεια που έγινε με το ν. 289/1976 και η οποία περιορίστηκε μόνο στα νησιά του ανατολικού Αιγαίου, η οποία πράγματι απέδωσε καρπούς και αποτελεί για μένα μοντέλο, αν όχι προς πιστή αντιγραφή, πάντως ένα μοντέλο επί του οποίου μπορεί να βασισθεί, υπό τις παρούσες συνθήκες, μία παρόμοια προσπάθεια. 
      Κυρίες και κύριοι συνάδελφοι, ολοκληρώνω την παρουσίαση θεμάτων του Υπουργείου Αιγαίου και Νησιωτικής Πολιτικής λέγοντας προς όλους εσάς ότι επί του θέματος της νησιωτικής Ελλάδας σ’ αυτήν την Αίθουσα ποτέ δεν είχαμε συγκρούσεις. Η συνεργασία ήταν εξασφαλισμένη. Είμαι βέβαιος ότι και κατά την παρούσα Βουλή αυτή η σύμπτωση απόψεων θα βοηθήσει τους νησιώτες να ξεπεράσουν τα προβλήματα της καθημερινότητας και να μην απομακρυνθούν προπάντων από τα μικρά νησιά. Αυτή η καλή διάθεση θα επιδιώξω να είναι μία μόνιμη κατάσταση. 
      Ζητώ τη συνεργασία σας κι όχι μόνο τη συνεργασία των συναδέλφων Βουλευτών, αλλά και τη συνεργασία όλων εκείνων των παραγόντων που έχουν λόγο επί της νησιωτικής πολιτικής, όπως είναι οι Οργανισμοί Τοπικής Αυτοδιοίκησης και οι άλλοι νησιωτικοί φορείς οι οποίοι ήδη έχουν συγκροτηθεί σε μεγάλες ομάδες, που έχουν γνώμη, έχουν προτάσεις, έχουν ιδέες και αναγνωρίζουν πως αυτές θα αξιοποιηθούν στο μέτρο που το Υπουργείο Αιγαίου και Νησιωτικής Πολιτικής μπορεί να τις αξιοποιήσει.
      Κυρίες και κύριοι συνάδελφοι, εκ των προτέρων σας ευχαριστώ γιατί είμαι βέβαιος ότι θα εκδηλώσετε τη θετική σας άποψη επί εκείνων που θα προτείνει το Υπουργείο του οποίου έχω την τιμή να προΐσταμαι. Ευχαριστώντας σας, θέλω επίσης να προσθέσω ότι ανέλαβα αυτό το Υπουργείο με ενθουσιασμό. Το θεωρούσαν Υπουργείο τελετών. Θα φροντίσω να αναδειχθεί ως ένα Υπουργείο που θα είναι πλάι στο νησιώτη και οι νησιώτες θα γνωρίζουν πως θα μπορούν να καταφύγουν σ’ αυτό τουλάχιστον για τα προβλήματα της καθημερινότητας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο τέως Πρωθυπουργός κ. Κωνσταντίνος Σημίτης.
      ΚΩΝΣΤΑΝΤΙΝΟΣ ΣΗΜΙΤΗΣ: Κυρίες και κύριοι συνάδελφοι, ελπίζω με το τέλος της συζήτησης των Προγραμματικών Δηλώσεων σήμερα να αρχίσει μια νέα περίοδος προσεκτικότερης διακυβέρνησης, διότι η πρώτη εβδομάδα μετά τις εκλογές έδειξε την Κυβέρνηση που επικαλείται την ταπεινότητα, να προβάλει, με αρκετή υπεροψία, ανώφελα για τη χώρα. Παράδειγμα, όπως ανέφερε ο Πρόεδρος του ΠΑΣΟΚ κ. Παπανδρέου, είναι οι Ολυμπιακοί Αγώνες.
     Όσον αφορά την ασφάλειά τους, ζήσαμε αλλεπάλληλες συσκέψεις και κινητοποιήσεις με τα τύμπανα της δημόσιας προβολής να κτυπούν έντονα. Κανείς δεν φαίνεται να σκέφτηκε ότι η φαινομενική αυτή έξαρση της κινητοποίησης για την ασφάλεια των Αγώνων μπορεί να έχει και αρνητική επίπτωση, ότι αυτοί που θα έλθουν, οι πιθανοί επισκέπτες, μπορούν έτσι να αποτραπούν να έρθουν, μια που η ίδια η φιλοξενούσα χώρα αναδεικνύει με τόση ένταση τους πιθανούς κινδύνους. 
      Πιστεύω ότι θα ήταν σκόπιμο η Κυβέρνηση, παίρνοντας όλα ανεξαίρετα τα μέτρα που πρέπει να πάρει, αλλά χωρίς τυμπανοκρουσίες, να δώσει προς την παγκόσμια κοινότητα ένα διαφορετικό μήνυμα. Να τονίσει ότι οι Αγώνες δίνουν μήνυμα ειρήνης, συνεργασίας, συναδέλφωσης. Να καλέσει όλους να έλθουν και να τονίσει ότι εργάζεται για να συμβάλουν όλες ανεξαίρετα οι χώρες, το τονίζω, όλες ανεξαίρετα οι χώρες στο μήνυμα της ειρήνης που θέλει να δώσει η Ελλάδα. 
      Όσον αφορά τα έργα, σχεδόν το σύνολο των ολυμπιακών έργων είτε έχουν ολοκληρωθεί είτε ολοκληρώνονται σύμφωνα με τα προβλεπόμενα χρονοδιαγράμματα. Τα προβλήματα με ορισμένα έργα, παράδειγμα αυτά που ανέφερε ο κ. Σουφλιάς, δεν ήταν άγνωστα. Ήταν γνωστά και θα αντιμετωπίζονταν μέσα Μαρτίου, μετά τις εκλογές, γιατί τότε θα υπήρχε η εικόνα τι πρέπει να γίνει, εικόνα για τη στέγη Καλατράβα, εικόνα για το κολυμβητήριο κ.ο.κ. 
      Η νέα Κυβέρνηση δεν έκανε, λοιπόν, τίποτα άλλο παρά αυτό που είχε προγραμματιστεί να γίνει πριν τις εκλογές και αυτό που έπρεπε να κάνει. Δηλαδή, να παρθούν οι αποφάσεις για το τι θα γίνει, αλλά και για το τι δεν θα γίνει και να οριστεί το νέο χρονοδιάγραμμα, ώστε να ολοκληρωθούν τα έργα πριν από τους Αγώνες. 
      Ο ορυμαγδός δηλώσεων όμως για τις καθυστερήσεις έδωσε και στο εσωτερικό και στο εξωτερικό μια τελείως στρεβλή εικόνα της προετοιμασίας. Οι δηλώσεις μάλιστα των υπεύθυνων Υπουργών ότι θα επισκέπτονται κάθε εβδομάδα για να παρακολουθούν την εκτέλεση, πιστεύω ότι δεν δείχνουν σοβαρότητα. Βρισκόμαστε στον 21ο αιώνα. Δεν βρισκόμαστε στην εποχή της χειρωνακτικής εργασίας και των μαστόρων, ώστε να αναγκάζεται να πηγαίνει ο Υπουργός πάνω στο εργοτάξιο για να προτρέπει με απειλές τους τεχνίτες να τελειώνουν τη δουλειά τους. 
      Όλοι διαπιστώσαμε ότι οι κώδωνες κινδύνου που χτύπησαν για τις καθυστερήσεις, οι κώδωνες για έργα ανολοκλήρωτα, που άφηναν να πλανάται η υποψία ότι σχεδόν όλα ή όλα τα έργα είναι ανολοκλήρωτα, αυτοί οι κώδωνες που με τόση χαρά ενεργοποίησε η Κυβέρνηση είχαν και έχουν ένα δυσμενή αντίκτυπο για τη χώρα. Δημιούργησαν αμφιβολίες για την ικανότητά μας. Η πολιτική των καταγγελιών έγινε δυστυχώς μπούμερανγκ και τραυματίζει την ίδια την Κυβέρνηση στην προσπάθειά της.
      Η Κυβέρνηση αντί να καταγγέλλει έτσι πρόθυμα, καλό θα ήταν παραδείγματος χάριν να αφιερωθεί σ’ αυτό που είναι τώρα κρίσιμο για τους Ολυμπιακούς Αγώνες και δεν ακούστηκε καθόλου αυτό που δεν μπορούσε να είχε γίνει πριν γιατί αφορούσε την τωρινή περίοδο, τη λειτουργία της πόλης και των εγκαταστάσεων, την οργάνωση του όλου συστήματος το οποίο δημιουργήθηκε. 
      Θα αναφερθώ τέλος, κυρίες και κύριοι συνάδελφοι, σε όσα ακούγονται και λέγονται για την αλλαγή των νομοθετημένων δημοσιονομικών πρακτικών, ιδίως τη νέα πρακτική της Κυβέρνησης που διαφαίνεται από τα δημοσιεύματα του Τύπου για μεταφορές εσόδων και εξόδων, ώστε  να αυξηθεί το έλλειμμα του 2003 που έχει περάσει και  βαρύνει την προηγούμενη κυβέρνηση και να περιοριστεί κατά το αντίστοιχο ποσό το έλλειμμα του 2004 που δεν έχει περάσει και θα βαρύνει την νυν Κυβέρνηση. 
      Θα πρέπει, λοιπόν, η Κυβέρνηση να προσέξει μήπως αποβεί στο άμεσο μέλλον σε βάρος της χώρας εκείνο που την εξυπηρετεί βραχυπρόθεσμα, είτε για να τεκμηριώσει τους προεκλογικούς της ισχυρισμούς, τους ισχυρισμούς για τα δήθεν χάλια της οικονομίας, είτε για να έχει επιχειρήματα να μην κάνει αυτά που υποσχέθηκε.  Θα πρέπει να προσέξει ιδίως μήπως μ’ αυτήν την τακτική που αποφάσισε έτσι πρόχειρα εμπλακεί σε περιπέτειες που δεν σκέπτεται σήμερα.
      Η Ευρωπαϊκή Ένωση και οι διεθνείς οργανισμοί δεν ανήκουν στους χαμένους της εκλογικής αναμέτρησης και δεν πρέπει οπωσδήποτε να αποδέχονται τις επιλογές της Κυβέρνησης, αλλά μπορούν να δώσουν διάφορες ερμηνείες και να πάρουν διάφορα μέτρα από εκείνα τα οποία σκέπτεται η Κυβέρνηση για να αντιμετωπίσει την κατάσταση. 
      Θα έλεγα ότι αλλάζεις με περίσκεψη και μάλιστα νομοθετημένες πρακτικές,  για το συμφέρον του συνόλου και όχι ευκαιριακά όπως βολεύει η στιγμή.
      Κυρίες και κύριοι συνάδελφοι, οι Προγραμματικές Δηλώσεις της νέας Κυβέρνησης αποτέλεσαν επανάληψη του προγράμματος της Νέας Δημοκρατίας. Αυτή όμως η επανάληψη δεν είναι επαρκής. 
      Οι Προγραμματικές Δηλώσεις πρέπει να προχωρούν πέραν από ένα προεκλογικό πρόγραμμα. Οφείλουν να περιέχουν ένα έστω και γενικό χρονοδιάγραμμα εφαρμογής, να παρουσιάζουν την ιεράρχηση των προτεραιοτήτων, τι κάνουμε  πρώτο, τι κάνουμε δεύτερο, πότε το κάνουμε, να αναδεικνύουν έτσι την αλληλουχία των μέτρων. Όλα αυτά είναι αυτήν τη φορά περισσότερο επίκαιρα από κάθε άλλη φορά, γιατί λόγω των Ολυμπιακών Αγώνων τώρα θα γίνουν πολλές άμεσες δαπάνες, οι πόροι δεν θα μπορούν να χρησιμοποιηθούν για άλλους στόχους και οι άλλοι στόχοι θα πρέπει να επιδιωχθούν μετά. Το πότε και πως ενδιαφέρει λοιπόν, ιδιαίτερα. Παραμένει όμως άγνωστο, κυρίες και κύριοι συνάδελφοι. 
      Οι Προγραμματικές Δηλώσεις είναι ή οφείλουν να μετατρέπουν το πρόγραμμα εξαγγελιών των εκλογών σε ένα πρόγραμμα διακυβέρνησης. Αυτό που παρουσιάστηκε  δεν ικανοποιεί. Ήταν η συνηθισμένη απαρίθμηση του τι επιδιώκεται. Η επανάληψη του προεκλογικού προγράμματος δεν γεννά την βεβαιότητα ότι όλα αυτά που επιδιώκονται πρόκειται να γίνουν. Μάλλον ενισχύει την αμφιβολία ότι δεν πρόκειται να γίνουν.
     Ορισμένες απορίες της προεκλογικής περιόδου εξακολουθούν να υπάρχουν και είναι πάντα έντονες. Δεν ακούσαμε τίποτα στις Προγραμματικές Δηλώσεις για το ποίοι είναι οι πόροι που θα απαιτηθούν για την εφαρμογή του προγράμματος, πού θα εξευρεθούν. Δεν ακούσαμε ο περιορισμός της κρατικής σπατάλης –οι λέξεις της Κυβέρνησης- τι ποσό θα φθάσει. Τα 10 δισεκατομμύρια ευρώ που επαγγέλονταν  η Νέα Δημοκρατία προεκλογικά ισχύουν πάντα; Δεν ακούσαμε πώς η οικονομία αυτή, πάνω από την οποία πλανώνται αυτήν τη στιγμή οι απειλητικές επιπτώσεις της καμένης γης –μόνιμο προεκλογικό μοτίβο της Νέας Δημοκρατίας-  θα πετύχει ρυθμό ανάπτυξης πάνω από το 5%.
      Δεν ακούσαμε πώς για πρώτη φορά παγκόσμια η Νέα Δημοκρατία θα συμβιβάσει καμένη γη με ρυθμό ανάπτυξης 5%. Δεν ακούσαμε πώς –και όλοι εσείς, κύριοι συνάδελφοι, το ξέρετε- ενώ η Νέα Δημοκρατία μας διαβεβαίωνε εδώ και τέσσερα χρόνια ότι θα υπάρξει ύφεση μετά τους Ολυμπιακούς Αγώνες, τώρα ξαφνικά διαπιστώνουμε και ακούμε ότι μετά τους Ολυμπιακούς Αγώνες θα υπάρχει και περισσότερη ανάπτυξη. Δεν ακούσαμε και δεν καταλάβαμε πολλά άλλα, πώς συμβιβάζονται για παράδειγμα οι προεκλογικές εξαγγελίες για ίδρυση σαράντα περίπου νομικών προσώπων και υπηρεσιών με το πρόγραμμα κατάργησης των νομικών προσώπων και υπηρεσιών. Τι θα γίνει από τα δύο; Βέβαια, το τι θα γίνει θα το διαπιστώσουμε στο μέλλον. Φοβάμαι όμως ότι αυτά που θα διαπιστώσουμε θα είναι πολύ διαφορετικά απ’ αυτά που ελέχθησαν. 
      Κυρίες και κύριοι συνάδελφοι, ο τρόπος παρουσίασης του προγράμματος της Νέας Δημοκρατίας ακολούθησε την πρακτική της αντιπολιτευτικής και εκλογικής της επιχειρηματολογίας. Όλα τα κακά είναι φαινόμενα διαχείρισης και η Νέα Δημοκρατία θα κάνει μια πιο αποτελεσματική και πιο γρήγορη διαχείριση. Ένα όμως είναι απολύτως βέβαιο, το αν η κοινωνία σε ορισμένα σημεία δεν λειτουργεί σωστά αυτό δεν οφείλεται βέβαια μόνο στη διαχείριση. Οφείλεται κυρίως στις λύσεις των προβλημάτων που έχουν κατά καιρούς δοθεί, στους συμβιβασμούς, στις πολιτικές που επιβάλλουν τα οργανωμένα ή μη συμφέροντα ή διάφορες κοινωνικές ομάδες. Η πολιτική είναι αποτέλεσμα κοινωνικής διαδικασίας. Οφείλεται αυτό που υπάρχει σε πολιτικά και κοινωνικά κριτήρια τα οποία αγνοούν οι Προγραμματικές Δηλώσεις και θέλει να αποσιωπά η Νέα Δημοκρατία. 
      Παραδείγματος χάριν, η Νέα Δημοκρατία ήταν ιδιαίτερα σιωπηλή για θέματα που μπορούν να προκαλέσουν αντιδράσεις. Γι’ αυτό και η σιωπή της στα θέματα της παιδείας. Όπως αναφέρθηκε, το μόνο συγκεκριμένο μέτρο που ακούσαμε ήταν η δημιουργία πανεπιστημίου αστυνομικών υπαλλήλων, προφανώς, για να ακολουθήσουν και πανεπιστήμια εκκλησιαστικών σπουδών για τους ιερείς και στρατιωτικών σπουδών για τους αξιωματικούς και εν τέλει έτσι γελοιοποίηση του πανεπιστημιακού θεσμού. 
      Η σιωπή της Νέας Δημοκρατίας είναι ανησυχητική. Θα φέρω ένα παράδειγμα. Η προηγούμενη κυβέρνηση αποφάσισε να εισαγάγει μιας νέας μορφής αξιολόγηση των πανεπιστημίων μετά από μακρύ κοινωνικό διάλογο. Η Νέα Δημοκρατία είχε συνταχθεί με τις εκπροσωπήσεις των πανεπιστημιακών που δεν ήθελαν αξιολόγηση των πανεπιστημίων. Στήριξε τότε τη συντεχνιακή συμπεριφορά, γιατί μ’ αυτόν τον τρόπο στήριζε την αναταραχή ενάντια στην κυβέρνηση. Η αξιολόγηση όμως είναι αναγκαία στο ευρωπαϊκό πλαίσιο. Δεν ακούσαμε στις Προγραμματικές Δηλώσεις οτιδήποτε σχετικά με την αξιολόγηση των πανεπιστημίων. Η Νέα Δημοκρατία προφανώς δεν μπορεί να ξεπεράσει τις αντιδράσεις των συμμάχων του τότε, τις συντεχνιακές νοοτροπίες, τη στάση πολλών μελών της πανεπιστημιακής κοινότητας που δεν θέλουν να υπόκεινται σε  κανενός είδους λογαριασμό. Αυτό σημαίνει ότι η Ελλάδα δεν θα μπορέσει να παρακολουθήσει τις ευρωπαϊκές εξελίξεις. Θα μπορούσα να αναφέρω και πολλά άλλα παραδείγματα, παραδείγματος χάριν για το ΕΣΥ, την ασάφεια της μείωσης της φορολογίας των φυσικών προσώπων, ενώ οι προγραμματικές δηλώσεις είναι σαφέστατες σχετικά με τις επιχειρήσεις.
     Οι προγραμματικές δηλώσεις –αυτό είναι το συμπέρασμα- αποφεύγουν να μας πληροφορήσουν για τις κοινωνικές επιδιώξεις της Κυβέρνησης. Όμως, αυτές υπάρχουν. Τα μέτρα της Κυβέρνησης, άμα τα διαβάσουμε με το τι σκοπούν, προειδοποιούν ότι η Νέα Δημοκρατία πιστεύει ότι χρειάζεται ενίσχυση των εχόντων, χρειάζεται ενίσχυση της επιχειρηματικής δραστηριότητας, ότι κατεστημένα και συντεχνιακά συμφέροντα στην παιδεία και αλλού δεν αποτελούν γι’ αυτήν ιδιαίτερο πρόβλημα, ότι οι κύριες αιχμές της νέας πολιτικής, όπως η οικονομική πολιτική, το φορολογικό σύστημα, η κατ’ αυτήν επανίδρυση του κράτους δεν αποβλέπουν κυρίως σε μια δικαιότερη κοινωνία, που αυτός πρέπει να είναι ο στόχος στην Ελλάδα.
      Από τις Προγραμματικές Δηλώσεις προκύπτει η εικόνα μιας κυβέρνησης που έχει μόνο πρόβλημα με τη διαχείριση και όχι μ’ αυτό που αφορά την πολιτική, τις κοινωνικές δομές και λειτουργίες. 
      Εμείς αντίθετα πιστεύουμε ότι η Ελλάδα χρειάζεται ένα όραμα διαφορετικής λειτουργίας της κοινωνίας και συνεχούς μεταρρύθμισης για να συνεχίσει την πορεία προόδου. 
      Κυρίες και κύριοι συνάδελφοι, για να κλείσω, μια κοινωνία πρέπει να αλλάζει συνεχώς, για να αποφεύγει την καθυστέρηση. Χρειάζεται να επιδιώκει συνεχώς την ανάπτυξη και την κοινωνική δικαιοσύνη. Έτσι πηγαίνουμε μπροστά, με σχέδιο, πρόγραμμα και σοβαρότητα για ανάπτυξη και κοινωνική δικαιοσύνη.
      Η κοινωνία το έχει καταλάβει και η κοινωνία γι’ αυτό απαιτεί να μην ακούει εικόνες, αλλά να βλέπει έργο. Δυστυχώς, όπως φαίνεται από τις Προγραμματικές Δηλώσεις της Κυβέρνησης, η Κυβέρνηση δίνει ιδιαίτερη σημασία στην εικόνα. Εμείς, το ΠΑΣΟΚ, θα εργαστούμε αποφασιστικά, όπως ανέφερε και ο κ. Παπανδρέου, ώστε να προασπίσουμε τις κατακτήσεις των προηγουμένων ετών, να πιέσουμε ώστε η Ελλάδα να συνεχίσει το δρόμο της με συνέπεια, με σοβαρότητα, να συνεχίσει για την πρόοδο, για την κοινωνική δικαιοσύνη, για περισσότερη δημοκρατία, για αλλαγή και μεταρρύθμιση, για μια δικαιότερη κοινωνία. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Ο Υπουργός Οικονομίας και Οικονομικών, για μια σύντομη παρέμβαση, έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, μια πολύ σύντομη παρατήρηση σε αυτά που ακούσαμε από τον πρώην Πρωθυπουργό κ. Σημίτη.
     Μας είπε ότι δεν άκουσε το πού θα βρούμε τους πόρους για να εφαρμόσουμε το πρόγραμμά μας. 
      Ο Πρόεδρος της Νέας Δημοκρατίας, ο Πρωθυπουργός της χώρας, στις Προγραμματικές Δηλώσεις, ανέφερε ρητά από πού θα βρούμε τους πόρους. Και σήμερα στην ομιλία μου έδωσα και τα ποσά τα οποία προβλέπουμε να εξοικονομήσουμε και από την επιτάχυνση της οικονομικής ανάπτυξης και από την καταστολή της σπατάλης στο δημόσιο και από την καταπολέμηση της φοροδιαφυγής και της εισφοροδιαφυγής.
      Ο κ. Σημίτης δεν τα άκουσε, πιθανώς γιατί δεν ήταν εδώ ή γιατί δεν ήθελε να τα ακούσει. Θα τα επαναλάβω, λοιπόν.
      Θα εξοικονομούμε χρόνο με το χρόνο, σε ετήσια βάση, απ’ αυτές τις τρεις πηγές περίπου 1,3% έως 1,5% του ΑΕΠ. Στο τέλος της τετραετίας θα έχουμε εξασφαλίσει πάνω από 4% έως 4,5% του ΑΕΠ. Σε σημερινούς όρους αυτό το ποσό, σε σημερινά ευρώ, κυμαίνεται μεταξύ 6,5 και 7,5 δισεκατομμυρίων ευρώ. Από αυτούς τους πόρους θα εξασφαλίσουμε τη χρηματοδότηση του προγράμματός μας για να μπορέσουμε να υλοποιήσουμε τις υποσχέσεις μας για ανάπτυξη, για απασχόληση και για κοινωνική συνοχή.
      Δεν ακούσατε, είπατε, κύριε Σημίτη. Αν δεν ακούσατε, ας ρωτάγατε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο εζήτησε η Γενική Γραμματέας του Κομμουνιστικού Κόμματος Ελλάδος  για μια παρέμβαση.
      ΑΛΕΞΑΝΔΡΑ ΠΑΠΑΡΗΓΑ ( Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Από τους Βουλευτές των Κομμάτων της Αντιπολίτευσης άκουσα πολλές φορές το ερώτημα ή και την ανοικτή αμφισβήτηση αν η Κυβέρνηση θα αποδειχθεί φερέγγυα και άξια να εφαρμόσει αυτά που θέτει στις Προγραμματικές της Δηλώσεις.
     Εμείς βλέπουμε τα πράγματα διαφορετικά. Εμείς θα είμαστε πραγματικά πολύ ευτυχείς και ικανοποιημένοι, αν ο λαός, το λαϊκό κίνημα παρεμποδίσει την Κυβέρνηση να εφαρμόσει τις Προγραμματικές της Δηλώσεις.
Διότι ο βασικός άξονας και τα περισσότερα συστατικά στοιχεία των Προγραμματικών Δηλώσεων είναι αντιλαϊκά. Μακάρι οι Προγραμματικές Δηλώσεις να μείνουν ανενεργές και ανεφάρμοστες. Μόνο έτσι μπορούμε να ισχυριστούμε ότι κάτι καλύτερο μπορεί να συμβεί για το λαό.
      Θα ήθελα να απευθυνθώ βεβαίως στην Κυβέρνηση και να ζητήσω από τον Πρωθυπουργό –δεν ξέρω αν θα το κάνει στην τελική του ομιλία- να πάρει συγκεκριμένη θέση και όχι αυτές τις γενικές και αφηρημένες δήθεν ανθρωπιστικές θέσεις που έχουμε ακούσει τόσα χρόνια, για το μεγάλο ζήτημα που περνάει σε μία νέα φάση και όξυνση, το Παλαιστινιακό. 
      Μετά τη δολοφονία του θρησκευτικού ηγέτη της Χαμάς, δολοφονία προσχεδιασμένη για να δημιουργήσει ένα νέο κύκλο έντασης και αίματος, η ελληνική Κυβέρνηση πρέπει επιτέλους να τοποθετηθεί μονόπλευρα υπέρ των Παλαιστινίων και του παλαιστινιακού λαού. Πρέπει να μπει ένα τέρμα σ’ αυτές τις γνωστές τοποθετήσεις που έχουμε ακούσει χρόνια τώρα να εξισώνεται ο θύτης και το θύμα και να δίνονται αυτές οι υποκριτικές και άκρως επικίνδυνες συμβουλές ότι οι αντιμαχόμενες πλευρές πρέπει να βρουν έναν τρόπο συνεννόησης. Εδώ ή είσαι με τους Παλαιστινίους ή είσαι με το Ισραήλ και τους Αμερικανούς.
      Πρέπει μάλιστα η Ελληνική Αντιπροσωπεία στις Βρυξέλλες να πάρει καθαρή θέση όσο την αφορά πάνω σ’ αυτό το ζήτημα. Οποιαδήποτε άλλη ενδιάμεση θέση με την πολιτική των ίσων αποστάσεων απέναντι στις δύο πλευρές είναι πολιτική σφαγιασμού κυριολεκτικά των δικαιωμάτων του παλαιστινιακού λαού που δοκιμάζεται καθημερινά και θα δοκιμαστεί στο άμεσο μέλλον ακόμα χειρότερα.
      Δεύτερον, ζητούμε από τον Πρωθυπουργό να πάρει σαφή και καθαρή θέση για το ζήτημα αποστολής στρατιωτικών δυνάμεων στο Ιράκ στη βάση των απαιτήσεων των Ηνωμένων Πολιτειών της Αμερικής,  οι οποίες έχουν εκδηλωθεί όχι μόνο τώρα  αλλά και επί  κυβέρνησης ΠΑΣΟΚ.
      Δεν μας εφησυχάζει καθόλου η τοποθέτηση ότι ως τους Ολυμπιακούς Αγώνες δεν θα υπάρχει αποστολή στρατιωτικών δυνάμεων για να μην προκαλέσουμε παραδείγματος χάριν τους τρομοκράτες. Όταν λέμε ότι δεν πρέπει να αποσταλεί στρατιωτικό σώμα, εννοούμε ότι δεν πρέπει και μετά τους Ολυμπιακούς Αγώνες. Νομίζουμε ότι σκόπιμα η ελληνική Κυβέρνηση τοποθετείται αφηρημένα ότι δε θα σταλεί στρατιωτικό σώμα και παραλείπει να ενημερώσει τον ελληνικό λαό με τη θέση «ως τους Ολυμπιακούς Αγώνες».
      Υπογραμμίζουμε ακόμα ότι υπάρχει δέσμευση και της προηγούμενης κυβέρνησης και στην αποστολή στρατιωτικών δυνάμεων, αλλά και στην πρόσκληση του ΝΑΤΟ να παίξουν ρόλο στην ασφάλεια των Ολυμπιακών Αγώνων πριν ακόμα συμβεί το μακελειό της 11ης του Μάρτη στην Ισπανία.
      Θέλουμε να θέσουμε δύο ζητήματα τα οποία άπτονται και των Προγραμματικών Δηλώσεων και όλης της πορείας. Το ένα από αυτά μάλιστα έχει και άμεση σχέση με τη μάχη των ευρωεκλογών που είναι μπροστά μας. 
      Υπογραμμίζω ότι εδώ οι Κοινοβουλευτικές Ομάδες, ας το πω έτσι, του Κομμουνιστικού Κόμματος Ελλάδας έχουν θέσει αυτό το ζήτημα και στο παρελθόν. Είναι, όμως, εντελώς επίκαιρο τώρα που αν θέλετε συμπληρώνονται σαράντα τέσσερα χρόνια από τότε που άρχισε η πρώτη συζήτηση για τη χρησιμότητα ή όχι και τη σκοπιμότητα ένταξης της Ελλάδας στην Ευρωπαϊκή Ένωση, ενώ έχουν κλείσει, αν δεν κάνω λάθος, εικοσιτρία χρόνια από την επίσημη ένταξη της Ελλάδας στην Ευρωπαϊκή Ένωση.
      Ποιο είναι το ερώτημα: Τελικά υπάρχει αποτίμηση και καταγραφή του ισοζυγίου ανάμεσα στις κοινοτικές εισροές –γίνεται λόγος για πακτωλό, εν πάση περιπτώσει- με τη μορφή Κοινοτικών Προγραμμάτων Στήριξης ή με άλλους τρόπους, των εισροών εν πάση περιπτώσει κοινοτικών ποσών στην Ελλάδα και των αποτελεσμάτων; 
      Ποιο είναι το ισοζύγιο χρηματικά ή και ουσιαστικά; Θετικό ή αρνητικό; Εμείς έχουμε απάντηση. Εδώ όμως χρειάζεται μια συνολική καταγραφή. Ούτε οι κυβερνήσεις του ΠΑΣΟΚ το έχουν κάνει -έκαναν πολιτικές καταγραφές που βεβαίως ήταν ανάλογες με τη θέση που είχε το ΠΑΣΟΚ για την πλήρη ενσωμάτωση της Ελλάδας στην Ευρωπαϊκή Ένωση- ούτε η Νέα Δημοκρατία προτίθεται να κάνει κάτι τέτοιο.
      Θα φέρω ένα παράδειγμα: Έχουμε σημαντικές εισροές στην αγροτική οικονομία. Εδώ όμως πρέπει να συνυπολογιστεί ότι αυτές οι εισροές έχουν αρνητικά αποτελέσματα στη δυνατότητα να παράγουν στην Ελλάδα εκείνα τα αγροτικά προϊόντα που έχουν συγκριτικό πλεονέκτημα και που μπορεί να αποτελέσει και συγκριτικό πλεονέκτημα στις εξαγωγές. Πώς συμβιβάζονται αυτά τα πάρα πολλά ποσά που μπήκαν στην αγροτική παραγωγή με το αρνητικό εμπορικό ισοζύγιο στον τομέα των αγροτικών προϊόντων, στον τομέα της διατροφής και των άλλων προϊόντων; 
      Να δοθεί, παραδείγματος χάρη, ένας απολογισμός. Δεύτερο, τρίτο Κοινοτικό Πλαίσιο Στήριξης. Μπήκαν χρήματα. Ποιοι τα πήραν; Τα αποτελέσματα πού πήγαν; Και ακόμα να ενημερωθούμε πόσα απ’ αυτά τα ποσά που πήραμε βγήκαν ξανά στο εξωτερικό προκειμένου να αγοράζουμε πρώτες ύλες και βιομηχανικά προϊόντα από τις ισχυρές καπιταλιστικές χώρες; Είναι θέμα στοιχειώδους, θα έλεγα, εντιμότητας διότι κατά τη γνώμη μας αυτά τα ποσά το λιγότερο που μπορεί να πει κανείς είναι τα τριάντα αργύρια.
      Τέλος, πρέπει να υπάρξει και μία αποτίμηση του συνολικού κόστους των Ολυμπιακών Αγώνων. Θυμάμαι πολύ καλά ότι η Νέα Δημοκρατία ως Αξιωματική Αντιπολίτευση ζήτησε πολλές φορές από την Κυβέρνηση του ΠΑΣΟΚ μία καταγραφή του κόστους των Ολυμπιακών Αγώνων. Εν πάση περιπτώσει, συνήθως εκ των υστέρων γίνεται η ολοκληρωμένη καταγραφή, αλλά να μας πείτε κατά προσέγγιση. Και αυτό ενδιαφέρει γιατί πρέπει να δούμε τι μας πρόσφεραν οι Ολυμπιακοί Αγώνες των πολυεθνικών, των χορηγών, του ΝΑΤΟ και κυρίως να δοθεί απάντηση ποιος θα πληρώσει το μάρμαρο και τι θα γίνουν οι ολυμπιακές εγκαταστάσεις. Η Κυβέρνηση του ΠΑΣΟΚ είχε τοποθετηθεί. Τη μερίδα του λέοντος θα την πάρουν οι επιχειρηματίες και θα επωφεληθούν απ’ αυτά τα έργα που πλήρωσε ο ελληνικός λαός και που θα πληρώνει για πάρα πολλά χρόνια.
      Και άλλη μία τοποθέτηση, την οποίαν ανέφερα μάλιστα στο Περιστύλιο όταν τυχαία συναντηθήκαμε με τον Υπουργό ΠΕΧΩΔΕ, τον κ. Σουφλιά: Γίνονται προσπάθειες να καλυφθούν τα κενά και οι καθυστερήσεις που έχουμε, παραδείγματος χάρη, στη μαραθώνια διαδρομή ή άλλες καθυστερήσεις στα έργα. Η Κυβέρνηση οφείλει ακόμα να ελέγξει αν αυτές οι περίφημες εταιρείες που αναλαμβάνουν τα έργα πληρώνουν τους εργαζόμενους. Διότι με απλήρωτους ή κακοπληρωμένους εργαζόμενους, οι οποίοι μάλιστα υφίστανται και λόγω της εντατικοποίησης σοβαρά εργατικά ατυχήματα, δεν μπορούν να βγουν ολυμπιακά έργα. Κι εμείς αναρωτιόμαστε: Με τι κέφι θα δουλέψουν οι εργαζόμενοι των εργολάβων και των υπεργολάβων όταν αυτοί κάνουν να πληρωθούν τρεις και τέσσερις μήνες;
      Ας μην πει η Κυβέρνηση ότι «εμείς ελέγχουμε το έργο των εταιρειών». Θα ελέγξουν και τις υποχρεώσεις των εταιρειών απέναντι στους εργαζόμενους. Θυσίες ανώφελες και μάλιστα οδυνηρές δεν μπορεί να ζητώνται από το εργατικό δυναμικό. Ήδη πολλοί εργάτες έχουν πληρώσει και με τη ζωή τους τα ολυμπιακά έργα για το Ολυμπιακό Χωριό και όπου αλλού.
      Εμάς, λοιπόν, μας ενδιαφέρει όχι μόνο να βγουν τα ολυμπιακά έργα, αλλά και αν θα πληρωθούν οι εργαζόμενοι. Δεν ακούστηκε κάτι τέτοιο από την Κυβέρνηση και περιμένουμε να απαντήσει σ’ αυτά τα συγκεκριμένα ζητήματα ο Πρωθυπουργός με το κλείσιμο της σημερινής συζήτησης.
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Υπουργός Ανάπτυξης, κ. Δημήτρης Σιούφας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, θα ξεκινήσω από το κλείσιμο της ομιλίας που έκανε ο πρώην Πρωθυπουργός, ο κ. Σημίτης, με όλο το σεβασμό προς τη θεσμική ιδιότητα, την οποίαν είχε μέχρι σήμερα και που έχει ως πρώην Πρωθυπουργός.
      Κύριε Σημίτη, για τη Νέα Δημοκρατία αντίπαλοι είναι μόνο τα προβλήματα του ελληνικού λαού. Αυτό νομίζω ότι ο Πρωθυπουργός το έκανε καθαρό και σαφές στη χθεσινή του ομιλία. Αντίπαλοι για εμάς είναι οι δομές που δημιουργήσατε με την εικοσάχρονη παραμονή σας στην κυβέρνηση της χώρας. Εμείς δεν φοβόμαστε την κοινωνία. Ακούμε τη φωνή της, τις αγωνίες της, αυτή μας καθοδηγεί. Βεβαίως, αυτή η κοινωνία και όσα είπατε για το ρόλο της και για το πώς αλλάζει είναι που έστειλε τη Νέα Δημοκρατία στην Κυβέρνηση και το κόμμα σας στην Αξιωματική Αντιπολίτευση. Αυτή είναι η πραγματικότητα. Είναι φυσικό και εμάς δεν μας εκπλήττει ότι εκπλήττεσθε από τη νέα αντίληψη διακυβέρνησης που φέρνει ο Πρωθυπουργός της χώρας, ο Κώστας Καραμανλής.
      Τρίτον, επειδή κάνατε εκτεταμένες αναφορές στους Ολυμπιακούς Αγώνες, θέλω -και θα μου επιτρέψετε να το κάνω- να σταθώ σε αυτά τα οποία είπε χθες ο Πρωθυπουργός Κώστας Καραμανλής. Ενημερώνουμε υπεύθυνα -όπως έχουμε υποχρέωση- τους πολίτες. Η αλήθεια δεν πρέπει να ενοχλεί κανέναν. Αποτελεί σεβασμό προς την ίδια την κοινωνία, αλλά σε καμιά περίπτωση αυτή η μεγάλη εθνική αποστολή δεν αποτελεί πεδίο καμιάς αντιπαράθεσης ούτε με εσάς ούτε με κανένα άλλο κόμμα. Επιβάλλουμε όμως νέους εντατικούς ρυθμούς, γιατί αυτό έχει ανάγκη η πραγματικότητα και το σημείο στο οποίο βρισκόμαστε σήμερα. Διαβεβαιώνουμε σε συνέχεια των προετοιμασιών της προηγουμένης περιόδου, όλα αυτά τα οποία κάναμε. 
      Εμείς δεν ερχόμαστε να αφαιρέσουμε τίποτα, ερχόμαστε να προσθέσουμε και προχωρούμε σε όλα τα αναγκαία μέτρα για τη διεξαγωγή των Αγώνων με συνθήκες μέγιστης δυνατής ασφάλειας, παρά τις αδιαμφισβήτητες καθυστερήσεις που υπάρχουν. Μπορούμε με συστράτευση όλων να διοργανώσουμε απόλυτα επιτυχημένους Αγώνες. Η υπόθεση είναι εθνική και εμείς δεν πρόκειται να ξεφύγουμε απ’ αυτήν την αντίληψη, απ’ αυτήν την πεποίθηση ούτε κατά ένα κόμμα. Στην υπόθεση αυτή όλοι έχουν και λόγο και ρόλο. Όλοι έχουμε δυνατότητες συμβολής. Η πρόκληση είναι κοινή για όλους και είναι πρόκληση προσφοράς. Δεν θα ξεφύγουμε απ’ αυτήν την αντίληψη –το επαναλαμβάνω- ούτε κατά ένα χιλιοστό.
      Κυρίες και κύριοι συνάδελφοι, θα μου επιτρέψετε τώρα να κάνω σύντομες αναφορές στην υπόθεση της ανάπτυξης και στο ρόλο του Υπουργείου Ανάπτυξης. Οι Έλληνες και οι Ελληνίδες μας έκαναν τη μεγάλη τιμή και μας ανέθεσαν την ευθύνη για μία νέα διακυβέρνηση. Το αίτημα της κοινωνίας είναι ξεκάθαρο. Οι πολίτες απαιτούν να αλλάξουμε πολιτικές, να αλλάξουμε ρυθμούς, να αλλάξουμε τις πρακτικές και τις νοοτροπίες του χθες. 
      Όπως επανειλημμένα έχει δηλώσει ο Πρωθυπουργός Κώστας Καραμανλής, εμείς και δεν μηδενίζουμε και δεν γκρεμίζουμε τίποτα απ’ ό,τι θετικό έγινε. Αυτό νομίζω ότι για τα πολιτικά πράγματα της πατρίδας μας είναι πρωτόγνωρο. Ενδεχομένως αυτό να δημιουργεί πράγματι έναν προβληματισμό, ότι μπορεί να είναι έτσι σε μία κυβέρνηση. Έτσι είναι, κύριοι συνάδελφοι, και έτσι θα προχωρήσουμε. Είμαστε εδώ για να προσθέσουμε, να κτίσουμε, να δημιουργήσουμε. 
      Δεν υπάρχει καμιά αμφιβολία ότι η νέα Κυβέρνηση κληρονομεί μεγάλες και σημαντικές εκκρεμότητες. Σε ό,τι αφορά τον τομέα ευθύνης του Υπουργείου Ανάπτυξης επισημαίνω κυρίως, πρώτον, την αντιπαραγωγική οργάνωση και λειτουργία του κράτους, που δυναστεύει τους πολίτες σε όλες τις συναλλαγές τους. Αν μου ζητούσατε να το περιγράψω περιληπτικά, θα μιλούσα για οργανωμένο χάος. Η γραφειοκρατία, η αδιαφάνεια, η διαφθορά αποτελούν παθολογικά συμπτώματα του κράτους, τα οποία είμαστε αποφασισμένοι να αντιμετωπίσουμε με τόλμη και αποφασιστικότητα.
      Δεύτερον την ατελή λειτουργία των αγορών που νοθεύει τον ανταγωνισμό, ενθαρρύνει τη συγκρότηση μονοπωλίων και ολιγοπωλίων, υποσκάπτει την ανάπτυξη και την απασχόληση και επιβαρύνει τον καταναλωτή. Η προσαρμογή στη νέα εποχή δεν μπορεί να αναβάλεται.
      Τρίτον, το μεγάλο αναπτυξιακό έλλειμμα της οικονομίας.
      Κυρίες και κύριοι συνάδελφοι, η ανάπτυξη που συντελείται τα τελευταία χρόνια δεν φθάνει ούτε σε ολόκληρη τη χώρα αλλά ούτε και σε ολόκληρη την κοινωνία. Υπενθυμίζω ότι οι έξι στις έντεκα πιο φτωχές περιφέρειες της Ευρώπης είναι ελληνικές. Υπενθυμίζω ότι δυόμισι εκατομμύρια Έλληνες πολίτες ζουν κάτω από τα όρια της φτώχειας. Η οικονομική ανάπτυξη των τελευταίων χρόνων δεν διαχέεται στο σύνολο της κοινωνίας και δεν συμβαδίζει με την άνοδο του επιπέδου απασχόλησης. Αυτό απεικονίζεται ξεκάθαρα στη διατήρηση της ανεργίας σε εξαιρετικά υψηλά επίπεδα. 
      Γι’ αυτούς ακριβώς τους λόγους χρειαζόμαστε και προωθούμε μία νέα πολιτική με ξεκάθαρο στόχο: Ανάπτυξη παντού και ευημερία για όλους.
      Για το σκοπό αυτό η Κυβέρνηση αναλαμβάνει σύντομα την πρωτοβουλία για τη συγκρότηση αναπτυξιακών οργανισμών περιφέρειας, στους οποίους πρόκειται να συμμετέχουν εκπρόσωποι της αυτοδιοίκησης, των τοπικών επαγγελματικών φορέων και των επιμελητηρίων. Παράλληλα καθιστούμε σαφές ότι γνώμονάς μας είναι η ύπαρξη και η εφαρμογή σταθερών κανόνων κοινών για όλους. Στόχος μας είναι η δημιουργία μεγαλύτερων ευκαιριών και περισσότερων επιλογών για όλους. Αυτή είναι η επιλογή μας. Επιλογή στήριξης των επιχειρήσεων. Επιλογή ίσων ευκαιριών στη βάση κοινών κανόνων για όλους. Και γι’ αυτή μας την επιλογή εμείς δεν αισθανόμαστε καμία ενοχή. Δεν αισθανόμαστε ενοχές.
      Κυρίες και κύριοι συνάδελφοι, είναι γεγονός ότι η χώρα μας τα τελευταία χρόνια σημειώνει στατιστικά υψηλούς σχετικά ρυθμούς οικονομικής ανάπτυξης περίπου 4%. Αυτή είναι η πραγματικότητα. Δεν πρέπει όμως να ξεχνάμε ότι:
      Πρώτον, οι ρυθμοί αυτοί οφείλονται κατά κύριο λόγο  -το επισημαίνει άλλωστε και η έκθεση της Τράπεζας της Ελλάδος πέρυσι στη σελίδα 23- στις εισροές του Β΄ και Γ΄ Κοινοτικού Πλαισίου Στήριξης, στις δημόσιες δαπάνες για την ολυμπιακή προετοιμασία, στην ιδιωτική κατανάλωση που χρηματοδοτείται από την αύξηση του ιδιωτικού δανεισμού.
      Σημειώνω ότι το υπόλοιπο των καταναλωτικών δανείων την περίοδο Δεκέμβριος 1993-Δεκέμβριος 2003 αυξήθηκε κατά 2.000%, δηλαδή σε ρυθμό εικοσαπλάσιο σε σχέση με το μέσο όρο της Ευρωπαϊκής Ένωσης. 
      Δεύτερον, όλοι οι βασικοί οικονομικοί δείκτες αναδεικνύουν το μεγάλο έλλειμμα της ανταγωνιστικότητας της χώρας μας και της οικονομίας. Το έλλειμμα στο Ισοζύγιο Τρεχουσών Συναλλαγών παραμένει εδώ και χρόνια στα επίπεδα του 6%. Εισάγουμε τρεις φορές περισσότερα προϊόντα απ’ όσα εξάγουμε. Σχεδόν το 46% των αγροτικών και βιομηχανικών προϊόντων που καταναλώνουμε, είναι εισαγόμενα.
      Η χώρα μας είναι ουραγός στην προσέλκυση άμεσων ξένων επενδύσεων. Ο μέσος όρος των ξένων άμεσων επενδύσεων στη χώρα μας την περίοδο 1998-2002 ήταν 1,6 δισεκατομμύρια δολάρια όταν την ίδια περίοδο στην Πορτογαλία ήταν τετραπλάσιος, στη Δανία δεκαπενταπλάσιος και στην Ολλανδία σαράντα τρεις φορές περισσότερο. Κατέχουμε και στην κατηγορία αυτή την τελευταία θέση όχι μόνο σε σχέση με την Ευρωπαϊκή Ένωση των δεκαπέντε ή των είκοσι πέντε κρατών-μελών, αλλά την εικοστή εβδόμη θέση, πολύ πίσω από τη Ρουμανία και τη Βουλγαρία, χώρες της λεγόμενης δεύτερης διεύρυνσης.
      Κυρίες και κύριοι συνάδελφοι, ο βασικός στόχος της πολιτικής μας στο Υπουργείο Ανάπτυξης προσδιορίζεται από τον τίτλο του. Ανάπτυξη για όλους. Ανάπτυξη για όλη την κοινωνία. Ανάπτυξη σε ολόκληρη τη χώρα. Και βασικοί στόχοι μας είναι να δώσουμε διέξοδο στην υγιή επιχειρηματική πρωτοβουλία. Να διευρύνουμε τα πεδία της επενδυτικής πρωτοβουλίας και δραστηριότητας. 
      Η ανταγωνιστικότητα είναι το κύριο προαπαιτούμενο για την ανάπτυξη. Για να είναι όμως η ανάπτυξη υψηλή και βιώσιμη πρέπει η ανταγωνιστικότητα να θεμελιώνεται στην ποιοτική διάσταση του παραγωγικού συστήματος.
      Το επιχειρησιακό πρόγραμμα για την ανταγωνιστικότητα, ΕΠΑΝ κατέχει κεντρική θέση στο Γ΄ Κοινοτικό Πλαίσιο Στήριξης. Αποτελεί αιχμή του δόρατος για την ανάπτυξη. Βλέπετε, κύριε πρώην Πρωθυπουργέ, ότι εμείς συνεχίζουμε αυτό που βρίσκουμε και το συνεχίζουμε και με σεβασμό και βεβαίως με την αντίληψη ότι δεν είναι η Νέα Δημοκρατία που έρχεται να αφαιρέσει, αλλά έρχεται να προσθέσει και να συνεχίσει ό,τι καλό και ό,τι σωστό βρίσκεται.
      Είναι βασικό εργαλείο προώθησης της επιχειρηματικότητας, της τεχνολογικής αναβάθμισης και βεβαίως της δημιουργίας νέων θέσεων εργασίας. Οι επιχειρήσεις δεν μπορεί να περιμένουν. Η απόφασή μας είναι να στηριχθούν άμεσα από το συγκεκριμένο επιχειρησιακό πρόγραμμα.
      Κύριο μέλημά μας είναι η υγιής λειτουργία των αγορών και η προστασία του καταναλωτή. Και στο πλαίσιο αυτό περιλαμβάνονται:
      Πρώτον, η μείωση του κόστους λειτουργίας των επιχειρήσεων μέσα από τη μείωση της γραφειοκρατίας και του κόστους διαχείρισης. Όπως υπάρχει και ο νέος αναπτυξιακός νόμος. Σας μίλησε πριν ο κύριος Υπουργός Οικονομίας και Οικονομικών σχετικά με το σχεδιασμό που έχουμε και ο Πρωθυπουργός χθες έδωσε το σχετικό χρονικό ορίζοντα μέσα στον οποίο πρόκειται να αλλάξει ο αναπτυξιακός νόμος. Και υπάρχει και η ριζική φορολογική μεταρρύθμιση που θα είναι έτοιμη το φθινόπωρο του 2004. 
      Δεύτερον, ουσιαστική ενίσχυση των θεσμών που διασφαλίζουν την ομαλή λειτουργία των αγορών. Η Επιτροπή Ανταγωνισμού αναβαθμίζεται σε πραγματικά ανεξάρτητη αρχή ώστε να είναι σε θέση να ανταποκριθεί στις σύγχρονες ανάγκες, να εγγυάται, δηλαδή, την εύρυθμη λειτουργία των αγορών και του ανταγωνισμού. Θα ενισχυθεί στις αρμοδιότητες που έχει, θα στελεχωθεί με επαρκές και εξειδικευμένο προσωπικό, θα αποκτήσει οικονομική αυτοτέλεια και βεβαίως νέα υποδομή για να μπορέσει να επιτελέσει την πραγματικά μεγάλη αποστολή που έχει.
      Τρίτον, διαφάνεια στην αγορά με τη χρησιμοποίηση νέων τεχνολογιών όπως είναι τα Παρατηρητήρια Τιμών και η πλήρης ενημέρωση των καταναλωτών. Πυξίδα και οδηγός μας σε κάθε παρέμβαση είναι η προστασία του καταναλωτή, η προστασία του πολίτη. Ενθαρρύνουμε –και θα το κάνουμε με πεποίθηση- τις οργανώσεις των καταναλωτών ώστε να αναπτυχθεί στην πατρίδα μας ένα γνήσιο καταναλωτικό κίνημα, γιατί ο συνειδητοποιημένος καταναλωτής αποτελεί το πρώτο ανάχωμα για την αποτροπή φαινομένων αισχροκέρδειας και ανατιμήσεων.
      Ενεργοποιούμε τις διατάξεις του νόμου για τη Γενική Γραμματεία Προστασίας του Καταναλωτή και ορίσαμε ήδη Γενικό Γραμματέα Καταναλωτή στη Γενική Γραμματεία Καταναλωτή που εδώ και πολλά χρόνια δεν επληρούτο, παρ’ ότι υπήρχε το θεσμικό πλαίσιο.
      Αποσαφηνίζουμε το σύστημα των προσφορών στην αγορά, των γενικών όρων των συναλλαγών και των όρων διαφήμισης και προβολής. 
      Τέταρτον, στον ευαίσθητο χώρο των κρατικών προμηθειών βασικές αρχές της πολιτικής μας είναι η διασφάλιση της διαφάνειας, η ισονομία και η ταχύτητα στην ολοκλήρωση των διαδικασιών. Στόχος μας είναι η εξοικονόμηση πόρων με εξορθολογισμό των κρατικών δαπανών.
      Πιο συγκεκριμένα: Προωθούμε την πλήρη χαρτογράφηση της Διεύθυνσης Κρατικών Προμηθειών. Ενισχύουμε τη στελέχωση και αναβαθμίζουμε την επιμόρφωση του προσωπικού της και βεβαίως θα εγκατασταθεί σύστημα ολικής ποιότητας. 
      Πέμπτον, όπως έχουμε κατ’ επανάληψη τονίσει, σημαντικός στόχος της πολιτικής μας είναι η είσοδος της χώρας στη λεωφόρο νέων τεχνολογιών, η ενίσχυση του ηλεκτρονικού εμπορίου που αποτελεί βασική πολιτική μας  επιλογή. Και προχωρούμε στη συνολική επανεξέταση και τη συμπλήρωση του νομοθετικού πλαισίου για το ηλεκτρονικό εμπόριο, στη στήριξη των επιχειρήσεων στην περιφέρεια, στη χορήγηση ειδικών κινήτρων για την ανάπτυξη κοινών δικτύων διανομής και ηλεκτρονικού εμπορίου για τις μικρομεσαίες επιχειρήσεις.
      Κυρίες και κύριοι συνάδελφοι, τα χαρακτηριστικά της ελληνικής οικονομίας επιβάλλουν την υιοθέτηση μίας ολοκληρωμένης πολιτικής για την ενίσχυση των μικρομεσαίων επιχειρήσεων. Το μικρό μέγεθος της εγχώριας αγοράς και τα συσσωρευμένα προβλήματα των μικρομεσαίων επιχειρήσεων απαιτούν μία ειδική πολιτική για τις επιχειρήσεις αυτές που αποτελούν κατά κύριο λόγο τον παραγωγικό ιστό της οικονομίας μας.  Στηρίζουμε τη νέα επιχειρηματικότητα και ενισχύουμε τις μικρές και μεσαίες επιχειρήσεις.
      Στις πολιτικές μας για το σκοπό αυτό περιλαμβάνονται, πρώτον η κωδικοποίηση και δεύτερον η απλούστευση των διαδικασιών ίδρυσης και λειτουργίας  των επιχειρήσεων, η ενεργοποίηση και στήριξη του εγγυητικού κεφαλαίου, με σκοπό την αύξηση της πρόσβασής του σε νέους πόρους.
      Τρίτον η παροχή αυξημένων δυνατοτήτων στις μικρομεσαίες επιχειρήσεις για τη συμμετοχή τους στα κοινοτικά προγράμματα και ιδιαίτερα η επιτάχυνση της υλοποίησης του ΕΠΑΝ. Τέταρτον η κρατική ενίσχυση για τη σύσταση ειδικής υπηρεσίας σε κάθε επιμελητήριο με τη μορφή μιας στάσης για τη διεκπεραίωση μιας σειράς συναλλαγών των μικρομεσαίων επιχειρήσεων με τις δημόσιες επιχειρήσεις. Βεβαίως η ενίσχυση του ανταγωνισμού στο χώρο των τηλεπικοινωνιών, η μείωση της φορολογικής επιβάρυνσης και του διαχειριστικού κόστους και βεβαίως η επέκταση στις μικρές και μεσαίες επιχειρήσεις των φορολογικών κινήτρων απασχόλησης. Ειδικά σ’ αυτό το θέμα θα δώσουμε ιδιαίτερη βαρύτητα και προσοχή. 
      Στρατηγικός στόχος της νέας πολιτικής που εφαρμόζουμε είναι η ενίσχυση των δημόσιων και ιδιωτικών δαπανών για την έρευνα και την τεχνολογία. Σήμερα, η χώρα μας με βάση τις στατιστικές μελέτες που υπάρχουν κατέχει και σ’ αυτόν τον τομέα την τελευταία θέση στην Ευρωπαϊκή Ένωση. Πρόθεση της Κυβέρνησης είναι να προχωρήσει προς αυτήν την κατεύθυνση μια εθνική στρατηγική για την έρευνα και την τεχνολογία. Βεβαίως θα κινηθούμε προς την κατεύθυνση της αύξησης των δαπανών για να στηριχθεί η έρευνα και η τεχνολογία. Θα προχωρήσουμε στην ίδρυση ειδικής επιτροπής η οποία θα έχει το σχεδιασμό της στρατηγικής για την έρευνα και την τεχνολογία στη χώρα μας. Θα απαλλάξουμε τις χρηματοδοτήσεις της έρευνας από κάθε είδους πελατειακές σχέσεις, στρεβλώσεις, προτιμήσεις και  αποκλεισμούς. Προωθούμε μέτρα επιδότησης και κινητροδότησης των επενδύσεων του ιδιωτικού τομέα σε δράσεις έρευνας και τεχνολογίας. Βεβαίως θα ενθαρρύνουμε την επέκταση και τη βελτίωση της διασύνδεσης των πανεπιστημίων και των ερευνητικών ινστιτούτων μεταξύ τους, καθώς και με ιδρύματα του εξωτερικού. Τέλος, προχωρούμε σε συνεργασία με τα Υπουργεία Εξωτερικών και Παιδείας στην καταγραφή και αξιοποίηση του ελληνικού επιστημονικού δυναμικού που εργάζεται και δραστηριοποιείται εκτός Ελλάδος. 
      Κλειδί για την διασφάλιση υψηλών ρυθμών οικονομικής ανάπτυξης σε σταθερή και μακροπρόθεσμη βάση αποτελεί η εφαρμογή μιας διαφορετικής ενεργειακής πολιτικής, μιας πολιτικής που θα εγγυάται τον ασφαλή ενεργειακό εφοδιασμό και θα διασφαλίζει την ενεργειακή επάρκεια και αυτάρκεια της χώρας. Η ενεργειακή πολιτική συνδέεται με τις μεγάλες επενδυτικές πρωτοβουλίες που συμβάλλουν στην ενίσχυση του εθνικού εισοδήματος της παραγωγικής βάσης και της απασχόλησης. Η απελευθέρωση της αγοράς παρά τις κοινοτικές οδηγίες δεν προωθήθηκε. Η αναβλητικότητα, η ασάφεια και η έλλειψη συγκροτημένου σχεδιασμού χαρακτήριζαν την ενεργειακή πολιτική σε όλο το προηγούμενο διάστημα. Η απελευθέρωση των αγορών ηλεκτρισμού και φυσικού αερίου δεν προωθήθηκε. Τα αρμόδια όργανα της Ευρωπαϊκής Ένωσης και οι διεθνείς οργανισμοί ενέργειας υπογραμμίζουν ότι χάσαμε χρόνο στην απελευθέρωση των ενεργειακών αγορών. 
      Η Ρυθμιστική Αρχή Ενέργειας σε επίσημες εκθέσεις της διαπιστώνει στασιμότητα ή και οπισθοδρόμηση στην απελευθέρωση της αγοράς ηλεκτρικής ενέργειας. Αφήνουμε πίσω το παρελθόν. Είναι απόφασή μας να προχωρήσουμε με γοργό βηματισμό, να απελευθερώσουμε τις ενεργειακές αγορές και να προωθήσουμε άμεσα τις αναγκαίες θεσμικές αλλαγές. Για το σκοπό αυτό σχεδιάζουμε την ανάδειξη του Υπουργείου Ανάπτυξης σε κύριο στρατηγικό φορέα ενεργειακής πολιτικής. Την αναμόρφωση του θεσμικού πλαισίου με αποφασιστική ενίσχυση και ενδυνάμωση του ρόλου της Ρυθμιστικής Αρχής Ενέργειας ώστε ανεξάρτητα από την κεντρική διοίκηση να έχει εκτελεστικές αρμοδιότητες για το όλο πλέγμα ενέργειας. Την προσαρμογή του θεσμικού πλαισίου στις νέες κοινοτικές οδηγίες με ανάδειξη του ΔΕΣΜΙΕ, του διαχειριστή του συστήματος διανομής ηλεκτρικής ενέργειας και του διαχειριστή του συστήματος μεταφοράς φυσικού αερίου σε πραγματικά ανεξάρτητους οργανισμούς. Την αναδιοργάνωση και τον εκσυγχρονισμό της ΔΕΗ με τη σταδιακή αντικατάσταση των παλιών μονάδων παραγωγής και τη διασφάλιση της θέσης της ως κεντρικού και ισχυρού παράγοντα στην απελευθερωμένη αγορά ηλεκτρικής ενέργειας. 
      Βεβαίως προς την ίδια κατεύθυνση θα κινηθούμε στην τόνωση του ανταγωνισμού, στην αγορά πετρελαιοειδών με παράλληλη θέσπιση και εφαρμογή όλων των αναγκαίων μέτρων για την καταπολέμηση της νοθείας και του λαθρεμπορίου. 
      Θα ήταν παράλειψή μου αν δεν έκανα αναφορά στην ιδιαίτερη σημασία που αποδίδουμε στην επιτυχημένη διοργάνωση των Ολυμπιακών Αγώνων. Αποτελούν τον άμεσο μεγάλο εθνικό στόχο που πρέπει να ευαισθητοποιήσει και να κινητοποιήσει όλους τους Έλληνες.
      Θέλω να σας διαβεβαιώσω ότι από την πρώτη μέρα της νέας διακυβέρνησης καταβάλλουμε κάθε δυνατή προσπάθεια συνεχίζοντας το σχεδιασμό της προηγούμενης κυβέρνησης, ώστε να διασφαλίσουμε επαρκή ηλεκτρική τροφοδοσία σε όλη τη χώρα, σε όλους τους χώρους και όλα τα σημεία των Ολυμπιακών Αγώνων. Μέχρι τότε και σε στενή συνεργασία με τη διοίκηση και τα στελέχη της ΔΕΗ, τους εμπλεκόμενους φορείς και την Τοπική Αυτοδιοίκηση προσπαθούμε να επιλύσουμε όλες τις εκκρεμότητες που κληρονομήσαμε. Βεβαίως, το ίδιο ακριβώς πράττουμε και με τον ΕΦΕΤ ο οποίος έχει ιδιαίτερα σημαντικό ρόλο στην υπόθεση των Ολυμπιακών Αγώνων. 
      Κυρίες και κύριοι συνάδελφοι, νέα διακυβέρνηση σημαίνει νέα οπτική, νέα δυναμική, νέα προοπτική. Σημαίνει νέους ρυθμούς και νέα ταχύτητα. Σημαίνει συνεννόηση και διάλογο με τις πολιτικές δυνάμεις και τους κοινωνικούς και επαγγελματικούς φορείς. Σημαίνει λύση στα προβλήματα του τόπου, της κοινωνίας και του πολίτη. Σημαίνει νέες ευκαιρίες και περισσότερες επιλογές για όλους. Οι λύσεις και οι ευκαιρίες είναι ο στόχος μας. Η αναπτυξιακή πολιτική που ξεκινάμε στηρίζεται στην κινητοποίηση όλων των παραγωγικών και κοινωνικών δυνάμεων. 
      Στην προσπάθεια αυτή θέλουμε συμμάχους και ενεργούς συμμετόχους όλους τους πολίτες, τους εργαζόμενους, τον επιχειρηματικό κόσμο, την επιστημονική κοινότητα, τα επιμελητήρια και τις αναπτυξιακές εταιρείες. Η οικονομική ανάπτυξη και η πραγματική σύγκλιση με τις άλλες χώρες της Ευρωπαϊκής Ένωσης και η κοινωνική ευημερία αποτελούν το μεγάλο εθνικό στόχο, την προοπτική του 2010. Η πολιτική μας έχει ως κεντρικό στόχο τον άνθρωπο. Όμως, για να μπορέσει αυτή η πολιτική να ανταποκριθεί στην αποστολή της πρέπει να έχει διασφαλίσει τους όρους και τις προϋποθέσεις μιας ισχυρής και βιώσιμης μακροπρόθεσμης αναπτυξιακής διαδικασίας, μιας δυναμικής και ισόρροπης ανάπτυξης, ανάπτυξης σε όλη τη χώρα, ανάπτυξης της οποίας οι καρποί θα διαχέονται σε όλους τους πολίτες.
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ, κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, κυρίες και κύριοι συνάδελφοι, η μέχρι στιγμής διεξαχθείσα συζήτηση επί των Προγραμματικών Δηλώσεων της Κυβέρνησης μάλλον συσκότισε περισσότερο την εικόνα για τις πραγματικές προθέσεις της. Ανέδειξε ακόμη περισσότερο την ασάφεια και το γενικόλογο των διακηρύξεών της. Προσθέτω δε ότι ανέδειξε περισσότερα κενά απ’ όσα φανταζόμασταν στην αρχή.
     (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Ο κ. Καραμανλής κατά την ανάγνωση του κειμένου του δήλωσε ότι η Ελλάδα της Μεταπολίτευσης πέτυχε σε τρία, όπως είπε, πολύ κρίσιμα διακυβεύματα: Ακλόνητη και σταθερή δημοκρατία, ελευθερία και ισονομία και εδραιωμένη συμμετοχή στην ενωμένη Ευρώπη. Υπενθυμίζω στον κύριο Πρωθυπουργό ότι από τα τριάντα χρόνια του κύκλου της Μεταπολίτευσης τα είκοσι χρόνια διακυβερνά τη χώρα το ΠΑΣΟΚ. Άρα, το μεγαλύτερο μέρος των επιτυχιών που αναγνωρίζει σήμερα μπορούν να πιστωθούν στις κυβερνήσεις του ΠΑΣΟΚ. Το θέμα είναι ότι λίγες μέρες πριν έλεγε τα ακριβώς αντίθετα.
     Διαβάζω από το κείμενο των προγραμματικών προτάσεων της Νέας Δημοκρατίας για τη Δημόσια Διοίκηση και την Αυτοδιοίκηση ότι: «πρέπει να πάμε από το κράτος των ημετέρων στο κράτος των πολιτών». Φαντάζομαι ότι αυτό δεν είναι, κατά την τότε άποψη του κ. Καραμανλή ισονομία. Έλεγε ότι το κράτος κυριαρχείται από την αναξιοκρατία, την απουσία ελέγχου και τη διαφθορά. Ο ίδιος ο κ. Καραμανλής έλεγε ότι «τα σημαντικότερα αίτια της κακοδαιμονίας είναι η κομματικοποίηση της διοίκησης, οι πελατειακές σχέσεις και η παράδοση στο ρουσφέτι». Ασφαλώς, κατά την τότε λογική του Αρχηγού της Νέας Δημοκρατίας και σημερινού Πρωθυπουργού, αυτά δεν ισοδυναμούσαν με ισονομία; Τι είναι αυτό που σήμερα του επιτρέπει να αναγνωρίζει ότι η χώρα πέτυχε στο μεταπολιτευτικό κύκλο τρία μεγάλα διακυβεύματα, μεταξύ αυτών την ελευθερία και την ισονομία; Έχω την αίσθηση ότι είναι η μετακίνηση του εκκρεμούς. Η λογική του κινείται ανάμεσα στη γενναιοφροσύνη που του γεννά η θέση του νικητή και στο συναίσθημα της στενοκαρδίας και της μικροψυχίας που του έδινε η θέση του ως ηττημένου παλαιότερα.
      Ζήτησε ο Αρχηγός της Νέας Δημοκρατίας και Πρόεδρος της Κυβέρνησης σύνθεση και συναίνεση. Αλλά θα πρέπει να μας εξηγήσει γιατί ζητά από τη σημερινή Αντιπολίτευση σύνθεση και συναίνεση, κάτι για το οποίο ο ίδιος και το κόμμα του ποτέ δεν δεσμεύθηκαν στα πολλά χρόνια που έμειναν στην Αντιπολίτευση. Ας θυμηθούμε μόνο, με την εξαίρεση του αντιτρομοκρατικού, σε πόσες ευκαιρίες είχε τη δυνατότητα η Νέα Δημοκρατία να συναινέσει και πόσες απέρριψε καθ’ ολοκληρίαν.
      Επαγγέλεται η Κυβέρνηση, ότι θα επιβάλλει την καταβολή χρηματικών αποζημιώσεων από την πλευρά της ελληνικής Δημόσιας Διοίκησης, εάν υπάρχει καθυστέρηση στις οφειλόμενες απαντήσεις. Μα δεν γνωρίζει ο Πρόεδρος της Κυβέρνησης, ότι ήδη με το αναθεωρημένο άρθρο 10 του Συντάγματος προβλέπεται ρητά ότι η ελληνική διοίκηση πρέπει να απαντά μέσα σε εξήντα ημέρες από την διατύπωση αιτήματος του πολίτη και αν υπάρξει παράνομη άρνηση, ή άπρακτη παρέλευση της προθεσμίας, υποχρεούται κατά το Σύνταγμα, να καταβάλλει χρηματική αποζημίωση;
      Ανήγγειλε ο Πρόεδρος της Κυβέρνησης σειρά μέτρων, όπως μέτρα προστασία για τις άνεργες μητέρες, για τους άνεργους πάνω από πενήντα πέντε χρονών, για τους άνεργους της νεότερης γενιάς. Και όλα τα μέτρα που ανήγγειλε έχουν ήδη ψηφιστεί από την κυβέρνηση του ΠΑΣΟΚ με το ν.3227. Αυτό λησμόνησε να το πει στον ελληνικό λαό. Καλείται απλώς να εφαρμόσει όσα ετοίμασε, ψήφισε και δημιούργησε η κυβέρνηση του ΠΑΣΟΚ.
      Δήλωσε ο Υπουργός Χωροταξίας, Οικισμού και Περιβάλλοντος αλλά και ο Πρόεδρος της Κυβέρνησης ότι θέλουν χάριν των δημοσίων έργων να αντικαταστήσουν τον μαθηματικό τύπο, με ένα σύγχρονο σύστημα μειοδοτικών διαγωνισμών, για να αποκατασταθεί ο υγιής ανταγωνισμός. Αλλά δεν είναι σε γνώση τους ότι το παλαιό σύστημα των μειοδοτικών διαγωνισμών με τις υπέρογκες εκπτώσεις δημιούργησε προβλήματα στη εκτέλεση των δημοσίων έργων και οδήγησε στις πολλές υπερβάσεις του οικονομικού  αντικειμένου;
      Βεβαίως πρέπει να σας πω, κυρίες και κύριοι συνάδελφοι της Νέας Δημοκρατίας, ότι ο συντάκτης του προγράμματός σας για τα δημόσια έργα ήταν σοφότερος των σημερινών ομιλητών. Μπορείτε να αναγνώσετε στη σχετική σελίδα του προγράμματός σας ότι θα καταργήσετε το μαθηματικό τύπο, αλλά δεν δηλώνετε ούτε μια στιγμή με τι ακριβώς θα τον αντικαταστήσετε. Γιατί σήμερα άραγε αυτή η βιασύνη;
      Σπεύδω, όμως, να δώσω και μερικές απαντήσεις στα όσα εξόχως αντιφατικά προηγουμένως έθεσε ο Υπουργός Οικονομίας και Οικονομικών. 
      Τον άκουσα με έκπληξη να λέει ότι θα εξασφαλίσει τα 6 με 7,5 δισεκατομμύρια ευρώ, τα οποία χρειάζεται η Κυβέρνησή του για τη χρηματοδότηση των όσων υπεσχέθη, με μιαν αύξηση περί το τέλος της τετραετίας της τάξης του 5% του Ακαθαρίστου Εγχωρίου Προϊόντος. Είπε επίσης -και αυτή είναι η πρώτη αντινομία- ότι η ανάπτυξη μέχρι στιγμής οφείλεται σε τρεις λόγους, στα ολυμπιακά έργα και στον κατασκευαστικό τομέα, στη στεγαστική πίστη, καθώς επίσης και στην εισροή κοινοτικών πόρων. Αλλά ήδη αναγνωρίζει ότι τα ολυμπιακά έργα τελειώνουν. Συνεπώς θα πρέπει να εξηγήσει πώς αυτό το τρίπτυχο που βοήθησε στην ανάπτυξη, την ώρα που ένας εκ των τριών παραγόντων εξαλείφεται, θα τον βοηθήσει στην επίτευξη του σχετικού στόχου.
      Παρατήρηση δεύτερη. Η κοστολόγηση των έργων που υπεσχέθη η Νέα Δημοκρατία ανέρχεται στο ακριβώς διπλάσιο ποσό και όχι στα 6 με 7 δισεκατομμύρια ευρώ. 
      Το επόμενο ερώτημα και η αντινομία είναι πώς είναι δυνατό να εξεύρει αυτά τα χρήματα, όταν την ίδια ώρα υπόσχεται μείωση των φορολογικών συντελεστών για τα φυσικά πρόσωπα, υπόσχεται μείωση των φορολογικών συντελεστών στο 25%  για τις ανώνυμες εταιρείες και τις εταιρείες περιορισμένης ευθύνης, όταν την ίδια ώρα υπόσχεται μείωση στο 20% για τις ομόρρυθμες εταιρείες και τις ετερόρρυθμες εταιρείες και όταν ζητά την κατάργηση μηχανισμών είσπραξης εσόδων, χωρίς βεβαίως να λέει με τι θα τους αντικαταστήσει.
      Κυρίες και κύριοι συνάδελφοι, εκείνο το οποίο πρέπει επίσης, να παρατηρήσω είναι ότι ο κ. Αλογοσκούφης είπε κάτι που έρχεται σε ευθεία αντίθεση με όσα έλεγε προεκλογικώς ο Αρχηγός του. Είπε ότι από την πάταξη της φοροδιαφυγής και της εισφοροδιαφυγής, από την πάταξη των σπαταλών του κράτους και άλλα τινά θα μαζέψει το ποσό των 6 έως 7,5 δισεκατομμυρίων ευρώ.
      Σας θυμίζω, ότι στην τηλεοπτική συζήτηση μεταξύ των Αρχηγών προεκλογικώς ο κ. Καραμανλής είπε ότι μόνο οι σπατάλες του κράτους ανέρχονται σε 10 δισεκατομμύρια. Η αντίφαση είναι προφανής. Σήμερα απ’ όλα μαζί ο κ. Αλογοσκούφης επιζητεί να μαζέψει 6,5 με 7,5 δισεκατομμύρια ευρώ.
      Κυρίες και κύριοι συνάδελφοι, με τέτοιου είδους αντιφάσεις είναι γεμάτες οι Προγραμματικές Δηλώσεις που ανακοίνωσε ο Πρόεδρος της Κυβέρνησης. Θα μπορούσα να αναφέρω και σειρά άλλων παραδειγμάτων. Είναι κυριολεκτικά μνημείο ασαφειών!
      Παρατηρώ ορρισμένες αυτονόητες διακηρύξεις. Είπε ο κύριος Πρόεδρος της Κυβέρνησης –διαβάζω από το κείμενό του- τα εξής: «Επιδιώκουμε τη βελτίωση της παραγωγικότητας και την ενίσχυση της ανταγωνιστικότητας.» Καμία άλλη λέξη. Δηλαδή; «Επιδιώκουμε μείωση της ανεργίας κατά 3%.» Καμία άλλη λέξη. Δηλαδή; Είπε ότι «θα προστατεύσουμε το περιβάλλον, τους φυσικούς πόρους και την εθνική κληρονομιά». Θαυμάσια! Να τον χειροκροτήσουμε. Καμία άλλη λέξη. Δηλαδή; Είπε ότι θα δώσει κοινωνικές υπηρεσίες υψηλής ποιότητας στους πολίτες. Βεβαίως, να τις δώσει. Θα πρέπει, όμως, να απαντήσει μια λέξη: Πώς;
      Είπε, επίσης, ο Πρόεδρος της Κυβέρνησης ότι προκλητικούς μισθούς των διοικητών επιχειρήσεων και οργανισμών του ευρύτερου δημόσιου τομέα θα τους περικόψει. Το ακούω ευχάριστα με μία παράκληση: Μόλις υπογράψετε σε λίγες μέρες το νέο συμβόλαιο του νεοδιορισθέντος διοικητή της Εθνικής Τράπεζας, θα παρακαλέσουμε πάρα πολύ να δώσετε στη δημοσιότητα τις αποδοχές του.
      ΓΕΩΡΓΙΟΣ ΚΑΛΑΝΤΖΗΣ: Να είστε σίγουροι ότι θα το κάνουμε εμείς. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Επίσης, κυρίες και κύριοι συνάδελφοι, πρέπει να επισημάνω ότι αυτά τα ελάχιστα συγκεκριμένα που ανήγγειλε στις Προγραμματικές του Δηλώσεις ο Πρόεδρος της Κυβέρνησης, όπως ότι θα δώσει το ΕΚΑΣ, το οποίο ελοιδορείτο παλαιότερα από τη Νέα Δημοκρατία, και θα το αυξήσει από τα 140 ευρώ στα 230 ευρώ ή ότι θα αυξήσει στο τέλος της τετραετίας την αγροτική σύνταξη από τα 200 ευρώ στα 330 ευρώ, τα χαρακτήρισαν τον περασμένο Σεπτέμβριο -όταν έκανε τις ανάλογες ανακοινώσεις ο τότε Πρωθυπουργός και Πρόεδρος του ΠΑΣΟΚ- ως ψίχουλα. Φαντάζομαι ότι σήμερα αίρουν εκείνους τους χαρακτηρισμούς, αφού οι ίδιοι αισθάνονται ότι είναι σε θέση να τα δώσουν.
      Κυρίες και κύριοι συνάδελφοι, θα μείνω σε μία τελευταία παρατήρηση. Η Νέα Δημοκρατία υπεσχέθη ότι θα προχωρήσει σε συγχωνεύσεις διαφόρων δημοσίων οργανισμών και νομικών προσώπων δημοσίου δικαίου. Έκανα μια ανάγνωση των Προγραμματικών Δηλώσεων και πρέπει να σας πω ότι υπολόγισα τρεις νέες Ανεξάρτητες Αρχές, το Γενικό Γραμματέα Προστασίας Καταναλωτή, τους Αναπτυξιακούς Οργανισμούς Περιφέρειας, την Εθνική Επιτροπή Έρευνας και Τεχνολογίας, την Ειδική Γραμματεία Κοινωνικής Ένταξης, την Υπηρεσία Αγροτικής Ασφάλειας, το Σώμα Δικαστικής Αστυνομίας, το Κέντρο Παρακολούθησης και Πιστοποίησης Επαγγελματικών Προσόντων. Ομολογώ ότι πράγματι το κράτος δέχεται συντριπτικό πλήγμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Κυρίες και κύριοι συνάδελφοι, η εναλλαγή της ασάφειας με τη σιωπή, της γενικολογίας με την υπόσχεση μέτρων που ήδη έχουν ψηφιστεί από το ΠΑΣΟΚ, η εναλλαγή προοδευτικής φρασεολογίας με επικίνδυνες υποσχέσεις της προεκλογικής περιόδου, δεν αποτελούν Προγραμματικές Δηλώσεις. Προγραμματικές Δηλώσεις είναι η σαφής απεικόνιση της πορείας της χώρας και της προσπάθειας για την οικονομική, κοινωνική και πολιτισμική ανάπτυξη. Τέτοιες δηλώσεις δεν υπήρξαν. Γι’ αυτό ακριβώς και δεν έχουμε παρά να τις καταψηφίσουμε. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος έχει το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα μου επιτρέψετε, κύριοι συνάδελφοι, για ελάχιστο χρονικό διάστημα να κάνω τρεις παρατηρήσεις, οι οποίες αφορούν όσα είπε ο πρώην Πρωθυπουργός κ. Σημίτης και όσα επανέλαβε περίπου στο ίδιο μήκος κύματος ο κ. Καστανίδης και που δείχνουν ποια θα είναι η αντιπολιτευτική στάση του ΠΑΣΟΚ.
      Πρώτον, μέμφθηκε ο πρώην Πρωθυπουργός, αλλά και ο Κοινοβουλευτικός Εκπρόσωπος του ΠΑΣΟΚ την Κυβέρνηση για το ότι επανέλαβε και συγκεκριμενοποίησε τις προεκλογικές της δεσμεύσεις. Μόλις τώρα διάβασε αυτά που λέει το πρόγραμμά μας ο κ. Καστανίδης και είπε «Τι πράγματα είναι αυτά;». Το ερώτημα είναι ποιον μέμφονται και ο κύριος πρώην Πρωθυπουργός και ο κ. Καστανίδης; Μέμφονται την Κυβέρνηση ή τον Ελληνικό Λαό, που ψήφισε τη Νέα Δημοκρατία ως Κυβέρνηση για να εφαρμόσει το πρόγραμμα αυτό; Ακριβώς γι’ αυτό επαναλαμβάνουμε τις δεσμεύσεις μας; Γιατί γι’ αυτό μας ψήφισε ο Ελληνικός Λαός.
      Αλλά αυτό, το να μέμφεσαι δηλαδή μια Κυβέρνηση γιατί είναι συνεπής στις προεκλογικές της δεσμεύσεις και το να κατευθύνεται αυτή η μομφή εμμέσως προς τον Ελληνικό Λαό, δείχνει το επίπεδο της δημοκρατικής ευαισθησίας το οποίο έχει κάποιος. 
      Δεύτερον, εγείρεται ένα ερώτημα. Εάν ήταν  τόσο ωραία τα πράγματα όσο τα περιέγραψε ο πρώην Πρωθυπουργός κατά την εποχή κατά την οποία κυβερνούσε και αν ήταν τόσο καλά αυτά τα οποία έδωσε στον Ελληνικό Λαό, δημιουργείται ένα ζήτημα. Βεβαίως, όταν κυβερνάει ένα κόμμα είκοσι χρόνια, έχει το μερίδιο της ευθύνης για τις επιτυχίες, αλλά και για τις αποτυχίες. Άρα, το ζήτημα είναι το εξής: Αφού τόσο καλά πήγαν τα πράγματα, δεν καταλαβαίνω για ποιο λόγο αυτή ήταν η ετυμηγορία του Ελληνικού Λαού; Επίσης, για ποιο λόγο ο αρχιτέκτονας αυτού του επιτεύγματος δεν εμφανίσθηκε ενώπιον του Ελληνικού Λαού να υπερασπισθεί αυτό το έργο; Γιατί ο Ελληνικός Λαός είναι και ευγνώμων και λαός που έχει μνήμη και κρίση. Εάν είναι, λοιπόν, τόσο καλό το έργο, για ποιο λόγο δεν υπήρξε υπεράσπιση από τον αρχιτέκτονά του, ο οποίος μπορούσε να ζητήσει την εμπιστοσύνη του; Και πολύ περισσότερο, γιατί ο αντικαταστάτης του στη συνέχεια έκανε μια φυγή προς τα μπρος, αφήνοντας αυτό το έργο πίσω και προσπαθώντας να δείξει κάτι άλλο, με ένα άλλο πρόγραμμα, το οποίο δεν ενέκρινε ο Ελληνικός Λαός;
      Ξέρω ότι θα κριθούμε εκ του αποτελέσματος και δεν προδικάζω τίποτα απολύτως. Το να βγαίνουν όμως συμπεράσματα ήδη από την επομένη των εκλογών, επειδή εφαρμόζουμε ή προσπαθούμε να εφαρμόσουμε το πρόγραμμά μας, αυτό δείχνει ποια θα είναι, όπως είπα στην αρχή, η αντιπολιτευτική τάση και στάση την οποία θα ακολουθήσει το ΠΑΣΟΚ. Ήταν η ίδια που ξέραμε: της απόλυτης άρνησης.
      Είπε ο κ. Καστανίδης ότι η Νέα Δημοκρατία δεν αποδέχθηκε τίποτα απ’ όσα έκανε το ΠΑΣΟΚ. Θα θυμίσω στον κ. Καστανίδη ότι, όσες φορές το ΠΑΣΟΚ βρέθηκε στην Αντιπολίτευση, δεν ψήφισε ποτέ ούτε ένα νόμο της Νέας Δημοκρατίας. Και ήταν εδώ στη Βουλή και διετέλεσε και Κοινοβουλευτικός Εκπρόσωπος. Θα του θυμίσω λοιπόν ότι εμείς, π.χ. στο πλαίσιο θέσπισης νόμων οι οποίοι αφορούσαν το αναθεωρημένο συνταγματικό πλαίσιο, ψηφίσαμε σχεδόν όλους τους θεσμικούς νόμους. Και μόνο απ’ αυτό, μπορεί να βγάλει κανείς το συμπέρασμά του. Αν απαριθμήσουμε πόσες φορές συμπράξαμε, για να μπορέσει να υπάρξει ένα θεσμικό πλαίσιο, πόσες φορές διορθώσαμε –και όχι μόνο τον αντιτρομοκρατικό νόμο, αλλά πολλούς άλλους- θα αντιληφθεί τα πράγματα.
      Στην πορεία όμως, εδώ θα είμαστε. Θα παίρνουμε τα Πρακτικά της Βουλής και θα θυμόμαστε ποια υπήρξε η στάση μας και ποια είναι η στάση του ΠΑΣΟΚ. Πάντως, το σημερινό δείγμα γραφής αποδεικνύει κάτι: Όσο ήταν Κυβέρνηση το ΠΑΣΟΚ, ζητούσε τη συναίνεση. Εμφανίζεται ως Αντιπολίτευση να γυρνάει στο παρελθόν. Νομίζω ότι αυτό δεν ωφελεί ούτε το ίδιο ούτε βεβαίως το πολιτικό μας σύστημα. Όπως όμως σας είπα, στην πορεία του χρόνου θα κριθεί ο καθένας μας. Το να βιάζεται να βγάλει κανείς συμπεράσματα ήδη από σήμερα κάτι άλλο δείχνει. Εκτός βεβαίως από μια στείρα αντιπολίτευση, δείχνει και πανικό.
      Ευχαριστώ πολύ.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Γεώργιος Σούρλας): Ο Πρόεδρος του Συνασπισμού της Ριζοσπαστικής Αριστεράς, κ. Νικόλαος Κωνσταντόπουλος, έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού Ριζοσπαστικής Αριστεράς): Κυρίες και κύριοι συνάδελφοι, η συζήτηση των Προγραμματικών Δηλώσεων γίνεται, ενώ στο διεθνές περιβάλλον συντελούνται διεργασίες επικίνδυνες και διαμορφώνονται εκρηκτικές εντάσεις. Η χώρα μας, βεβαίως, βρίσκεται ανάμεσα σε περιοχές που διαρκώς αιμορραγούν, βρίσκεται ανάμεσα σε εστίες που διαρκώς αναφλέγονται. Είναι θετικό ότι θα συζητηθεί μεθαύριο στη Σύνοδο Κορυφής το Παλαιστινιακό και το Κυπριακό. Βεβαίως, σημασία έχει να γνωρίζει η ελληνική Βουλή με ποιες θέσεις και με ποιες απόψεις η ελληνική Κυβέρνηση πηγαίνει εκεί, για να αξιοποιήσει το ρόλο της. Και εκτιμώ ότι ο αγώνας για μια νέα αντίληψη στο Διεθνές Δίκαιο και για ένα διαφορετικό ρόλο της Ευρωπαϊκής Ένωσης είναι ένα πεδίο στρατηγικών πρωτοβουλιών της χώρας.
     Σήμερα επιβεβαιώνεται αυτό το οποίο όλοι είχαμε επισημάνει από καιρό και κανείς δεν άκουγε, απ’ όσους ασκούσαν κυβερνητική εξουσία. Μπροστά στα μάτια όλων συντελούνται στυγερές δολοφονικές εκτελέσεις ηγετών λαών. Και κωφεύει η Ευρωπαϊκή Ένωση και κωφεύουν και οι κυβερνήσεις της διεθνούς κοινότητας.
      Τι έγινε μέχρι σήμερα για να σταματήσει το δολοφονικό χέρι του Σαρόν να εξολοθρεύει ηγέτες; Και το πρόβλημα δεν είναι να διαμαρτυρηθούμε, το πρόβλημα είναι να προστατευθεί ο Αραφάτ, για να μην είναι το επόμενο θύμα των προδιαγεγραμμένων ηγετών. Να, λοιπόν, γιατί σήμερα το κρίσιμο θέμα είναι να πάψει αυτό το χέρι να δολοφονεί ηγέτες, να πυροβολεί διαρκώς την ειρήνη και να προγραμματίζει την έκρηξη των αντιδράσεων, που πολλοί περιμένουν για να δικαιολογήσουν τα αδικαιολόγητα.
      Θα ήθελα κάποτε να ακούσω σ’ αυτήν την Αίθουσα μια εξήγηση, γιατί η προηγούμενη κυβέρνηση επιμελώς απέσχε από τις συζητήσεις, που έγιναν στη Γενική Συνέλευση του ΟΗΕ, όταν συζητήθηκε η παραπομπή της παράνομης ανέγερσης του τείχους και γιατί η ελληνική Κυβέρνηση σιώπησε και όταν οι σχετικές συζητήσεις έγιναν στη Χάγη.
      Επειδή, λοιπόν, δεν θεωρώ ότι μια τέτοια πολιτική μπορεί να δεσμεύει την εξωτερική πολιτική της χώρας, νομίζω ότι θα έπρεπε σήμερα οι πρωτοβουλίες της Ελλάδας να είναι πολύ συγκεκριμένες και για την ειρηνευτική διαδικασία στη Μέση Ανατολή και για την προστασία του Αραφάτ, που είναι το επόμενο θύμα στη λίστα των προδιαγεγραμμένων ηγετών, που δεν επιθυμεί ο Σαρόν, αλλά και για τη διασφάλιση της χώρας μας από πραγματικούς κινδύνους. Περιμένω από τον κύριο Πρωθυπουργό μια συγκεκριμένη απάντηση, όχι μόνο ότι δεν θα σταλούν στρατεύματα, πριν ή μετά τους Ολυμπιακούς Αγώνες, αλλά ότι θα αποσυρθούν αμέσως όλες οι στρατιωτικές μονάδες, που υπάρχουν σε περιοχές όπως η περιοχή του Αφγανιστάν-Ιράκ, η περιοχή των Βαλκανίων και άλλες περιοχές. Δεν υπάρχει καμιά δικαιολογία για τη διατήρηση αυτών των δυνάμεων, όπου σήμερα υπάρχουν, πολύ περισσότερο όταν οι εκρήξεις και οι εντάσεις είναι τόσο μεγάλες.
      Επίσης, θα ήθελα συγκεκριμένες απαντήσεις από την Κυβέρνηση με ποιες πρωτοβουλίες παρεμβαίνει, ώστε να σταματήσει αυτό που συντελείται μπροστά στα μάτια της διεθνούς κοινότητας εμβρόντητης. Και δεν είναι οι πολίτες εκείνοι οι οποίοι έχουν τη δυνατότητα να αντιδράσουν, παρά μονάχα συμμετέχοντας στα αντιπολεμικά συλλαλητήρια. Οι κυβερνήσεις τι κάνουν, όταν εν ψυχρώ Πρωθυπουργός μιας χώρας τίθεται επικεφαλής δολοφονικής επιχείρησης και διακηρύσσει ότι θα υπάρξουν και άλλα θύματα στη λογική αυτής της πολιτικής; Πώς αντιδρούν οι κυβερνήσεις; Καταδικάζοντας; Προσχηματικά; Τι κάνει η Ευρωπαϊκή Ένωση και πώς παρεμβαίνει, ώστε πραγματικά να γίνει φορέας ειρήνευσης στη Μέση Ανατολή;
      Και κάτι ακόμη. Επειδή αυτά που συντελούνται στη Μέση Ανατολή και όλα εκείνα τα οποία διαδραματίζονται περί το Κυπριακό είναι μείζονος σημασίας ζητήματα, εμείς από την πλευρά του Συνασπισμού Ριζοσπαστικής Αριστεράς δεν συμφωνούμε με την παράταση μιας πρακτικής που χαρακτήριζε τις προηγούμενες κυβερνήσεις, να χειρίζονται αυτά τα θέματα περίπου ως προσωπική τους υπόθεση, να πληροφορούμαστε τις θέσεις της ελληνικής πλευράς από τα μέσα ενημέρωσης, να μην υπάρχει στοιχειωδώς πριν, ή και μετά, μια ουσιαστική ανταλλαγή απόψεων, έστω και στο πεδίο της ενημέρωσης εκείνων που χειρίζονται για λογαριασμό της χώρας αυτά τα ζητήματα. Φτιάξαμε το Συμβούλιο Εξωτερικής Πολιτικής. Ούτε φαίνεται να αξιοποιείται μέχρι στιγμής. Σε επίπεδο ενημέρωσης των πολιτικών Αρχηγών, επίσης, μέχρι στιγμής και λόγω χρόνου ίσως, να μην υπήρχε η δυνατότητα. Δεν μπορεί όμως να συνεχιστεί αυτή η διαδικασία. Στα μείζονος σημασίας θέματα εξωτερικής πολιτικής, που συνδέονται με τα συμφέροντα της χώρας, πρέπει να υπάρχει διαδικασία ανταλλαγής απόψεων, ενημέρωσης και διαβούλευσης.
      Ένα δεύτερο θέμα, στο οποίο θα ήθελα να αναφερθώ, είναι αυτό το οποίο και ο κύριος Πρωθυπουργός στις προγραμματικές του δεσμεύσεις επεσήμανε, την ανάγκη της αιρετής  περιφερειακής αυτοδιοίκησης. Την περιφερειακή αυτοδιοίκηση την είχε προγραμματική του θέση το ΠΑΣΟΚ. Ουδέποτε την εφάρμοσε. Κάθε τόσο την εξήγγειλε, αλλά ποτέ δεν θέλησε να καταργήσει το διορισμένο περιφερειάρχη.
      Ποτέ δεν θέλησε περιφερειακή αποκέντρωση με αυτοδιοίκηση, γιατί το συγκεντρωτικό κράτος είναι εργαλείο στα χέρια του πολιτικού συστήματος και του μοντέλου διακυβέρνησης της χώρας. Δεν αρκεί η αναφορά στην αναγκαιότητα και τη χρησιμότητα της περιφερειακής αυτοδιοίκησης.
      Εμείς από την πλευρά του Συνασπισμού Ριζοσπαστικής Αριστεράς ζητάμε συγκεκριμένη δέσμευση. Οι επόμενες εκλογές για την αυτοδιοίκηση θα γίνουν το 2006. Και υπάρχει επαρκής χρόνος, ώστε η δέσμευση να είναι συγκεκριμένη: Οι επόμενες εκλογές για την αυτοδιοίκηση θα είναι εκλογές όπου θα αναδειχθεί αιρετός περιφερειάρχης και αιρετά περιφερειακά συμβούλια, με συγκεκριμένη δέσμευση ότι η εκλογή του αιρετού περιφερειάρχη σημαίνει την κατάργηση του Γραμματέα Περιφέρειας που είναι πολιτικό κομματικό όργανο, μακρύ χέρι της εκάστοτε κυβέρνησης στα θέματα που σχετίζονται με τη κεντρική διοίκηση.
      Θα κάνω δύο ακόμη όσο γίνεται συνοπτικές παρατηρήσεις. Αναφέρθηκε ο κύριος Πρωθυπουργός στη σημασία που δίνει στην αναδιοργάνωση, την αναμόρφωση και την επανασύσταση του Υπουργείου Τουρισμού. Είναι πράγματι ένας τομέας, ο οποίος έχει δεινοπαθήσει, αλλά Εθνικός Οργανισμός Τουρισμού, εθνική μάλλον στρατηγική για τον τουρισμό σημαίνει κατάργηση της εταιρίας «Τουριστικών Ακινήτων», που οδεύει στα χρηματιστήρια, σημαίνει να πάψουν τα συλλογικά αγαθά του περιβάλλοντος να είναι αντικείμενο εμπορευματοποίησης. Γύρω από τη διάθεση περιβαλλοντικών και τουριστικών αγαθών έχει αναπτυχθεί ένα Ελ Ντοράντο κερδοσκοπίας. Και όσοι συνέδεσαν την τύχη τους με την εταιρεία «Τουριστικά Ακίνητα», θα πρέπει να γνωρίζουν ότι οφείλουν να δώσουν εξηγήσεις.
      Τέλος, θα κάνω μία παρατήρηση για τα ζητήματα που σχετίζονται με την κοινωνική πολιτική. Ωραίοι είναι αυτοί οι διαξιφισμοί μεταξύ Κυβέρνησης και Αξιωματικής Αντιπολίτευσης, δεκαπέντε ημέρες μετά τις εκλογές, γύρω από τα στοιχεία. Ένα είναι δεδομένο: Ότι το μερίδιο της εργασίας στο εθνικό προϊόν είναι μικρό και γινόταν διαρκώς μικρότερο.
      Το κρίσιμο θέμα είναι πώς θα υπάρξει το μερίδιο της εργασίας αυξημένο στο παραγόμενο εθνικό προϊόν. Αυτό σημαίνει γενναίες αυξήσεις μισθών και συντάξεων. Και ενόψει της πανεργατικής απεργίας στις 31 Μαρτίου η Κυβέρνηση οφείλει να αποσαφηνίσει τις θέσεις της, δεν είναι θέμα μονάχα των βιομηχάνων και των εργαζομένων, αλλά και η Κυβέρνηση ποια πολιτική προτεραιότητα βάζει στη διαμόρφωση της κοινωνικής της πολιτικής. 
      Καμία συγκεκριμένη αναφορά δεν έγινε για το ασφαλιστικό, για το συνταξιοδοτικό, ζητήματα τα οποία αναστατώνουν ολόκληρες κοινωνίες της Ευρώπης, αιτήματα τα οποία δεν είναι παραδοσιακά. Γιατί άκουσα κάποιους, εύκολους στις κρίσεις, να λένε ότι η υπεράσπιση των κοινωνικών αξιών είναι ντεμοντέ, είναι παραδοσιακού χαρακτήρα.
      Δεν υπάρχει πραγματική ανάπτυξη χωρίς κοινωνική συνοχή και είναι αναγκαίο να αποσαφηνιστεί, με ποιες προσεγγίσεις η Κυβέρνηση αντιμετωπίζει τα προβλήματα που έχουν σχέση με το ασφαλιστικό, το συνταξιοδοτικό και την μεγάλη εισβολή του ιδιωτικού τομέα στην εμπορευματοποίηση όλων αυτών των συλλογικών αγαθών. 
      ΠΡΟΕΔΡΕΥΩΝ (Γεώργιος Σούρλας): Ο Βουλευτής του ΠΑΣΟΚ κ. Κωνσταντίνος Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, έφυγε ο κ. Παυλόπουλος στον οποίον ήθελα να πω ότι κοιτάζει τον εαυτό του στον καθρέπτη και νομίζει ότι βλέπει εμάς. Αυτό δείχνουν αυτά που είπε προηγουμένως.
      Κύριε Παυλόπουλε, δεν πρόκειται να αντιγράψουμε την τακτική του μηδενισμού, της καταστροφολογίας, της καθολικής άρνησης που ακολουθήσατε τόσα χρόνια, η οποία έβλαψε τον τόπο, αλλά και απεδείχθη πολιτικά αδιέξοδη γιατί σας κράτησε έντεκα χρόνια στην Αντιπολίτευση.
      Εμείς έχουμε ένα δρόμο –και το ξεκαθάρισε χθες ο Πρόεδρος του ΠΑΣΟΚ- να ασκήσουμε το ρόλο μας, κάνοντας πραγματικά υπεύθυνη, εποικοδομητική και δομική αντιπολίτευση. Και αυτό είναι δικαίωμά μας. Ήθελα μάλιστα από το Βήμα αυτό να «ευχαριστήσω» τον κύριο Πρωθυπουργό, ο οποίος προχθές μας αναγνώρισε το δικαίωμα να ομιλούμε, μη ζητώντας σιωπή από εμάς…
      Ξέρουμε τα δικαιώματά μας. Είναι κατοχυρωμένα από το Σύνταγμα, από το πολίτευμα. Έχουμε επίγνωση του ρόλου μας και θα προχωρήσουμε στο δρόμο της υπεύθυνης στάσης, γιατί έχουμε υποχρέωση απέναντι στο λαό και απέναντι στην ιστορία, την προσφορά της παράταξής μας, απέναντι στο 41% του ελληνικού λαού που μας στήριξε και αποτελεί εν δυνάμει πλειοψηφία.
      Ο ελληνικός λαός ασφαλώς αποφάσισε στις 7 Μαρτίου. Εμείς κριθήκαμε, κύριοι συνάδελφοι της Συμπολίτευσης. Τώρα θα μετρηθείτε εσείς. Με την πράξη και το έργο σας, όχι πάλι με καταγγελτικές ρητορείες, για μας όχι πάλι με λόγια. Και το πρώτο που έχετε να κάνετε –και σας το συνιστώ- είναι να απαλλαγείτε γρήγορα από το σύνδρομο της αντιπολίτευσης που σας κατατρέχει ακόμα. Το είδαμε όλες αυτές τις δεκαπέντε μέρες με τις δηλώσεις, τις ανεύθυνες συμπεριφορές Υπουργών, με κορυφαίο παράδειγμα τα όσα είπατε για τους Ολυμπιακούς Αγώνες. Δεν θέλω να επεκταθώ. Ελπίζω, πως η προχθεσινή δήλωση του Πρωθυπουργού, ύστερα από προειδοποίηση του Αρχηγού του ΠΑΣΟΚ, του κ. Παπανδρέου, ότι «σταματάμε μέχρι εδώ, τέρμα μέχρι εδώ» θα πείσει και τους λαλίστατους Υπουργούς του. Θα το δούμε. Δεν το βλέπω. Απ’ όσα άκουσα σήμερα, δεν νομίζω ότι είχε καμία απήχηση στους Υπουργούς του αυτή η δήλωση του Πρωθυπουργού.
      Κυρίες και κύριοι συνάδελφοι, καλούμαστε να τοποθετηθούμε στις Προγραμματικές Δηλώσεις. Ακούσαμε όμως επανάληψη προεκλογικών εξαγγελιών με εκπτώσεις, δόσεις, αναβολές, αποσιωπήσεις, αποκρύψεις και αντιφάσεις. Καμία «καυτή πατάτα» από τα ακανθώδη θέματα δεν άγγιξε ο Πρωθυπουργός. Υποσχέσεις πραγματικά χωρίς δεσμεύσεις για τα μέσα, τα εργαλεία, τα χρονοδιογράμματα, την κοστολόγηση. Θα έλεγα ως τίτλο: «Προγραμματικές Δηλώσεις χωρίς πρόγραμμα».
      Απεδείχθη πραγματικά, κύριοι συνάδελφοι της Πλειοψηφίας, πόσο δύσκολο είναι να μετατρέψεις τις καταγγελτικές ρητορείες τόσων χρόνων, την αχαλίνωτη υποσχεσιολογία σε ένα αξιόπιστο κυβερνητικό πρόγραμμα με συνοχή και μετρήσιμους στόχους. Κατεδείχθη πραγματικά και από τις Προγραμματικές Δηλώσεις η προγραμματική ένδεια, η παρά τις ρητορείες προγραμματική λεξιπενία της Νέας Δημοκρατίας.
      Οι Προγραμματικές Δηλώσεις κινήθηκαν στο ολισθηρό έδαφος που δημιουργεί μια μεγάλη αντίφαση, ανάμεσα στην «καμένη γη» που προδικάζετε και στην παροχολογία που τάξατε. Γι’ αυτό και είναι στον αέρα. Είναι οξύμωρο -και επισημάνθηκε από πολλούς συναδέλφους- από τη μία μεριά να ζητάτε απογραφή, μελέτη της κατάστασης της οικονομίας -είναι τα λόγια του κυρίου Πρωθυπουργού στις Προγραμματικές Δηλώσεις- και από την άλλη χωρίς, όπως λέτε, χωρίς να ξέρετε πού βρισκόμαστε, να βάζετε στόχους για ανάπτυξη πέραν του 5%, για κοινωνικές παροχές 15 δισεκατομμυρίων ευρώ. Είναι αυτό υπεύθυνη πολιτική; Δεν θα το έκανε ούτε ένας απλός νοικοκύρης, πολίτης στο σπίτι του. Αν έλεγε «δεν ξέρω τα οικονομικά μου», μόνον «προίκες» δεν θα έταζε. Βλέποντας και κάνοντας προχωρείτε.
      Μπορεί να έχετε στο πίσω μέρος του μυαλού σας, και προσέξτε το αυτό, όταν θα έρθουν οι δυσκολίες –κάποιους υπαινιγμούς έκανε σήμερα ο κ. Αλογοσκούφης για περιοριστική πολιτική- να τα χρεώσετε στο «καταραμένο» ΠΑΣΟΚ. Αυτό όμως δεν θα περάσει ούτε σ’ εμάς εδώ στη Βουλή ούτε στο λαό. Δεν θα βρείτε άλλοθι. Γιατί ξεκινάτε με τις καλύτερες προϋποθέσεις. Αναλάβατε τη διακυβέρνηση μιας ισχυρής Ελλάδας, μιας σύγχρονης πλέον Ευρωπαϊκής χώρας σε ακμή. Ξέρουμε όλοι ότι με τις κυβερνήσεις του ΠΑΣΟΚ βγήκε από τη στασιμότητα και τη μοιρολατρεία η χώρα. Πετύχαμε όλα αυτά τα χρόνια σημαντικούς στόχους, στρατηγικούς στόχους, καλύψαμε μεγάλη απόσταση. Η Ελλάδα σήμερα ανήκει στους ισχυρούς, είναι στην ΟΝΕ, η Κύπρος είναι στην Ευρωπαϊκή Ένωση, ο Έλληνας έχει το ευρώ. Είναι η Ελλάδα των μεγάλων έργων, είναι η  Ελλάδα της ανάπτυξης, των μεγάλων ρυθμών ανάπτυξης, είναι η Ελλάδα του κοινωνικού κράτους. Όλα αυτά τεκμηριώνουν την πρόοδο. Να κάνετε όσες απογραφές θέλετε. Εδώ θα καταλήξετε.
Είναι τεκμηριωμένη η πρόοδος και αναγνωρισμένη όλα αυτά τα χρόνια από ξένους πλην «Λακεδαιμονίων», πλην Νέας Δημοκρατίας! 
      Είπε ο κ. Καραμανλής και το επανέλαβε και ο κ. Σιούφας το εξής: «Δεν θα γκρεμίσουμε,». Είπε ο κύριος Πρωθυπουργός- «θα προχωρήσουμε» –σημειώνω τις λέξεις του- «με βελτιώσεις». Ελπίζω αυτό να είναι μια ειλικρινής αυτοκριτική. Γιατί νομίζω ότι σκοντάφτετε πλέον από τις πρώτες μέρες στα «μπάζα» της επιχείρησης κατεδάφισης της εικόνας της χώρας που επιχειρείτε όλα αυτά τα χρόνια! Τι δεν είπατε αλήθεια για την Ελλάδα: τριτοκοσμική, «τραβεστί οικονομία» και τόσα άλλα, χώρα της διαφθοράς! Τώρα τα βρίσκετε μπροστά σας. Γι’ αυτό δείχνετε ανησυχία και ορισμένοι Υπουργοί πανικό.
      Κυρίες και κύριοι συνάδελφοι, στο ένα λεπτό που έχω ακόμα, θα ήθελα να πω δυο λόγια για έναν τομέα -αν και ήθελα να μιλήσω και για την υγεία- τον τομέα των έργων. Άκουσα τον κ. Σουφλιά το πρωί, κατάλαβα ότι αναβάλλει την κατάργηση του μαθηματικού τύπου. Με γεια σας, με χαρά σας, να τον καταργήσετε το μαθηματικό τύπο. Να μας πείτε όμως πού θα πάτε! Θα γυρίσουμε πίσω στο φαύλο εκείνο καθεστώς που οδηγούσε στις εκπτώσεις του 90%; Στο σύστημα εκείνο που η Ευρωπαϊκή Ένωση εάν δεν το αλλάξαμε δεν θα ενέκρινε το Β΄ Κοινοτικό Πλαίσιο Στήριξης. Στο σύστημα που μας οδήγησε στο φιάσκο του Α΄ Κοινοτικού Πλαισίου Στήριξης; Γιατί δεν απαντάτε συγκεκριμένα με τι θα το αντικαταστήσετε; Ανησυχούμε πολύ και μας βάζει σε υποψίες και η αναβολή και η ασάφεια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Το δεύτερο θέμα σε σχέση με τα έργα -και λυπάμαι που δεν είναι εδώ ο κ. Παυλόπουλος γιατί ήταν ο πρωτεργάτης αυτής της ιδέας- είναι το εξής. Λέγατε ότι θα κάνετε Ανεξάρτητη Αρχή Ανάθεσης των Έργων και Προμηθειών. Σας λέγαμε ότι αυτό δεν μπορεί να γίνει. Το διορθώσατε τώρα στο πρόγραμμά σας και μιλάτε για Ανεξάρτητη Αρχή Ελέγχου Έργων και Προμηθειών. Αλλά σας ερωτώ το εξής: Εσείς δεν γνωρίζετε ότι το Ελεγκτικό Συνέδριο, ένα δικαστήριο, η ανεξάρτητη δικαιοσύνη, έχει αναλάβει εδώ και χρόνια αυτόν τον έλεγχο; Δεν εμπιστεύεστε την ανεξάρτητη δικαιοσύνη; Τι παραπάνω θα κάνει μια ανεξάρτητη αρχή;
      Τελειώνω, κύριε Πρόεδρε, λέγοντας ότι είναι πραγματικά δύσκολο να βρει κανείς καλό λόγο γι’ αυτές τις Προγραμματικές Δηλώσεις. Είναι μετέωρες, δεν έχουν ορίζοντα -όπως είπε ο κ. Καραμανλής- το 2010. Έχουν στενό ορίζοντα. Εγώ υποπτεύομαι ποιον ορίζοντα έχουν! Θέλετε να αποφύγετε το πολιτικό κόστος να κερδίσετε χρόνο ενόψει Ολυμπιακών Αγώνων, Ευρωεκλογών και όχι μόνο! Γι’ αυτό πιστεύω ότι και το μετριοπαθές σας πρόσωπο και ύφος και η δήθεν φιλολαϊκή σας πολιτική έχω ημερομηνία λήξης!
      Εμείς θα ασκήσουμε το ρόλο μας με υπευθυνότητα και μαχητικότητα καταψηφίζουμε τις προγραμματικές. Θα ασκήσουμε το ρόλο μας, όπως μας επιβάλλει το Σύνταγμα και η θέληση του λαού μας, για την προστασία του εθνικού συμφέροντος, των κεκτημένων και της χώρας και των ανθρώπων της.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Βουλευτής της Νέας Δημοκρατίας κ. Ιωάννης Γιανέλλης έχει το λόγο.
      ΙΩΑΝΝΗΣ ΓΙΑΝΕΛΛΗΣ: Κυρίες και κύριοι συνάδελφοι, παρακολούθησα με εξαιρετικό ενδιαφέρον τις Προγραμματικές Δηλώσεις της Κυβέρνησης και ιδιαίτερα τις προτάσεις και τις δεσμεύσεις του κυρίου Πρωθυπουργού αναφορικά με τη χάραξη μιας νέας, ουσιαστικής νησιωτικής πολιτικής. Και βέβαια αυτό μου ανέβασε το ηθικό κάνοντας τη σκέψη πως μ’ αυτήν την πολιτική αυτής της Κυβέρνησης αύριο μπορούν οι συμπολίτες μου στη Λήμνο και στη Λέσβο να δουν πραγματικά καλύτερες μέρες.
      Βέβαια δεν σας κρύβω το γεγονός ότι προβληματίστηκα, όταν ανέτρεξα στην εποχή του 1990-1993 -τότε που κυβερνούσε η Νέα Δημοκρατία- τότε που ο Αρχηγός του ΠΑΣΟΚ ο Ανδρέας Παπανδρέου έκανε μια πραγματικά εκπληκτική πρόταση: να συσταθεί μια διακομματική επιτροπή η οποία να μελετήσει τα προβλήματα του αιγαιακού χώρου, τα προβλήματα των νησιωτικών περιοχών, να τα καταγράψει και στη συνέχεια να δώσει τις αντίστοιχες λύσεις.
Τελικά έγινε αυτή η επιτροπή. Ήταν τριάντα Βουλευτές απ’ όλες τις πτέρυγες της Βουλής μεταξύ των οποίων ήμουν και εγώ τότε. Αφού καταγράψαμε όλα αυτά τα προβλήματα, φέραμε τις προτάσεις της διακομματικής επιτροπής στην Ολομέλεια της Βουλής. Πράγματι τότε –θα το θυμούνται οι παλαιότεροι συνάδελφοι- τα χειροκροτήματα ήρθαν απ’ όλες τις πτέρυγες. Όμως, δυστυχώς, η Κυβέρνηση Μητσοτάκη είχε τότε μία ανώμαλη προσγείωση. Έπεσε το Σεπτέμβρη του 1993 και παρέμειναν τα χειροκροτήματα να ηχούν στα αυτιά μας από τότε μέχρι σήμερα.
        Το ΠΑΣΟΚ έχει τεράστια ευθύνη στο ότι δεν εφήρμοσε το πρόγραμμα αυτό της διακομματικής επιτροπής. Έχει, πρώτον, ηθική ευθύνη για τον απλούστατο λόγο ότι αυτοαναιρέθηκε και αυτοακυρώθηκε το ίδιο, διότι ήταν πρόταση του τότε Αρχηγού του και πρόταση του ίδιου του ΠΑΣΟΚ, που τελικά δεν υλοποιήθηκε και δεν πραγματοποιήθηκε. Έχει επίσης, τεράστια ευθύνη διότι έκτοτε, κυρίες και κύριοι συνάδελφοι, παρήλθαν έντεκα χρόνια, παρήλασαν δύο Πρωθυπουργοί και τρεις κυβερνητικές θητείες και δεν είδαμε να εφαρμόζεται αυτό πρόγραμμα το οποίο, αν ετίθετο σε λειτουργία, είναι βέβαιο ότι σήμερα τα νησιά του ανατολικού κυρίως Αιγαίου –τα οποία εγώ εκπροσωπώ- θα ήταν σε καλύτερη μοίρα. 
      Θα πω και τούτο. Το ΠΑΣΟΚ στις περιοχές αυτές, ειδικά στη Λέσβο και τη Λήμνο τιμωρήθηκε και στις εκλογές της Νομαρχιακής Αυτοδιοίκησης, όπου έγινε η μεγάλη ανατροπή υπέρ της Νέας Δημοκρατίας, αλλά και στις βουλευτικές εκλογές.
      Στο σημείο αυτό θέλω να πω ότι θλίβομαι πραγματικά ότι το ΠΑΣΟΚ με 40% δεν εξέλεξε Βουλευτή στο Νομό Λέσβου. Αυτό αποτελεί έλλειμμα δημοκρατίας, κατά την άποψή μου. Το υπέστην έντεκα χρόνια και έχω την αίσθηση ότι πλέον με την αλλαγή του εκλογικού νόμου, δεν πρέπει να το υποστεί κανείς, διότι είναι ένα ουσιαστικό έλλειμμα δημοκρατίας.
      ΕΚΤΟΡΑΣ ΝΑΣΙΩΚΑΣ: Άλλαξε ο νόμος.
      ΙΩΑΝΝΗΣ ΓΙΑΝΕΛΛΗΣ: Άλλαξε ο νόμος. Η Νέα Δημοκρατία είχε ψηφίσει το νόμο αυτό, αλλά το ΠΑΣΟΚ τον κράτησε έντεκα χρόνια …
      ΕΚΤΟΡΑΣ ΝΑΣΙΩΚΑΣ: Τον αλλάξαμε.
      ΙΩΑΝΝΗΣ ΓΙΑΝΕΛΛΗΣ: Έστω μετά από έντεκα χρόνια τον αλλάξατε.
     Αυτό είναι ένα μήνυμα και προς τη νέα Κυβέρνηση να προσέξει. Να εφαρμόσει αυτά τα οποία επαγγέλθηκε και στις περιοχές αυτές. Και θα πω τους λόγους για τους οποίους πρέπει η Κυβέρνηση να προσέξει την ιδιαιτερότητα των περιοχών αυτών:
     Πρώτον, διότι θα πρέπει όλοι να κατανοήσουμε μέσα σ’ αυτήν την Αίθουσα ότι τα ακριτικά νησιά του Αιγαίου, η Αθήνα και η ηπειρωτική Ελλάδα δεν είναι το ίδιο. Έχουν τελείως διαφορετικά προβλήματα.
     Θα σας πω ένα απλό παράδειγμα. Ένα σακί τσιμέντο, ένα κυβικό ξύλου ή μάρμαρου δεν πληρώνεται στην ίδια τιμή στην Αθήνα και στα νησιά του Ανατολικού Αιγαίου. Άρα υπάρχουν ιδιαιτερότητες που πρέπει να τις λάβει υπόψη η καινούργια Κυβέρνηση.
      Δεύτερον, θα πω ότι το ΠΑΣΟΚ μας καταδίκασε μετά από έντεκα χρόνια, από το 1993 και εδώ, να κατέχουμε το θλιβερό πρωτείο να συγκαταλεγόμαστε μέσα στις έντεκα φτωχότερες περιφέρειες της Ενωμένης Ευρώπης και αυτό είναι ένα γεγονός αναμφισβήτητο. Πρέπει να το προσέξει η καινούργια Κυβέρνηση, διότι οι ακριτικές μας περιοχές αποτελούν το σύνορο της Ευρώπης. Αποτελούν την πύλη εισόδου και εξόδου από και προς την Ευρώπη. Άρα υπάρχουν ορισμένες επιπλέον ιδιαιτερότητες. Θα σας πω το θέμα των λαθρομεταναστών, που καθημερινά το αντιμετωπίζουμε με αποτέλεσμα, κυρίες και κύριοι συνάδελφοι, άνθρωποι κατατρεγμένοι που έρχονται για να βρουν μία καλύτερη τύχη, μία καλύτερη ζωή, άλλοι πνίγονται στο δρόμο κι άλλοι, όταν έρθουν εδώ, δεν είμαστε σε θέση να τους εξασφαλίσουμε μία καλύτερη ζωή γιατί δεν το πρόβλεψε αυτό η προηγούμενη Κυβέρνηση. Δεν μπορούμε όλους αυτούς τους οικονομικούς μετανάστες που έρχονται να τους φιλοξενήσουμε όπως θα έπρεπε, αξιοπρεπώς και όπως τους αξίζει. Δεν υπάρχει καμία αντίρρηση νομίζω, από κανέναν μέσα σε αυτήν την Αίθουσα για το θέμα αυτό. 
      Πρέπει να έχουμε υπόψη επιπλέον, ότι τα ακριτικά μας νησιά, πέραν του ότι είναι η πύλη της Ευρώπης, είναι το τέρμα του δυτικού πολιτισμού. Εκεί τελειώνει ένας πολιτισμός, ο δυτικός πολιτισμός και αρχίζει ένας άλλος πολιτισμός, ο πολιτισμός της ανατολής. Ενώνονται δύο πολιτισμοί με ιδιαίτερη αξία και σημειολογία ο καθένας από αυτούς.
      Τέλος, πρέπει να λάβει υπόψη της η καινούργια Κυβέρνηση ότι ο πακτωλός των χρημάτων των τριών Κοινοτικών Πλαισίων Στήριξης έπεσε, δυστυχώς, στην Αθήνα και στην υπόλοιπη ηπειρωτική Ελλάδα: Μετρό, Σπάτα, Ρίο-Αντίρριο, οι μεγάλοι οδικοί άξονες που οδηγούν προς την Ευρώπη και την Κωνσταντινούπολη.
     Εάν η Κυβέρνηση η οποία απήλθε είχε την ευαισθησία να φροντίσει την υγεία και τη σιλουέτα των Αθηναίων πολιτών και τους άφηνε να περπατήσουν εκατό μέτρα λιγότερο, εάν δηλαδή το μετρό ήταν μικρότερο κατά εκατό μέτρα, τα χρήματα τα οποία θα εξοικονομούντο απ’ αυτά τα εκατό μέτρα ήταν σε θέση να διορθώσουν όλα τα προβλήματα του ανατολικού Αιγαίου και αυτό είναι απολύτως βέβαιο.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 
      Κυρίες και κύριοι συνάδελφοι, τα νησιά στα οποία ζούμε έχουν ελάχιστες προσόδους. Έχουν το λάδι, την κτηνοτροφία, τον τουρισμό. Τι έγινε με το λάδι; Θα μου επιτρέψτε να πω –και λυπάμαι που το λέω- ότι εκεί ενεπαίχθη ο Λέσβιος τουλάχιστον ελαιοπαραγωγός, διότι φθάσαμε στο σημείο, αφού είχε έρθει ο κ. Δρυς, παρουσία του τότε Υπουργού Αιγαίου και υπεσχέθη ότι θα πληρωθούν μέχρι τέλους όλες οι επιδοτήσεις, φθάσαμε στο σημείο στον 21ο αιώνα για να διεκδικήσει ο Έλληνας ελαιοπαραγωγός το αυτονόητο, δηλαδή τις επιδοτήσεις που δικαιούται να λάβει από την Ευρωπαϊκή Ένωση να χρειάζεται να κατεβαίνει σε συνεχείς απεργιακές κινητοποιήσεις.
      Και σήμερα τι συμβαίνει; Σήμερα ένα ποσοστό έχει πληρωθεί το 100% των επιδοτήσεων, ένα άλλο μικρό ποσοστό έχει πληρωθεί το 60% και μένει το υπόλοιπο 40% και υπάρχουν είκοσι χιλιάδες ελαιοπαραγωγοί οι οποίοι, κυρίες και κύριοι συνάδελφοι, δεν έχουν πάρει ούτε μία δραχμή απ’ αυτήν την επιδότηση και θα θυμίσω τούτο για να δείτε την κατάσταση των ελαιοπαραγωγών. Επί κυβερνήσεως Μητσοτάκη, το 1990-1993, το λάδι είχε χίλιες διακόσιες δραχμές το κιλό. Το γνωρίζουμε όλοι.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΙΟΣ ΧΑΤΖΗΓΑΚΗΣ)
       Σήμερα μετά βίας πουλιέται εξακόσιες δραχμές το κιλό. Δεν θα πω το γιατί συνέβη τότε. Είναι ένα πρόβλημα που το αντιμετωπίζει ο παραγωγός σήμερα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το ίδιο συμβαίνει και με το κρέας. Το κρέας έχει την ίδια τιμή για δέκα, δώδεκα χρόνια. Πώς θα αντιμετωπίσει ο παραγωγός τα δικά του έξοδα όταν στο τελευταίο δίμηνο το καλαμπόκι αυξήθηκε κατά 25%, όταν τον τελευταίο χρόνο οι ζωοτροφές αυξήθηκαν κατά 30%;
      Κυρίες και κύριοι συνάδελφοι, εμείς που ζούμε σ’ αυτές τις ακριτικές περιοχές, δεν ζητάμε ελεημοσύνη.
    ΕΚΤΩΡ ΝΑΣΙΩΚΑΣ:  Κύριε συνάδελφε, έχω μία οριακή θέση να μιλήσω. Παίρνετε τη θέση από άλλους Βουλευτές.
    ΙΩΑΝΝΗΣ ΓΙΑΝΝΕΛΗΣ: Τελειώνω, κύριε συνάδελφε.
    Δεν ζητάμε ελεημοσύνη. Ζητάμε να μας δοθεί η δυνατότητα να καλύψουμε το χάσμα που μας χωρίζει από την υπόλοιπη Ελλάδα, ώστε να μπορέσουμε να ακολουθήσουμε το ρυθμό ανάπτυξης της υπόλοιπης Ελλάδας. 
    Αυτό είναι το αίτημά μας. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήριος Χατζηγάκης): Το λόγο έχει ο Βουλευτής του ΠΑΣΟΚ κ. Σταύρος Μπένος.
    ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι, αναμφισβήτητα ζούμε ιστορικές στιγμές. Δεν μπορώ παρά να συμφωνήσω με τον Πρόεδρο της Κυβερνήσεως στο ότι ανοίγει ένας νέος ιστορικός κύκλος. Επίσης δεν μπορώ παρά να συμφωνήσω με τους περισσότερους ομιλητές ότι στα τριάντα χρόνια που πέρασαν, η χώρα μας έζησε τις καλύτερες στιγμές της νεότερης πολιτικής ιστορίας. 
    Αυτό θα ήταν άτοπο να μονοπωληθεί μόνο για λογαριασμό του ΠΑΣΟΚ. Σ’ αυτό συνέβαλαν όλοι. Αποφεύγοντας τα συνηθισμένα στερεότυπα που ο καθένας πασχίζει να αποβεί νικητής ιδιαίτερα σε τέτοιες κορυφαίες στιγμές, θα ακολουθήσω άλλους δρόμους, αυτούς που αισθάνομαι ότι η αισθητική μου με καλεί για λογαριασμό του μέλλοντος.
    Περιμέναμε -και κυρίως ο ελληνικός λαός- με πολύ μεγάλη αγωνία τις προγραμματικές δηλώσεις. Εγώ θα πω ότι ήταν καλές, αλλά όχι τόσο καλές όσο η σημερινή εποχή απαιτεί.
      Ήταν πιο πολύ προσανατολισμένες στο επόμενο τρίμηνο, παρά σ’ ένα ορίζοντα τετραετίας. Ήταν πιο πολύ συγκεκαλυμμένες κάτω από γενικούς τίτλους και αναφορές. Αποφεύγουν τις λεπτομέρειες και πολύ περισσότερο αποφεύγουν τις ρήξεις. 
      Δεν είναι κάτι συνηθισμένο σ’ αυτήν την Αίθουσα. Όλες οι προηγούμενες Κυβερνήσεις, στα πλαίσια των προγραμματικών δηλώσεων, είχαν μια σημαντική αναφορά σε σημαντικές τομές και ρήξεις. Ανδρέας Παπανδρέου το 1993. Προανήγγειλε το ΑΣΕΠ. Κώστας Σημίτης το 1996. Προανήγγειλε το σχέδιο «Καποδίστριας». Κώστας Σημίτης το 2000. Προανήγγειλε την ασφαλιστική και την εκπαιδευτική μεταρρύθμιση. 
      Αλλά για να μην αισθάνομαι ότι είμαι άδικος σ’ αυτήν τη μεγάλη στιγμή που όλοι πρέπει να είμαστε μεγάλοι και καθόλου μικρόψυχοι, ας πάρουμε το κορυφαίο σημείο των Προγραμματικών Δηλώσεων του Πρωθυπουργού, που είναι το κράτος, η επανίδρυση του κράτους, που για μένα ξέρετε ότι είναι οικείος όρος, μου αρέσει. Δεν συμφωνώ με τους συντρόφους μου, οι οποίοι έλεγαν ότι αυτό υποκρύπτει την επάνοδο του κράτους της δεξιάς και το εδήλωσα και δημόσια. Το έχω κάνει πολλές φορές, το έχω πληρώσει πολλές φορές.
      Για να δούμε όμως, τι επαγγέλλεται η Νέα Δημοκρατία ως πολιτική για το κράτος;
      Αγαπητοί συνάδελφοι, ο κύκλος της δεκαετίας που διανύσαμε ήταν ο κύκλος της οικονομίας και της εξωτερικής πολιτικής. Η χώρα είχε πολύ μεγάλες επιτυχίες. Ο κύκλος που ανοίγει τώρα θα κριθεί από το κράτος. Μιλάει, λοιπόν, η Νέα Δημοκρατία για ένα κράτος λιτό, αποτελεσματικό, υπηρέτη του πολίτη, αρωγό της οικονομίας. 
      Επειδή όλα τα χρόνια που είμαι στην πολιτική αυτό είναι το θέμα που έχω ασχοληθεί πιο πολύ από κάθε τι άλλο, θεωρητικά και βιωματικά, λυπάμαι να πω ότι είναι σε τόσο μεγάλη απόσταση οι διακηρύξεις από την πραγματικότητα.
      Για να σας περιγράψω εγώ ένα κράτος, όπως εγώ το ονειρεύομαι –και αν θέλετε θα είμαι αιρετικός ακόμα και με την παράταξή μου- ξέρετε πώς πρέπει να είναι στη σημερινή εποχή; Πρέπει να είναι ένα κράτος που θα έχει στόχους και αποτελέσματα μετρήσιμα, που θα έχει εκροές, που η κάθε υπηρεσία που παρέχει θα είναι μετρήσιμη και ελέγξιμη κάθε στιγμή, ένα κράτος που θα ανήκει στους πολίτες, γιατί γι’ αυτούς υπάρχει, συνεπώς ένα κράτος που θα είναι λιτό, ένα κράτος με λίγα Υπουργεία που θα έχουν μόνο τις δημόσιες πολιτικές και καθόλου εκτελεστικές αρμοδιότητες, ένα κράτος που θα έχει δύο επίπεδα αυτοδιοίκησης, όπως λέει και το Σύνταγμα και όχι τρία, όπως λέτε στις προγραμματικές σας δηλώσεις και μάλιστα με ένα νεφελώδη τρόπο για την περιφέρεια. Εδώ θέλω και την απάντηση της αριστεράς, γιατί και η αριστερά μιλάει για τρία επίπεδα της Αυτοδιοίκησης.
      Εγώ πιστεύω σε ένα κράτος που θα έχει την αιρετή περιφέρεια και τον αιρετό περιφερειάρχη και σε μια πρωτοβάθμια αυτοδιοίκηση που θα παραλάβει το σύνολο των υπηρεσιών και θα έχουμε και ένα νέο κύμα συγχωνεύσεων. Δηλαδή εγώ ονειρεύομαι ένα κράτος με δέκα-δώδεκα Υπουργεία το πολύ, οκτώ-εννιά περιφέρειες και τριακόσιους δήμους. Αυτό όλο το κράτος θα έχει μία απόληξη που είναι κατά την ταπεινή μου γνώμη το μεγαλύτερο επίτευγμα στο πεδίο της καινοτομίας της χώρας μας. Η απόληξη αυτή θα είναι τα υποκαταστήματα του κράτους, ένα εθνικό δίκτυο διανομής των διοικητικών του προϊόντων που είναι τα Κέντρα Εξυπηρέτησης Πολιτών. Δεν άκουσα τίποτα γι’ αυτό, μόνο για κάτι απολύσεις άκουσα τις προηγούμενες ημέρες.
      Τι απ’ όλα αυτά, λοιπόν, κάνει στην πράξη η Νέα Δημοκρατία; Ακούστε, αγαπητοί συνάδελφοι της Νέας Δημοκρατίας. Κάνει ένα Υπουργικό Συμβούλιο που είναι πολυσύνθετο, που δεν μειώθηκε καθόλου, που δεν έγινε καθόλου πιο ευέλικτο. Ως προς αυτό που λέγεται από στελέχη σας ότι αυτό είναι για το απώτερο μέλλον και ότι δεν επιτρεπόταν τώρα, θα πω ότι οι μεγάλες τομές γίνονται στην αρχή. Όσο περνάει ο χρόνος θα είναι πολύ δυσκολότερο να κάνετε τομές.
      Ομιλείτε για μείωση του κράτους και στις προγραμματικές δηλώσεις και πολύ περισσότερο στο πρόγραμμά σας αναφέρονται τουλάχιστον πενήντα νέοι οργανισμοί. Αυτή είναι η μείωση του κράτους; 
      Ομιλούν πάρα πολλοί από σας, διάφοροι Υπουργοί, μίλησε και ο κύριος Πρωθυπουργός, ο κ. Καραμανλής για δημιουργία υπηρεσιών μιας στάσης. Δηλαδή μια στάση για τις υπηρεσίες του Υπουργείου Ανάπτυξης, μια στάση για άλλες υπηρεσίες, άλλων Υπουργείων. Μα δεν έχετε αντιληφθεί ότι η μία και μοναδική στάση που υπάρχει σήμερα για την εξυπηρέτηση των πολιτών είναι τα Κέντρα Εξυπηρέτησης Πολιτών και ότι όλες οι υπηρεσίες -μιας και λέτε στο πρόγραμμά σας, και καλώς το λέτε, ότι πρέπει ο πολίτης να έχει μόνο μια συνάντηση με το κράτος και σε προκαθορισμένο χρόνο να παίρνει απάντηση- θα είναι πιο αποτελεσματικές, αν αυτές γίνονται σε ένα σημείο;
      Σας τα λέω όλα αυτά γιατί, αν θέλουμε να ανοίξουμε τις λεωφόρους της νέας εποχής, θα πρέπει εδώ να συζητήσουμε και να συνεννοηθούμε όχι παγιδευμένοι από τα στερεότυπα του παρελθόντος, αλλά να ακολουθήσουμε τα όνειρα του μέλλοντός μας.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΆΝΝΑ ΜΠΕΝΑΚΗ- ΨΑΡΟΥΔΑ)
      Αγαπητοί συνάδελφοι, εγώ πιστεύω ότι αυτή η νέα τετραετία, ο νέος ιστορικός κύκλος που ανοίγει, δεν θα είναι μονάχα ένας κύκλος για την Κυβέρνηση, αλλά θα είναι ένας προγραμματικός κύκλος για να δηλώσει «παρών» ο καθένας από εμάς στην κριτική προς την Κυβέρνηση, αλλά και στην αναγέννηση του πολιτικού συστήματος και του Κοινοβουλίου.
      Εγώ, με αυτές τις ταπεινές δηλώσεις μου, θα ήθελα να δηλώσω το δικό μου «παρών». 
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Οι προγραμματικές δηλώσεις της νέας Κυβερνήσεως, η διαδικασία των οποίων τελειώνει σήμερα τα μεσάνυχτα, υπήρξαν πράγματι απειλητικές πρώτα για την Κυβέρνηση, αλλά και για την Αντιπολίτευση. Ενώ όμως είναι «απειλητικές» για την Κυβέρνηση, η οποία έχει το θάρρος να αναμετράται με αυτές και να ζητά όχι περίοδο χάριτος, αλλά αξιολόγηση από την έμπρακτη υλοποίησή τους, φάνηκε ότι πρωτίστως απειλούν και ανησυχούν και θορυβούν την Αντιπολίτευση, όχι διότι αισθάνεται ότι είναι γενικόλογες ή αόριστες, αλλά γιατί κατά βάθος, κατά την άποψή μου, αισθάνεται πως αυτή η πρόκληση της νέας διακυβερνήσεως, η οποία θέτει στόχους πρώτα για τον εαυτό της, θέτει δυσκολίες πρώτα για τον εαυτό της, ζητά την αυστηρότητα πρώτα για τον εαυτό της, αυτή η συμπεριφορά της νέας διακυβερνήσεως πράγματι απειλεί το συνηθισμένο τρόπο με τον οποίον ασκείται ο διάλογος και ο αντίλογος εντός της Αιθούσης.
      Κύριοι συνάδελφοι, αυτή η συμπεριφορά της νέας διακυβερνήσεως δείχνει μία σπάνια αυτοπεποίθηση, η οποία δεν εξαντλήθηκε μόνο εις το να παρουσιασθεί ένα πρόγραμμα επαρκές, το οποίο εγκρίθηκε με μεγάλη πλειοψηφία από τον ελληνικό λαό, αλλά επαναλαμβάνεται αμέσως μετά τις εκλογές. Δηλαδή η Κυβέρνηση επαναλαμβάνει το προεκλογικό πρόγραμμα που εγκρίθηκε από το λαό, βάζει ψηλά τον πήχη της πράξεως για τον εαυτό της και βάζει χαμηλά τον πήχη της εντάσεως και των διενέξεων.
      Συνεπώς είναι πράγματι δύσκολος και ανηφορικός αυτός ο δρόμος, για να ακολουθηθεί από μία Αξιωματική Αντιπολίτευση που είναι και συνηθισμένη σε άλλες συμπεριφορές, σε ατταβισμούς αντιπολιτεύσεως άλλων περιόδων και απομένει να δούμε, εάν αυτές οι απειλητικές, όπως τις χαρακτήρισα, προγραμματικές δηλώσεις θα κατατείνουν εις το να δικαιώσουν περισσότερο ποιας πλευράς τις ανησυχίες.
      Επί του παρόντος και επειδή πρέπει ο διάλογος να είναι και αυθόρμητος, παίρνω τη σκυτάλη από τον κ. Μπένο και λέω ότι πράγματι ένα από τα κυρίαρχα ζητήματα της νέας περιόδου -πέρα από το ύφος και το ήθος τα οποία είναι και άϋλα- είναι η επανίδρυση του κράτους. Αυτό το οποίο ελέχθη, ασφαλώς δεν σημαίνει διώξεις και περιορισμούς ελευθεριών, αλλά είναι μία εντυπωσιακή έκφραση, για να καταδείξει ακριβώς το πρωτοφανές χάλι στο οποίο βρίσκεται η Δημόσια Διοίκηση και την πρωτοφανή ανάγκη που υπάρχει να την ανασύρει κανείς από το τέλμα και να τη μετατρέψει σε μηχανισμό πραγματοποιήσεως των στόχων του.
      Και αν δεν σας αρέσει ο όρος επανίδρυση του κράτους, θα μπορούσε κανείς να θυμηθεί ότι ένας από τους διαπρεπέστερους διανοούμενους της σύγχρονης εποχής, ο καθηγητής της περιώνυμης Σχολής του London School of Economics, ο κ. Μουζέλης, σε πρόσφατο άρθρο του αποδίδει όλη την κακοδαιμονία του νεοελληνικού κράτους, την αδυναμία του να εκσυγχρονίσει τη γεωργία, την αδυναμία του να αποκτήσει ανταγωνιστική οικονομία όχι στην έλλειψη πλουτοπαραγωγικών πηγών, όχι στις δυσλειτουργίες της αγοράς ή στον μεταπρατικό χαρακτήρα της αστικής τάξεως -όπως λέει- αλλά στο γεγονός ότι έχουμε ένα άθλιο κράτος,  μια Δημόσια Διοίκηση την οποία παρουσιάζει ως ένα άμορφο τέρας και η οποία είναι σήμερα –κατά τον ίδιο Μουζέλη- η κύρια αιτία της περιθωριοποιήσεως της Ελλάδος μέσα στην Ευρώπη. Και δεν προτείνει επανίδρυση του κράτους, προτείνει δραστικό εξορθολογισμό της λειτουργίας του και προτείνει να πάψει να θυσιάζεται μέσα στον κρατικό μηχανισμό, ο εκσυγχρονισμός της κοινωνίας και της οικονομίας εις τον βωμό του κρατισμού, της διογκώσεως του κράτους και του κομματικού ελέγχου του κράτους. 
      Αυτό το στοίχημα κατά τη μοντέρνα έκφραση, είναι κάτι που αποδέχεται και αναδέχεται η Νέα Δημοκρατία όταν μιλάει για εκσυγχρονισμό και για επανίδρυση του κράτους και συγχρόνως αποδέχεται και μία διαφορετική συμπεριφορά έναντι των πολιτικών δυνάμεων, μία συμπεριφορά η οποία δεν γίνεται διότι αποφασίστηκε να ουδετεροποιηθούμε πολιτικά ή να καταργήσουμε τις διαφορές μας, αλλά αποφασίστηκε, ότι σήμερα που τα προβλήματα είναι τόσο έντονα, κύριος στόχος είναι αυτά και δευτερεύων στόχος είναι να αναδείξουμε κατά στείρο και άγονο τρόπο τις διαφορές μας που και γνωστές είναι και υπαρκτές και αν θέλετε, είναι και επιθυμητές στο βαθμό που τα κόμματα παραμένουν οι μηχανισμοί πραγματώσεως της δημοκρατίας και οι μηχανισμοί μέσω των οποίων λειτουργεί το αντιπροσωπευτικό σύστημα.
      Συνεπώς δεν είναι μία κρυψώνα ένα κρησφύγετο της αδυναμίας μας να συγκρουστούμε με τα προβλήματα, αυτό που ονομάσαμε πολιτικό πολιτισμό, αλλά είναι μία μετατόπιση του στόχου, από το να αναδείξουμε τις διαφορές μας, στο να λύσουμε τα προβλήματα και όποιος επιθυμεί σ’ αυτήν τη δύσκολη και ανηφορική πορεία να αναδεικνύει διαφορές που δεν υπάρχουν, θα απομονωθεί διότι η ίδια η κοινωνία -το απέδειξαν οι πρόσφατες εκλογές- επέλεξε αυτόν τον τρόπο ασκήσεως πολιτικής εξουσίας.
      Το θέμα δεν είναι να πείσει κανείς εδώ αν ήταν λιγότερο ή περισσότερο ισχυρή η Ελλάδα που παραλάβαμε. Το αποτέλεσμα των εκλογών μιλάει από μόνο του για το βαθμό ισχύος της χώρας και θα μπορούσε κανείς να πει -διότι και το ελληνικό λεξιλόγιο είναι πάμπλουτο και οι περιπτώσεις που μπορεί κανείς να αντλήσει στοιχεία πείθουν ότι και οι δύο όψεις του νομίσματος μπορούν να έχουν επιχειρηματολογία- ότι τελικώς αυτό που έχει σημασία σήμερα, μπροστά σε μία πλειοψηφία που ο ελληνικός λαός έδωσε στη νέα Κυβέρνηση, είναι να λύσουμε τα προβλήματα που δυναστεύουν τον ελληνικό λαό, ακραίο παράδειγμα των οποίων είναι το γεγονός ότι μόλις χθες σε έναν από τους δυσχείμερους –κατά την ομηρική έκφραση- Δήμους του  Νομού Ιωαννίνων, στην ιστορική Λάκα Σούλι, όταν εζητήθη να γίνει διανομή αυτών των προϊόντων που το Υπουργείο Γεωργίας μοιράζει από κάποια πλεονάσματα, από τις χίλιες πεντακόσιες οικογένειες που κατοικούν σε αυτόν τον Δήμο, ενεγράφησαν για τη διανομή αυτών των προϊόντων περισσότερες από εξακόσιες οικογένειες. Μπορεί αυτό να αποτελεί μια ακραία μορφή δυσκολίας, είναι όμως ένα δείγμα των προβλημάτων που έχουμε να αντιμετωπίσουμε της υπαναπτύξεως στην οποία είχε καταδικαστεί η ελληνική περιφέρεια με πρωτοπόρο δυστυχώς την Ήπειρο.
Είναι κι αυτό ένα δείγμα ότι δεν υπάρχει ικμάδα διανοήσεως, ικμάδα προσπάθειας, ικμάδα αντιπαραθέσεως διαθέσιμη να σπαταληθεί, όταν τέτοιοι στόχοι που ετέθησαν από τη Νέα Δημοκρατία είναι τόσο αξιόλογοι, τόσο άξιοι να υπηρετηθούν κι έχουν να κάνουν με τη διαφορετική Ελλάδα που θα παραδοθεί σε τέσσερα χρόνια από σήμερα.
      Να είστε βέβαιοι ότι οι Προγραμματικές Δηλώσεις, που σήμερα φαντάζουν απειλητικές και γι’ αυτούς που τις εξήγγειλαν, στο τέλος της τετραετίας θα δικαιωθούν. Ο ελληνικός λαός θα δικαιώσει και θα δώσει νέα πλειοψηφία στη Νέα Δημοκρατία για να συνεχίσει κατά τρόπο αποφασιστικό και διαφορετικό από το παρελθόν το έργο που σήμερα θα ξεκινήσει με την ψήφο εμπιστοσύνης που κι εγώ δίνω στη σημερινή Κυβέρνηση.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΟΣ (Άννα Μπενάκη- Ψαρούδα): Ο κ. Νασιώκας έχει το λόγο.
	ΕΚΤΩΡ ΝΑΣΙΩΚΑΣ: Κυρία Πρόεδρε, κυρίες και κύριοι συνάδελφοι, βρισκόμαστε σήμερα σε μία κορυφαία διαδικασία συζητώντας τις προγραμματικές δηλώσεις της Κυβέρνησης, σε μία νέα κυβέρνηση, αφού με την ψήφο του ελληνικού λαού επανέκαμψε στην κυβέρνηση η συντηρητική παράταξη, ένα συντηρητικό κόμμα. Καταψηφίζω, λοιπόν, την Κυβέρνηση, καταψηφίζω τη συντηρητική πρόταση. Δεν πιστεύω ότι μπορεί να δώσει οριστικές λύσεις αυτή η πρόταση. Μπορεί να βελτιώσει μερικά επιμέρους θέματα, αλλά θα οδηγήσει υποχρεωτικά σε περικοπή των κοινωνικών δαπανών και σε περιορισμό του κοινωνικού κράτους, σε ανακατανομή του πλούτου υπέρ των ολίγων και πιθανόν σε ύφεση. 
      Ακούσαμε σήμερα τον Υπουργό Οικονομίας και Οικονομικών, ακούσαμε και τον Υπουργό Ανάπτυξης και Τροφίμων, ακούσαμε για τα ευρωπαϊκά πρότυπα, ακούσαμε για το πορτογαλικό θαύμα που έλεγαν πριν από λίγα χρόνια, ακούσαμε τη «συνταγή». Εμείς ξέρουμε πού ήταν η οικονομία της Πορτογαλίας πριν από δύο χρόνια και πού είναι σήμερα.
      Αναλαμβάνει, λοιπόν, η συντηρητική παράταξη και αναλαμβάνει μία ισχυρή Ελλάδα. Αυτή η ισχυρή Ελλάδα είναι έργο του ελληνικού λαού, είναι κυρίως έργο αυτής της παράταξης. Πράγματι περάσαμε εδώ και τριάντα χρόνια τον κύκλο της μεταπολίτευσης, έναν σημαντικότατο κύκλο δημοκρατίας, ανάπτυξης και προόδου και οφείλουμε τιμή σε όλους αυτούς που συνέβαλαν. 
      Θα αναφερθώ σε τρεις, στον Κωνσταντίνο Καραμανλή για την αποκατάσταση της δημοκρατίας και τον ευρωπαϊκό προσανατολισμό της χώρας, στον Ανδρέα Παπανδρέου για τον εκδημοκρατισμό της χώρας και τη θεμελίωση του κοινωνικού κράτους, στον Κώστα Σημίτη για τον εκσυγχρονισμό της χώρας, για την επιτυχία των μεγάλων στόχων και των μεγάλων έργων.
	Η ισχυρή Ελλάδα που αναλαμβάνετε, κύριοι της Νέας Δημοκρατίας, έχει πολύ ισχυρό και διεθνές κύρος που δεν είχε πριν από λίγα χρόνια, κάνει μεγάλα έργα, κάνει Ολυμπιακούς Αγώνες, προώθησε το κυπριακό, προώθησε τα εθνικά θέματα, εξάρθρωσε την τρομοκρατία και κυρίως –και σημαντικότερο- σταθεροποίησε την οικονομία, έκανε μία πάρα πολύ ισχυρή οικονομία που αντέχει πάρα πολύ, όπως είπαν στο debate η κ. Παπαρήγα και ο κ. Κωνσταντόπουλος. Αυτό το δεχθήκατε κι εσείς και το δεχθήκατε παρόλο που άλλα προσπαθήσατε να πείτε σήμερα τοις πράγμασι, γιατί αυτά που προτείνετε και λέτε ότι μπορούν να γίνουν, γίνονται μόνο στη βάση μιας πολύ σταθερής οικονομίας που έχει προοπτική.
      Βεβαίως παράλληλα με τη θεμελίωση επεκτείναμε το κοινωνικό κράτος. Σήμερα οι κοινωνικές δαπάνες είναι πάνω από το μέσο όρο της Ευρωπαϊκής Ένωσης και είναι ο πρώτος στόχος που έχουμε πετύχει. Εδώ πρέπει να αποτίσουμε φόρο τιμής σε πολλούς, κυρίως όμως στον αείμνηστο Γιώργο Γεννηματά που θεμελίωσε αυτό το κοινωνικό κράτος και το Εθνικό Σύστημα Υγείας.
      Μπορούμε να πούμε ότι και στον πολιτισμό κάναμε πάρα πολλά. Οι Ολυμπιακοί Αγώνες είναι πράξη μεγάλης επιτυχίας για τον πολιτισμό. Θα αναφερθώ εδώ στη Μελίνα Μερκούρη. Αυτό το οφείλουμε όλοι, όλη η Βουλή.
      Βέβαια, αυτή η μεγάλη προσπάθεια, οι προτεραιότητες για να πετύχουμε τους μεγάλους στόχους και τα μεγάλα έργα, η βίαιη ένταξη της χώρας μας στην ΟΝΕ, άφησαν τάξεις πίσω από το μέρισμα που δικαιούντο, είτε γιατί δεν μπορούσαν να εκσυγχρονιστούν και να παρακολουθήσουν αυτήν την ανάπτυξη –και μιλάω για την αγροτική τάξη, γιατί προέρχομαι από έναν αγροτικό νομό- είτε γιατί εναποθέσαμε πάνω τους πάρα πολλά βάρη, περισσότερα απ’ όσα μπορούσανε να αντέξουν. Μιλάω για τους μικρομεσαίους.
      Τώρα, όμως, αυτή η ισχυρή Ελλάδα, αυτή η ισχυρή οικονομία έχει σαν προτεραιότητα -και είναι τώρα η ώρα- να χτίσουμε το κοινωνικό κράτος, να στηρίξουμε τις συντάξεις, να δώσουμε το ΕΚΑΣ και στους αγρότες, να δώσουμε το ελάχιστο εισόδημα εγγυημένο. Δεν πιστεύω ότι αυτό μπορεί να το κάνει η Νέα Δημοκρατία. Δεν μπορεί να εκπληρώσει, λοιπόν, αυτήν την αναγκαιότητα.
      Ο τόπος είχε ανάγκη –αυτό λέγαμε εμείς προεκλογικά- από προοδευτική διακυβέρνηση. Όμως ο λαός μας έστειλε στην αντιπολίτευση. Έχουμε λοιπόν και υπομονή και επιμονή και σας δίνουμε πίστωση χρόνου και ας μη τη ζητήσατε. Θα είμαστε παρόντες, θα είμαστε στη Βουλή, θα είμαστε παρόντες στο λαό, δεν θα κάνουμε την πολιτική της κατσαρίδας. Δεν θα πάμε τον Αρχηγό της Αξιωματικής Αντιπολίτευσης σε ένα νοσοκομείο όπου υπάρχει μια τεράστια καινούργια πτέρυγα, αλλά εμείς να πάμε στην παλιά και δεν θα τον πάμε, παρόλο που στην παλιά οι τέσσερις όροφοι έχουν εκσυγχρονιστεί στο υπόγειο για να δει την κατσαρίδα…
      (Χειροκροτήματα από την πτέρυγα του ΠΑΣΟΚ)
      Και βεβαίως δεν θα δούμε ούτε γάτες στα χειρουργεία ούτε γάτες εκεί που υπάρχει το ψωμί στο ΑΧΕΠΑ . Όμως αυτός ο πολιτικός πολιτισμός δεν σημαίνει ότι δεν θα κάνουμε δομική, αυστηρή και εποικοδομητική αντιπολίτευση. 
      Θα είμαστε, λοιπόν, παρόντες και θα συζητάμε αυτόν τον πολιτικό πολιτισμό που αυτή η παράταξη τον έφερε εδώ.  Πριν τέσσερα χρόνια, καινούργιος τότε Βουλευτής πήρα πάλι το λόγο και τότε δεν ακούσαμε ούτε ένα λόγο θετικό από σας. Δεν αναγνωρίσατε την ήττα, δεν δώσατε συγχαρητήρια στον Πρωθυπουργό και σίγουρα δεν στηρίξατε τον πολιτικό πολιτισμό. Ο πολιτικός πολιτισμός είναι και αυτός της δικής μας παράταξης και εμείς ευχαριστούμε που προστρέχετε στον πολιτικό πολιτισμό που με την πρακτική μας επιβάλαμε.
      Είπατε να μην σας δώσουμε πίστωση χρόνου. Τα πρώτα όμως δείγματα γραφής δεν ήταν καλά. Για τα ολυμπιακά έργα είπατε ότι δεν θα γινόταν η Ολυμπιάδα αν δεν ερχόσασταν εσείς για να πάρετε τις τελικές αποφάσεις. Την ασφάλεια των Ολυμπιακών Αγώνων την κάνατε πρώτο θέμα και έτσι αντιστρέψατε το περιεχόμενο των Ολυμπιακών Αγώνων που κύρια είναι το πολιτιστικό κομμάτι, το ήθος και ο χαρακτήρας. Και τώρα το κάνατε πολεμικό γεγονός. Το πρώτο πράγμα που έγινε ήταν οι συσκέψεις επί συσκέψεων και καλούμε μετά το ΝΑΤΟ λέτε και η Ελλάδα μπορούσε να εγγυηθεί για την ασφάλεια.
      Ο Υπουργός Αιγαίου  επίσης  μίλησε για τριακόσιες προσλήψεις γιατρών και χίλιους νοσηλευτές για το Αιγαίο, μέχρι τέλος του 2004 πριν βεβαίως ο Πρωθυπουργός του τραβήξει το χαλί και πριν ο Υπουργός Υγείας πει ότι αυτό είναι δικό του θέμα. Εμείς όμως περιμένουμε τη δέσμευση των τριακοσίων γιατρών και των χιλίων νοσηλευτών μέχρι 31/12/2004.
      Τέλος στο λίγο χρόνο που μένει θέλω να πω λίγα πράγματα για την υγεία. Μίλησε ο Πρωθυπουργός και ανέφερε τέσσερις στόχους. Αλλά αυτοί είναι τίτλοι. Μίλησε σήμερα ο Υπουργός Υγείας και είπε ότι δεν θα αναφερθεί στο παρελθόν, αλλά δεν αναφέρθηκε ούτε στο μέλλον. Είπε ότι θα καταργήσει τη λίστα φαρμάκων, αλλά είπε ότι θα παρουσιάσει και τις προτάσεις τι εννοεί λίστα φαρμάκων. Είπε ότι θα ακυρώσει την αποκέντρωση, θα καταργήσει τα ΠΕΣΥ, αλλά είπε επίσης θα τα κρατήσει μέχρις ότου λύσουν όλου του είδους τα προβλήματα με την περιφερειακή αποκέντρωση και την περιφερειακή συγκρότηση.
      Εγώ θα αναφερθώ στα τέσσερα πράγματα που το πρόγραμμα της Νέας Δημοκρατίας έχει και τα οποία νομίζω ότι δεν έχουν καλή προοπτική.
      Πρώτον, από πουθενά δεν φαίνεται ότι θα χρηματοδοτηθεί το σύστημα υγείας. Άρα πώς θα αναπτυχθεί αυτό το σύστημα; Μόνο από τις σπατάλες; Μας μιλούν για τις ιδιωτικές δαπάνες. Γνωρίζουν ότι το 1989 οι ιδιωτικές δαπάνες στην υγεία ήταν 29%. Το 1993 ήταν 42% και τώρα είναι 44%. Πώς λοιπόν θα καταπολεμηθούν οι ιδιωτικές δαπάνες;
      Δεύτερον, είναι φάρμακο η ιδιωτικοποίηση; 
      Τρίτον, η κατάργηση της περιφερειακής συγκρότησης και η κατάργηση των ΠΕΣΥ και τα νέα διοικητικά συμβούλια των Νοσοκομείων θα ορίζονται από τοπικούς ευυπόληπτους πολίτες και από τους μάνατζερ οι οποίοι δεν θα έχουν δυνατότητα ψήφου θα υλοποιούν αυτήν την πολιτική. Δηλαδή η υπερσυγκέντρωση είναι λύση; 
      Η κατάργηση της ολοήμερης λειτουργίας των νοσοκομείων και τα ιδιωτικά ιατρεία για όλους τους γιατρούς του ΕΣΥ και για όλους τους πανεπιστημιακούς γιατρούς είναι λύση;
      Για την  πρωτοβάθμια φροντίδα υγείας η Νέα Δημοκρατία λέει ότι θα έχουμε πιλοτική εφαρμογή, υπάρχει νόμος που ψηφίστηκε. Τα δεκαεπτά κέντρα υγείας Αστικού Τύπου ήδη χτίζονται. Η πρωτοβάθμια φροντίδα υγείας είναι προ των πυλών. Μπορούν να την εφαρμόσουν αύριο. Η πολιτική για το φάρμακο, οι φαρμακευτικές δαπάνες που θα πέσουν πάνω στα ταμεία και στις πλάτες των πολιτών με αύξηση της συμμετοχής, είναι λύση;
      Όσον αφορά τα ταμεία είπαμε ότι «θα αναπροσαρμόσουμε το νοσήλιο στην πραγματική βάση». Και τα ταμεία πώς θα σηκώσουν αυτό το βάρος για την υγεία; Γιατί δεν πληρώνει τώρα ο ΟΓΑ τα χρέη των νοσοκομείων;
      Θα μπορούσα να αναφερθώ σε πολλά για πολλή ώρα, κυρία Πρόεδρε, αλλά κλείνω με το εξής. Η Νέα Δημοκρατία δεν ψήφισε το ΕΣΥ, δεν ψήφισε καμία από τις μεταρρυθμίσεις που έγιναν όλα αυτά τα χρόνια. Δεν πιστεύω ότι με τη συντηρητική της πρόταση μπορεί να στηρίξει και να προωθήσει το κοινωνικό κράτος. Και αυτήν την ώρα που είναι ώρα του ανθρώπου, ώρα της αποτελεσματικής δημόσιας διοίκησης και ώρα του κοινωνικού κράτους δεν μπορεί η συντηρητική πρόταση να δώσει λύση. Εμείς περιμένουμε και θα την κρίνουμε στις πράξεις της. Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο συνάδελφος κ. Ανδρέας Καραγκούνης.
      ΑΝΔΡΕΑΣ ΚΑΡΑΓΚΟΥΝΗΣ: Κυρίες και κύριοι συνάδελφοι, θα μου επιτρέψετε να ξεκινήσω με μια παρατήρηση που έχω να κάνω σε αυτά που είχε πει προηγουμένως ο τέως Πρωθυπουργός κ. Σημίτης περί πανεπιστημιακής αξιολόγησης, και κατηγόρησε τη Νέα Δημοκρατία ότι δεν θέλησε την αξιολόγηση των πανεπιστημιακών. Νομίζω ότι το νομοθέτημα 1248/82 είναι δικό σας νομοθέτημα, που μετέβαλε την εξέλιξη των πανεπιστημιακών σε μια κλειστή υπόθεση, όπως επίσης έφραξε το δρόμο πολλών πανεπιστημιακών από ξένες χώρες να εισέλθουν στα ελληνικά πανεπιστήμια. Και βεβαίως είστε εσείς, κύριοι του ΠΑΣΟΚ, που καταργήσατε την εκπαιδευτική μεταρρύθμιση του κ. Σουφλιά του 1992, όπου προέβλεπε την αξιολόγηση των πανεπιστημίων και των πανεπιστημιακών.
     Οι Προγραμματικές Δηλώσεις της Κυβέρνησης, όπως τουλάχιστον τις έχουμε εκ παραδόσεως διαμορφώσει στον ελληνικό κοινοβουλευτισμό, έχουν ένα σύνθετο ρόλο. Δεν πρόκειται δηλαδή για μια απλή παράθεση των όσων συγκεκριμένα πρόκειται να πράξει η Κυβέρνηση στο διάστημα της τετραετίας. Ο ρόλος τους είναι να συνδυάσουν το γενικό και το ειδικό. Και πράγματι οι Προγραμματικές Δηλώσεις της Κυβέρνησης συνδύασαν με τον καλύτερο πιστεύω τρόπο το γενικό και το ειδικό. Είχαν μέτρα, είχαν δεσμεύσεις, είχαν ουσία, είχαν επίσης έναν κοινό παρονομαστή, μία ενιαία φιλοσοφία, είχαν ύφος, είχαν ψυχή. Από αυτές τις Προγραμματικές Δηλώσεις δεν πληροφορηθήκαμε μόνο αυτά που η Κυβέρνηση προτίθεται να πράξει. Αντιληφθήκαμε επίσης περισσότερο τι είδους Κυβέρνηση θα είναι. Θα είναι Κυβέρνηση λίγων λόγων και πολλών έργων, ότι θα είναι Κυβέρνηση όλων των Ελλήνων, ότι θα είναι Κυβέρνηση που θα υπηρετεί τον πολίτη και όχι Κυβέρνηση που θα υπηρετούν οι πολίτες, ότι θα είναι με ένα λόγο η Κυβέρνηση που προτάσσει τον παράγοντα άνθρωπο. Αυτή, ακριβώς, τη βασική κυβερνητική φιλοσοφία, την οποία εμπεριέχουν ως σύνολο οι προγραμματικές δηλώσεις θέλω να αναδείξω με την μικρή μου σημερινή παρέμβαση.
      Ως Βουλευτής της Συμπολιτεύσεως κρατώ από αυτά που άκουσα το γενικό πνεύμα, τη βασική φιλοσοφία, τον κοινό παρονομαστή, το ύφος, το ήθος και την ψυχή. Αυτά νομίζω ενδιαφέρουν και τον απλό Έλληνα πολίτη τον οποίο ως απλός Βουλευτής εκφράζω.
      Κυρίες και κύριοι συνάδελφοι, άκουσα χθες τον Αρχηγό της Αξιωματικής Αντιπολιτεύσεως να αντιφάσκει κατ’ επανάληψη. Από τη μια εγκαλούσε την Κυβέρνηση για αοριστία και θεωρούσε τις Προγραμματικές Δηλώσεις ελάχιστα συγκεκριμένες. Από την άλλη αναφερόμενος στο μείζον, σύμφωνα με τον ίδιο, θέμα αναφορικά με την εξωτερική πολιτική, εγκαλούσε την Κυβέρνηση ότι δήθεν δεν συλλαμβάνει τον γενικό και αλληλοσυνδεόμενο χαρακτήρα των διεθνών θεμάτων που μας αφορούν. Μας εγκαλούσε γιατί δεν ήμασταν αρκετά ειδικοί, μας εγκαλούσε επίσης γιατί δεν μας ήμασταν αρκετά γενικοί.
      Ότι οι Προγραμματικές Δηλώσεις ήταν αρκούντως συγκεκριμένες καταδείχτηκε από όλους τους ομιλητές και κυρίως από τη χθεσινή παρέμβαση του κυρίου Πρωθυπουργού, ο οποίος απαριθμώντας ενδεικτικά και επαναλαμβάνοντας μερικές μόνο εκ των αναληφθεισών  κυβερνητικών δεσμεύσεων, από τις συγκεκριμένες δεσμεύσεις για τις αγροτικές συντάξεις και το ΕΚΑΣ έως τις συγκεκριμένες δεσμεύσεις για ρύθμιση του θέματος των πανωτοκίων, κατέδειξε το άτοπο και το άδικο της απόψεως της Αντιπολιτεύσεως. Όμως, ο κ. Παπανδρέου δεν ξέρω τι διαπιστώνει ή τι δεν διαπιστώνει σε σχέση με τη συνολική φιλοσοφία των Προγραμματικών Δηλώσεων. Αυτό, όμως, το οποίο εγώ από την πλευρά μου βλέπω είναι ότι η προαναγγελθείσα κυβερνητική πολιτική έχει τον απαραίτητο κοινό παρονομαστή και την κεντρική ιδέα. 
      Κοινός παρονομαστής και κεντρική ιδέα, κύριοι συνάδελφοι, είναι η κεντρική ιδέα της προαναγγελθείσης κυβερνητικής πολιτικής. Είναι να βάλουμε και πάλι στο κέντρο των πολιτικών εξελίξεων τον παράγοντα άνθρωπο. Ξέρετε αυτό μπορεί να ακούγεται θεωρητικό αλλά δεν είναι καθόλου. Πάρτε ως παράδειγμα την οικονομία. 
      Άκουσα από ορισμένους συναδέλφους του ΠΑΣΟΚ κατά τη συζήτησή μας για τον υψηλό ρυθμό οικονομικής ανάπτυξης που μας κληροδότησε η αποδοκιμασθείσα κυβέρνηση Σημίτη. Αυτό εννοώ όταν λέω ότι βγάλαμε από το κέντρο της πολιτικής τον παράγοντα άνθρωπο. Διότι η οικονομική ευημερία δεν είναι θέμα αριθμών και δεικτών. Είναι θέμα της απτής καθημερινής πραγματικότητας, η οποία είχε και έχει φτώχεια, ακρίβεια, υπερχρέωση και υπερδανεισμό, φορομπηχτισμό, ανασφάλεια, αποκλεισμό και ανεργία. 
      Όσο, λοιπόν, συνεχίζουμε να αυτοϊκανοποιούμεθα με τους αριθμούς, η οικονομία ουδέποτε θα αποκτήσει τον πραγματικό της ρόλο, ο οποίος είναι να υπηρετεί τον πολίτη και όχι να υπηρετείται το αριθμητικό μέγεθος από αυτόν. Το ίδιο συμβαίνει και με το κράτος.
      Αμφισβητείτε άραγε, κύριοι συνάδελφοι, ότι παρά τις τόσες και τόσες νομοθετικές παρεμβάσεις, η ζοφερή πραγματικότητα παραμένει και είναι αυτή της καταδυνάστευσης του πολίτη από μια Δημόσια Διοίκηση η οποία εξακολουθεί να τον βλέπει με τη βαυαρική λογική του περασμένου αιώνα ως ύποπτο; Και ήθελα να απαντήσω και στον κ. Πάγκαλο για την πρωινή του τοποθέτηση. 
      Θα έλεγα, λοιπόν, ότι το να ξαναβάλουμε στο κέντρο της πολιτικής τον παράγοντα άνθρωπο, δεν είναι καθόλου θεωρητικό αλλά αποτελεί την ουσία της λαϊκής μας εντολής. Οι δεσμεύσεις της κοινωνικής αλληλεγγύης, όπως για τις συντάξεις των αγροτών και το ΕΚΑΣ, οι δεσμεύσεις ουσιαστικής δικαιοσύνης όπως οι ρυθμίσεις για το θέμα των πανωτοκίων, οι γενναίες εξαγγελίες για περικοπή των αμοιβών του δημοσίου τομέα, πόσο μάλλον η δέσμευση για μείωση της ανεργίας στο τέλος της τετραετίας, στρέφονται κατ’ ευθείαν σ’ αυτήν την κατεύθυνση. 
      Τέλος, θα έλεγα ότι η δέσμευση του Πρωθυπουργού ότι θα είναι Πρωθυπουργός της Παιδείας και του Πολιτισμού, βάζει στο κέντρο του ενδιαφέροντός μας όχι μόνο τον παράγοντα άνθρωπο, αλλά περισσότερο τον παράγοντα προσωπικότητα.
      Είναι δε πολύ λυπηρό ότι το μόνο που βρήκε να πει σχετικά ο κ. Παπανδρέου, ήταν να εγκαλέσει τον κύριο Πρωθυπουργό ότι δεν ανακοίνωσε συγκεκριμένα μέτρα πολιτιστικής πολιτικής. Αυτό εκτιμώ ότι το είπε ο κ.  Παπανδρέου εκ παραδρομής γιατί πολύ καλά γνωρίζει ότι ο πολιτισμός δεν είναι κρατική πολιτική.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, επειδή ο χρόνος είναι λίγος κύριε συνάδελφε, συντομεύσετε αν θέλετε. 
      ΑΝΔΡΕΑΣ ΚΑΡΑΓΚΟΥΝΗΣ: Μισό λεπτό, κυρία Πρόεδρε, παρακαλώ. 
     Αυτά, κύριοι συνάδελφοι, δε συμβαίνουν σε δημοκρατικές χώρες. Ο πολιτισμός χρειάζεται φιλικό οικονομικό και νομικό πλαίσιο.
      Κυρίες και κύριοι συνάδελφοι, σας καλώ να υπερψηφίσουμε τις προγραμματικές δηλώσεις μιας Κυβέρνησης που προτάσσει τον πολιτισμό, μιας Κυβέρνησης που θα λέει λίγα και θα πράττει πολλά, μιας Κυβέρνησης, που θα είναι Κυβέρνηση όλων των Ελλήνων. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο συνάδελφος κ. Αλέκος Αλαβάνος.
      ΑΛΕΚΟΣ ΑΛΑΒΑΝΟΣ: Κυρία Πρόεδρε, καταρχήν σας ευχαριστώ πολύ για την ευλυγισία που δείξατε. Θα τηρήσω το πεντάλεπτο. 
     Να πω ότι αισθάνομαι και ευθύνη και τιμή που βρίσκομαι σε αυτό το Βήμα και να πω ότι η Κυβέρνηση έχει λίγες μέρες, είναι ένα βρέφος και όταν πας στο μαιευτήριο, ακόμα και αν δεις ένα βρέφος που έχει δόντια δράκουλα, θα πεις «να πας καλά, να είναι όλα ωραία στη ζωή σου». Γι’ αυτό νομίζω ότι την Κυβέρνηση θα την κρίνουμε από μια σειρά σημαντικά ζητήματα τα οποία και άμεσα και μακροπρόθεσμα θα διαχειρισθεί. Και θα αναφερθώ σε ένα μόνο -και είμαι πολύ χαρούμενος που είναι εδώ ο Υπουργός κ. Παυλόπουλος και θα τοποθετηθεί σ’ αυτό- και αυτό είναι το θέμα των συμβασιούχων, κύριε Υπουργέ. 
      Το κόμμα μας έχει κάνει μια μεγάλη προσπάθεια. Είμαστε εδώ στο ιστορικό κτήριο, στη Βουλή, αλλά έξω από εμάς, στο χώρο των συμβασιούχων υπάρχει μία άγρια κατάσταση, υπάρχει μία μεσαιωνική εργοδοσία, που είναι το δημόσιο. Είναι σχολικοί φύλακες οι οποίοι δεν έχουν ασφάλιση, συνταξιοδοτικά δικαιώματα και κάνουν έρανο, για να θάψουν τους συνδικαλιστές τους. Είναι υπάλληλοι στο ΚΕΠΥΟ, που είναι το πιο προωθημένο κέντρο στο δημόσιο τομέα, οι οποίοι πληρώνονται με δακτυλισμό, δηλαδή πόσες φορές θα πατήσουν το κομπιούτερ, χωρίς ασφάλιση. Είναι αναπληρωτές καθηγητές, εργαζόμενοι στον ΟΠΑΠ, οι οποίοι κάθε μέρα επί δέκα και πλέον χρόνια υπογράφουν σύμβαση εργασίας. 
      Τι θα κάνουμε, κύριε Υπουργέ; Έχει δοθεί μια γενική δέσμευση από την πλευρά της Κυβέρνησης και την ακούσαμε και από τον κύριο Πρωθυπουργό. Εγώ θα πω τι νομίζω ότι δεν πρέπει να κάνει η Κυβέρνηση.
      Το πρώτο που δεν πρέπει να κάνει κατά τη γνώμη μου είναι προεδρικό διάταγμα. Γιατί προεδρικό διάταγμα; Για ποιο λόγο; Οι περισσότερες χώρες έχουν λύσει αυτό το πρόβλημα με νόμο στον οποίο θα συμβάλουμε όλοι, θα συζητηθεί με διαφάνεια και ανοικτά εδώ στη Βουλή και θα έχει το καλύτερο δυνατό αποτέλεσμα. 
      Δεύτερο θέμα, κύριε Υπουργέ: Γιατί μοριοδότηση; Είδα μια συνέντευξή σας στην «ΚΑΘΗΜΕΡΙΝΗ» χθες όπου μιλάτε για μοριοδότηση. Γιατί μοριοδότηση; Εδώ η τοποθέτηση της Οδηγίας 70/1999/ΕΚ είναι ότι αυτομάτως έχουν το δικαίωμα των συμβάσεων αορίστου χρόνου, επειδή έχουν διαδοχικές συμβάσεις και καλύπτουν πάνω από ένα ορισμένο διάστημα πάγιες και διαρκείς ανάγκες. Αυτό είναι και το νόημα των αποφάσεων των ελληνικών δικαστηρίων. Για πρώτη φορά έχουμε δεκάδες αποφάσεις ελληνικών δικαστηρίων τα οποία αρνούνται να εφαρμόσουν το προεδρικό διάταγμα της προηγούμενης κυβέρνησης και αναγνωρίζουν αυτήν την ιδιότητα των συμβασιούχων αορίστου χρόνου. Γιατί επομένως να κάνουμε μοριοδότηση; Φοβάμαι ότι με τη μοριοδότηση ανοίγουμε ένα δύσκολο δρόμο ο οποίος αντί να ικανοποιήσει συνολικά το αίτημα όλων αυτών των εργαζομένων θα οδηγήσει σε περικοπές, σε περιπλοκές, σε περιορισμούς και σε νέες υποθέσεις για τα δικαστήρια.
      Τρίτο ζήτημα είναι ο αριθμός των εργαζομένων. Είναι πραγματικά ένα πρόβλημα, γιατί δεν έχουμε συγκεκριμένο αριθμό σήμερα. Υπάρχουν στοιχεία της ΓΣΕΕ, υπάρχουν στοιχεία της Κυβέρνησης, υπάρχουν στοιχεία του πολύ αξιόλογου συντονιστικού των συμβασιούχων. Δεν μπορούμε να λέμε αυθαίρετα τριάντα ή σαράντα ή πενήντα χιλιάδες. Ποιους θα κόψουμε; Τους αναπληρωτές καθηγητές; Τους εργαζόμενους στα Κέντρα Εξυπηρέτησης Πολιτών, τα οποία αναφέρθηκαν και πριν και που βλέπουμε σήμερα στις εφημερίδες δήμαρχοι δυστυχώς της κυβερνητικής παράταξης να τους απολύουν, όπως απολύονταν πριν γυναίκες οι οποίες ήταν έγκυες χωρίς να προστατευθούν; 
      Ήθελα να κάνω αυτές τις τρεις παρατηρήσεις. Θέλω να πιστεύω ότι η Κυβέρνηση θα αντιμετωπίσει θετικά αυτά τα ζητήματα, ότι θα είναι ανοικτή και θα εφαρμόσει την ουσία της Οδηγίας. Μην ξεχνάτε ότι είναι ανοικτή η διαδικασία του Ευρωπαϊκού Δικαστηρίου και είμαστε κάτω από το διαρκή έλεγχο της Ευρωπαϊκής Ένωσης.
      Ευχαριστώ πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης, κ. Προκόπης Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κυρία Πρόεδρε.
      Κυρίες και κύριοι συνάδελφοι, είναι ιδιαίτερη τιμή για μένα να απευθύνομαι στο Κοινοβούλιο με την ιδιότητα του Υπουργού Εσωτερικών, Δημόσιας Διοίκησης και Αποκέντρωσης. Αναλαμβάνω και την ευθύνη αλλά συναισθάνομαι και το βάρος αυτής της μεγάλης τιμής.
      Και θα ήθελα να σας διαβεβαιώσω ότι θα ζητήσω τη συνεργασία όλων σε αυτή τη μεγάλη, τη δύσκολη προσπάθεια για την ανασυγκρότηση, ορθότερα την επανίδρυση του κράτους. Αυτή την οποία φιλοδοξούμε πάντα με τη συνεργασία όλων και σε βάθος χρόνου –διότι οι μεγάλες προσπάθειες δεν είναι ζήτημα μιας Παράταξης ούτε και μιας Κυβέρνησης μόνο- να φέρουμε σε πέρας.
      Εν πάση περιπτώσει, τονίζω ξανά για πολλοστή φορά -όπως το είπε και ο Πρωθυπουργός- ό,τι θετικό υπάρχει και θα το αναγνωρίσουμε και θα το συνεχίσουμε. Η προσπάθειά μας δεν ξεκινάει από το μηδέν.
      Διερωτώμαι, όμως, το εξής: Αληθεύει ή απλώς και μόνο ήταν ένα ρητορικό σχήμα αυτό το οποίο ελέχθη μέσα σ’ αυτήν την Αίθουσα, ότι δεν αντιλαμβάνεται η Αξιωματική Αντιπολίτευση δια του Αρχηγού της τι εννοούμε όταν μιλάμε για επανίδρυση του κράτους; Μα ο ίδιος νομίζω κατά τη διάρκεια της προεκλογικής περιόδου πολλές φορές είπε ότι πρέπει να περάσουμε –είναι δικές του οι λέξεις- σε μία «νέα εποχή» και για το κράτος, «να κάνουμε ένα άλλο κράτος», «ένα κράτος απαλλαγμένο από τη γραφειοκρατία, τη διαφθορά και τη διαπλοκή». Αυτή είναι η έννοια της επανίδρυσης του κράτους η οποία για εμάς σημαίνει κράτος αποτελεσματικό και κοινωνικά δίκαιο, δημόσιες υπηρεσίες που είναι υπηρέτες του πολίτη. Απλές λέξεις που θέλουν μεγάλη προσπάθεια για να γίνουν πράξη.
      Ξέρουμε πολύ καλά ότι το εγχείρημα είναι δύσκολο. Το αναλαμβάνουμε αναγνωρίζοντας ότι θα υπάρξει η προσπάθεια και στο μέλλον σαφώς από άλλους Υπουργούς και σαφώς επίσης και από άλλες Κυβερνήσεις. Γιατί αν θέλουμε να οδηγήσουμε το κράτος σε μία πραγματική επανίδρυση πρέπει να αντιληφθούμε ότι αυτό θα είναι μία εθνική προσπάθεια με συνέχεια. Γι’ αυτό και ό,τι κάνουμε θα το επιχειρήσουμε και με διάλογο και με συναίνεση.
      Αυτό φυσικά δεν μας απαλλάσσει από οποιαδήποτε κριτική. Αλίμονο! Η κριτική βελτιώνει τις Κυβερνήσεις. Σας διαβεβαιώνω, όμως, ότι δεν πρόκειται να αιφνιδιάσουμε ποτέ και κανέναν. Άλλωστε, το πρόγραμμά μας είναι στο σημείο αυτό απόλυτα σαφές.
      Πρώτα – πρώτα βασικός στόχος μας είναι η διαφάνεια, η αποκατάσταση της διαφάνειας, η καταπολέμηση της διαφθοράς και της διαπλοκής. 
      Και εδώ πάλι με έκπληξη άκουσα να λέγεται «μα, πως θα το πετύχετε αυτό;». Και στο προεκλογικό πρόγραμμά μας, που πια είναι κυβερνητικό μας πρόγραμμα -και δικαίως γιατί γι’ αυτό μας ψήφισε ο Ελληνικός Λαός- όταν διευκρινίσαμε ότι ξεκινάμε από την κατάργηση των νόμων της διαπλοκής μας είπαν: «Μα, αν καταργήσεις ένα νόμο φτάνεις στην πάταξη της διαφθοράς και της διαπλοκής;»
      Κυρίες και κύριοι συνάδελφοι, όλα τα χρόνια που πέρασαν παρατηρήσαμε ότι υπήρχε αυτού του είδους το οξύμωρο σχήμα: Δηλαδή υπήρχαν διατάξεις οι οποίες οδηγούσαν στη θεσμοθέτηση της διαφθοράς και της διαπλοκής. Γι’ αυτό η διαφθορά και η διαπλοκή γιγαντώθηκε στον Τόπο. Όταν τις καταργείς, καταργείς ταυτοχρόνως και τις διόδους και τις «Κερκόπορτες» και τους «Δούρειους Ίππους». Και από εκεί και πέρα διευκολύνεις με άλλους θεσμούς να οδηγηθούμε στο επιθυμητό αποτέλεσμα.
      Και ερωτώ πολύ απλά το εξής: Δεν οδηγεί προς την πάταξη της διαφθοράς και της διαπλοκής η κατάργηση της διάταξης εκείνης που κάνει απλό πλημμέλημα την απιστία περί την υπηρεσία και η επάνοδος και πάλι το κακούργημα το οποίο υπήρχε πριν; Δεν είναι αναγκαίο να καταργήσουμε τις διατάξεις εκείνες που επιτρέπουν τις απευθείας αναθέσεις; Δεν είναι ανάγκη να καταργήσουμε όλες εκείνες τις διατάξεις οι οποίες, όπως είναι γνωστό αφορούν, τη μη εφαρμογή δικαστικών αποφάσεων, παραδείγματος χάρη το ν.2522/1997, το άρθρο 4 του οποίου λέει ότι και αν ακυρωθεί μια απόφαση ως παράνομη για την ανάθεση έργου ή προμήθειας εξακολουθεί να εφαρμόζεται; Δεν πρέπει να καταργήσουμε τις διατάξεις οι οποίες αφορούν το μαθηματικό τύπο, για τον οποίο όπως ξέρετε είμαστε υπόλογοι και στην Ευρωπαϊκή Ένωση και να τον αντικαταστήσουμε με διατάξεις οι οποίες αφορούν μελέτες και προμελέτες και να γίνεται με τη βάση αυτών ακριβώς των μελετών και των προμελετών η αξιολόγηση του ποια είναι η καλύτερη προσφορά;
      Δεν πρέπει, παραδείγματος χάρη, επίσης να αντικαταστήσουμε το σημερινό πλαίσιο των Μέσων Μαζικής Ενημέρωσης όπου η «Κερκόπορτα» ή ο «Δούρειος Ίππος», όπως θέλετε πάρτε το, του βασικού μετόχου, που δυστυχώς θεσμοθετήθηκε και συνταγματικώς, οδηγεί εδώ που οδηγεί, στο να εμπαίζουμε εαυτούς και αλλήλους και να ξέρουμε πάρα πολύ εύκολα ότι είναι δυνατόν να παραβιασθούν οι διατάξεις για τη διαφάνεια των νομικών προσώπων που χειρίζονται τα μέσα μαζικής ενημέρωσης; Και δεν είναι επίσης προς την κατεύθυνση αυτή η ίδρυση διαφόρων ανεξάρτητων διοικητικών αρχών ή και οργάνων τα οποία αφορούν την εμπέδωση της διαφάνειας στη συνέχεια;
      Άκουσα με έκπληξη να λέγεται ότι εμείς γιγαντώνουμε το κράτος. Κατηγορηθήκαμε για κρατισμό. Ποιος; Η Νέα Δημοκρατία. Γιατί; Διότι προβλέπουμε ορισμένες ανεξάρτητες διοικητικές αρχές περαιτέρω. Ποιες είναι αυτές; Οι ακόλουθες:
      Πρώτον, αμφισβητεί κανείς ότι πρέπει να ενισχυθεί το ΑΣΕΠ από τη μορφή που έχει σήμερα;
Διαψεύδουμε έτσι τις Κασσάνδρες που μας έλεγαν ότι πάμε να καταργήσουμε το ΑΣΕΠ. Είπαμε ότι το ΑΣΕΠ θα ενισχυθεί και ως προς τις αρμοδιότητές του και θα γίνει Εθνικό Συμβούλιο Δημόσιας Διοίκησης για να αποκτήσει και αρμοδιότητες που αφορούν συμβουλευτικά το σχεδιασμό της Δημόσιας Διοίκησης. Είπαμε ότι πρέπει να δημιουργηθεί μία επιτροπή κατάλληλη για τον έλεγχο του πολιτικού χρήματος. Και το ένα και το άλλο υπάρχουν. Κρατισμό δημιουργούμε, επειδή τα ενισχύουμε και επειδή τους δίνουμε περισσότερες εγγυήσεις; Είπαμε ότι πρέπει να δημιουργηθεί Συνήγορος του Δημότη. Κρατισμός είναι να δημιουργηθεί Συνήγορος του Δημότη; Οι διαμεσολαβητικοί δηλαδή εκείνοι θεσμοί, οι οποίοι είναι γνωστοί στο εξωτερικό και έχουν αποδώσει, είναι κρατισμός; Είναι κρατισμός, παραδείγματος χάρη, ο Συνήγορος της Υγείας;
      Μα, κύριοι συνάδελφοι της Αξιωματικής Αντιπολίτευσης -ιδίως σε εσάς απευθύνομαι- ήταν προεκλογική σας δέσμευση το 2000, που αναίρεσε ο κύριος πρώην Πρωθυπουργός στη συνέχεια. Όταν λέμε ακόμη ότι θα ιδρύσουμε επιτροπή για την ανάθεση έργων και προμηθειών είναι κρατισμός; Δεν ήταν δική σας προεκλογική δέσμευση το 1993 που ουδέποτε την τηρήσατε και που όταν την έφερε στο Υπουργικό Συμβούλιο ο Υπουργός σας και σημερινός σας Κοινοβουλευτικός Εκπρόσωπος εκπαραθυρώθηκε από τον Πρωθυπουργό;
      Όλα αυτά είναι κρατισμός; Γιατί είναι κρατισμός; Τι περισσότερο προσθέτουμε στην υφιστάμενη δομή; Κάνουμε απλώς τα όργανα πιο ευέλικτα, διαμεσολαβητικά, κατάλληλα να αποτελέσουν γέφυρα μεταξύ κράτους και πολίτη για να πάψει να υπάρχει αυτή η σχέση εξουσίασης, η οποία καταπιέζει τον πολίτη. 
      Σε ό,τι αφορά το προσωπικό της Δημόσιας Διοίκησης. Οδηγούμεθα σ’ ένα νέο υπαλληλικό κώδικα ιδίως σε ό,τι αφορά τα θέματα της αξιολόγησης. Η αξιολόγηση που υφίσταται σήμερα -το ξέρετε πάρα πολύ καλά- είναι ισοπεδωτική. Όλοι κρίνονται με άριστα για τον απλό λόγο ότι τα κριτήρια, με τα οποία οδηγούμεθα στην αξιολόγηση, είναι καθαρώς υποκειμενικά. Χρειάζονται αντικειμενικά κριτήρια. Και αυτά αφορούν και τη στοχοθεσία, τον τρόπο δηλαδή που τίθεται ένας στόχος και βεβαίως από κει και πέρα και την αποτελεσματικότητα και την απόδοση του υπαλλήλου σε σχέση με τον στόχο αυτό, καθώς επίσης και το χρόνο, στον οποίον ο υπάλληλος φέρει σε πέρας την αποστολή του.
      Σε ό,τι αφορά επίσης τα ζητήματα αυτά, τονίζω ξανά για το προσωπικό ότι οι προσλήψεις θα γίνουν επιτέλους αντικειμενικές. Όλες εκείνες οι δίοδοι που υπάρχουν σήμερα και που εξαιρούν από το ΑΣΕΠ, όσο γίνεται θα μειωθούν και θα εξαλειφθούν στο μέλλον. Θα ενισχύσουμε το ΑΣΕΠ για να μπορεί να φέρει σε πέρας την αποστολή του. Σας θυμίζω ποιο πρόβλημα υπήρξε: Όταν ομόφωνα εδώ το 1997, επί υπουργίας Αλέκου Παπαδόπουλου, ενισχύσαμε την αρμοδιότητα του ΑΣΕΠ με δική μας σύμπραξη, στη συνέχεια άφησαν το ΑΣΕΠ να έχει την ίδια δομή και την ίδια λειτουργία, να μην μπορεί να αντεπεξέλθει στον καινούριο ρόλο του και είπαν μετά ότι αυτό το όργανο πλέον δεν μπορεί να φέρει σε πέρας την αποστολή του. Γι’ αυτό άρχισαν να του αφαιρούνται αρμοδιότητες. Εμείς σκοπεύουμε να ενισχύσουμε το ΑΣΕΠ για να μπορεί να φέρει σε πέρας όλες τις αρμοδιότητες των προσλήψεων, να μην υπάρχουν τα σημερινά προβλήματα, εκείνα που οδήγησαν στο σημερινό καθεστώς των εκτάκτων, για το οποίο θα μιλήσω στο τέλος κάπως αναλυτικότερα.
      Άραγε αυτό είναι κρατισμός; Θυμίζω στις Κασσάνδρες εκείνες που μας κατηγορούσαν προεκλογικά ότι πάμε να καταργήσουμε το ΑΣΕΠ, ότι θα δουν σε πολύ λίγο χρονικό διάστημα και θα καταλάβουν τι εννοούμε. Αύριο κιόλας θα επισκεφθώ το ΑΣΕΠ προσωπικά για να ζητήσω να μου πει τι πρέπει να κάνω για να αναλάβει αυτόν το βαρύ ρόλο. Το μεγάλο ρόλο, που είναι όμως ο μονόδρομος μέσα από τον οποίο μπορούμε να περάσουμε, για να μην διαιωνιστεί η σημερινή κατάσταση. 
      Σε ό,τι αφορά τη γραφειοκρατία βασική μας προτεραιότητα -και ένας από τους πρώτους νόμους που θα κατατεθούν- είναι ένα νόμος, ο οποίος θα πατάσσει τη γραφειοκρατία σε βασικά της μεγέθη. Θα μειώσουμε στις σύνθετες διοικητικές πράξεις, που αφορούν ιδίως μεγάλα ζητήματα επενδύσεων, ζητήματα που αφορούν την οικονομική ζωή του Τόπου, τον αριθμό των υπογραφών. Θα ενισχύσουμε το ρόλο των ΚΕΠ σε ό,τι αφορά τη συλλογή των διαφόρων πιστοποιητικών και όπου χρειάζεται, ιδιαίτερα για την επιχειρηματική δραστηριότητα, θα δημιουργήσουμε τα Κέντρα Ολοκληρωμένη Συναλλαγών όπου εκεί στα επιμέρους Υπουργεία θα μπορεί να υπάρχει συλλογή των πιστοποιητικών από την ίδια τη Δημόσια Διοίκηση.
      Και βέβαια πρέπει να σας τονίσω ότι σε ό,τι αφορά τη γραφειοκρατία δεσμευόμαστε για το ότι θα πρέπει να υπάρχει αποζημίωση σε περίπτωση υπέρβασης της προθεσμίας που τάσσεται στη διοίκηση για να μπορέσει ο πολίτης να έχει μιαν απάντηση. Άκουσα με έκπληξη: «Μα δεν υπάρχει και σήμερα η διάταξη αυτή στην κείμενη νομοθεσία;». Λάθος. Σήμερα προβλέπεται ένα απλό πρόστιμο αν υπερβεί η διοίκηση την προθεσμία. Δεν μιλάμε για πρόστιμο, μιλάμε για αποζημίωση. Το πρόστιμο είναι ένα νούμερο. Αποζημίωση σημαίνει ότι ο πολίτης αποζημιώνεται για τη ζημία, την οποίαν υφίσταται. Αν κάποιοι δεν καταλαβαίνουν νομικά τη διαφορά, είναι δικό τους ζήτημα, δεν είναι δικό μου, δεν είναι δικό μας. 
      Σε ό,τι αφορά επίσης το θέμα της εκτέλεσης των δικαστικών αποφάσεων, εισάγουμε την υποχρεωτική εκτέλεση των τελεσίδικων δικαστικών αποφάσεων υπέρ των πολιτών και σε βάρος του δημοσίου και των νομικών προσώπων του ευρύτερου δημόσιου τομέα. Αυτό, όπως γνωρίζετε, οδηγεί και στην προσωπική αστική και ποινική ευθύνη του υπαλλήλου, ο οποίος δεν μπορεί και δεν θα μπορεί να καλυφθεί πίσω από την οποιαδήποτε εντολή που του δίνεται άνωθεν. 
      Είναι ή δεν είναι αυτά μέτρα, τα οποία έχουμε ανάγκη; Και θα σας καλέσουμε και θα σας παρακαλέσουμε να συμπράξουμε όλοι μαζί στην ψήφιση τέτοιων μέτρων στην πορεία, για να μπορέσουμε να καταπολεμήσουμε τη γραφειοκρατία.
Ανέφερα ενδεικτικά ορισμένα πράγματα, τα οποία θα δείτε στην πορεία και νομίζω ότι είναι μέτρα τα οποία μαζί θα αποφασίσουμε.
      Τέλος, σε ό,τι αφορά την πληροφορική και την ηλεκτρονική διοίκηση, πρέπει να σας τονίσω ότι εδώ έχουμε μείνει πάρα πολύ πίσω. Ιδίως το πρόγραμμα για την Κοινωνία της Πληροφορίας έμεινε πάρα πολύ πίσω. Είναι ένα χαρακτηριστικό δείγμα, γιατί ούτε ο πρώην Πρωθυπουργός ούτε τα μέλη της απελθούσας Κυβέρνησης μπορούν να είναι ευτυχή για ό,τι έχει συμβεί σήμερα στον Τόπο. Από την έρευνα την οποία έκανα και φυσικά είναι στη διάθεσή σας, γιατί τα στοιχεία προέρχονται από τους ανθρώπους που ως και σήμερα διοικούν την «Κοινωνία της Πληροφορίας ΑΕ» πρέπει να ξέρετε -για να καταλάβετε τι θα πει πολιτική επιμηθέων- ότι, ενώ το πρόγραμμα για την Κοινωνία της Πληροφορίας είναι πρόγραμμα από το 2000 έως το 2006, δηλαδή για τα ζητήματα που αφορούν το δημόσιο τομέα γενικότερα, ξέρετε, κυρίες και κύριοι συνάδελφοι της Αξιωματικής Αντιπολίτευσης, πότε ιδρύθηκε η ανώνυμη εταιρεία «Κοινωνία της Πληροφορίας ΑΕ;» Το 2001 για να διαχειριστεί πρόγραμμα από το 2000 έως το 2006! Είναι απορίας άξιο λοιπόν γιατί έχουμε φτάσει στο κόκκινο και η απορροφητικότητα είναι μόνο 12% σήμερα με όλα τα συμπαρομαρτούντα; Είναι υπερήφανη η Κυβέρνηση που απήλθε για το γεγονός ότι αυτήν τη στιγμή κινδυνεύουμε να χάσουμε πολλά ήδη μέσα στο 2004;
     Σε ό,τι αφορά την αποκέντρωση, θα ήθελα να τονίσω ότι για εμάς η αποκέντρωση πρέπει να ολοκληρωθεί και βεβαίως να παίξει καίριο ρόλο στην περιφερειακή ανάπτυξη. Πρέπει να πάψει το σημερινό καθεστώς κομματισμού που επικρατεί. Γιατί σήμερα ο περιφερειάρχης, ο γενικός γραμματέας της περιφέρειας, δεν είναι τίποτα άλλο παρά ένα κομματικό όργανο, ένας μετακλητός υπάλληλος – ιμάντας μεταφοράς των αρμοδιοτήτων από το κόμμα προς την εκάστοτε περιφέρεια. Αυτό θα αλλάξει. 
     Θα υπάρξει αιρετό περιφερειακό συμβούλιο ως αποκεντρωμένο όργανο, σε πρώτη φάση για τη μετάβαση της περιφέρειας από το καθεστώς της αποκέντρωσης, το οποίο υπάρχει σήμερα, προς την αυτοδιοίκηση. Αυτό πρέπει να το δούμε και με το Σύνταγμα, γιατί η διατύπωση που ακολουθήθηκε υπήρξε ατυχέστατη. Εμείς είχαμε ζητήσει να υπάρξει κατοχύρωση του γ΄ βαθμού Τοπικής Αυτοδιοίκησης συνταγματικώς σε επίπεδο περιφέρειας. Το θυμάστε. Η διατύπωση που ακολουθήθηκε δημιουργεί πολλά ερωτηματικά.
     Σε πρώτη φάση και μέχρι να ξεκαθαρίσουν αυτά τα πράγματα -γιατί είναι και ζήτημα νομολογίας δικαστηρίων και το ξέρετε αυτό το πράγμα- εμείς περνάμε στην οργάνωση της περιφέρειας με αιρετό περιφερειακό συμβούλιο και αιρετό πρόεδρο περιφερειακού συμβουλίου που θα εκλέγεται από τα ίδια του τα μέλη, ακριβώς για να προσδώσουμε στην περιφέρεια το χαρακτήρα αποκεντρωμένης μονάδας που πρέπει να έχει.
     ΕΚΤΩΡ ΝΑΣΙΩΚΑΣ:  Θα αλλάξει ο αριθμός των περιφερειών;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πρέπει να σας πω ότι στο πρώτο νομοσχέδιο που θα φέρουμε στη Βουλή θα υπάρξει σύσταση της επιτροπής εκείνης, η οποία θα επεξεργασθεί συντομότατα το πλαίσιο της αποκεντρωμένης περιφέρειας με τη μορφή που σας είπα. Εκεί θα συζητήσουμε και θα χρειαστούμε και τη δική σας συναίνεση αλλά και τη δική σας -αν θέλετε- συμβολή σε ό,τι αφορά την καλύτερη οργάνωση. Σας εξήγησα ότι ό,τι φέρουμε σ’ αυτήν τη Βουλή δε θεωρούμε ότι είναι θέσφατο. Βεβαίως, δεν θα κάνουμε πίσω σε σχέση με το πρόγραμμά μας, αλλά ό,τι καλύτερο σκεφτείτε και ό,τι καλύτερο προτείνετε, είμαστε εδώ να το δεχθούμε. Οι μεγάλες τομές γίνονται με διάλογο. Οι μεγάλες τομές δεν γίνονται σε καμία περίπτωση με αυταρχισμό και κανένας δεν ξέρει τα πάντα. 
     Σε ό,τι αφορά την αυτοδιοίκηση, πρέπει να σας τονίσω ότι ξανανοίγουμε το θέμα του δημοτικού και κοινοτικού κώδικα. Έχει καταρτιστεί ένα σχέδιο κώδικα δήμων και κοινοτήτων, το οποίο –όπως εξήγησα στην ΚΕΔΚΕ, την οποία επισκέφθηκα αμέσως- δεν είναι επαρκές, διότι υπολείπεται πολλών πραγμάτων που στο πρόγραμμά μας έχουμε δεσμευθεί ότι θα κάνουμε. Είναι δημοκρατικώς επιβεβλημένο για την παράταξη που εξελέγη να εφαρμόσει ένα πρόγραμμα, να κάνει έναν κώδικα ο οποίος περιλαμβάνει βασικές τομές που έχει το πρόγραμμά της. Χαίρομαι γιατί σύσσωμη η ηγεσία της ΚΕΔΚΕ με επικεφαλής τον πρόεδρό της είπε ότι είναι αναφαίρετο δικαίωμα αλλά και η υποχρέωση της νυν Κυβέρνησης να ξανανοίξει το θέμα αυτό. Με τη συνεργασία της θα προσαρμόσουμε το υφιστάμενο σχέδιο κώδικα σε έναν άλλο κώδικα ο οποίος θα περιλαμβάνει και τις βασικές τομές που αφορούν και την παραχώρηση όλων των αρμοδιοτήτων και βεβαίως το ζήτημα το οποίο αφορά τους πόρους και από εκεί και πέρα τα ζητήματα τα οποία σχετίζονται με τη μητροπολιτική συνεργασία των δήμων, το ινστιτούτο Τοπικής Αυτοδιοίκησης, τα τοπικά δημοψηφίσματα κλπ. 
     Θέλω δε στο σημείο τούτο να τονίσω -γιατί ετέθη από το συνάδελφο κ. Κουβέλη, τον Κοινοβουλευτικό Εκπρόσωπο του Συνασπισμού της Ριζοσπαστικής Αριστεράς- το ζήτημα του καθορισμού μέσα στον κώδικα της έννοιας της τοπικής υπόθεσης. Η τοπική υπόθεση είναι συνταγματικώς κατοχυρωμένη έννοια. Μόνο ενδεικτικώς είναι δυνατόν ο νομοθέτης να απαριθμήσει, για λόγους παιδαγωγικούς που θα αφορούν την εφαρμογή του νόμου, τι είναι τοπικές υποθέσεις. Σε καμία περίπτωση δεν είναι δυνατόν ο νομοθέτης να καθορίσει την έννοια της τοπικής υπόθεσης επακριβώς. Γιατί κάθε τέτοια προσπάθεια υπόκειται στον έλεγχο του Συμβουλίου της Επικρατείας και των άλλων δικαστηρίων  που ερευνούν και ερμηνεύουν τι σημαίνει τοπική υπόθεση. Επομένως θα ήταν και παρακινδυνευμένη και άστοχη μια τέτοια προσπάθεια.
      Είναι άλλο το ζήτημα ότι στην πράξη πρέπει να παραχωρούμε όλες τις αρμοδιότητες τις οποίες πράγματι θεωρούμε ως τοπικές και άλλο το τι θα κρίνουν τα δικαστήρια αργότερα.
      Τέλος, προχωρούμε στο μέτρο που επιτρέπει η οικονομική αποκατάσταση των ΟΤΑ στο μέλλον. Δεν απεμπολούμε σε καμία περίπτωση την υποχρέωση που έχουμε αναλάβει. Προχωρούμε στην απόδοση εκείνων που υπεξαιρέθηκαν χρόνια ολόκληρα από τους ΟΤΑ.
      Ετέθη εδώ το ζήτημα -και μάλιστα υπήρξε ένα είδος έγκλησης σε βάρος μας- «τι θα κάνετε με το ζήτημα της επιστροφής εκείνων που οφείλονται στους ΟΤΑ;». Θα παρακαλούσα πολύ να ανακαλέσουμε στη μνήμη μας ορισμένα πράγματα, γιατί επιτέλους πρέπει να τα θυμόμαστε.
      Εδώ πρέπει να σκεφτούμε το εξής: τι συνέβη με τα θέματα αυτά που αφορούν τα οικονομικά των ΟΤΑ.
      Από την έρευνα την οποία έκανα τις λίγες μέρες που βρίσκομαι στο Υπουργείο, πρέπει να σας πω το εξής: Από τις ίδιες τις υπηρεσίες, που ήταν υπηρεσίες και της απερχόμενης πολιτικής ηγεσίας, μου εδόθη ο πλήρης κατάλογος του πότε και πώς ξεκίνησαν οι οφειλές.
      Σας διαβεβαιώ ότι από το 1997 μέχρι το 2002, με κορύφωση το έτος 2000, υπήρξε μια έκρηξη χρεών του δημοσίου σε βάρος των ΟΤΑ και αντίστοιχη έκρηξη υπεξαιρέσεων του δημοσίου σε βάρος της Τοπικής Αυτοδιοίκησης. Ήταν η εποχή που βαδίζαμε προς την ΟΝΕ, τότε που η Κυβέρνηση επιχειρούσε να δώσει μια άλλη εικόνα για τα οικονομικά, τότε που ήθελε να εμφανίσει πλεονασματικούς προϋπολογισμούς, ότι υπάρχουν χρήματα. Τα αφαιρούσε από δω και από κει και από τους ΟΤΑ. Αν δείτε δε ποια ήταν η εξέλιξη γενικότερα των χρεών αυτών, τότε θα καταλάβετε ότι τα μεγέθη είναι εντυπωσιακά προς την αρνητική όμως κατεύθυνση. Θα δείτε ότι ξεκινάνε τα μεγέθη από 18 εκατομμύρια ευρώ το 1997 για να καταλήξουν σε 446 εκατομμύρια ευρώ περίπου το 2000. Απίστευτα μεγέθη. Και για του λόγου το αληθές και με την υπογραφή των υπηρεσιών, καταθέτω για τα Πρακτικά της Βουλής τι συνέβη μεταξύ 1997 και 2002. 
      (Στο σημείο αυτό ο Υπουργός κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επομένως, εκείνοι που κόπτονται τώρα να τα επιστρέψουμε, ας δώσουν τουλάχιστον στην Κυβέρνηση τη δυνατότητα να τα αποδώσει, γιατί ανέλαβε την υποχρέωση. Αλλά ας μην είναι κήνσορες εκείνοι οι οποίοι προκάλεσαν όλη αυτή την κατάσταση την επομένη των εκλογών και μ’ έναν προϋπολογισμό ο οποίος βρίσκεται εν εξελίξει.
      Θα πρέπει αυτά τα πράγματα να δημοσιοποιηθούν γιατί προηγουμένως ελέχθη ότι τα μεγέθη είναι πάρα πολύ καλά. Ας δούμε τι συνέβη μεταξύ 1997 και 2002 απέναντι στους 	ΟΤΑ. Αυτό το έγγραφο που σας έδωσα περιλαμβάνει μόνο τις οφειλές από τους κεντρικούς αυτοτελείς πόρους και από το Πρόγραμμα Δημοσίων Επενδύσεων. Δεν περιλαμβάνει τις οφειλές από το πρόγραμμα ΕΠΤΑ, το ειδικό πρόγραμμα της Τοπικής Αυτοδιοίκησης, που είναι ακόμα χειρότερα τα πράγματα, όπως και τις οφειλές από ειδικά ταμεία όπως είναι το ΕΤΕΡΠΣ. 
      Όλα αυτά συνέβησαν τότε. Και πρέπει να ομολογούμε την αλήθεια. Δεν γυρνάμε πίσω. Ούτε είναι μιζέρια ή μικρότητα να γυρνάμε και να λέμε αυτήν τη στιγμή τι ακριβώς συνέβη. Έτσι για να ξέρουμε από ποια βάση ξεκινάμε και ποιοι είναι εκείνοι που αποκαθιστούν την έννομη τάξη έναντι εκείνων  που την υπονόμευσαν με τον τρόπο τους σε καίριους τομείς όπως είναι οι ΟΤΑ. 
      Τέλος, έρχομαι στο θέμα των συμβασιούχων. Θέλω να σας τονίσω το εξής και πάλι, όχι για να γυρίσω στο παρελθόν, αλλά για να ξεκαθαρίσουμε ορισμένα πράγματα.
      Το 1999 όπως ξέρετε ψηφίστηκε η Οδηγία 70/1999. Αυτή μας υποχρέωνε  να να κάνουμε αορίστου χρόνου τις συμβάσεις που καλύπτουν πάγιες και διαρκείς ανάγκες. Θα θυμούνται οι συνάδελφοι της Αριστεράς ότι δώσαμε μάχες τον Σεπτέμβρη του 1999 αλλά και μετά την Αναθεώρηση του Συντάγματος ωσότου μπει σε εφαρμογή το Σύνταγμα το 2000, για να γίνει καταγραφή ποιοι είναι οι συμβασιούχοι και τι είναι δυνατόν να γίνει με αυτούς.
      Τότε μας μιλούσε για λαϊκισμό η αρμόδια Υπουργός. Της λέγαμε ότι έχουμε συνταγματικό πρόβλημα και ότι θα έλθει το Σύνταγμα που απαγορεύει την αυτόματη μετατροπή και είπαμε ότι μέχρι να αρχίσει να εφαρμόζεται το Σύνταγμα, να προχωρήσουμε. Και πάλι μας κατηγόρησαν για λαϊκισμό. Τώρα που ξεκινήσαμε τη διαδικασία, πριν από την ψήφο εμπιστοσύνης, συνιστώντας την τριμερή επιτροπή από εκπροσώπους των Υπουργείων Εσωτερικών Δημόσια Διοίκηση και Αποκέντρωσης, Εργασίας και Κοινωνικών Ασφαλίσεων και της ΑΔΕΔΥ για να προχωρήσουμε αμέσως στο θεσμικό πλαίσιο, μας λένε «κάντε γρήγορα». Οι άνθρωποι εκείνοι που από το 1999 έως το 2004 κώφευαν και άφησαν να περάσει η ευκαιρία της αυτόματης μετατροπής, έρχονται αυτή τη στιγμή να μας πουν «κάντε γρήγορα». Θα κάνουμε γρήγορα αλλά θα πρέπει προηγουμένως να υπάρξει το θεσμικό πλαίσιο. 
      Άκουσα τα περί νόμου. Υπάρχει εξουσιοδότηση για την έκδοση διατάγματος, το οποίο προηγουμένως θα προβλέψει μηχανισμό καταγραφής του ποιοι είναι εκείνοι που καλύπτουν τις πάγιες και διαρκείς ανάγκες, σε ποιους χώρους. Θα προβλέψει επίσης τη μοριοδότηση. Όταν θα γίνει αυτή η καταγραφή και η μοριοδότηση, θα έχουν καθοριστεί τα ποσοστά της μοριοδότησης, τότε από κει και πέρα, θα υπάρξει και η προκήρυξη με βάση τη μοριοδότηση αυτή που θα ενισχύσει εκείνους που έχουν προϋπηρεσία.
      Μου ελέχθη για ποιο λόγο να μην προχωρήσουμε στην αυτόματη μετατροπή των συμβάσεων αυτών.
     Διότι κυρίες και κύριοι συνάδελφοι, υπάρχει το Σύνταγμα για το οποίο είχαμε επισημάνει ότι θα αναθεωρηθεί και η Κυβέρνηση τότε εκώφευσε. Εγώ να σας πω ευθέως κάτι. Το Σύνταγμα προβλέπει ότι δεν είναι δυνατή αυτή η αυτόματη μετατροπή. Ελέχθη ότι υπάρχει κοινοτική οδηγία. Αν υπάρχουν κάποιοι σ’ αυτήν την Αίθουσα που πιστεύουν ότι το Ευρωπαϊκό Κοινοτικό Δίκαιο έχει υπέρτερη συνταγματική ισχύ από το Σύνταγμα, ας βγουν να το πουν. Θεωρώ ως Βουλευτής του ελληνικού Κοινοβουλίου ότι το Σύνταγμα έχει την υπερκείμενη τυπική ισχύ, έπειτα έρχεται το Ευρωπαϊκό Κοινοτικό Δίκαιο.
      (Διαμαρτυρίες από την πτέρυγα του ΠΑΣΟΚ)
      Αλλά θα σας πω και το εξής. Όταν θα στείλουμε το Διάταγμα στο Συμβούλιο της Επικρατείας για επεξεργασία, το Συμβούλιο της Επικρατείας, όταν κάνει την επεξεργασία, μπορεί να μας πει κάλλιστα -αν το θεωρεί, γιατί είναι υπό την κρίση του το διάταγμα αυτό ως προς την επεξεργασία- αν μπορεί να γίνει η μετατροπή αυτομάτως. Και τότε ευχαρίστως να γίνει. Αλλά μόνο να το πει. Δεν θα παραβιάσουμε ευθέως το Σύνταγμα.
      (Διαμαρτυρίες από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα):  Παρακαλώ, κύριε Υπουργέ, τελειώνετε, ομιλείτε εις βάρος του χρόνου του Πρωθυπουργού.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Καταλαβαίνετε λοιπόν στην περίπτωση αυτή ποιος είναι ο μηχανισμός και τι θα ακολουθήσουμε. Και όλα αυτά γιατί αφρόνως  και με περισσή υποκρισία στο παρελθόν δεν έγινε αυτό που έπρεπε. Γιατί επί πέντε ολόκληρα χρόνια κρατήθηκαν όμηροι αυτοί οι άνθρωποι και επήλθε η συνταγματική αναθεώρηση. Αυτή είναι η κατάσταση στη Δημόσια Διοίκηση και αυτές οι προθέσεις μας. Στην πορεία θα υπάρξει διάλογος, συζήτηση και συναίνεση. Και βάσει αυτών, πιστεύουμε ότι μπορεί να γίνουν τα σημαντικά και τα μεγάλα που έχει ανάγκη ο Τόπος και στον τομέα της Δημόσιας Διοίκησης.
      Ευχαριστώ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα):  Ο Πρωθυπουργός κύριος Κώστας Καραμανλής έχει το λόγο.
     ( Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
        ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, οι Προγραμματικές Δηλώσεις αφορούν την πολιτική μίας ολόκληρης τετραετίας. Αφορούν το πρόγραμμα και το σχέδιο που έχουμε για την εφαρμογή του. Αφορούν τις αρχές, τις αξίες που θέτουμε ως πλαίσιο και ως πλοηγό για τη διακυβέρνηση του τόπου. Όλα αυτά ήταν απολύτως σαφή πριν τις εκλογές. Και όλα αυτά επιβεβαιώνονται τώρα στη Βουλή ρητά και κατηγορηματικά. 
        Καταρτίσαμε και παρουσιάσαμε στην ελληνική κοινωνία υπεύθυνο και ρεαλιστικό πρόγραμμα. Κάναμε μία συμφωνία τιμής με τους πολίτες. Ό,τι λέγαμε προεκλογικά ισχύει στο ακέραιο.
        (Χειροκροτήματα από την πτέρυγα της Νέας Δημοκρατίας)
        Ξεκινήσαμε από την πρώτη ημέρα δουλειά, εντατική δουλειά, με υπευθυνότητα, με συγκεκριμένη στόχευση και μεθοδικότητα, με αποφασιστικότητα. Κινούμαστε σταθερά στο πλαίσιο του προγράμματος και των δεσμεύσεών μας. Επιμένουμε στους στόχους μας αταλάντευτοι. Έχω την πεποίθηση ότι οι Ελληνίδες και οι Έλληνες μπορούν να είναι σήμερα ακόμη πιο σίγουροι ότι αρχίζει μία νέα περίοδος για την πατρίδα μας, ένας νέος κύκλος έχει ήδη αρχίσει.
        Κυρίες και κύριοι συνάδελφοι, στη διάρκεια της τριήμερης συζήτησης αναπτύχθηκαν από την πλευρά της Αντιπολίτευσης κριτικές και επισημάνσεις που σε πολλές περιπτώσεις χαρακτηρίζονταν από το δόγμα «αντιπολίτευση για την αντιπολίτευση». Και δεν αναφέρομαι τόσο στα μικρότερα κόμματα που εν πάση περιπτώσει επέδειξαν συνέπεια στις θέσεις τους. Αναφέρομαι κυρίως σε εκείνους που λησμόνησαν τόσο γρήγορα ότι είναι οι ίδιοι που βρίσκονταν στην εξουσία έως στις 7 του Μάρτη. Σε κάποιες περιπτώσεις παρακολουθήσαμε μία αγχώδη προσπάθεια της Αξιωματικής Αντιπολίτευσης για στείρες και άγονες αντιπαραθέσεις.
      Ακούσαμε για δομική αντιπολίτευση που παραπέμπει και άκρα και ακρότητες. Κάνουν τεράστιο λάθος γιατί η Ελλάδα ήδη μπήκε σε μια νέα εποχή. Γιατί, οι Ελληνίδες και οι Έλληνες είναι πολύ πιο ώριμοι απ’ όσο οι ίδιοι νομίζουν. Ένα πρωτίστως  θέλω να υπογραμμίσω: Εμάς μας ενδιαφέρουν οι λύσεις των προβλημάτων. Τις δεσμεύσεις που αναλάβαμε ενώπιον του ελληνικού λαού θα τις τιμήσουμε και θα τις κάνουμε πράξη.
      (Χειροκροτήματα από την πτέρυγα της Νέας Δημοκρατίας)
      Εμάς μας ενδιαφέρει η αξιοποίηση των ευκαιριών που έχουμε μπροστά μας ως χώρα και ως κοινωνία. Εμάς μας ενδιαφέρει η παραγωγή αποτελέσματος χειροπιαστού σε κάθε πολίτη. Έτσι αντιλαμβανόμαστε τη νέα διακυβέρνηση, διακυβέρνηση που δίνει λύση στα προβλήματα, που δημιουργεί ευκαιρίες για κάθε πολίτη σε κάθε περιοχή, σε κάθε γωνιά της χώρας. Διακυβέρνηση με αρχές και αξίες, με κοινωνική ευθύνη, με στόχευση, με συνέπεια, με αποτελεσματικότητα.
      Άκουσα την Αξιωματική Αντιπολίτευση να χαρακτηρίζει τις Προγραμματικές Δηλώσεις μας γενικόλογες αναγνωρίζοντας απλά καλές προθέσεις. 
      Κυρίες και κύριοι συνάδελφοι, η μεταρρύθμιση της καθημερινότητας περιλαμβάνει πολύ συγκεκριμένες προτάσεις. Οι δεσμεύσεις απέναντι στους πολίτες που έχουν μεγαλύτερη ανάγκη είναι απολύτως καθορισμένες. Οι προτεραιότητές μας είναι σαφείς, σαφέστατες. Αναλαμβάνουμε συγκεκριμένες δεσμεύσεις για την αντιμετώπιση της ανεργίας, της ακρίβειας των περιφερειακών και κοινωνικών ανισοτήτων, για την παιδεία και την υγεία, για την κοινωνική πρόνοια.
      Η Κυβέρνηση εκτός από καλές προθέσεις έχει ενιαία και σαφή πολιτική βούληση. Είναι αποφασισμένη να θέση σε εφαρμογή την προγραμματική της πρόταση. Είμαστε αποφασισμένοι να πετύχουμε.
      Κυρίες και κύριοι συνάδελφοι η τριήμερη συζήτηση ανέδειξε κυρίως δύο πράγματα. Πρώτον, τα προβλήματα που κληροδότησε  η μεταπολιτευτική  περίοδος στη νέα εποχή και δεύτερον, την ανάγκη δυναμικής σύγκρουσης μ’ αυτά τα προβλήματα. Την ανάγκη να προωθήσουμε χωρίς ολιγωρίες, χωρίς αναβολές και καθυστερήσεις, τις λύσεις στα προβλήματα που αντιμετωπίζουν καθημερινά οι Έλληνες πολίτες. Είναι θετικό το γεγονός ότι επιτέλους αναγνωρίζει αυτά τα προβλήματα και η ηγεσία του κόμματος που κυβερνούσε ως τις 7 του Μάρτη. Το περίεργο είναι ότι η κριτική τους για μας αφορά τα προβλήματα που εκείνοι δημιούργησαν. Το εκπληκτικό είναι ότι οι προτάσεις τους αναδεικνύουν εκείνα που όφειλαν να πράξουν και δεν μπόρεσαν, δεν τόλμησαν, δε θέλησαν.
      (Χειροκροτήματα από την πτέρυγα της Νέας Δημοκρατίας)
      Κρατούμε  τις ομολογίες για τα κενά και τις παραλείψεις τους. Τις σημειώνουμε και τις λαμβάνουμε υπόψη. Η πρακτική των κυβερνήσεων που απέρριπταν προκαταβολικά και χαρακτήριζαν λάθος εξ ορισμού καθετί που προέρχεται από την αντιπολίτευση δεν υιοθετείται στη νέα διακυβέρνηση. Ακούμε όλες τις πολιτικές δυνάμεις. Θέλουμε να έχουμε με όλους τους Έλληνες και όλες τις Ελληνίδες συνεχή διάλογο. Θέλουμε διαρκή και αμφίδρομη επικοινωνία με την κοινωνία. Θέλουμε να υπάρχει συνεννόηση και δημιουργική σύνθεση.
      Κύριοι και κύριοι συνάδελφοι, ανάμεσα στα άλλα η Αξιωματική Αντιπολίτευση έθεσε και το ερώτημα πού θα βρούμε τους πόρους για την κοινωνική πολιτική που σχεδιάζουμε. Εμμέσως πλην σαφώς άφησε να εννοηθεί πως δεν μπορούμε να ανταποκριθούμε στο κοινωνικό κράτος που δεσμευόμαστε να δημιουργήσουμε.
      Κύριοι συνάδελφοι της Αξιωματικής Αντιπολίτευσης, θα σας διαψεύσουμε. Οι Έλληνες έχουν μεγαλύτερες δυνατότητες. Η Ελλάδα μπορεί πολύ περισσότερα. Δυνατότητες υπάρχουν.
Πόροι μπορούν να βρεθούν. Εκείνο που χρειάζεται είναι απόφαση, σχέδιο, θέληση, πολιτική βούληση. Και εμείς έχουμε πάρει τις αποφάσεις μας. Έχουμε σχέδιο, έχουμε πρόγραμμα, έχουμε όραμα για την Ελλάδα του νέου αιώνα και έχουμε και τη θέληση να προχωρήσουμε.
      (Χειροκροτήματα από την πτέρυγα της Νέας Δημοκρατίας)
      Τη στρατηγική, το σχέδιό μας τα αναπτύξαμε κατ’ επανάληψη. Επαναλαμβάνω τρεις λέξεις: Απογραφή, νοικοκύρεμα, δράση. Γνωρίζουμε πια πολύ καλά ότι η πραγματική κατάσταση της οικονομίας είναι διαφορετική, πολύ διαφορετική σε σχέση με ό,τι παρουσιάζονταν. Το  δημόσιο έλλειμμα και το χρέος υπερέβησαν σημαντικά τους αρχικούς στόχους. Η δημοσιονομική διαχείριση αντί πλεονασμάτων αφήνει βαριά κληρονομιά. Έχουμε ήδη ξεκινήσει την προσπάθεια για το συμμάζεμα και νοικοκύρεμα. Είμαστε προετοιμασμένοι, είμαστε αποφασισμένοι. Πόροι μπορούν να εξοικονομηθούν.
      Πρώτον, από την αύξηση των ρυθμών ανάπτυξης. Στόχος μας είναι, και το έχουμε πει πολλές φορές, να πετύχουμε ρυθμούς ανάπτυξης πάνω από το 5% του ΑΕΠ.
      Δεύτερον, από την πλήρη, την έγκαιρη, την ορθολογική και διαφανή αξιοποίηση των κοινοτικών πόρων. Δε χρειάζεται, κυρίες και κύριοι συνάδελφοι, να υπενθυμίσω ούτε ότι χάθηκαν τεράστιοι κοινοτικοί πόροι, επειδή δε ζητήθηκαν από κανέναν, ούτε ότι η χώρα μας δέχθηκε μεγάλα κοινοτικά πρόστιμα για αδιαφανείς διαδικασίες, ούτε τους εξαιρετικά χαμηλούς ρυθμούς απορροφητικότητας.
      Τρίτον, από τη μείωση του δημόσιου χρέους και κατ’ επέκταση τη μείωση των τόκων εξυπηρέτησης του δημόσιου χρέους.
      Τέταρτον, από τη μεσοπρόθεσμη μείωση των αμυντικών δαπανών που μπορεί να προέλθει τόσο από την εδραίωση της ειρήνης στην περιοχή μας όσο και από το σεβασμό του δημόσιου χρήματος που χάνεται σε αδιαφανείς και ύποπτες μεθοδεύσεις.
      Πέμπτον, από το δραστικό περιορισμό της φοροδιαφυγής, αλλά και της εισφοροδιαφυγής που είναι η μεγάλη πληγή για τα ασφαλιστικά ταμεία.
      Έκτον, από τη δραστική μείωση της γραφειοκρατίας που συνεπάγεται σοβαρότατο κόστος για το δημόσιο, είναι εμπόδιο στην επενδυτική δραστηριότητα και βέβαια προκαλεί καθημερινή ταλαιπωρία στους πολίτες.
      Έβδομον, από τη συγκράτηση της αύξησης των καταναλωτικών δαπανών του δημοσίου, από την αντιμετώπιση της κακοδιοίκησης, της κρατικής σπατάλης, από τη δυναμική σύγκρουση με τη διαφθορά και τη διαπλοκή. Οι βασικές αιτίες της αύξησης των πρωτογενών δαπανών συνδέονται κατά κύριο λόγο με την κρατική σπατάλη και την αδιαφανή διαχείριση του δημοσίου χρήματος. Συνδέονται με το χάος και την αδιαφάνεια που επικρατεί στον τομέα των κρατικών προμηθειών. Συνδέονται με τις εγγυήσεις του δημοσίου που χορηγούνται αφειδώς σε εταιρείες και οργανισμούς του ευρύτερου δημόσιου τομέα, καταπίπτουν και επιβαρύνουν τον προϋπολογισμό. Συνδέονται με την κρυφή δημοσιονομική διαχείριση μέσα από ειδικούς λογαριασμούς. Αυτές οι πρακτικές δεν χωρούν στη νέα εποχή! Αυτές οι πρακτικές δεν υιοθετούνται από τη νέα διακυβέρνηση!
      Προχωρούμε στο νοικοκύρεμα και τον εξορθολογισμό των δημοσίων δαπανών. Αποκαθιστούμε τη διαφάνεια στη δημόσια διαχείριση. Βάζουμε τάξη στο ζήτημα των εγγυήσεων του δημοσίου. Αναδιοργανώνουμε και εκσυγχρονίζουμε όλο το πλέγμα των δημόσιων προμηθειών. Καταργούμε τους νόμους της διαπλοκής. Επιβάλουμε όρους και συνθήκες διαφάνειας σε κάθε συναλλαγή του δημοσίου. Βάζουμε σε εφαρμογή σχέδιο δράσης κατά της διαφθοράς. Προχωρούμε σε ριζικές αλλαγές για τον περιορισμό της γραφειοκρατίας. Θέλουμε οι πόροι να φτάνουν σε εκείνους που έχουν ανάγκη και να μην χάνονται στους διαχειριστές τους. 
      Θα φέρω δύο παραδείγματα. Σύμφωνα με πρόσφατη μελέτη του Πανεπιστημίου Αθηνών το παραγόμενο νοσοκομειακό προϊόν μπορεί με τους ίδιους πόρους να αυξηθεί κατά 30%. Σύμφωνα με τη Eurostat στη χώρα μας ξεφεύγει από το όριο της φτώχειας μόνο το 2%, όταν στις άλλες χώρες της Ευρωπαϊκής Ένωσης με ανάλογες δαπάνες ξεφεύγει το 8%. Αυτό σημαίνει ότι με ορθολογική διαχείριση των κοινωνικών πόρων μπορούμε να πετύχουμε τετραπλάσιο κοινωνικό αποτέλεσμα.
      Κυρίες και κύριοι συνάδελφοι, ένα είναι περισσότερο από βέβαιο -και οι πολίτες το ξέρουν καλά- ότι οι πόροι που χάνονται στα παρακμιακά φαινόμενα, στην κακοδιοίκηση, στη σπατάλη, στη διαφθορά, είναι πολλοί, είναι πάρα πολλοί, είναι τεράστιοι. Υπάρχει συνεχής διολίσθηση της χώρας στη διεθνή κατάταξη για τη διαφθορά. Και αυτή η διολίσθηση σταματά εδώ γιατί δεν πάει άλλο.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, έχουμε μετρήσει τόσο το κόστος της σπατάλης και της κακοδιοίκησης, όσο και το κόστος των μέτρων της κοινωνικής πολιτικής που προωθούμε. Βέβαια δεν αλλάζουν τα πάντα από τη μία μέρα την άλλη. Αλλάζουν όμως. Μπορούμε να τα αλλάξουμε. Μπορούμε να βρούμε τους πόρους που χρειάζεται το κοινωνικό κράτος. Η επιτάχυνση της οικονομικής ανάπτυξης, η συγκράτηση των καταναλωτικών δαπανών του δημοσίου, η περιστολή της σπατάλης, η καταπολέμηση της φοροδιαφυγής και της εισφοροδιαφυγής συνεπάγονται μια συνολική εξοικονόμηση πόρων που φθάνει στο 1,3% του ΑΕΠ του 2005. Ο στόχος αυτός είναι απόλυτα εφικτός. Και βέβαια η εξοικονόμηση πόρων θα συνεχιστεί σταθερά στα επόμενα χρόνια. Συγκρατημένα και υπεύθυνα εκτιμούμε ότι συνολικά στο τέλος του 2007 θα έχουν εξοικονομηθεί από τις εστίες αυτές πόροι που θα φτάνουν στο 4% του ΑΕΠ σε ετήσια βάση.
      Κυρίες και κύριοι συνάδελφοι, η νέα Κυβέρνηση ορίστηκε από τον ελληνικό λαό για να προχωρήσει σε αλλαγές συγκεκριμένες. Οι αλλαγές που προωθούμε δεν είναι αόριστες, είναι συγκεκριμένες, είναι αλλαγές που παράγουν χειροπιαστά αποτελέσματα στον πολίτη, αλλαγές που εξασφαλίζουν στη χώρα μας την κατεύθυνση που χρειάζεται, αλλαγές που έχουν στόχο να κάνουν το όραμα πραγματικότητα.
      Σήμερα η χώρα μας ζητά ένα νέο ορίζοντα. Οι Έλληνες απαιτούν να ενώσουμε τις προσπάθειές μας και να προσπαθήσουμε όλες και όλοι μαζί. Θέλουμε τη χώρα μας δυνατή, θέλουμε την κοινωνία μας ισχυρή. Πιστεύουμε στο όραμα μιας δυναμικής κοινωνίας σε μια ισχυρή Ελλάδα. Στην πορεία αυτή δεν ενστερνιζόμαστε αιφνιδιασμούς. Δεν αιφνιδιάζουμε κανέναν. Πεποίθησή μας είναι ότι κανείς δεν μπορεί να παίζει με τα σχέδια των πολιτών για τη ζωή τους. Η επιλογή της σύνθεσης και της κοινωνικής συναίνεσης είναι ο δρόμος της προσπάθειας και της δημιουργίας, είναι ο δρόμος της προόδου, ο δρόμος για μια δίκαιη και ισχυρή κοινωνία.
      Κυρίες και κύριοι συνάδελφοι, είμαστε έτοιμοι να δεχτούμε την κριτική της Αντιπολίτευσης. Περιμένουμε θέσεις καθαρές και συγκεκριμένες προτάσεις από όλους. Θέλουμε την ενεργό συμμετοχή του πολίτη στα κοινά. Οι πολιτικές που επιλέγουμε έχουν στόχο να δώσουν σε όλες τις Ελληνίδες και σε όλους τους Έλληνες νέα ελπίδα και η ρίζα της ελπίδας –το ξέρουμε όλοι πολύ καλά- βρίσκεται στη σύνδεση, στην συνένωση δυνάμεων και προσπαθειών, βρίσκεται στην ευθύνη και την εμπιστοσύνη τους. Ο στόχος είναι καθαρός και μπροστά στο στόχο αυτό η ελληνική κοινωνία είναι σταθερά προσηλωμένη. Ο στόχος είναι ενωτικός και όχι διχαστικός. Ο στόχος ενθαρρύνει τη συστράτευση. Ο στόχος κινητοποιεί πλατειές κοινωνικές συμμαχίες, που θέλουν την Ελλάδα να κινείται ταχύτερα προς τα εμπρός. Δεν μπορούμε να χάνουμε άλλο χρόνο. Οφείλουμε να υπερνικήσουμε την αδράνεια. Υποχρεούμαστε να θέσουμε στέρεες βάσεις για να διεκδικήσουμε το μέλλον δυναμικά. Είμαστε αποφασισμένοι να το κάνουμε, είμαστε αποφασισμένοι να πετύχουμε.
      Κυρίες και κύριοι συνάδελφοι, δεσμευτήκαμε για μία Κυβέρνηση όλων των Ελλήνων κι επιμένω σε αυτό αταλάντευτα. Δεν ήταν προεκλογικό σύνθημα, αλλά είναι βαθιά, βαθύτατη πολιτική μου πεποίθηση. Ζητώ τη συνδρομή όλων στην ίδια κατεύθυνση. Δεσμευτήκαμε για ένα νέο ξεκίνημα, μία νέα πορεία, μία νέα προοπτική.
Δεν ήταν λόγια. Είναι επιλογή για μια καλύτερη Ελλάδα. Δεν ερχόμαστε να γκρεμίσουμε. Ερχόμαστε να κτίσουμε, να δημιουργήσουμε, να προσθέσουμε. Δεν ερχόμαστε να διαχωρίσουμε. Ερχόμαστε να υπηρετήσουμε το κοινωνικό, το συλλογικό, το εθνικό συμφέρον. Είναι δέσμευσή μας να στηρίξουμε την ύπαιθρο, την περιφέρεια, την ξεχασμένη Ελλάδα, την Ήπειρο, τη βόρειο Ελλάδα, την Πελοπόννησο, τη Θεσσαλία, τα νησιά μας, τις πόλεις και τα χωριά. 
(Χειροκροτήματα από την πτέρυγα της Νέας Δημοκρατίας)
      Είναι δέσμευσή μας να στηρίξουμε τους παραγωγούς, τους αγρότες, τις μικρές και μεσαίες επιχειρήσεις, τη νέα επιχειρηματικότητα, τον τουρισμό, το βιομηχανικό ιστό της χώρας. Είναι δέσμευσή μας να υπερασπιστούμε τους καταναλωτές, να αξιοποιήσουμε τις νέες τεχνολογίες, να στηρίξουμε την έρευνα. Είναι δέσμευσή μας να σταθούμε κοντά στους εργαζόμενους, τους μισθωτούς, τους χαμηλοσυνταξιούχους, να σταθούμε κοντά στα άτομα με αναπηρίες, στα παιδιά που βρέθηκαν στα δίχτυα των ναρκωτικών, στους παλιννοστούντες αδερφούς μας, στον πολίτη που χρειάζεται καλύτερες υπηρεσίες υγείας και πρόνοιας. Να είμαστε δίπλα στους συμπολίτες μας που χρειάζονται την αρωγή του κράτους. Να ασκήσουμε μια νέα πολιτική προς όφελος των πολλών, ιδίως μάλιστα εκείνων που έχουν μεγαλύτερη ανάγκη.
      Στόχος μας είναι να αλλάξουμε την καθημερινότητα, να αλλάξουμε τις πολιτικές που δοκιμάστηκαν και απέτυχαν, να αλλάξουμε ρυθμούς.
      Στόχος μας είναι η Ελλάδα του πολιτισμού και της παιδείας, η Ελλάδα που φέρνει ένα νέο ανθρωπισμό, η Ελλάδα που επενδύει στο ανθρώπινο κεφάλαιο, στη νέα γενιά.
      Στόχος μας είναι να συγκροτήσουμε ένα κράτος αποτελεσματικό, υπεύθυνο, τίμιο, πραγματικά ανθρώπινο, κράτος λιγότερο στην οικονομία, αλλά αποτελεσματικότερο στις υπηρεσίες που υποχρεούται να προσφέρει σε κάθε πολίτη.
      Ταυτόχρονα είμαστε έτοιμοι να εφαρμόσουμε μια νέα οικονομική πολιτική, να διασφαλίσουμε δυναμική και ισόρροπη ανάπτυξη σε ολόκληρη τη χώρα. Έχουμε καταθέσει συγκεκριμένο πρόγραμμα, με συγκεκριμένα μέτρα, για να βελτιώσουμε την καθημερινότητα των πολλών. Θέλουμε μια καλύτερη Ελλάδα, μια Ελλάδα για όλους τους πολίτες!
      Κυρίες και κύριοι συνάδελφοι, βασιζόμαστε στην εμπιστοσύνη της κοινωνίας, γιατί η εμπιστοσύνη είναι η πιο σημαντική αξία της δημοκρατίας. Γιατί η εμπιστοσύνη είναι ο κρίκος που ενώνει σκέψεις, προσπάθειες, δυνάμεις, για να προχωρήσουμε προς τα εμπρός. Εμπιστοσύνη μεταξύ πολίτη και πολιτικής. Εμπιστοσύνη μεταξύ πολίτη και κράτους. Εμπιστοσύνη στις σχέσεις της κοινωνίας. Εμπιστοσύνη στη νέα πορεία, στην πρόοδο που μπορούμε να πετύχουμε, στην ελπίδα που μπορούμε να ζωντανέψουμε.
      Κυρίες και κύριοι συνάδελφοι, οι Ελληνίδες και οι Έλληνες ζητούν πράξεις και αποτελέσματα. Κουράστηκαν από τα λόγια. Κουράστηκαν από τις στείρες αντιπαραθέσεις. Απαιτούν να αλλάξουμε νοοτροπία. Απαιτούν αξιοσύνη, δικαιοσύνη, αποτελεσματικότητα, συνέπεια, σοβαρότητα, σεμνότητα και ταπεινότητα. Οι απαιτήσεις των πολιτών είναι υποχρεώσεις της πολιτικής.
      Πιστεύω στην ισότητα των ευκαιριών που αφήνει στο χθες τις διακρίσεις και τους διαχωρισμούς. Πιστεύω στο πνεύμα της συλλογικότητας που αφήνει σε δεύτερο πλάνο τον ατομικισμό. Πιστεύω στην ανοχή και στα ανθρώπινα δικαιώματα που αντιμάχονται τη μισαλλοδοξία και το ρατσισμό.
      Κυρίες και κύριοι συνάδελφοι, στο νέο ιστορικό κύκλο που ξεκινά η κοινωνία βγαίνει μπροστά και απαιτεί να κατακτήσει το μέλλον. Η Ελλάδα καλείται να κατακτήσει το στόχο μιας δίκαιης, σύγχρονης κοινωνίας, μιας κοινωνίας που διεκδικεί θέση και ρόλο στην Ευρώπη. Στο διάστημα που ακολουθεί υπάρχουν σε εξέλιξη μείζονος σημασίας εθνικές υποθέσεις. Οι θέσεις είναι ξεκάθαρες: Είμαστε αυθεντικοί εκφραστές του ευρωπαϊκού προσανατολισμού. Θέλουμε μια Ευρώπη πιο κοινωνική, πιο δημοκρατική, πιο πολιτική. Επιμένουμε στις θέσεις που έχουμε αναπτύξει για το πρώτο ευρωπαϊκό σύνταγμα. Είμαστε πρωτοπόροι στα ανοίγματα της πατρίδας μας προς όλους τους γειτονικούς λαούς. Θέλουμε διμερή και πολυμερή συνεργασία με όλους.
      Θέλουμε αποκατάσταση και βελτίωση των σχέσεών μας με τον τουρκικό λαό, στηρίζουμε τον ευρωπαϊκό προσανατολισμό της γείτονος. Και είμαστε δίπλα στον κυπριακό ελληνισμό. Θέλουμε λύση του πολιτικού προβλήματος, βιώσιμη, λειτουργική, στη βάση του σχεδίου Ανάν, σύμφωνη με τις αποφάσεις του ΟΗΕ και το ευρωπαϊκό κεκτημένο.
      Και είμαστε αποφασισμένοι -το επαναλαμβάνω σήμερα- να δώσουμε τον καλύτερό μας εαυτό για να διοργανώσουμε τους καλύτερους Ολυμπιακούς και Παραολυμπιακούς Αγώνες. Αυτή η υπόθεση είναι εθνική και στις εθνικές υποθέσεις όλοι οι Έλληνες υποχρεούμαστε να προχωρούμε μαζί. Αυτό υποσχόμαστε, αυτό ζητάμε απ’ όλους.
      Κυρίες και κύριοι συνάδελφοι, αναλαμβάνουμε την ευθύνη για τη διακυβέρνηση του τόπου με τη φιλοδοξία να δώσουμε και όχι να πάρουμε. Αναλαμβάνουμε την ευθύνη για τη διακυβέρνηση της πατρίδας με όραμα και σχέδιο για την πραγματοποίησή του. Αναλαμβάνουμε την ευθύνη για τη διακυβέρνηση της Ελλάδας, με την πίστη, τη σιγουριά και την αισιοδοξία ότι μπορούμε να δώσουμε λύση στα προβλήματα. Αναλαμβάνουμε την ευθύνη για μια νέα διακυβέρνηση, με την αντίληψη ότι υπάρχουν δυσκολίες, αλλά υπάρχει και το δικό μας χρέος. Όπου υπάρχει ανθρώπινος πόνος, υπάρχουν υποχρεώσεις της πολιτείας και της πολιτικής.
      Είναι απόφασή μας και δέσμευσή μας να αντιμετωπίσουμε τα προβλήματα με θάρρος, να μην τα προσπερνάμε, να μην τα μεταφέρουμε στις επόμενες γενιές. Βάζουμε προτεραιότητες στην αντιμετώπιση της ανεργίας, της ακρίβειας, στην αντιμετώπιση των μεγάλων προβλημάτων της καθημερινότητας. Βάζουμε απέναντί μας τα προβλήματα που διαιωνίζονται από το χθες. Είμαστε σε μετωπική σύγκρουση με τη διαφθορά, σε μετωπική σύγκρουση με την ασυδοσία, σε μετωπική σύγκρουση με την αδιαφάνεια. Βάζουμε στόχο την ανάπτυξη παντού και την ευημερία για όλους, τη γεφύρωση των κοινωνικών και περιφερειακών ανισοτήτων. Και βάζουμε συγκεκριμένους στόχους και άξονες στρατηγικής την παιδεία και τον πολιτισμό, την επανίδρυση του κράτους, τη νέα οικονομική πολιτική.
      Ποια είναι η πολιτική μας; Να αγωνιστούμε. Ποιος είναι ο στόχος μας; Να νικήσουμε. Να αγωνιστούμε για λύσεις στα προβλήματα. Να αγωνιστούμε για να κάνουμε πραγματικότητα τις προσδοκίες των πολιτών. Να νικήσουμε τις αντιξοότητες, να νικήσουμε τις δυσκολίες, να διασφαλίσουμε μια νέα προοπτική. Αυτή είναι η πολιτική μας.
      Καταθέσαμε συγκροτημένη και υπεύθυνη, σαφή και ισχυρή προγραμματική πρόταση, πρόταση συνέπειας, πρόταση ευθύνης. Πιστεύουμε στους Έλληνες, κυρίες και κύριοι συνάδελφοι, έχουμε εμπιστοσύνη στις Ελληνίδες και στους Έλληνες. Γι’ αυτό ζητούμε ψήφο εμπιστοσύνης προς την Κυβέρνηση.
     (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση επί των Προγραμματικών Δηλώσεων της Κυβερνήσεως.
     Θα ακολουθήσει ονομαστική ψηφοφορία για την παροχή ψήφου εμπιστοσύνης της Βουλής προς την Κυβέρνηση. 
      Σύμφωνα με το άρθρο 70α’ του Κανονισμού έχουν έλθει στο Προεδρείο επιστολές συναδέλφων ευρισκομένων σε αποστολή της Κυβέρνησης στο εξωτερικό, με τις οποίες γνωστοποιούν την ψήφο τους. Οι ψήφοι αυτές θα συνυπολογιστούν στην καταμέτρηση που θα ακολουθήσει.
      Οι παρέχοντες ψήφο εμπιστοσύνης στην Κυβέρνηση, μετά την εκφώνηση του ονόματός τους απαντούν «ΝΑΙ».
      Οι αρνούμενοι ψήφο εμπιστοσύνης στην Κυβέρνηση απαντούν «ΟΧΙ». 
      Καλούνται επί του καταλόγου οι Βουλευτές κύριοι Ευγένιος Χαϊτίδης από τη Νέα Δημοκρατία, και Κωνσταντίνος Σπηλιόπουλος από το ΠΑΣΟΚ.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ ( Άννα Μπενάκη - Ψαρούδα): Υπάρχει κάποιος κύριος συνάδελφος ο οποίος δεν άκουσε το όνομά του; Κανείς. 
     Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
      
     (ΚΑΤΑΜΕΤΡΗΣΗ)
     
     (ΜΕΤΑ ΤΗΝ ΚΑΤΑΜΕΤΡΗΣΗ)
     ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας για την παροχή ψήφου εμπιστοσύνης προς την Κυβέρνηση. 
     Ψήφισαν συνολικά 300 Βουλευτές. 
     Στην Κυβέρνηση έδωσαν ψήφο εμπιστοσύνης 165 Βουλευτές. 
        (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
        Αρνήθηκαν ψήφο 135 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
«ΨΗΦΟΦΟΡΙΑ ΓΙΑ ΤΗΝ ΠΑΡΟΧΗ ΨΗΦΟΥ ΕΜΠΙΣΤΟΣΥΝΗΣ ΤΗΣ ΒΟΥΛΗΣ ΠΡΟΣ ΤΗ ΝΕΑ ΚΥΒΕΡΝΗΣΗ
							        NAI                OXI
ΕΠΙΚΡΑΤΕΙΑΣΈβερτ Μιλτιάδης+Σουφλιάς Γεώργιος+Μπερνιδάκη- Άλντους Ελευθερία+Ρουσόπουλος Θεόδωρος+Βαληνάκης Ιωάννης+Καρύδη Χρυσή+Διαμαντοπούλου Άννα+Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)+Ανδριανόπουλος Ανδρέας+Κοσμίδης Σωκράτης+Α΄ ΑΘΗΝΩΝ Αβραμόπουλος Δημήτριος+Κακλαμάνης Νικήτας+Βουλγαράκης Γεώργιος+Αλογοσκούφης Γεώργιος+Παυλόπουλος Προκόπιος+Γιαννάκου-Mαριέττα+Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα+Σκανδαλίδης Κωνσταντίνος+Παπουτσής Χρήστος+Αλευράς Αθανάσιος (Νάσος)+Τσούρας Αθανάσιος+Ράπτη Αναστασία-Συλβάνα+Παπαντωνίου Ιωάννης (Γιάννος)+Κανέλλη Γαρυφαλλιά (Λιάνα)+Κωνσταντόπουλος Νικόλαος+Β΄ ΑΘΗΝΩΝΤζαννετάκης Τζαννής+Μητσοτάκης Κυριάκος+Σπηλιωτόπουλος Αριστόβουλος (Άρης)+Καμμένος Παναγιώτης (Πάνος)+Μεϊμαράκης Ευάγγελος - Βασίλειος+Παναγιωτόπουλος Παναγιώτης (Πάνος)+Παπακώστα-Σιδηροπούλου Κατερίνα+Πολύδωρας Βύρων+Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης - Γιώργος+Βούλτεψη Σοφία+Πετραλιά-Πάλλη Φάνη+Ζαγορίτης Ελευθέριος (Λευτέρης)+Σταθάκης Αριστοτέλης (Άρης)+Παπαθανασίου Γιάννης+Κασσίμης Θεόδωρος+Ανδρεουλάκος Απόστολος+Καρράς Κώστας+Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης +Παπανδρέου Βασιλική (Βάσω)+Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων+Γείτονας Κωνσταντίνος+Κούρκουλα Ελένη+Πρωτόπαπας Χρήστος+Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)+Παπαϊωάννου Μιλτιάδης+Τζουμάκας Στέφανος+Παπαρήγα Αλεξάνδρα+Κολοζώφ Ορέστης+Σκυλλάκος Αντώνιος+Αλαβάνος Αλέξανδρος+Κουβέλης Φώτιος-Φανούριος+Δραγασάκης Ιωάννης+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρίστος+Μωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης+Παπαδημητρίου Ελισάβετ (Έλσα)+Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος+Λυκουρέντζος Ανδρέας+Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος+Κατσίκης Θεόδωρος+Σταύρου Απόστολος+Πάγκαλος Θεόδωρος+Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου Βασίλειος+Παπαηλίας Ηλίας+Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Μπεκίρης Μιχαήλ+Φούρας Ανδρέας+Βέρρας Μιλτιάδης+Σπηλιόπουλος Κωνσταντίνος+Κατσιφάρας Απόστολος+Κοσιώνης Παναγιώτης+ΝΟΜΟΣ ΒΟΙΩΤΙΑΣΜπασιάκος Ευάγγελος+Γιαννάκης Μιχαήλ+Ακριβάκης Αλέξανδρος+Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος+Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης+Καραμάριος Αναστάσιος+Χρύσης Βασίλειος+Καϊσερλής Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος+Φωτιάδης Απόστολος+Ντόλιος Γεώργιος+ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος+Περλεπέ-Σηφουνάκη Αικατερίνη+Παπαγεωργίου Γεώργιος+Πιπεργιάς Δημήτριος+ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης+Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας+Χρυσοχοΐδης Μιχαήλ+Σιδηρόπουλος Αναστάσιος+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ+Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Σχοιναράκη-Ηλιάκη Ευαγγελία+Φραγκιαδουλάκης Μάνος+Ματζαπετάκης Στυλιανός+Κεγκέρογλου Βασίλειος+ΝΟΜΟΣ ΘΕΣΠΡΩΤΙΑΣΜπέζας Αντώνιος+Α΄ ΘΕΣΣΑΛΟΝΙΚΗΣ Καραμανλής Κωνσταντίνος+Γκιουλέκας Κωνσταντίνος+Ιωαννίδης Ιωάννης+Ορφανός Γεώργιος+Παπαθεμελής Στυλιανός- Άγγελος+Ράπτη Ελένη+Καλαφάτης Σταύρος+Σπηλιόπουλος Αναστάσιος+Παπανδρέου Γεώργιος+Καστανίδης Χαράλαμπος+Βενιζέλος Ευάγγελος+Αράπογλου Χρυσή+Τσοχατζόπουλος Απόστολος-Αθανάσιος+Μαγκριώτης Ιωάννης+Χουρμουζιάδης Γεώργιος+Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣ Ρεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Ζαχαράκης Κωνσταντίνος+Γερανίδης Βασίλειος+Τζέκης Άγγελος+ΝΟΜΟΣ ΙΩΑΝΝΙΝΩΝΚαλογιάννης Σταύρος+Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος+Χριστοφιλογιάννης Δημήτρης +Τσακλίδης Ιωάννης+Τσίμας Κωνσταντίνος+ΝΟΜΟΣ ΚΑΡΔΙΤΣΗΣ Σιούφας Δημήτριος+Ταλιαδούρος Σπυρίδων+Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος+ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος+Γκερέκου Αγγελική (Άντζελα)+ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -Παύλος+ΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος+Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος+Κόρκα-Κώνστα Αθηνά +Μανωλάκης Άγγελος+Χωρέμης Αναστάσιος+ΝΟΜΟΣ ΚΥΚΛΑΔΩΝΧωματάς Ιωάννης+Παλαιοκρασσάς Ιωάννης+Ρήγας Παναγιώτης+ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος+Χαρακόπουλος Μάξιμος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος+Τσιόγκας Δημήτριος+ΝΟΜΟΣ ΛΑΣΙΘΙΟΥΠλακιωτάκης Ιωάννης+Καρχιμάκης Μιχαήλ+ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος +ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος+Μακρή-Θεοφίλου Ζωή (Ζέττα)+Σούρλας Γεώργιος+Ζήση Ροδούλα +Γκατζής Νικόλαος+ΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία+Λαμπρόπουλος Ιωάννης+Κουσελάς Δημήτριος+Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος+Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος+Μιχαλολιάκος Βασίλειος+Καλός Γεώργιος +Μελάς Παναγιώτης+Σημίτης Κωνσταντίνος+Παντελάκη Ελπίδα+Β΄ ΠΕΙΡΑΙΩΣΝεράντζης Αναστάσιος+Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος +Λιντζέρης Δημήτριος+Διαμαντίδης Ιωάννης+Πατσιλινάκος Ιωάννης+ΝΟΜΟΣ ΠΕΛΛΗΣΚαρασμάνης Γεώργιος+Τζαμτζής Ιορδάνης (Δάνης) +Τζάκρη Θεοδώρα+Πασχαλίδης Γεώργιος+ΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης+Όθωνας Εμμανουήλ+ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ Ιλχάν+Μανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος+Λεονταρίδης Θεόφιλος+Κόλλια - Τσαρουχά Μαρία+Τσιπλάκης Κωνσταντίνος+Μουσιώνης Αριστείδης+Μπόλαρης Μάρκος+Κουτμερίδης Ευστάθιος+ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος+Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)+Παπαδήμας Λάμπρος+ΝΟΜΟΣ ΦΛΩΡΙΝΗΣΚορτσάρης Νικόλαος+Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος+Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ+ΝΟΜΟΣ ΧΙΟΥΠίττας Ιωάννης+Τσουρή Ελπίδα+ΓΕΝΙΚΟ ΣΥΝΟΛΟ: «ΝΑΙ»                165
               »               «ΟΧΙ»               135

ΣΥΝΟΛΟ ΨΗΦΙΣΑΝΤΩΝ:                   300
Η ΠΡΟΕΔΡΟΣ                                           ΟΙ ΓΡΑΜΜΑΤΕΙΣ»
        ΠΡΟΕΔΡΟΣ (Άννα Μπενάκη - Ψαρούδα): Συνεπώς η Κυβέρνηση έτυχε της ψήφου εμπιστοσύνης της Βουλής, όπως προβλέπουν το άρθρο 84 του Συντάγματος και το άρθρο 141 του Κανονισμού της Βουλής. 
        (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
        ΕΛΕΟΝΩΡΑ ΚΑΤΣΕΛΗ: Πότε θα ανοίξει η Βουλή, κυρία Πρόεδρε;
        ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, εφόσον κατατεθούν επίκαιρες ερωτήσεις μέχρι τη 10η πρωινή της Δευτέρας 29 Μαρτίου 2004, η Βουλή θα συνεδριάσει την Πέμπτη 1η Απριλίου 2004 και αν κατατεθούν μέχρι και τη 10η πρωινή της Τρίτης 30 Μαρτίου 2004, θα συνεδριάσει και την Παρασκευή 2 Απριλίου 2004.
        Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
        ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
        Με τη συναίνεση του Σώματος και ώρα 00.45΄ λύεται η συνεδρίαση.
        
        Η ΠΡΟΕΔΡΟΣ                                               ΟΙ ΓΡΑΜΜΑΤΕΙΣ



182
Συνεδρίαση  22-3-04                        σελ.  

