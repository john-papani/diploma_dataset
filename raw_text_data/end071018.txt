 ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΙΓ΄
Πέμπτη 18 Οκτωβρίου 2007 

 ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών. σελ.
2. Άδεια απουσίας των Βουλευτών, κ. Κ. Σημίτη, Α. Παυλίδη, Η. Λαμπίρη και Ι. Μπανιά. σελ.
3. Ανακοινώνεται ότι τη συνεδρίαση παρακολουθούν μαθητές, από το 1ο Δημοτικό Σχολείο Μαρκόπουλου και το 14ο Δημοτικό Σχολείο Χαλανδρίου. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου επικαίρων ερωτήσεων της Παρασκευής 19 Οκτωβρίου 2007. σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών, σχετικά με την αναθεώρηση του Α.Ε.Π. κ.λπ. σελ.
β) Προς τον Υπουργό Περιβάλλοντος, Χωροταξίας και Δημοσίων Έργων.
i) σχετικά με την αξιοποίηση της βίλας Ζωγράφου κ.λπ. σελ.
ii) σχετικά με την προστασία του Ασωπού ποταμού κ.λπ. σελ.
iii) σχετικά με την κατασκευή των αναγκαίων αντιπλημμυρικών έργων στο Νομό Ηλείας. σελ.
γ) Προς τον Υπουργό Εξωτερικών, σχετικά με τις συνεχιζόμενες προκλήσεις εκ μέρους των Σκοπίων κ.λπ. σελ.
δ) Προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πυρόπληκτων αγροτοκτηνοτρόφων όλης της χώρας κ.λπ. σελ.
ε) Προς τον Υπουργό Μεταφορών και Επικοινωνιών, σχετικά με την ανάγκη υπογειοποίησης του σιδηροδρομικού διαδρόμου του προαστιακού σιδηροδρόμου στο τμήμα που εμπίπτει στα όρια του Δήμου Αθηναίων κ.λπ. σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. ΚΑΤΑΘΕΣΗ ΣΧΕΔΙΟΥ ΝΟΜΟΥ
Οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της δι΄ ανταλλαγής ρηματικών διακοινώσεων Συμφωνίας Τροποποίησης της Προξενικής Σύμβασης μεταξύ του Βασιλείου της Ελλάδας και της Σοσιαλιστικής Δημοκρατίας της Ρουμανίας που υπογράφηκε στην Αθήνα στις 22 Μαίου 1972». Σελ.
2. ΚΑΤΑΘΕΣΗ ΕΚΘΕΣΕΩΝ ΔΙΑΡΚΩΝ ΕΠΙΤΡΟΠΩΝ
α) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εξωτερικών:
i) «Κύρωση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων, της Συμφωνίας για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού, όπως αυτές παρατάθηκαν και τροποποιήθηκαν, καθώς και του Πρωτοκόλλου για τη τροποποίηση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων και του Πρωτοκόλλου που τροποποιεί τη Συμφωνία για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού». σελ.
ii) « Κύρωση των Συμφωνιών Παράτασης των Προγραμμάτων Αναπτυξιακής Συνεργασίας 2002- 2006 για μια περαιτέρω πενταετή περίοδο 2007-2011 δι΄ ανταλλαγής ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας –Ερζεγοβίνης, της Κυβέρνησης της Ελληνικής Δημοκρατίας και της Δημοκρατίας του Μαυροβουνίου, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σερβίας, της Κυβέρνησης της Ελληνικής Δημοκρατίας και της Κυβέρνησης της Ρουμανίας». σελ.
β) Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Απασχόλησης και Κοινωνικής Προστασίας «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α.) και λοιπές ασφαλιστικές και οργανωτικές διατάξεις». σελ.
γ) Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών «Αντιμετώπιση της φοροδιαφυγής και άλλες διατάξεις». σελ. 

ΟΜΙΛΗΤΕΣ
Επί των επικαίρων ερωτήσεων:
ΑΪΒΑΛΙΩΤΗΣ Κ. σελ.
ΒΟΡΙΔΗΣ Μ. σελ.
ΔΙΑΜΑΝΤΟΠΟΥΛΟΥ Α. σελ.
ΚΑΛΟΓΙΑΝΝΗΣ Σ. σελ.
ΚΑΡΑΘΑΝΑΣΟΠΟΥΛΟΣ Ν. σελ.
ΚΑΣΣΙΜΗΣ Θ. σελ.
ΚΙΛΤΙΔΗΣ Κ. σελ.
ΚΟΥΤΣΟΥΚΟΣ Ι. σελ.
ΛΕΓΚΑΣ Ν. σελ.
ΞΑΝΘΟΠΟΥΛΟΣ Θ. σελ.
ΠΑΠΑΓΙΑΝΝΑΚΗΣ Μ. σελ.
ΦΙΛΙΝΗ Α. σελ.
ΧΑΤΖΗΔΑΚΗΣ Κ. σελ.


      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΙΓ΄
      Πέμπτη 18 Οκτωβρίου 2007
      
      Αθήνα, σήμερα στις 18 Οκτωβρίου 2007, ημέρα Πέμπτη και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το Γραμματέα της Βουλής κ. Μιχάλη Κατρίνη, Βουλευτή Ηλείας, τα ακόλουθα:   
      
      A. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ αντίστοιχα κατέθεσαν αναφορά με την οποία το Σωματείο Εργαζομένων στις Μακεδονικές Βιομηχανίες Μετάλλου Α.Ε. Δράμας ζητεί την καταβολή μισθών υπερημερίας στους εργαζόμενους που βρίσκονται σε επίσχεση εργασίας κ.λπ..
      2) Οι Βουλευτές Λάρισας και Τρικάλων κύριοι ΔΗΜΗΤΡΙΟΣ ΤΣΙΟΓΚΑΣ και ΑΧΙΛΛΕΑΣ ΚΑΝΤΑΡΤΖΗΣ αντίστοιχα, κατέθεσαν αναφορά με την οποία ο Δήμαρχος Γιάννουλης Λάρισας ζητεί την ανέγερση διδακτηρίων στο Δήμο του.
      3) Οι Βουλευτές Εύβοιας και Β’ Αθηνών κύριοι ΓΕΩΡΓΙΟΣ ΜΑΡΙΝΟΣ και ΓΕΩΡΓΙΟΣ ΜΑΥΡΙΚΟΣ αντίστοιχα, κατέθεσαν αναφορά με την οποία το Εργατικό Κέντρο Νομού Φωκίδας και ο Σύλλογος Υπαλλήλων Δήμων Νομού Φωκίδας ζητούν την καταβολή δεδουλευμένων αποδοχών στους δημοτικούς υπαλλήλους του Δήμου Άμφισσας, πρώην σχολικούς φύλακες.
      4) Οι Βουλευτές Α’ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία ο Σύλλογος Γονέων και Κηδεμόνων 6ου Δημοτικού Σχολείου Βέροιας Νομού Ημαθίας διαμαρτύρεται για την έλλειψη αιθουσών διδασκαλίας του σχολείου.
      5) Οι Βουλευτές Τρικάλων και Λάρισας κύριοι ΑΧΙΛΛΕΑΣ ΚΑΝΤΑΡΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία η Ένωση Λειτουργών Μέσης Εκπαίδευσης Νομού Καρδίτσας ζητεί να καλυφθούν οι ελλείψεις σε υλικοτεχνική υποδομή της Β/βάθμιας  Εκπαίδευσης του Νομού.
      6) Οι Βουλευτές Μαγνησίας και Τρικάλων κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ αντίστοιχα, κατέθεσαν αναφορά με την οποία ο Πρόεδρος της Συνομοσπονδίας Αλιευτικών Ενώσεων Ελλάδας ζητεί την υποστήριξη της παράκτιας αλιείας.
      7) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Νικόλαος Τουμανίδης ζητεί να διορίζονται σαν καθηγητές φυσικής, οι πτυχιούχοι Φυσικοί – Ραδιοηλεκτρολόγοι.
      8) Ο Βουλευτής Α’ Θεσσαλονίκης κ. ΙΩΑΝΝΗΣ ΜΑΓΚΡΙΩΤΗΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί τη μείωση του Φ.Π.Α. σε αγαθά που προορίζονται για άτομα με αναπηρία.
      9) Ο Βουλευτής Α’ Θεσσαλονίκης κ. ΙΩΑΝΝΗΣ ΜΑΓΚΡΙΩΤΗΣ κατέθεσε αναφορά με την οποία ο Πανελλήνιος Σύλλογος Τυφλών ζητεί τη δημοσιοποίηση του Ιδρύματος Προστασίας Τυφλών Β. Ελλάδος «Ο ΗΛΙΟΣ».
      10) Ο Βουλευτής  Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Πανελλήνιος Σύλλογος Τυφλών ζητεί τη δημοσιοποίηση του Ιδρύματος Προστασίας Τυφλών Β. Ελλάδος «Ο ΗΛΙΟΣ».
      11) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύλλογος Συμβασιούχων Πανεπιστημίου Πελοποννήσου ζητεί την παράταση των οκτάμηνων συμβάσεων των διοικητικών και τεχνικών υπαλλήλων του Πανεπιστημίου Πελοποννήσου. 
      12) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύλλογος Ερασιτεχνών Αλιέων Κυπαρισσίας ζητεί να αναβαθμιστεί σε Λιμεναρχείο ο Λιμενικός Σταθμός της Κυπαρισσίας.
      13) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία τα Σωματεία Εργαζομένων και Συνταξιούχων Η.Σ.Α.Π. Α.Ε. διαμαρτύρονται για την παρουσία αστυνομικού κατά τη διάρκεια συνεδρίασης του Διοικητικού τους Συμβουλίου.
      14) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία κάτοικοι του Δ.Δ. Καππαδοκικού Δήμου Σοφάδων Νομού Καρδίτσας ζητούν την επέκταση αρδευτικού αγωγού.
      15) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία το Σωματείο Εργαζομένων στα Κέντρα Πρόληψης Εξαρτησιογόνων Ουσιών ζητεί τη χρηματοδότηση των Κέντρων αυτών.
      16) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε δημοσίευμα εφημερίδας το οποίο αναφέρεται στο πρόβλημα διαχείρισης των αποβλήτων στα ελαιοτριβεία Ζακύνθου.
      17) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε δημοσίευμα εφημερίδας με το οποίο ζητείται η άρση της απαγόρευσης αλιείας των ερασιτεχνών ψαράδων στον κόλπο του Λαγανά.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Σταθόπουλος, καταγγέλλει χρηματιστηριακό σκάνδαλο και ζητεί την τιμωρία των ενόχων.
      19) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κων/νος Ανδρεάδης ζητεί να του χορηγηθεί το εποχικό επίδομα των οικοδόμων.
      20) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χρήστος Ρεντάκης ζητεί πληροφορίες για τη μετάταξη υπαλλήλου των ΕΛ.ΤΑ. στο δημόσιο τομέα.
      21) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αρσένιος Κηλικλίδης ζητεί να του καταβληθεί από την ασφάλεια «ΙΝTERLIFE», ποσό που δικαιούται από αυτοκινητιστικό ατύχημα.
      22) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μαρία Ατματζίδου ζητεί τη μετάθεσή της από το Ι.Κ.Α. ΄Εδεσσας στο Ι.Κ.Α. Γιαννιτσών.
      23) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γεώργιος Φακιρούδης ζητεί να χορηγηθεί στον πατέρα του, που ασθενεί από Αλτσχάιμερ, εξωϊδρυματικό επίδομα.
      24) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χρήστος Θάνος ζητεί την πρόωρη συνταξιοδότησή του, για λόγους ασθενείας της οικογενείας του.
      25) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ελισάβετ Σιδερίδη ζητεί  να επιτραπεί στο γιο της Ισίδωρο Σιδερίδη να ολοκληρώσει τη στρατιωτική θητεία του.
      26) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Δημήτριος Προδρομίδης ζητεί να του χορηγηθεί ισόβια σύνταξη από τον Ο.Γ.Α., ως τρίτεκνος πατέρας.
      27) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ηλίας Χατζηαντωνίου ζητεί την επίλυση ασφαλιστικού και συνταξιοδοτικού του προβλήματος.
      28) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αναστάσιος Κωτσόγλου ζητεί να προκηρυχθούν στην Αγροφυλακή θέσεις Στελεχών Υπηρεσίας Ασφαλείας.
      29) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύνδεσμος Εργολάβων Ηλεκτρολόγων  Νομού Πέλλας ζητεί τη στελέχωση με πρόσθετο προσωπικό του τμήματος εξυπηρέτησης πελατών της Δ.Ε.Η. Νομού Πέλλας.
      30) Οι Βουλευτές Β’ Αθηνών και Β’ Πειραιώς κ. ΣΠΥΡΟΣ ΧΑΛΒΑΤΖΗΣ και κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Πανελλήνια Ομοσπονδία Αντιστασιακών Οργανώσεων ζητεί την ικανοποίηση θεσμικών και οικονομικών αιτημάτων των μελών της.
      31) Οι Βουλευτές Αχαίας και Αιτωλοακαρνανίας κύριοι ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και ΝΙΚΟΛΑΟΣ ΜΩΡΑΪΤΗΣ αντίστοιχα, κατέθεσαν αναφορά με την οποία ο Δήμος Μόβρης Αχαΐας ζητεί την κατασκευή αντιπλημμυρικών έργων στις σιδηροδρομικές γραμμές που διέρχονται από την περιοχή του.
      32) Οι Βουλευτές Κέρκυρας και Ιωαννίνων κύριοι ΧΑΡΑΛΑΜΠΟΣ ΧΑΡΑΛΑΜΠΟΥΣ και ΚΩΝ/ΝΟΣ ΑΛΥΣΣΑΝΔΡΑΚΗΣ αντίστοιχα, κατέθεσαν αναφορά με την οποία κάτοικοι και φορείς του Δήμου Κασσωπαίων Κέρκυρας καταγγέλλουν τα προβλήματα που δημιουργεί στην περιοχή τους η εκφόρτωση αδρανών υλικών στο εργοτάξιο του λιμένα Ημερολιάς.
      33) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Μητροπολίτης Δημητριάδος ζητεί την επιχορήγηση του παρατηρητηρίου κοινωνικών φαινομένων της Εκκλησίας της Ελλάδος, από το προϊόν του ειδικού κρατικού λαχείου.
      34) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στην έλλειψη κοινωνικών λειτουργών από τη Δ/νση Υγείας – Πρόνοιας της Νομαρχιακής Αυτοδιοίκησης Πέλλας.
      35) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Συνταξιούχων Εμπορικής Τράπεζας διαμαρτύρεται για την καταστρατήγηση των διατάξεων του ν. 3371/05.
      36) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Ειδικευόμενων και Υπεράριθμων Ιατρών Γ.Ν. Ηρακλείου «ΒΕΝΙΖΕΛΕΙΟ – ΠΑΝΑΝΕΙΟ» ζητεί την επαναφορά του θεσμού των υπεράριθμων ιατρών.
      37) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμος Ωλένης Νομού Ηλείας διαμαρτύρεται για την εξαίρεση των νέων αγροτών από την οικονομική ενίσχυση  των πυροπαθών του Νομού Ηλείας.
      38) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Δήμος Μόβρης Αχαΐας ζητεί να αναλάβει την κατασκευή Βρεφονηπιακού Σταθμού μέσω μιας αυτοτελούς χρηματοδότησης των Κ.Α.Π..
      39) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Δήμος Ρίου ζητεί τη δημιουργία ιατρείων στο Παράρτημα του Ι.Κ.Α. Ρίου.
      40) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι κτηνοτρόφοι της Κρήτης ζητούν τη λήψη μέτρων ενίσχυσης της κτηνοτροφίας.
      41) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Χρυσούλας Βασίλειος, Γραμματέας του Πανελλήνιου Συνδέσμου Αγωνιστών Κύπρου 1974 ζητεί να επεκταθεί η διάταξη του άρθρου 5 ν. 3075/2002 στους αναπήρους πολέμου της Κύπρου.
      42) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία κάτοικοι των Δ.Δ. Έξω Μουλιανών και Χαμαιζίου του Δήμου Σητείας Νομού Λασιθίου ζητούν την αποκατάσταση αγροτικού δρόμου.
      43) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πολιτιστικός Σύλλογος Τουρλωτής Σητείας ζητεί οικονομική ενίσχυση για την ανέγερση μνημείου κ.λπ..
      44) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Νομαρχιακή Επιτροπή Λασιθίου του Τμήματος Ανατολικής Κρήτης του Τεχνικού Επιμελητηρίου Ελλάδος ζητεί την αναστολή εφαρμογής της διάταξης του άρθρου 10 του ν. 3212/2003.
      45) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Προοδευτικός και Πολιτιστικός Σύλλογος Έξω Μουλιανών Νομού Λασιθίου ζητεί οικονομική ενίσχυση.
      46) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Αγίου Νικολάου Νομού Λασιθίου ζητεί τη μεταφορά της ΑΣΤΕΑΝ.
      Β.  ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 19 Οκτωβρίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφοι 2 και 3 του Κανονισμού  της Βουλής) 
      1. Η με αριθμό 64/3/15.10.2007 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Πρωθυπουργό, σχετικά με τη σύσταση εξεταστικών επιτροπών για τις υποθέσεις: α) των παράνομων τηλεφωνικών υποκλοπών και β) των δομημένων ομολόγων.
      (Θα απαντήσει ο Υπουργός Εσωτερικών)
      2. Η με αριθμό 87/16.10.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αχιλλέα Κανταρτζή προς τον Υπουργό Αγροτικής Ανάπτυξης και Τροφίμων, σχετικά με την αύξηση των τιμών των ζωοτροφών, τη δυνατότητα επιδότησης, κ.λπ..
      3. Η με αριθμό 83/16.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εμπορικής Ναυτιλίας, Αιγαίου και Νησιωτικής Πολιτικής και Μεταφορών και Επικοινωνιών, σχετικά με τη γιγάντωση του λιμανιού της Ελευσίνας, κ.λπ..
      4. Η με αριθμό 78/16.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς την Υπουργό Εξωτερικών, σχετικά με την έλλειψη βιβλίων στην ελληνική γλώσσα για τους ομογενείς της Αλβανίας κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 129 παράγραφοι 2 και 3, 130 παράγραφοι 2 και 3 του Κανονισμού της Βουλής)
      1. Η με αριθμό 63/2/15.10.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βενιζέλου προς τον Πρωθυπουργό, σχετικά με την εκπαιδευτική μεταρρύθμιση.
      (Θα απαντήσει ο Υπουργός Εθνικής Παιδείας και Θρησκευμάτων)
      2. Η με αριθμό 86/16.10.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Άμυνας, σχετικά με τη ματαίωση της στρατιωτικής άσκησης «ΠΑΡΜΕΝΙΩΝ» κ.λπ..
      3. Η με αριθμό 75/16.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Δικαιοσύνης και Ανάπτυξης, σχετικά με την έκδοση δικαστικών αποφάσεων για καταχρηστικές συμπεριφορές Τραπεζών σε βάρος δανειοληπτών και καταθετών κ.λπ..
      4. Η με αριθμό 74/16.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστερίου Ροντούλη προς τον Υπουργό Εθνικής Παιδείας και Θρησκευμάτων, σχετικά με τις επιλογές των στελεχών της Πρωτοβάθμιας και Δευτεροβάθμιας Εκπαίδευσης κ.λπ..
      Επίσης, κυρίες και κύριοι συνάδελφοι, έχουν υποβληθεί προς τον Πρωθυπουργό δύο επίκαιρες ερωτήσεις των Βουλευτών του ΠΑ.ΣΟ.Κ. κ. Απόστολου Κακλαμάνη πρώην Προέδρου της Βουλής και του κ. Ευάγγελου Βενιζέλου. 
      Λόγω της συμμετοχής του Πρωθυπουργού από σήμερα στις εργασίες του Ευρωπαϊκού Συμβουλίου Κορυφής των Πρωθυπουργών και Αρχηγών Κρατών στη Λισαβόνα από 18 έως 19 Οκτωβρίου, οι ανωτέρω επίκαιρες ερωτήσεις θα απαντηθούν ως εξής: Στην ερώτηση του κ. Απόστολου Κακλαμάνη θα απαντήσει ο Υπουργός Εσωτερικών κ. Προκόπης Παυλόπουλος και στην ερώτηση του κ. Ευάγγελου Βενιζέλου ο Υπουργός Εθνικής Παιδείας και Θρησκευμάτων κ. Ευριπίδης Στυλιανίδης, όπως ορίζει η παράγραφος 3, εδάφιο α΄ του άρθρου 129 του Κανονισμού της Βουλής. 
      Επίσης, κυρίες και κύριοι συνάδελφοι, οι Βουλευτές, ο πρώην Πρωθυπουργός κ. Κωνσταντίνος Σημίτης, ο πρώην Υπουργός κ. Αριστοτέλης Παυλίδης και ο συνάδελφος κ. Ηλίας Λαμπίρης ζητούν άδεια ολιγοήμερης απουσίας στο εξωτερικό. Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Η Βουλή ενέκρινε τις ζητηθείσες άδειες. 
      Οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της δι’ ανταλλαγής ρηματικών διακοινώσεων Συμφωνίας Τροποποίησης της Προξενικής Σύμβασης μεταξύ του Βασιλείου της Ελλάδας και της Σοσιαλιστικής Δημοκρατίας της Ρουμανίας που υπογράφηκε στην Αθήνα στις 22 Μαΐου 1972». 
      Παραπέμπεται στην αρμόδια Διαρκή Επιτροπή. 
      Επίσης, κυρίες και κύριοι συνάδελφοι, η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εξωτερικών: 
      α. «Κύρωση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων, της Συμφωνίας για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού, όπως αυτές παρατάθηκαν και τροποποιήθηκαν, καθώς και του Πρωτοκόλλου για την τροποποίηση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων και του Πρωτοκόλλου που τροποποιεί τη Συμφωνία για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού».
      β. «Κύρωση των Συμφωνιών Παράτασης των Προγραμμάτων Αναπτυξιακής Συνεργασίας 2002-2006 για μια περαιτέρω πενταετή περίοδο 2007-2011 δι’ ανταλλαγής ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης, της Κυβέρνησης της Ελληνικής Δημοκρατίας και της Δημοκρατίας του Μαυροβουνίου, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σερβίας, της Κυβέρνησης της Ελληνικής Δημοκρατίας και της Κυβέρνησης της Ρουμανίας».
      Επίσης, κυρίες και κύριοι συνάδελφοι, η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Απασχόλησης και Κοινωνικής Προστασίας: «Σύσταση και καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α.) και λοιπές ασφαλιστικές και οργανωτικές διατάξεις».
      Τέλος, η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Αντιμετώπιση της φοροδιαφυγής και άλλες διατάξεις».
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      
      Επίκαιρες ερωτήσεις πρώτου κύκλου:
      Πρώτη είναι η με αριθμό 58/15-10-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου προς τον Υπουργό Οικονομίας και Οικονομικών, σχετικά με την αναθεώρηση του Α.Ε.Π. κ.λπ. .
      Η ερώτηση έχει ως ακολούθως: 
      «Ένα χρόνο πριν ο Υπουργός Οικονομίας παρουσίασε στοιχεία για το αναθεωρημένο προς τα πάνω Α.Ε.Π. κατά 25%. Ύστερα από τον ενδελεχή έλεγχο της ελληνικής πρότασης αναθεώρησης του Α.Ε.Π. η Eurostat δέχθηκε ότι η αύξηση αντί 25,6% είναι μόλις 9,6%, δηλαδή τρεις φορές μικρότερη. Αποτελεί κόλαφο και προκαλεί ευτελισμό της αξιοπιστίας της χώρας μας για μια ακόμη φορά. 
      Υπάρχει, όμως, γενικότερο θέμα για τον τρόπο λειτουργίας της Ε.Σ.Υ.Ε., τα στοιχεία που παρέχει, τις διαδικασίες που ακολουθεί και την αξιοπιστία των στοιχείων που ανακοινώνει, αλλά και τη λειτουργία επιτροπών εμπειρογνωμόνων του Υπουργείου Οικονομίας. 
      Την τελευταία τριετία η Κυβέρνηση συνεχώς επικαλείται στοιχεία για το έλλειμμα, την ανεργία, τον πληθωρισμό, την απασχόληση κ.λπ. και επαίρεται για την επιτυχία της σ’ όλους αυτούς τους τομείς, επικαλούμενη το γεγονός ότι τα έχει επιβεβαιώσει η Eurostat. Τα στοιχεία αυτά έχουν κατ’ επανάληψη αμφισβητηθεί. 
      Τα στοιχεία αυτά δεν έχουν ακόμη υποστεί τον ενδελεχή έλεγχο από την Eurostat, η οποία κατά βάση θεωρεί αξιόπιστες τις εθνικές αρχές που τα υποβάλλουν. 
      Ερωτάται ο κύριος Υπουργός:
1. Ποια ήταν τα στάδια ενημέρωσης της Κυβέρνησης για την τύχη της πρότασης αναθεώρησης του Α.Ε.Π. κατά 25,6% που υπέβαλε το Σεπτέμβριο του 2006 και τι μέτρα έλαβε στην πορεία για την προστασία της αξιοπιστίας της χώρας; 
2. Εγγυάται η Κυβέρνηση την αξιοπιστία των στοιχείων για την πορεία του ελλείμματος, ανεργίας, πληθωρισμού και απασχόλησης τα οποία επικαλείται, όταν διαπιστώνει προβλήματα μεθοδολογίας και εν τέλει αξιοπιστίας της Ε.Σ.Υ.Ε. και τι μέτρα προτίθεται να λάβει για την ανεξάρτητη λειτουργία της;»
    Το λόγο έχει ο Υφυπουργός Οικονομίας και Οικονομικών κ. Λέγκας. 
ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
    Σχετικά με τα όσα αναφέρονται στην ερώτηση της κυρίας συναδέλφου, θα ήθελα εισαγωγικά να επισημάνω ότι η τελευταία πραγματική αναθεώρηση του συστήματος εθνικών λογαριασμών, που ήταν της τάξης του 20% έγινε πριν από δεκατρία χρόνια, με έτος βάσης το 1988, το οποίο απέχει είκοσι χρόνια από το σήμερα. 
    Είναι προφανές ότι όλα αυτά τα χρόνια η χώρα μας στηρίζει τους υπολογισμούς της σε στοιχεία του 1988, αγνοώντας δύο πλήρεις απογραφές του πληθυσμού -του 1991 και του 2001- και βεβαίως δεκάδες νέα στοιχεία, μελέτες, αλλά και πρωτογενείς έρευνες, πέραν, βεβαίως, του γεγονότος ότι υπάρχει και η συμβατική υποχρέωση, για αναθεώρηση των στοιχείων κάθε πέντε χρόνια. 
    Γι’ αυτό από το 2004 και με καθυστέρηση οκτώ χρόνων απραξίας και αδράνειας εντείναμε την προσπάθεια για την ολοκλήρωση της αναθεώρησης με έτος βάσης το 2000. 
    Οι έρευνες της Ε.Σ.Υ.Ε., αλλά και τα στοιχεία της Eurostat, με την οποία απαιτείται εκ των ουκ άνευ συνεργασία για τέτοια τεχνικά ζητήματα, οδήγησαν σήμερα στην μεταξύ τους συμφωνία για αύξηση του Α.Ε.Π. κατά 9,6%. 
    Σε όσα τώρα η κ. Διαμαντοπούλου υπονοεί με την ερώτησή της, θα ήθελα να επισημάνω τα εξής: 
    Πρώτον, κανένας προϋπολογισμός –ούτε, βεβαίως, το προσχέδιο του προϋπολογισμού- δεν έχει συνταχθεί με τα νέα αναθεωρημένα στοιχεία. 
    Δεύτερον, η δραστική μείωση του ελλείμματος από το 7,8%, το οποίο κληρονόμησε η παρούσα Κυβέρνηση το 2004, στα επίπεδα κάτω από το 3% τόσο για το 2006 όσο και για το 2007, δεν έχει σχέση με καμμία, μα καμμία, αναθεώρηση. Αντιθέτως, αυτά τα ελλείμματα έχουν σχέση με την κακή διαχείριση που συνόδευσε τις δικές σας κυβερνήσεις. 
    Τρίτον, είναι αυτονόητο ότι με τα οποιαδήποτε αναθεωρημένα στοιχεία η ελληνική οικονομία δεν αλλάζει χαρακτήρα, όπως δεν αλλάζει το δημοσιονομικό πρόβλημα και η έκτασή του, στην οποία το κόμμα σας, κυρία Διαμαντοπούλου, έχει μεγάλες ευθύνες. 
    Τέταρτον, σχετικά με τις μομφές για την αξιοπιστία των στοιχείων, τη μεθοδολογία και τη συνεργασία με την κοινότητα, σας παραπέμπω σε δηλώσεις του κ. Αλμούνια -8.10.2007 στο Λουξεμβούργο- για την πολύ καλή λειτουργία των ελληνικών αρχών, για τις διαδικασίες που χρησιμοποίησαν, καθώς και για την καλή συνεργασία με τις αρχές αυτές. 
    Σας παραπέμπω επίσης σε όμοια ανακοίνωση-έπαινο του Συμβουλίου Υπουργών Οικονομικών στις 16.11.2004. 
    Σας παραπέμπω στην Ευrostat, η οποία στις 23 Οκτωβρίου του 2006 για πρώτη φορά αναγνώρισε χωρίς υποσημειώσεις και αστερίσκους τα ελληνικά δημοσιονομικά στοιχεία, αίροντας όλες τις προηγούμενες αμφιβολίες της.
    Σας παραπέμπω τέλος στη δήλωση της Ευρωπαϊκής Επιτροπής τον Ιούνιο του 2007, με την οποία αναγνωρίζεται η βελτίωση των διαδικασιών, η μείωση των στατιστικών διαφορών, αλλά και η βελτίωση της ποιότητας των στοιχείων της γενικής κυβέρνησης.
    Κλείνοντας, κύριε Πρόεδρε, θα ήθελα να πω ότι κατανοούμε πλήρως τις ανάγκες του αντιπολιτευτικού λόγου, εκτιμούμε όμως ότι ξεπερνά τα όρια, όταν ένα αυστηρώς, τεχνικό, τεχνοκρατικό θέμα το οποίο αφορά στην Ε.Σ.Υ.E και στην Eurostat, γίνεται αντικείμενο μικροπολιτικής εκμετάλλευσης. 
    ΠΡΟΕΔΡΟΣ (Δημήτριος Σιούφας): Παρακαλώ τη συνάδελφο κ. Άννα Διαμαντοπούλου να λάβει το λόγο.
    ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ, κύριε Πρόεδρε.
    Κύριε Υφυπουργέ, θα ήθελα να σας ευχηθώ καλή επιτυχία στα καθήκοντά σας και αν μου επιτρέπετε μια μικρή συμβουλή. Το «άλλα λόγια να αγαπιόμαστε» δεν βοηθά τη συζήτηση στην Αίθουσα. 
    Απαντήσατε για τα «υπονοούμενα» της ερώτησής μου. Δεν έχω κανένα υπονοούμενο. Έχω πολύ σαφείς ερωτήσεις, στις οποίες θέλω σαφείς απαντήσεις, οι οποίες δεν απαντιόνται βεβαίως με αναδρομές ή με παραπομπές σε δηλώσεις, επιλεκτικά, του κ. Αλμούνια, γιατί θα μπορούσα να αναφερθώ σε τελείως άλλες.
    Υπάρχουν, λοιπόν, δύο ερωτήσεις για να έρθουμε στην πραγματικότητα. Η πρώτη είναι, αν κατά τη διάρκεια του ενός χρόνου, από το 2006 μέχρι το 2007 υπήρξαν επαφές, επικοινωνίες και στοιχεία που να σας προκαταλάβουν, να σας ενημερώνουν ότι κάτι δεν πάει καλά. Γιατί αυτό που ονομάσατε συμφωνία είναι ουσιαστικά ένας κόλαφος. Από τα στοιχεία που παρουσιάσατε η Ευρωπαϊκή Ένωση αποδέχθηκε το 1/3 αυτών. 
    Εδώ συμβαίνουν δύο πράγματα: Ή δεν είχατε καμμία επαφή και δεν ξέρετε να λειτουργείτε με τους ευρωπαϊκούς θεσμούς. Ή ξέρατε, τα αποκρύψατε και είναι ένας από τους λόγους των εκλογών. Άρα παραπλανήσατε και υποκλέψατε την ψήφο.
    Το δεύτερο βασικό θέμα είναι τα τεχνικά, όπως είπατε, ζητήματα. Αλήθεια είναι τεχνικά και τεχνοκρατικά ζητήματα οι δείκτες;
    Εγώ όταν έκανα το μεταπτυχιακό μου πολλά χρόνια πριν, θυμάμαι ότι στην περιφερειακή ανάπτυξη, αναφερόταν ότι ο πρώτος κανόνας είναι τα βασικά στοιχεία που πρέπει να υπάρχουν.
    Εδώ, λοιπόν, ξέρουμε ότι όσον αφορά θέματα του Α.Ε.Π., υπάρχουν άλλοι δημοσιονομικοί κανόνες και άλλοι κανόνες και συμφωνίες με την Ευρωπαϊκή Ένωση και υπάρχει ενδελεχής έρευνα, γιατί αυτά τα στοιχεία αφορούν τα έσοδα της Ευρωπαϊκής ‘Ενωσης. Για τα υπόλοιπα στοιχεία αποδέχονται την πρωτογενή βάση των δεδομένων, αποδέχονται τις εθνικές στατιστικές υπηρεσίες.
      Απλά ερωτήματα. Ό,τι λέτε σήμερα για την ανεργία ισχύει; Είναι η ανεργία 7,7% ή είναι 11%; Είναι τεχνικό το θέμα; Εγγυάσθε αυτά τα στοιχεία; Το Α.Ε.Π. είναι 4% ή 2%; Ο πληθωρισμός είναι 2% ή είναι 5%; 
     Όταν, λοιπόν, τόσο απλά λέτε ότι τεχνικό είναι το ζήτημα, που από το 25% φθάσαμε στο 9%, να μας πείτε αν και όλα τα άλλα στοιχεία τα οποία αμφισβητούνται είναι πραγματικά.
     Τελειώνω λέγοντας το εξής: Σήμερα ο κύριος Υπουργός –διαβάζω τη δήλωσή του στις εφημερίδες- εξήγησε γιατί απαξιώνεται το πολιτικό σύστημα. Είπε, λοιπόν, «άλλες οι απαιτήσεις εφαρμογής της πολιτικής όταν είσαι κυβέρνηση και άλλες όταν κάνεις γενικού χαρακτήρα εξαγγελίες». Αυτό αποκαλύπτεται, ένα μήνα μετά τις εκλογές. 
     Το τι κάνετε στο ασφαλιστικό που συζητείται σήμερα, που δεν είπατε ούτε μια κουβέντα προεκλογικά και ανοίγετε ένα διάλογο χωρίς πρόταση, η φοροεπιδρομή η οποία ανακοινώνεται ένα μήνα μετά τις εκλογές, το ψεύδος για τη διαφάνεια των δημοσιονομικών στοιχείων, το οποίο αποτυπώνεται και αποκαλύπτεται, δείχνουν πολύ απλά την κρίση αξιοπιστίας της Κυβέρνησης. Ουσιαστικά παραλλάζω την ελληνική παροιμία και λέω ότι όσοι κοροϊδεύουν και παραπλανούν, τον πρώτο μήνα χαίρονται.
      ΠΡΟΕΔΡΟΣ (Δημήτριος Σιούφας): Ο κύριος Υφυπουργός Οικονομικών έχει το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κυρία Διαμαντοπούλου, η αξιοπιστία της Κυβέρνησης κρίθηκε στις πρόσφατες εκλογές, με το αποτέλεσμα, το οποίο πολύ καλά γνωρίζετε και το οποίο προσπαθείτε να αναλύσετε αυτές τις ημέρες.
      Κύριε Πρόεδρε, όπως τόνισα και στην πρωτολογία μου, οδηγούμαστε σήμερα σε μια αναθεώρηση που θα έπρεπε να έχει γίνει πολύ νωρίτερα και να επαναλαμβάνεται κάθε πέντε χρόνια. Εδώ δεν ακούσαμε για το ποιες ήταν οι ευθύνες των προηγούμενων κυβερνήσεων, που δεν προχώρησαν σε τέτοιου είδους διαδικασίες. 
      (Στο σημείο αυτό, την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Διότι όταν έχουμε, κ. Διαμαντοπούλου, τέτοιες καθυστερήσεις, αναπόφευκτα οδηγούμαστε σε μεγάλες αναθεωρήσεις αλλά και σε ασυμφωνίες. 
      Επίσης, εδώ θα ήθελα να επισημάνω, κυρία Διαμαντοπούλου, ότι είναι μύθος, γιατί το ακούω να το λέτε και εσείς, να το λένε και τα στελέχη σας και δεν αντέχει στην κριτική αυτό το επιχείρημα, ότι η Κυβέρνηση αυτή, προσπάθησε με την αναθεώρηση να κάνει τους Έλληνες σε μια νύχτα πιο πλούσιους.
      ΑΝΝΑ ΔΙΑΜΑΝΤΟΠΟΥΛΟΥ: Δεν το έχω πει ποτέ! 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θέλετε να σας καταθέσω τέτοιες ανακοινώσεις; Και εσείς η ίδια το έχετε επαναλάβει.
      ΑΝΝΑ ΔΙΑΜΑΝΤΟΠΟΥΛΟΥ: Σε μένα μιλάτε. Θέλω να απαντάτε επί των ερωτήσεων και όχι επί των θέσεων των στελεχών του ΠΑ.ΣΟ.Κ.. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Τότε αποκηρύξτε τις δηλώσεις των συναδέλφων σας οι οποίες τυγχάνει να είναι και δηλώσεις του Αρχηγού σας. Δεν γίνεται, λοιπόν, κανένας πιο πλούσιος με την αναθεώρηση, απλώς μετράμε καλύτερα το εισόδημα της χώρας, ώστε να ξέρουμε πού βρισκόμαστε και, βεβαίως, να ξέρουμε και το τι συμβαίνει στην ελληνική οικονομία. Δεν νομίζω ότι υπάρχει κάποιος σ’ αυτήν την Αίθουσα, που να μη θέλει αυτό το πράγμα.
      Δεν μπορώ επίσης, να μην επισημάνω την αντιφατικότητα της επιχειρηματολογίας σας. Μας κατηγορούσατε για την αναθεώρηση στο επίπεδο του 25%. Σήμερα μας κατηγορείτε για την αναθεώρηση στο επίπεδο του 10%. Λέγατε ότι δεν θέλαμε την αναθεώρηση και τώρα ότι εκμεταλλευθήκαμε μικροπολιτικά μία υπηρεσία, για να πετύχουμε αυτήν την αναθεώρηση. Για κάθε πιθανό σενάριο και μια κριτική, για κάθε ενδεχόμενο και ένα πικρόχολο σχόλιο. Καμμιά ιδέα, καμμιά πρόταση δυστυχώς, καμμία ενέργεια. Και όλα αυτά, βεβαίως, με τη συνήθη άνεση. Μ’  αυτήν την άνεση, με την οποία μετατρέπατε τα ελλείμματα σε πλεονάσματα, με αυτήν την άνεση που σήμερα επιχειρείτε από υπόλογοι να γίνεται κατήγοροι. Φοβάμαι, όμως, τελικά ότι με όλα αυτά ένα μόνο θα πετύχετε, να συνεχίσετε να εκπροσωπείτε το χθες και να κρίνετε εξ ιδίων τα αλλότρια. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Η δεύτερη με αριθμό 66/15-10-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Επικρατείας, σχετικά με την επίλυση μισθολογικών ζητημάτων εργαζομένων στην Ε.Ρ.Τ. κ.λπ., διαγράφεται λόγω κωλύματος του κυρίου Υπουργού.
      Τρίτη είναι η με αριθμό 70/15-10-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Μιχαήλ Παπαγιαννάκη προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού, σχετικά με την αξιοποίηση της Βίλας Ζωγράφου κ.λπ..
      Αναλυτικότερα η επίκαιρη ερώτηση του κυρίου συναδέλφου έχει ως εξής:
      «Με την υπ’ αριθμ. 290/12-04-2006 απόφαση του Δημοτικού Συμβουλίου Ζωγράφου αποφασίστηκε ο αποχαρακτηρισμός, από χώρο κοινόχρηστου πρασίνου, του ακινήτου υπό τον τίτλο «Βίλα Ζωγράφου». Το Σ.τ.Ε. με την απόφαση 963/2007 έκρινε ότι απαιτείται η έκδοση σχετικού προεδρικού διατάγματος για την κήρυξη του εν λόγω ακινήτου ως κοινόχρηστου πρασίνου και βάσει του αιτιολογικού της εν λόγω απόφασης προκύπτει τόσο η ανάγκη διατηρήσεως ως κοινόχρηστου και πράσινου του συνολικού χώρου όσο και ότι η δικαστική πλέον απαίτηση του ανεπίτρεπτου της οποιαδήποτε δόμησης στο εν λόγω ακίνητο και της έκδοσης πιθανών οικοδομικών αδειών.
      Όμως, στις 10 Αυγούστου 2007 ο Δήμαρχος Ζωγράφου, παραβλέποντας την απόφαση του Σ.τ.Ε., υπέγραψε το συμβόλαιο αγοράς του 50% του κτήματος Ζωγράφου καθώς και τη λήψη δανείου 19.500.000 ευρώ για τη χρηματοδότηση της αγοράς αυτής. Επιπλέον συμφώνησε στην κατασκευή και εκμετάλλευση από ιδιώτες στο χώρο αυτό κτισμάτων συνολικής επιφάνειας δεκατεσσάρων χιλιάδων τριακοσίων τριάντα (14.330) τετραγωνικών μέτρων.
      Επειδή, στο ασφυκτικό πλαίσιο που αναγκάζεται να επιβιώσει η Αθήνα, μετά τη μερική εξαφάνιση της Πάρνηθας και της Πεντέλης, οι ελάχιστοι χώροι πρασίνου που απομένουν είναι πολύτιμοι και απολύτως απαραίτητοι για τη ζωή των κατοίκων.
      Ερωτώνται οι κύριοι Υπουργοί:
      - Ποια είναι η θέση του Υπουργείου σε τέτοιου είδους ενέργειες, γιατί δεν έχει προχωρήσει στην έκδοση του προεδρικού διατάγματος και γιατί δεν έχει συμπεριληφθεί και ο περιβάλλων χώρος στο χαρακτηρισμό ως νεότερου μνημείου;
      - Με ποια άμεσα μέτρα θα εμποδίσει την καταστροφική για το περιβάλλον και την υγεία των κατοίκων «αξιοποίηση» της Βίλας Ζωγράφου;»
      Ο Υφυπουργός ΠΕ.ΧΩ.Δ.Ε. κ. Καλογιάννης έχει το λόγο για τρία λεπτά.
	ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κυρίες και κύριοι συνάδελφοι, με απόφαση του Νομάρχη Αθηνών το 2004 τροποποιήθηκε το εγκεκριμένο ρυμοτομικό σχέδιο του Δήμου Ζωγράφου στο οικοδομικό τετράγωνο «387» και από οικοδομήσιμος χώρος χαρακτηρίστηκε ως χώρος κοινόχρηστου πρασίνου. Ο χώρος αυτός είναι και περιβάλλων χώρος των δύο κτηρίων, που έχουν χαρακτηριστεί διατηρητέα με απόφαση του Υπουργού ΠΕ.ΧΩ.Δ.Ε. το 2003.
	Κατά της απόφασης του Νομάρχη Αθηνών οι ιδιοκτήτες του κτηρίου προσέφυγαν στο Συμβούλιο της Επικρατείας, το οποίο εξέδωσε την υπ’ αριθμ. 963/2007 απόφασή του, με την οποία ακύρωσε την προηγούμενη απόφαση του Νομάρχη Αθηνών, με το σκεπτικό ότι η τροποποίηση του ρυμοτομικού σχεδίου δεν μπορεί να θεωρηθεί ως εντοπισμένη ρύθμιση. Κατά συνέπεια η θεσμοθέτησή της απαιτεί την έκδοση προεδρικού διατάγματος.
	Παράλληλα το Συμβούλιο της Επικρατείας με την ίδια απόφασή του έκρινε ότι μέχρι την ολοκλήρωση της διαδικασίας τροποποίησης του σχεδίου δεν είναι επιτρεπτή οποιαδήποτε δόμηση στο συγκεκριμένο οικοδομικό τετράγωνο, ούτε επιτρέπεται η έκδοση οικοδομικών αδειών. 
	Το Υπουργείο Πολιτισμού δεν έχει χαρακτηρίσει το μνημείο, τη Βίλα Ζωγράφου δηλαδή, με βάση τα κριτήρια του άρθρου 6 του ν. 3028/2002, όπως μας έχει ενημερώσει γραπτώς.
	Σε ό,τι αφορά το Υ.ΠΕ.ΧΩ.Δ.Ε. θέλω να ξεκαθαρίσω ότι είμαστε υπέρ των χώρων πρασίνου. Το θέμα της έκδοσης του προεδρικού διατάγματος θα προχωρήσει από το Υ.ΠΕ.ΧΩ.Δ.Ε. αμέσως μόλις ο Δήμος Ζωγράφου καταθέσει το σχετικό φάκελο στο Υπουργείο μας.
	Ευχαριστώ.
	ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Παπαγιαννάκης έχει το λόγο για δύο λεπτά.
	ΜΙΧΑΗΛ ΠΑΠΑΓΙΑΝΝΑΚΗΣ: Ευχαριστώ, κυρία Πρόεδρε.
	Ευχαριστώ, κύριε Υπουργέ, για την απάντηση. Κάνετε μία σύντομη αναδρομή στο παρελθόν, ακριβή κατά τη γνώμη μου, αν και έχει και κάποιες «ουρές» αυτή η ενημέρωση με την έννοια ότι ακόμα και η απόφαση του Συμβουλίου της Επικρατείας, που είναι όπως ξέρουμε συνήθως επί των διαδικαστικών, στο σκεπτικό της τάσσεται υπέρ της κήρυξης του χώρου σε χώρο κοινόχρηστου πρασίνου. Βγαίνει από τα κείμενα. Δεν έχουμε καιρό μέσα σε δύο λεπτά να το αναλύσουμε, αλλά είναι ολοφάνερο. 
	Το ερώτημα όμως, κύριε Υπουργέ, είναι το εξής: Παρατηρούμε ότι η έκδοση του προεδρικού διατάγματος καθυστερεί και διά της μεθόδου της διολισθήσεως οδηγούμαστε σιγά-σιγά, βήμα προς βήμα, προς τη διαμόρφωση άλλης κατάστασης, με βάση την οποία κάποιος θα επικληθεί την Κυβέρνηση για να γίνουν άλλα πράγματα, μεταξύ των οποίων βεβαίως και η οικοδόμηση ενός εμπορικού κέντρου σε μία περιοχή, κύριε Υπουργέ –φαντάζομαι ότι θα τη γνωρίζετε- η οποία είναι τραγική. Μιλάμε για μία περιοχή, για ένα δήμο, στον οποίο με τα υπάρχοντα κριτήρια και στάνταρ θα έπρεπε να έχει περίπου τετρακόσια στρέμματα πρασίνου και ελεύθερους χώρους και έχει κάτι το λιγότερο από εκατό. Δεν μπορεί, λοιπόν, να συνεχιστεί αυτή η κατάσταση. Δεν μπορεί να βγάζουμε συνεχώς κραυγές για ελεύθερους χώρους στην Αθήνα, σε όλη την Ελλάδα και εν συνεχεία να αφήνουμε τα πράγματα να διολισθαίνουν.
	Χάρηκα που σας άκουσα να λέτε ότι μπορεί να γίνει το προεδρικό διάταγμα γρήγορα. Σας ζητώ να γίνει αμέσως. Δεν κατάλαβα πώς εμπλέκεται ο Δήμος Ζωγράφου με την εξής έννοια: για την πολιτική επιλογή. Αυτά που έχουμε στα χέρια μας αυτή τη στιγμή μας δείχνουν μια διάθεση να αφεθεί η ιδιοκτήτρια αυτού του κτηρίου να κάνει ένα εμπορικό κέντρο, γκαράζ και σινεμά σε μία περιοχή που πρέπει να πάτε να τη δείτε, κύριοι συνάδελφοι, είναι κυριολεκτικά περίπου περίκλειστη από πολυκατοικίες. 
      Αυτό το πράγμα παραμένει ως πολιτικό αίτημα και σας ζητώ να επαναλάβετε τη δέσμευσή σας και μάλιστα εάν είναι δυνατόν να την επεκτείνετε. Θέλουμε αμέσως το προεδρικό διάταγμα που να χαρακτηρίζει το χώρο -και τον περιβάλλοντα χώρο του κτηρίου- κοινόχρηστο πράσινου, ώστε να ξεκινήσουν άλλου τύπου διαδικασίες μετά που θα λύσουν και τα προβλήματα των ιδιοκτητών, κ.λπ., ώστε να αποκλειστεί με κάθε τρόπο η διολίσθηση προς το κτίσιμο. Είναι η μανία, είναι η εθνική μας αρρώστια, μόλις βρούμε ελεύθερο χώρο, λέμε ότι πρέπει να «αξιοποιηθεί», να του «πετάξουμε» λίγο τσιμέντο κ.λπ.. Δεν είναι δυνατόν να συνεχιστεί αυτή η κατάσταση. Εάν συμφωνείτε σε αυτό, εγώ θα χαρώ να ακούσω και μια δέσμευση παραπάνω από τα χείλη σας.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Παπαγιαννάκη. 
      Κύριε Υπουργέ, έχετε το λόγο να απαντήσετε για δύο λεπτά. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Εκτιμώ, κυρίες και κύριοι συνάδελφοι, ότι  ήμουν πολύ σαφής κατά τη διάρκεια της ομιλίας μου.
      Δεν υπάρχει, αγαπητέ κύριε Παπαγιαννάκη, απολύτως καμμία καθυστέρηση στην έκδοση του προεδρικού διατάγματος. Δεν υπάρχει φάκελος στο Υ.ΠΕ.ΧΩ.Δ.Ε. για να προχωρήσουμε στην έκδοση προεδρικού διατάγματος. 
      Εμείς ενημερώσαμε τη Δημοτική Αρχή Ζωγράφου για το ποια είναι η ακολουθητέα διαδικασία. Επειδή πρόκειται περί τροποποιήσεως ρυμοτομικού σχεδίου, θα πρέπει  να κατατεθεί ο φάκελος από τον οικείο δήμο. Η διαδικασία η οποία προβλέπεται είναι: η Διεύθυνση Πολεοδομικού Σχεδιασμού του Υ.ΠΕ.ΧΩ.Δ.Ε. ελέγχει το φάκελο, τον προωθεί στο Κεντρικό Συμβούλιο Χωροταξίας και Περιβάλλοντος, εκδίδεται σχετική γνωμοδότηση και αμέσως μετά ετοιμάζουμε  το σχέδιο προεδρικού διατάγματος, το οποίο πηγαίνει για επεξεργασία στο Συμβούλιο της Επικρατείας. 
      Δεν υπάρχει –επαναλαμβάνω- καμμία απολύτως καθυστέρηση. Αμέσως μόλις κατατεθεί ο φάκελος, σας διαβεβαιώνω ότι με τον πιο γρήγορο τρόπο ως Υ.ΠΕ.ΧΩ.Δ.Ε. θα προχωρήσουμε στο προεδρικό διάταγμα.
      Δεν μπορεί να οικοδομηθεί, όπως είπα και προηγουμένως, σήμερα ο χώρος. Υπάρχει η απόφαση του Συμβουλίου της Επικρατείας που είναι δεσμευτική. Συνεπώς, όσο πιο γρήγορα κινηθεί η αρμόδια υπηρεσία του δήμου  σ’ αυτήν την κατεύθυνση, εμείς -επαναλαμβάνω τη δέσμευση- είμαστε υπέρ του πρασίνου και θα προωθήσουμε το σχετικό προεδρικό διάταγμα.
      Ευχαριστώ, πάρα πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κυρίες και κύριοι συνάδελφοι, έχω τη χαρά να ανακοινώσω στο Σώμα ότι   από τα άνω δυτικά θεωρεία παρακολουθούν τη συνεδρίασή μας αφού πρώτα ξεναγήθηκαν στους χώρους του Μεγάρου της Βουλής και στις  εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος – 21ος αι.» και «Πρωθυπουργοί και Πρόεδροι  της Βουλής των Ελλήνων της Μεταπολίτευσης» τριάντα οκτώ μαθήτριες και μαθητές και τρεις συνοδοί δάσκαλοι από το 1ο Δημοτικό Σχολείο Μαρκόπουλου. 
      Η Βουλή καλωσορίζει τα παιδιά και τα χειροκροτεί.
      (Χειροκροτήματα απ’ όλες τις πτέρυγες της Βουλής)
      Θα συζητηθεί τώρα η τέταρτη υπ’ αριθμόν 56/15.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς την Υπουργό Εξωτερικών, σχετικά με τις συνεχιζόμενες προκλήσεις εκ μέρους των Σκοπίων κ.λπ.
      Η επίκαιρη ερώτηση αναλυτικά έχει ως εξής:
      «Οι αρχές της Π.Γ.Δ.Μ.  τοποθέτησαν πριν από λίγες μέρες την προτομή του  Μεγάλου Αλεξάνδρου σε κεντρική αίθουσα του αεροδρομίου των Σκοπίων. Η επιγραφή που υπάρχει στην προτομή του μεγάλου Έλληνα στρατηλάτη και εκπολιτιστή είναι «Αλέξανδρος ο Γ΄ ο Μακεδών». Το γεγονός της τοποθέτησης της προτομής καλύφθηκε από τα Μ.Μ.Ε. των Σκοπίων και αποτελεί συνέχεια της ονομασίας του αεροδρομίου με το όνομα «Μέγας Αλέξανδρος», ονομασία που έχει εδώ και χρόνια το αεροδρόμιο της Καβάλας. 
      Ερωτάται η κυρία Υπουργός:
      1. Η Π.Γ.Δ.Μ. παραβιάζει την Ενδιάμεση Συμφωνία με τις συνεχιζόμενες προκλήσεις της εναντίον της Ελλλάδας;
      2. Θα συνεχιστεί η μη προβολή οποιασδήποτε αντίρρησης εκ μέρους της Ελλάδας στη χρηματοδότηση (δωρεάν αλλά και με δάνεια της Ευρωπαϊκής Τράπεζας Επενδύσεων –Β.Ε.Ι.) της Π.Γ.Δ.Μ. εκ μέρους της Ε.Ε. παρ’ όλη τη συνεχιζόμενη εθνικιστική τακτική των προκλήσεων που εφαρμόζουν τα Σκόπια κατά της Ελλάδας;».
      Ο Υφυπουργός Εσωτερικών κ. Κασσίμης, έχει το λόγο για τρία λεπτά.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κυρία Πρόεδρε, κύριοι συνάδελφοι, κατ’ αρχάς θα ήθελα να συγχαρώ το νέο συνάδελφο κ. Αϊβαλιώτη για την προσοχή με την οποία έχει συντάξει την ερώτησή του για ένα τόσο σημαντικό εθνικό θέμα σε μία τόσο κρίσιμη περίοδο στη σχέση μας με τη χώρα αυτή.
      Κύριε συνάδελφε, θέλω να σας πω ότι η χώρα μας έχει καταγγείλει σε όλα τα επίπεδα την προκλητική στάση των Σκοπίων, ιδιαίτερα μετά την πρόκληση της εγκατάστασης του αγάλματος του Μεγάλου Αλεξάνδρου και την ονομασία του αεροδρομίου ως «Μέγας Αλέξανδρος». Στις 24 Ιουλίου έγινε ενημέρωση της Ευρωπαϊκής Επιτροπής και η Ευρωπαϊκή Επιτροπή τότε ζήτησε από τα Σκόπια να αποφεύγονται πράξεις, οι οποίες επηρεάζουν αρνητικά τη σχέση καλής γειτονίας.
      Ταυτόχρονα θέλω να πω ότι αρκετά πρόσφατα, στις 15 Οκτωβρίου, η Υπουργός Εξωτερικών συνάντησε τον κ. Σολάνα και μετά από τη συζήτηση που είχαν είναι σημαντικό ότι ο κ. Σολάνα δήλωσε ότι θα συζητήσει το θέμα της ονομασίας με την Πρώην Γιουγκοσλαβική Δημοκρατία της Μακεδονίας με τρόπο ξεκάθαρο, προκειμένου να βρεθεί μία κοινά αποδεκτή λύση. Προσέθεσε δε ότι η Ελλάδα θα έχει την πλήρη αλληλεγγύη της Ευρωπαϊκής Ένωσης στο θέμα της ονομασίας της Π.Γ.Δ.Μ..
      Όσον αφορά το θέμα των χρηματοδοτήσεων, θέλω να σας πω ότι από τη μία πλευρά δεν ζητείται η έγκριση της Ελλάδος. Οι πιο πολλές χρηματοδοτήσεις γίνονται με βάση οικονομικά κριτήρια, αλλά πέραν τούτου η Ελλάς δεν θα ήθελε σε καμμία περίπτωση να «στραγγαλίσει» οικονομικά τη γειτονική χώρα, διότι η οικονομική εξαθλίωση των Σκοπίων σε καμμία περίπτωση δεν θα δημιουργήσει έναν καλύτερο γείτονα. Εμείς πιστεύουμε ότι γενικότερα στα Βαλκάνια πρέπει να υπάρξει ανάπτυξη. Αυτό δεν σημαίνει ότι δεν ασκούμε την πολιτική αυτή με τέτοιο τρόπο, ώστε να αντιλαμβάνονται ότι η τυχόν αποκατάσταση των ομαλών σχέσεων με την Ελλάδα θα είναι πολύ σημαντική για την ανάπτυξή τους.
      Θέλω να σας πω ότι σε καμμία περίπτωση η Ελλάδα δεν θα δεχθεί –το έχουν δηλώσει και ο Κώστας Καραμανλής και η Υπουργός Εξωτερικών κ. Μπακογιάννη- αναβάθμιση σε κανέναν οργανισμό της FYROM εάν τυχόν προηγουμένως δεν υπάρξει μία κοινά αποδεκτή ονομασία.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Υπουργό.
      Ο κ. Αϊβαλιώτης έχει το λόγο για δύο λεπτά.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κυρία Πρόεδρε.
      Ευχαριστώ πολύ και τον κύριο Υπουργό για την απάντησή του. Είπα και χθες στην επιτροπή ότι είναι εξαιρετικά συμπαθής, αλλά θα αναγκαστώ να επιμείνω, κύριε Υπουργέ.
      Ο κ. Παπαγιαννάκης είναι ένας εξαιρετικός συνάδελφος και ένας εκ των κορυφαίων Ελλήνων Ευρωβουλευτών. Υποθέτω ότι θυμάται ότι το 1995 στην ολομέλεια του Ευρωπαϊκού Κοινοβουλίου στο Στρασβούργο ήλθε και μίλησε ο Φρανσουά Μιτεράν, ο αείμνηστος Πρόεδρος της Γαλλίας. Σ’ εκείνη λοιπόν την ομιλία που έκανε με την τελευταία δύναμη που του απέμενε -γιατί ήταν στο τελευταίο στάδιο της πολύ σοβαρής ασθένειας που είχε- ανέφερε με τρεμάμενη φωνή ότι ο εθνικισμός σημαίνει πόλεμο και είχε δίκιο. Το ανέφερε σε όλη του την ομιλία και ανέλυσε τους λόγους για τους οποίους πρέπει να αποφεύγεται η αποσχιστική προπαγάνδα μεταξύ χωρών, τους λόγους για τους οποίους θα πρέπει να αποφεύγονται οι προκλήσεις. 
      Κύριε Υπουργέ, σχεδόν επί δεκαπέντε χρόνια ζούμε προκλήσεις σε όλα τα διεθνή fora εκ μέρους των Σκοπιανών, προκλήσεις που κορυφώνονται ιδιαίτερα τον τελευταίο καιρό. Αποσχιστική προπαγάνδα έχουμε από τους σκληρούς εθνικιστές των Σκοπίων, έχουμε ρεσιτάλ εθνικιστικής ακρότητας στα σχολικά βιβλία τους, έχουμε την ονομασία του αεροδρομίου τους με το όνομα «Μέγας Αλέξανδρος», έχουμε την καθιέρωση μόλις το περασμένο καλοκαίρι στρατιωτικού μεταλλείου στο σκοπιανό στρατό με την ονομασία «Αλέξανδρος ο Τρίτος ο Μακεδών». 
      Θα ήθελα να ρωτήσω: Δεν βλέπουμε ότι η πολιτική που ακολουθούμε έναντι αυτών των σκληρών εθνικιστών των Σκοπίων τούς κάνει απλώς σκληρότερους και προκλητικότερους; Η Ελλάδα χρηματοδοτεί τα Σκόπια με δικούς της πόρους, δηλαδή με το υστέρημα του Έλληνα πολίτη. Χθες συζητούσαμε στην επιτροπή ότι 74,8 εκατομμύρια ευρώ από τα λεφτά του Έλληνα φορολογούμενου θα δοθούν μέχρι το 2011 στα Σκόπια. Αυτό είναι το πρόγραμμα.
     Δεν προβάλλουμε καμμία αντίρρηση για τη χρηματοδότηση των Σκοπίων από την Ευρωπαϊκή Ένωση. Μήπως πρέπει, έστω και προσωρινά, να υπάρξει κάποιο πάγωμα των χρηματοδοτήσεων, ώστε να μπορέσουν να αντιληφθούν οι Σκοπιανοί πως χρειάζονται οι σχέσεις καλής γειτονίας στην περιοχή μας; Θέλουμε την ειρήνη. Οι εθνικιστές των Σκοπίων συνεχίζουν τις προκλήσεις. Μήπως θα πρέπει να αλλάξουμε, έστω και προσωρινά, την τακτική μας; 
     Και επίσης, θα σας θέσω ένα ερώτημα, κύριε Υπουργέ, γιατί αναφέρατε πως δεν θα υπάρξει αναβάθμιση σε κανένα διεθνή οργανισμό με το συνταγματικό τους όνομα. Εάν μπουν ως FYROM και την επόμενη μέρα όλα τα έγγραφα τα οποία στέλνουν, αναφέρουν την ένδειξη Δημοκρατία της Μακεδονίας, πώς σκοπεύουμε να αντιδράσουμε; 
     Ευχαριστώ. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
     Κύριε Υπουργέ, έχετε το λόγο. 
     ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ευχαριστώ.
     Κύριε Αϊβαλιώτη, θα σας απαντήσω και στα δύο σκέλη της ερώτησής σας. Αφ’ ενός, ναι, υπάρχει μία αργή ροή των πόρων βοηθείας του Ε.Σ.Ο.Α.Β. προς τη χώρα αυτή. Οι εκταμιεύσεις δεν έχουν ξεπεράσει το 5%. Παραμένει στο χρηματοδοτικό σχήμα, γιατί θέλουμε να δείξουμε τη βούλησή μας, αλλά οι ροές της εκταμίευσης υστερούν κατά πολύ των ροών προς τις άλλες βαλκανικές χώρες. 
      Όσον αφορά το θέμα της εισόδου σε οποιονδήποτε διεθνή οργανισμό, όχι, κύριε συνάδελφε, η Ελλάς σε καμμία περίπτωση δεν θα δεχθεί την είσοδο της FYROM είτε στο ΝΑΤΟ είτε στην Ευρωπαϊκή Ένωση, εφόσον δεν έχει υπάρξει κοινά αποδεκτή ονομασία της χώρας αυτής. Αυτή είναι μία θέση για την οποία έχει τοποθετηθεί και ο Πρωθυπουργός της χώρας και η Υπουργός Εξωτερικών. Μπορεί να υποβάλει με όποιο όνομα θέλει την αίτηση. Η Ελλάς δεν θα δεχθεί την είσοδο της FYROM με καμμία ονομασία, εφόσον αυτή η ονομασία δεν αποτελεί προϊόν συναινέσεως των δύο πλευρών. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Επίκαιρες ερωτήσεις δευτέρου κύκλου. 
      Κυρίες και κύριοι συνάδελφοι, θα ήθελα να σας παρακαλέσω να προηγηθεί η τελευταία επίκαιρη ερώτηση του δεύτερου κύκλου, γιατί ο Υπουργός κ. Καλογιάννης πρέπει να αποχωρήσει. 
      Η Βουλή συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή συνεφώνησε.
      Επομένως θα συζητηθεί η τέταρτη με αριθμό 62/15-10-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την προστασία του Ασωπού ποταμού κ.λπ.. 
      Η επίκαιρη ερώτηση του κυρίου συναδέλφου έχει ως εξής: 
     «Στις 5-10-2007 ο κύριος Υπουργός ανακοίνωσε σειρά μέτρων για την προστασία του Ασωπού ποταμού και του υδροφόρου ορίζοντα της ευρύτερης περιοχής. Ανάμεσα σ’ αυτά, η παρακολούθηση ποιοτικά και ποσοτικά των υπογείων και επιφανειακών υδάτων και η εγκατάσταση σταθμών παρακολούθησης  της ατμοσφαιρικής ρύπανσης στα Οινόφυτα και στην ανατολική Αττική. 
     Εν όψει του γεγονότος ότι η μόλυνση του υδροφόρου ορίζοντα δημιουργεί τεράστιο και οξύ πρόβλημα για την ποιότητα της ζωής, την υγεία αλλά και την γεωργική οικονομία των κατοίκων της ευρύτερης περιοχής της Αττικής και ειδικότερα του Ωρωπού, ερωτάται ο κύριος Υπουργός:
     1) Πότε έχει προγραμματιστεί η έναρξη της ποιοτικής και ποσοτικής παρακολούθησης των υπόγειων και επιφανειακών υδάτων και πόσο θα διαρκέσει η συγκεκριμένη παρακολούθηση;
     2) Εκτός της ποιότητας των υδάτων, πότε θα ερευνηθούν και οι τυχόν επιδημιολογικές συνέπειες της μολύνσεως του Ασωπού ποταμού;».
     Ο Υφυπουργός ΠΕ.ΧΩ.Δ.Ε. κ. Καλογιάννης έχει το λόγο για τρία λεπτά. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε και ευχαριστώ και το Σώμα που συναίνεσε να δοθεί προτεραιότητα στη συζήτηση της επίκαιρης ερώτησης. 
     Κυρίες και κύριοι, για την αντιμετώπιση της ρύπανσης του Ασωπού έχουν ανακοινωθεί από το Υ.ΠΕ.ΧΩ.Δ.Ε. μέτρα τα οποία έχουν ήδη αρχίσει να εφαρμόζονται. Συγκεκριμένα, έχουμε εντατικοποιήσει τους ελέγχους με τους επιθεωρητές περιβάλλοντος. Επανεξετάζουμε προς το αυστηρότερο τα επιτρεπόμενα όρια των επικίνδυνων ουσιών στα υγρά απόβλητα. Ανατίθεται μελέτη για την κατασκευή δικτύου αποχέτευσης των βιομηχανικών επεξεργασμένων αποβλήτων. Οριοθετούμε την κοίτη του Ασωπού. Προχωρά η ύδρευση από τον αγωγό του Μόρνου της Ε.ΥΔ.Α.Π. των Δήμων Οινοφύτων, Σχηματαρίου, Τανάγρας και Αυλίδος. 
Και, βεβαίως, ένα από τα θέματα, τα οποία έχουν εξαγγελθεί και υλοποιούνται, είναι η παρακολούθηση των επιφανειακών και υπόγειων υδάτων της περιοχής.
      Για το θέμα αυτό αναφέρω συγκεκριμένα ότι το Υ.ΠΕ.ΧΩ.Δ.Ε. υλοποιεί το έργο: «Ανάπτυξη εργαστηριακής υποδομής και εργασίας παρακολούθησης της ποιότητας των νερών», με χρηματοδότηση από το Γ’ Κοινοτικό Πλαίσιο Στήριξης. Το πρόγραμμα αφορά στον έλεγχο των εσωτερικών επιφανειακών νερών της χώρας και όλες τις παραμέτρους ρύπανσης. Το πρόγραμμα έχει ξεκινήσει από πέρυσι και οι δειγματοληψίες γίνονται ανά τρίμηνο. Στο πρόγραμμα αυτό είναι ενταγμένος ο Ασωπός με τρία σημεία δειγματοληψίας, ανάντι των Οινοφύτων, στο ύψος  της γέφυρας της εθνικής οδού και ενδιάμεσα από τα δύο αυτά σημεία. Το πρόγραμμα έχει ανατεθεί στο Γενικό Χημείο του Κράτους, σε συνεργασία με τις Δ.Ε.Υ.Α. Λάρισας και Ηρακλείου και σύμφωνα με τα πρόσφατα αποτελέσματα, τόσο των μετρήσεων όσο και των αναλύσεων, η ποιότητα των νερών του Ασωπού παρουσιάζει μια επιβάρυνση στη φυσική του ροή, κυρίως κατάντι των Οινοφύτων. Αναφέρομαι σε επιβάρυνση στις φυσικοχημικές παραμέτρους, όπως είναι το χρώμα, το διαλυμένο οξυγόνο, η αγωγιμότητα, τα χλωριόντα, το COD κ.λπ..
      Πρέπει, όμως, να τονίσω ότι οι συγκεντρώσεις των βαρέων μετάλλων, συμπεριλαμβανομένου και του συνολικού χρωμίου, είναι σε πάρα πολύ χαμηλά επίπεδα. Δεν τίθεται δηλαδή κανένα θέμα. Το εξασθενές χρώμιο δεν είναι παράμετρος, η οποία μετράται με το συγκεκριμένο Πρόγραμμα. Το Πρόγραμμα αυτό συνεχίζεται και για το επόμενο και για το 2008.
      Για τα υπόγεια νερά, το Ι.Γ.Μ.Ε. εκπονεί υδρογεωλογική έρευνα, με σκοπό τη διερεύνηση της φύσης, αλλά και του μεγέθους της έκτασης της ρυπαντικής επιβάρυνσης, των υπόγειων υδροφορέων της περιοχής. Η έρευνα περιλαμβάνει και δειγματοληψίες και χημικές αναλύσεις. Σε συνδυασμό δε, με τα στοιχεία τα οποία έχει ήδη το Ι.Γ.Μ.Ε., θα αποτυπώσουν με σαφήνεια την ποιοτική κατάσταση των υδάτινων χώρων της περιοχής.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
      Ο συνάδελφος κ. Βορίδης έχει το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
      Κύριε Υπουργέ, έχω πλήρη γνώση των δελτίων τύπου του Υπουργείου σας. Εξάλλου δεν χρειαζόταν ερώτηση, για να με ενημερώσετε γι αυτό, εν όψει και του ότι έχουν θέσει το θέμα αυτό -σε προηγούμενες ερωτήσεις για τον Ασωπό- οι συνάδελφοι του Κ.Κ.Ε. και του ΣΥ.ΡΙΖ.Α. και έχουν λάβει μια παρόμοια απάντηση. 
      Επειδή την έχω ακούσει την απάντησή σας στο παρελθόν και επειδή η απάντησή σας αφορά σε πράγματα, τα οποία γινόντουσαν κατά το παρελθόν και ενδεχομένως συνεχίζουν να γίνονται, πλην όμως αυτά, δεν ήσαν επαρκή για να αποτρέψουν την μόλυνση, η οποία εμφανίστηκε και γνωρίζετε το ζήτημα ότι υπήρξαν δύο μετρήσεις σε δύο γεωτρήσεις που εμφάνισαν αυξημένο και μάλιστα πολύ εξασθενές χρώμιο.
      Υπέθεσα ότι το Υπουργείο κατόπιν αυτής της κατάστασης, η οποία έχει συνεγείρει τον κόσμο της περιοχής και νομίζω δικαίως, ταυτόχρονα  δημιουργεί και μια πρόσθετη αγωνία και ένα πρόσθετο πρόβλημα για το ζήτημα της διατροφικής αλυσίδας και εάν θέλετε αυτό δεν αφορά πια μόνο τον τόπο στον Ωρωπό, ούτε αφορά μόνο την ανατολική Αττική, αλλά μας αφορά άμεσα όλους. Το ερώτημα λοιπόν που έθεσα, είναι εάν υπάρχει χρονοδιάγραμμα εφαρμογής αυτών των πρόσθετων μέτρων, τα οποία έχει εξαγγείλει το Υπουργείο, ή απλώς το Υπουργείο τα εξήγγειλε σε μια κατεύθυνση κατευνασμού μιας ανησυχούσας κοινής γνώμης στην περιοχή.
      Από αυτά τα οποία μου είπατε, εγώ δεν διαπίστωσα κάποιον πρόσθετο αν θέλετε σχεδιασμό από αυτά τα οποία ήδη γίνονται. Αναφερθήκατε πάλι στις μετρήσεις, οι οποίες είναι οι γνωστές μετρήσεις και οι οποίες προφανώς, δεν είναι επαρκείς, για να αναδείξουν το πρόβλημα. Έχετε δεσμευθεί με το δελτίο τύπου σας ότι πρόκειται να προβείτε σε άμεσο έλεγχο, που σημαίνει κάτι πρόσθετο από τα ήδη υπάρχοντα προγράμματα του 2006 στα οποία αναφέρεσθε –πού είναι αυτό;- και ζήτησα το συγκεκριμένο χρονοδιάγραμμα, διότι δεν αρκεί η εξαγγελία, αλλά συγκεκριμένες ενέργειες, προκειμένου να αρχίσετε να μετράτε, ώστε να ξέρουμε ποια είναι η κατάσταση στην περιοχή.
       Επ’ αυτών, με συγχωρείτε κύριε Υπουργέ, αλλά θεωρώ ότι δεν έχω λάβει απάντηση και να σας ενημερώσω κιόλας ότι εάν συνεχίσει να μην απαντά το Υπουργείο, θα επανέλθω με μορφή επερωτήσεως.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Βορίδη. 
      Ο κύριος Υπουργός έχει το λόγο για δυο λεπτά. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Ειλικρινά δεν καταλαβαίνω την επιθετικότητα του κυρίου συναδέλφου. Τα μέτρα, κύριε συνάδελφε, που εξήγγειλε το Υ.ΠΕ.ΧΩ.Δ.Ε. είναι όλα καινούργια. Το ότι γίνονταν έλεγχοι στην περιοχή του Ασωπού, ασφαλώς είναι γνωστό. Γινόταν από το 2004 και έχουμε καταθέσει στη Βουλή επανειλημμένα αναλυτικά στοιχεία. Εντατικοποιούμε τους ελέγχους από τη στιγμή που έχει παρουσιαστεί κάποιο πρόβλημα. 
      Προχωράμε στα έργα ύδρευσης των δήμων της περιοχής –όταν παρουσιάστηκε πρόβλημα με το εξασθενές χρώμιο- από τον αγωγό του Μόρνου. Οι διαδικασίες έχουν κινηθεί τον τελευταίο μήνα. Κάναμε επανειλημμένες συσκέψεις με τους φορείς της περιοχής, Δημάρχους, Νομάρχες, Γενικό Γραμματέα Περιφέρειας και Ε.Υ.Δ.Α.Π. και έχουν δρομολογηθεί αυτά τα έργα. 
      Προχωράμε στην οριοθέτηση της κοίτης του Ασωπού. Προχωράμε στην ανάθεση της μελέτης κατασκευής δικτύου αποχέτευσης των βιομηχανικών αποβλήτων. Προχωράμε δηλαδή και στην ανάληψη πρωτοβουλιών, τις οποίες θα έπρεπε να έχει αναλάβει η Τοπική Αυτοδιοίκηση εδώ και καιρό, οι δήμοι και οι νομαρχίες της περιοχής, οι οποίες σε μεγάλο βαθμό έχουν μεγάλες και βαριές ευθύνες και θα πρέπει επίσης να τις αναλάβουν. 
      Το Υ.ΠΕ.ΧΩ.Δ.Ε. κήρυξε αυτό το έργο ως εθνικού επιπέδου, με απόφαση του Υπουργού, ακριβώς για να δείξει πόσο σοβαρό είναι το πρόβλημα. Θα πρέπει όμως να αναλάβουν όλοι τις ευθύνες.
      Με ρωτάτε για τις επιδημιολογικές μελέτες. Είναι αρμοδιότητα του Υπουργείου Υγείας. Με ρωτάτε για την τροφική αλυσίδα. Είναι αρμοδιότητα του Υπουργείου Αγροτικής Ανάπτυξης και Τροφίμων. Δεν μπορώ να σας απαντήσω σε όλα αυτά τα θέματα τα οποία θέτετε. Σε ό,τι αφορά όμως τα υπόγεια και επιφανειακά νερά, ήμουν πολύ σαφής. Σας έδωσα χρονοδιάγραμμα και σας είπα πως σε ό,τι αφορά τα επιφανειακά νερά οι μετρήσεις θα συνεχιστούν και την επόμενη χρονιά. Γίνονται ανά τρίμηνο και έχουμε πλήρη στοιχεία πλέον έτσι ώστε να γνωρίζουμε και εμείς με ποιο τρόπο θα αντιμετωπιστεί αποτελεσματικά η απορρύπανση του ποταμού. 
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
      Εισερχόμαστε στις επίκαιρες ερωτήσεις δεύτερου κύκλου.
      Εισερχόμεθα στη συζήτηση της πρώτης με αριθμό 54/15-10-07 επίκαιρης ερώτησης του Βουλευτή του Πανελλήνιου Σοσιαλιστικού Κινήματος, κ. Ιωάννη Κουτσούκου προς τον Υπουργό ΠΕ.ΧΩ.Δ.Ε., σχετικά με την κατασκευή των αναγκαίων αντιπλημμυρικών έργων στο Νομό Ηλείας. 
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Όπως είναι γνωστό οι καταστροφικές πυρκαγιές στην Ηλεία αποψίλωσαν το μεγαλύτερο μέρος της λεκάνης απορροής των ποταμών και επομένως αναμένεται να αυξηθεί σημαντικά ο όγκος της παροχής του υδάτινου ρεύματος αλλά και των φερτών υλικών, με αποτέλεσμα να προκληθούν πλημμυρικά φαινόμενα, εφόσον δεν καθαρισθούν έγκαιρα οι κοίτες ποταμών και χειμάρρων και δεν γίνουν τα απαραίτητα  αντιπλημμυρικά έργα.
      Ήδη, οι κάτοικοι της Ηλείας ζουν κάτω από το φόβο των πρώτων βροχοπτώσεων εξαιτίας του γεγονότος ότι σε άλλες περιπτώσεις τα αντιπλημμυρικά έργα γίνονται εντελώς αποσπασματικά και με μεγάλες καθυστερήσεις, όπως για παράδειγμα στον Αλφειό ποταμό, είτε δεν γίνονται καθόλου.
      Ερωτάται ο αρμόδιος Υπουργός:
      Για την μη ικανοποιητική πορεία των μέχρι σήμερα αντιπλημμυρικών έργων και την πλημμελή τους εκτέλεση.
      Για τις προθέσεις του σε σχέση με την ανάγκη επίσπευσης των εκτελούμενων αντιπλημμυρικών έργων και εντατικοποίησης των ρυθμών υλοποίησής τους καθώς και τις παρά πέρα ενέργειές του εν’ όψει του επερχόμενου κινδύνου.»
      Ο κύριος Υπουργός έχει το λόγο για τρία λεπτά. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Κύριε Βουλευτά, γνωρίζω την ευαισθησία σας για την περιοχή και τους αγώνες σας και κατανοώ πλήρως την αγωνία σας για τις συνέπειες αυτής της μεγάλης καταστροφής. Οφείλω να σας διαβεβαιώσω με χειροπιαστά τεχνικά δεδομένα ότι για πρώτη φορά σε πυρόπληκτη περιοχή έγιναν τόσα πολλά πράγματα και για τα αντιπλημμυρικά έργα σε τόσο μικρό χρονικό διάστημα. Το μέτρο αυτό δεν ισχύει μόνο για τη δική μας χώρα, που δεν είναι πάντα η πρώτη, αλλά και σε ευρωπαϊκό επίπεδο θα έλεγε κανείς ότι ισχύει το ίδιο. 
      Πρέπει να σας πω ότι υπηρετώ επί σαράντα χρόνια τον τομέα και των αντιπλημμυρικών έργων, πριν έρθω εδώ με άλλη αποστολή και είμαι βέβαιος ότι πρέπει να συγχαρώ όλους, τους ιδιώτες, τους τοπικούς παράγοντες, και την Δημόσια Διοίκηση για το τι έκαναν αυτούς τους δυο μήνες. 
      Συγκεκριμένα: Πρώτα απ’ όλα ποιες είναι οι ευθύνες. Σ’ αυτά τα αντιπλημμυρικά έργα εκ του νόμου υπεύθυνοι είναι ως γνωστόν η Περιφέρεια και η Τοπική Αυτοδιοίκηση. Πλην όμως –και εδώ έχετε δίκιο- το μέγεθος της καταστροφής επέβαλλε τη γενικότερη κινητοποίηση. Και ευτυχώς, διότι έτσι εφαρμόστηκε και στην Ηλεία με μεγάλη επιτυχία και σε πολύ μεγαλύτερη κλίμακα το λεγόμενο «μοντέλο Σουφλιά για την Πάρνηθα». Δεν πρόκειται περί σοφίας, αλλά πρόκειται περί ενός πρακτικού, αν θέλετε, δρόμου που επιτέλους βγάζει αποτελέσματα. Εφαρμόζονται άλλωστε εδώ και πολλά χρόνια στην Αυστρία, τη Γαλλία τη Γερμανία κ.λπ..
      Τι θα πει «μοντέλο Σουφλιά»; Ξεκινάνε παράλληλα πρώτα τα αντιδιαβρωτικά έργα και στη συνέχεια ακολουθούν τα αντιπλημμυρικά σε δυο φάσεις τα άμεσα και τα μεσοπρόθεσμα. 
      Αντιδιαβρωτικά έργα. Διακόσιοι και πλέον εξειδικευμένοι δασεργάτες με τη βοήθεια τοπικών εργατών από την πρώτη μέρα πήγαν στην Ηλεία με εντολή του Υπουργού και σήμερα έχουν ήδη προχωρήσει και ολοκληρωθεί τα έργα αυτά σε τρεις χιλιάδες στρέμματα στο Δασαρχείο Ολυμπίας και σε χίλια στρέμματα στα Δασαρχεία Πύργου και άλλα χίλια της Αμαλιάδας. Μόνο τα μεροκάματά τους έχουν ξεπεράσει κατά πολύ το 1.000.000 ευρώ. Και πιάστηκε η πλημμύρα στη γένεσή της. Δεν έχει ξαναγίνει αυτό ποτέ, δυστυχώς, για τη χώρα μας.
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
       Δεύτερον. Άμεσα αντιπλημμυρικά έργα. Οι μεγαλύτερες εταιρείες κινητοποιήθηκαν, προς τιμήν τους, με προτροπή του Υπουργού όμως και αυτήν τη στιγμή μπορούμε να πούμε ότι όλοι οι χείμαρροι και οι ποταμοί έχουν ήδη τελειώσει από πλευράς πρώτης φάσης αντιπλημμυρικών έργων. Και συγκεκριμένα: Στον Κλαδαίο ποταμό της Ολυμπίας τρεισήμισι χιλιάδες μέτρα έχουν ήδη τακτοποιηθεί. Στο Σέχιο ποταμό της Αμαλιάδας σε τέσσερις χιλιάδες μέτρα έχουν τελειώσει τα έργα, καθώς και όλα τα αντιπλημμυρικά έργα σε πρώτη φάση. Το ίδιο στον ποταμό Ακίδα στη Ζαχάρω σε δυόμισι χιλιάδες μέτρα. Τέλος, είπατε σωστά για τον Αλφειό, αλλά και εκεί έχουν γίνει όλα τα πρώτα αντιπλημμυρικά έργα σε μήκος τριών χιλιομέτρων και επειδή ζητήθηκαν και άλλα συμπληρωματικά –και ορθώς ζητήθηκαν- εντατικά δουλεύουν αυτές οι μεγάλες, αλλά και μικρότερες τοπικές εταιρείες για να τελειώσουν περίπου σε δεκαπέντε μέρες από σήμερα. 
      Συνεπώς για πρώτη φορά γίνεται κάτι τέτοιο, το οποίο συμπληρώνεται με τις μελέτες μεγαλύτερων αντιπλημμυρικών έργων που δεν έγιναν ποτέ στη χώρα μας, κακώς. Έπρεπε να είχαν γίνει εδώ και είκοσι– τριάντα χρόνια. 
      Πράγματι, οι τρεις συνάδελφοι του Πανεπιστημίου Πατρών κατέθεσαν τη μελέτη τους εδώ και δεκαπέντε ημέρες. 
      ΠΡΟΕΔΡΕΥΩΝ (Αναστάσιος Νεράντζης):  Κύριε Υπουργέ, τελείωσε ο χρόνος σας. Μπορείτε να συμπληρώσετε στη δευτερολογία σας.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):  Καλώς, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης):  Το λόγο έχει ο ερωτών Βουλευτής κ. Κουτσούκος. 
       ΓΙΑΝΝΗΣ ΚΟΥΤΣΟΥΚΟΣ: Όπως γνωρίζετε, κύριε Υπουργέ -και το γνωρίζετε, γιατί έχετε και μια ιδιαίτερη σχέση με την περιοχή- η καταστροφή στην Ηλεία είναι βιβλική. Δεν είναι μόνο οι νεκροί, τα σπίτια και οι επιχειρήσεις που καταστράφηκαν, καθώς και τα ζώα που χάθηκαν. Κάηκαν 1.500.000 στρέμματα δάσους και καλλιεργημένων εκτάσεων και εσείς μας λέτε σήμερα ότι έχετε εκτελέσει εργασίες σε 5.000 στρέμματα. Σταγόνα στον ωκεανό. 
      Ό,τι δεν πάθαμε με τις πυρκαγιές, φοβάμαι ότι θα το πάθουμε με τις πλημμύρες και από τους τόνους της λάσπης που θα κατακλύσουν τις κατοικημένες περιοχές. 
      Μας είπατε τι κάνατε. Δεν μας είπατε τι δεν κάνατε. Και αυτά που δεν κάνατε είναι πολύ περισσότερα.
      Στις 5 του Σεπτέμβρη το Υπουργείο σας ανακοίνωσε ότι από αύριο τα μηχανήματα θα είναι στον Αλφειό. Πέρασε ένας μήνας και ήταν μόνο δύο μηχανήματα. Και τώρα κάτω από τις διαμαρτυρίες και πέντε μέρες μετά την ερώτησή μου, ήρθαν οι μεγάλες εταιρείες και τι κάνουν, κύριε Υπουργέ; Δεν κάνουν αντιπλημμυρικά. Κάνουν απόληψη αδρανών και τα αποθέτουν για να έχουν φθηνό υλικό μεθαύριο που θα πάρουν τις εργολαβίες. 
      Αυτό δεν είναι αντιπλημμυρικό. Γίνεται καθαρισμός και στη Νέδα και στον Κλαδαίο και στη Σοχιά και κινδυνεύει ο αρχαιολογικός χώρος, κινδυνεύει η Ζαχάρω, η Αμαλιάδα, ο Πύργος, η περιοχή του Ιάρδανου και του Ενιππέα. Το έργο είναι εντελώς πλημμελές και κυρίως έχει το χαρακτήρα αμμοχαλικοληψίας. Το ίδιο γίνεται και στον Πηνειό και στον Πηνειακό Λάδωνα. 
      Δεν έχετε καμμία μέριμνα, κύριε  Υπουργέ, για το φράγμα του Πηνειού, όπου θα υπάρξουν προσχώσεις από τα φερτά υλικά. Δεν έχετε καμμία μέριμνα, γιατί δεν έχετε χρηματοδοτήσει τους Τ.Ο.Ε.Β. και τους Γ.Ο.Ε.Δ. για τους τάφρους απορροής. Δεν έχετε χρηματοδοτήσει τη νομαρχία, η οποία κάνει δεκατέσσερις εργολαβίες που κοστίζουν 13.000.000 και έχει πάρει 1.000.000. Δεν έχετε χρηματοδοτήσει τους δήμους που έχουν υποβάλει μελέτες. 
      Σπεύσατε, κύριε  Υπουργέ, αλλιώς ο Θεός να βάλει το χέρι του!
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε  συνάδελφε.
      Παρακαλώ τον κύριο Υπουργό να δευτερολογήσει.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πρέπει να πούμε ότι τα πράγματα ευτυχώς δεν είναι έτσι, όπως αποδεικνύεται από τεχνικά στοιχεία, όπως είπα και προηγουμένως. Είναι μάλιστα τελείως διαφορετικά. Πέραν των στρεμμάτων στις κρίσιμες περιοχές, όπου έγιναν τα αντιδιαβρωτικά έργα, έχουν ήδη αυτή τη στιγμή ουσιαστικώς αντιπλημμυρικά προστατευθεί περί τα δεκαπέντε χιλιόμετρα στις κρίσιμες απορροές των ποταμών. Και δεν είναι ακριβές αυτό που είπατε, ότι γίνεται μόνο αμμοληψία ή καθαρισμός. Γίνεται καθαρισμός και μάλιστα ορθώς η Τοπική Αυτοδιοίκηση δεν επέτρεψε στους τοπικούς εργολάβους, που έχουν τοπικά συμφέροντα, να μπουν μέσα, για να μην κάνουν αυτό που είπατε. Συνεπώς, γίνεται καθαρισμός και ενίσχυση αναχωμάτων. Αν αυτό εσείς το λέτε «αμμοληψία», ο όρος είναι προφανώς εσφαλμένος. Πρέπει να σας πω επίσης ότι αυτήν τη στιγμή υπάρχει ένας στόλος σαράντα μηχανημάτων στην περιοχή -που δεν είναι σύνηθες για τέτοια έργα- ο οποίος συνεχίζει να εργάζεται εντατικά. 
      Έχετε δίκιο όμως σε κάτι. Πάρα πολλά πρέπει να γίνουν και αυτά θέλουν χρόνους ολόκληρους, για να γίνουν σε μια τέτοια διαδικασία, όπως σωστά είπατε. Δεν μπορούν να γίνουν αστραπιαία. Για πρώτη φορά όμως στην Ελλάδα -δυστυχώς-  σε τέτοια κλίμακα γίνονται τόσο γρήγορα και τόσο άμεσα. Θυμηθείτε τι έγινε σε πυρκαγιές προηγουμένων δεκαετιών, που δε γινόταν σχεδόν τίποτα τα επόμενα χρόνια και περιμέναμε τη φύση μόνη της, να ξαναφυτρώσουν τα δέντρα και να ξαναγίνει πάλι το έδαφος ανθεκτικό στις διαβρώσεις. Συνεπώς, για πρώτη φορά εφαρμόζονται μοντέλα, τα οποία ουδέποτε είχαν διανοηθεί να εφαρμόσουν οι Έλληνες τα τελευταία τουλάχιστον σαράντα με πενήντα χρόνια.
      Τέλος, επειδή κατηγορείτε ότι δεν χρηματοδοτούμε, πρώτα απ’ όλα να ξεκαθαρίσω ότι δεν είναι δικό μας θέμα οι Γ.Ο.Ε.Δ. και οι Τ.Ο.Ε.Β.. Δεν έχουμε καμμία αρμοδιότητα για τη χρηματοδότηση αυτών των οργανισμών, που επίσης κάνουν σημαντικό έργο. Σας λέω συγκεκριμένα ότι ο Γ.Ο.Ε.Β. της περιοχής σας έχει ήδη καθαρίσει στο βασικό συλλεκτήρα αποστράγγισης σε μήκος είκοσι πέντε χιλιομέτρων. Είναι φυσικά έργο της Κυβέρνησης η χρηματοδότηση και γενικότερα του Υπουργείου Οικονομίας και Οικονομικών. Νομίζω όμως ότι και εκεί γίνονται μεγάλα βήματα με πρωτόγνωρους ρυθμούς και πιστεύω ότι ούτως ή άλλως –θα το δείτε άλλωστε και στην πράξη- το χειρότερο αποφεύχθηκε από πλευράς άμεσων επιπτώσεων πλημμυρών. 
      Προφανώς έγινε μικρό μόνο κομμάτι των αναγκαίων έργων για την αποκατάσταση αυτής της καταστροφής που είναι πράγματι βιβλική. Εκεί ελπίζω ότι, εφόσον διατηρηθούν αυτοί οι ρυθμοί αποκατάστασης και δεν «καθίσει» το σύστημα –το Υ.ΠΕ.ΧΩ.Δ.Ε. δεν πρόκειται να το «καθίσει», αλλά ελπίζω γενικότερα να μην εφησυχάσουμε- σε ένα με δύο χρόνια από σήμερα δεν θα υπάρχει -αν θέλετε- σχεδόν κανένα ίχνος, πέραν των καμένων περιοχών, από τις ζημιές που φαίνεται ότι μπορούν να προκληθούν λόγω αυτής της μεγάλης αποψίλωσης και καταστροφής της επιφανειακής στρώσης που είναι πράγματι αντιδιαβρωτική. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε  Υπουργέ.
      Ο Βουλευτής Επικρατείας του Συνασπισμού Ριζοσπαστικής Αριστεράς κ. Ιωάννης Μπανιάς ζητεί άδεια ολιγοήμερης απουσίας στο εξωτερικό από 18 έως 22 Οκτωβρίου.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Η Βουλή ενέκρινε τη ζητηθείσα άδεια.
       
      Εισερχόμεθα στη συζήτηση της δεύτερης με αριθμό 67/15-10-2007 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου, προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πυρόπληκτων αγροτοκτηνοτρόφων όλης της χώρας κ.λπ.
      Η επίκαιρη ερώτηση του κυρίου συναδέλφου έχει ως εξής:
      «Με βάση τους υπάρχοντες κανονισμούς του ΕΛ.Γ.Α. και των Π.Σ.Ε.Α., τα ποσοστά των αποζημιώσεων που καταβάλλονται στους αγροτοκτηνοτρόφους που η αγροτική τους παραγωγή και το αγροτικό τους κεφάλαιο καταστράφηκε από αντίξοα καιρικά φαινόμενα είναι πολύ μικρότερα του 100%, ενώ οι αξίες επί των οποίων πολλαπλασιάζονται τα ποσοστά είναι πολύ μικρότερες από τις πραγματικές. Αποτέλεσμα αυτών είναι οι τελικές αποζημιώσεις που παίρνουν οι πληγέντες αγροτοκτηνοτρόφοι για τις τρέχουσες σοδειές, το αγροτικό κεφάλαιο και τις απώλειες εισοδήματος να είναι πολύ μικρότερες από τις πραγματικές ζημιές. 
      Αν εφαρμοσθούν χωρίς καμμία αλλαγή οι παραπάνω κανονισμοί στους αγροτοκτηνοτρόφους των πυρόπληκτων περιοχών είναι σίγουρο ότι θα οδηγηθούν στη χρεοκοπία, δεν θα επανασυστήσουν τις αγροτικές τους δραστηριότητες και θα αναγκαστούν να εγκαταλείψουν τα χωριά τους.
      Ερωτάται ο κύριος Υπουργός τι ενέργειες θα κάνει, έτσι ώστε να αποζημιωθούν στο ακέραιο η αγροτική παραγωγή, το αγροτικό κεφάλαιο και οι απώλειες εισοδήματος στους πυρόπληκτους αγροτοκτηνοτρόφους όλων των περιοχών της χώρας.»
      Στην ερώτηση του κυρίου συναδέλφου θα απαντήσει ο Υφυπουργός Αγροτικής Ανάπτυξης και Τροφίμων κ. Κωνσταντίνος Κιλτίδης.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε. Ευχαριστώ και τον συνάδελφο που υπενθυμίζει στην πολιτική ζωή αυτού του τόπου την υποχρέωση σύσσωμου του πολιτικού κόσμου να ανταποκριθεί στη γιατρειά αυτών των μεγάλων πληγών μετά τις τραγικές καταστροφές από τις πυρκαγιές του καλοκαιριού. Σε τέτοιες αναφορές δεν μπορεί κανένας παρά να θυμηθεί, όχι απλώς τις αποζημιώσεις, να θυμηθεί νεκρούς, να θυμηθεί την τραγικότητα του τοπίου που έχουν αφήσει αυτές οι φωτιές. 
      Η Κυβέρνηση, κύριε συνάδελφε, από την πρώτη στιγμή -και ο ίδιος ο Πρωθυπουργός έμπρακτα, ως πρωτεργάτης αυτής της Κυβερνήσεως- στάθηκε σύσσωμη κοντά στους πληγέντες αγρότες και κτηνοτρόφους και σε όλους βεβαίως τους πολίτες που κατοικούσαν σε αυτές τις περιοχές. Οφείλουμε εδώ να αναγνωρίσουμε και  βεβαίως να αναδείξουμε και την ευαισθησία σύσσωμου του πολιτικού κόσμου που επέδειξε το πρέπον ενδιαφέρον για τους συνανθρώπους μας που κατοικούσαν σε αυτές τις περιοχές. 
      Η Κυβέρνηση, κύριε συνάδελφε, δεν οχυρώθηκε πίσω από τον Ε.Λ.Γ.Α. και τα Π.Σ.Ε.Α. για να αποκαταστήσει στο 100% και κάτι παραπάνω τις ζημιές που έχουν υποστεί οι γεωργοκτηνοτρόφοι. Είναι γνωστό ότι προχώρησε με πρωτοφανή μέτρα στην άμεση οικονομική βοήθεια και στήριξη των πληγέντων. Έγιναν άμεσες παρεμβάσεις κοινωνικού χαρακτήρα, μετεγκατάσταση, ενοίκιο και όλα αυτά που είναι γνωστά. Έγινε άμεση χορήγηση ζωοτροφών, προχώρησε δηλαδή πολύ πέραν του ΕΛ.Γ.Α. και των Π.Σ.Ε.Α., των διαδικασιών που προβλέπονται στη συγκροτημένη μας πολιτεία. Έγιναν μελέτες για την κατασκευή νέων κατοικιών και εδώ πρέπει να θυμηθούμε τους νέους Έλληνες ευεργέτες και να τους ευχαριστήσουμε πολλαπλώς. 
      Όσον αφορά όμως τον ΕΛ.Γ.Α. και τα Π.Σ.Ε.Α., κύριε συνάδελφε, είναι γνωστό ότι κινούνται κάτω από κάποιες συγκεκριμένες διαδικασίες μέσα στο ευρύτερο ευρωπαϊκό πλαίσιο. Είναι γνωστά τα στοιχεία και νομίζω ότι θα κουράσουν την Αντιπροσωπεία να αναφερθούν λεπτομέρειες που ρυθμίζουν αυτονοήτως το καθήκον της κάθε κυβερνήσεως, όταν υπόκειται η χώρα ή ένα τμήμα αυτής σε κάποια ζημία, πόσο μάλλον σε μία ολοσχερή καταστροφή όπως οι πυρκαγιές. Το 75% είναι στο φυτικό κεφάλαιο, στη φυτική παραγωγή, μία πάγια διεθνής πρακτική. Περίπου εκεί κινούνται όλες οι χώρες. Στο ζωικό κεφάλαιο βρίσκεται στο 80% η αποζημίωση από τον ΕΛ.Γ.Α., μάλιστα με πολύ ελάχιστο ποσοστό ζημίας. Εκεί είναι 5%, 3%, 8%, ενώ στη φυτική παραγωγή είναι 20% και στα Π.Σ.Ε.Α. είναι 30%.
    Και θα κλείσω την πρωτολογία μου λέγοντας ότι η Κυβέρνηση –και ευχαριστώ που μου δίνετε την ευκαιρία- θέλει να εξάρει πάνω απ’ όλα τη λειτουργία αυτού του Οργανισμού,που λέγεται ΕΛ.Γ.Α. Με μέσο όρο εισροών 80.000.000 από τα προβλεπόμενα περίπου 200.000.000 –αυτά πρέπει να λέγονται για να αναδειχθούν τα μεγέθη- φτάσαμε αισίως σε 500.000.000 αποζημιώσεις από τον ΕΛ.Γ.Α. και έπεται συνέχεια για το 2007. 
    Αυτά όσον αφορά το βασικό κομμάτι της δικής σας ερωτήσεως. Στη δευτερολογία μου θα έχω την ευκαιρία να σας πω περισσσότερα.
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Καραθανασόπουλος. 
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Είναι γνωστό, κύριε Υπουργέ, ότι οι καταστροφικές συνέπειες από τις πυρκαγιές του καλοκαιριού έπληξαν κατά κύριο λόγο τους φτωχούς και μεσαίους αγρότες. Και μάλιστα, αυτές οι συνέπειες ήρθαν να ολοκληρώσουν ένα βαθύ καταστροφικό έργο σ’ αυτές τις συγκεκριμένες κατηγορίες αγροτών ως απόρροια μιας αντιαγροτικής πολιτικής, που τους οδηγεί στο ξεκλήρισμα. Το παραδέχεστε και εσείς στην απάντησή σας ότι τα ποσοστά των αποζημιώσεων από τον ΕΛ.Γ.Α. και από τα Π.Σ.Ε.Α. είναι πολύ μικρότερα από τις πλήρεις αποζημιώσεις, από το 100% των καταστροφών στην παραγωγή  και στο αγροτικό κεφάλαιο. Και βεβαίως, αυτά δίδονται μετά από έγκριση της Ευρωπαϊκής Ένωσης.
    Δεύτερο ζήτημα, εξίσου σημαντικό, είναι ότι οι αξίες με βάση τις οποίες προσδιορίζονται αυτά τα ποσοστά των αποζημιώσεων, είναι πολύ μικρότερες από τις πραγματικές. Για παράδειγμα, τα ποσά για την εκρίζωση ενός ελαιόδεντρου, για την οποία δίδονται 18 ευρώ και 40 ευρώ για την αποζημίωση του απολεσθέντος εισοδήματος για μια τετραετία για το ελαιόλαδο, δεν ανταποκρίνονται στην πραγματικότητα. Με μέτριους υπολογισμούς, το μίνιμουμ του κόστους εκρίζωσης ενός δέντρου είναι 32 ευρώ, ενώ αντίθετα, για να παράγει καρπό και πάλι η ελιά με νέο φυτώριο χρειάζεται τουλάχιστον μια δεκαετία και πάλι ανάλογα με τα εδάφη. Άρα, θα υπάρχει μια τεράστια απώλεια εισοδήματος. 
    Βεβαίως, πρέπει να συνυπολογίσουμε ότι σ’ αυτή τη διαδικασία υπάρχει ένας αντιαγροτικός κανονισμός για το ελαιόλαδο, που θα καταργήσει ουσιαστικά, το αργότερο μέχρι το 2013, την αποζημίωση στην στρεμματική ενίσχυση για το λάδι. 
    Έτσι, λοιπόν, εμείς λέμε καθαρά ότι πρέπει να απαντήσετε σαφώς πώς η Κυβέρνηση θα επιδείξει μια τόλμη για να αποζημιώσει τους αγρότες και να προσπεράσει τους κανονισμούς που τους αποδεχθήκατε, κύριε Υπουργέ, όσον αφορά το ποσοστό των αποζημιώσεων. Η Κυβέρνηση πρέπει να προσπεράσει αυτά τα δικονομικά εμπόδια και να αποζημιώσει πραγματικά στο σύνολο των ζημιών, με βάση τις πραγματικές τιμές και την αγροτική παραγωγή και το αγροτικό κεφάλαιο, αλλά και την απώλεια εισοδήματος. 
    Κύριε Υπουργέ, ολοκληρώνω λέγοντας ότι με τις καταδίκες των αγροτών που έγιναν χθες στο Αίγιο, δεν πρόκειται να καμφθούν οι αγωνιστικές διαθέσεις τους, γιατί η μικρομεσαία αγροτιά της Πελοποννήσου, αλλά και άλλων περιοχών, δεν έχει να χάσει πλέον τίποτε. 
    ΠΡΟΕΔΡΕΥΩΝ (Αναστάσιος Νεράντζης): Ο κύριος Υφυπουργός έχει το λόγο.
    ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Προφανώς, κύριε συνάδελφε, δεν κατανοήσατε το περιεχόμενο της πρωτολογίας μου. Εγώ σας είπα τι συμβαίνει και όχι τι παραδέχθηκα ή τι παραδέχεται η Κυβέρνηση. Σε μια ευνομούμενη πολιτεία, με δημοκρατικό περιεχόμενο και με παράδοση, αυτά γίνονται αποδεκτά από το σύνολο συνήθως του πολιτικού κόσμου. 
    Όμως, επειδή μου θυμίσατε ότι η πολιτική είναι συγκριτικό μέγεθος και έτσι συγκρινόμαστε κυβερνήσεις και πολιτικά πρόσωπα, θέλω να σας θυμίσω ότι για πρώτη φορά στην ιστορία του νεοελληνικού κράτους ο Οργανισμός αποζημιώνει Έλληνα πολίτη –είναι ευτυχής συγκυρία- αγρότη ή κτηνοτρόφο εντός τριμήνου και μάλιστα πέρα από κάθε προβλεπόμενη αντιπαροχή εισφορών.
    Δεν κατανοήσατε και κάτι άλλο. Εξ αρχής σας ετόνισα ότι η Κυβέρνηση δεν οχυρώθηκε πίσω από τον ΕΛ.Γ.Α. και τα Π.Σ.Ε.Α.. Αυτό θα ήταν το ελάχιστο, δηλαδή αυτό που συμβαίνει κάθε φορά που έχουμε ζημιά από καιρικές συνθήκες. Εδώ ήδη εδόθησαν περισσότερα από το 100%.
      Να είστε βέβαιοι ότι το πρόγραμμα, το οποίο είναι εις γνώση πιστεύω όλης της ελληνικής κοινής γνώμης και ιδιαιτέρως των γεωργοκτηνοτρόφων, προβλέπει τετραετή αποζημίωση του απολεσθέντος κεφαλαίου στα ελαιόδεντρα και τα εσπεριδοειδή, τριετή αποζημίωση -κατά τη διάρκεια δηλαδή τριών ετών- για τα ακτινίδια και τα αμπέλια. 
      Αποζημιώνουμε αμέσως τα απολεσθέντα, τα αποθηκευμένα με ενιαία τιμή και μάλιστα, ζητούμε τη μετεγκατάσταση ή την εγκατάσταση νέων σε κτηνοτροφικές εγκαταστάσεις –των νέων κτηνοτρόφων ή και των πληγεισών γενικότερα- και μάλιστα, όχι σύμφωνα με αυτό που είχαν, αρκεί να είναι σε νόμιμη περιοχή, γιατί ο διακαής πόθος της Κυβερνήσεως και του ομιλούντος είναι να παραμείνουν σταθερά στην ύπαιθρο και στα χωριά οι άνθρωποι, αυτοί οι οποίοι θα ξαναρχίσουν να φτιάχνουν τη ζωή τους.
      Σας πληροφορώ ότι έγιναν ήδη τρεις συγκεκριμένες ημερίδες με επιστημονικό περιεχόμενο και είναι γνώστες όλοι πλέον οι γεωτεχνικοί σε όλες τις Νομαρχιακές Αυτοδιοικήσεις για το τι πρέπει να πουν στους δυστυχείς αγρότες και κτηνοτρόφους, για να μην υφίσταται και κάποιου είδους έρπων, λαϊκισμός, που πάντοτε δηλητηριάζει την πολιτική και την κοινωνική ζωή του τόπου.
      Την προσεχή Τετάρτη και Πέμπτη η πολιτική ηγεσία του Υπουργείου Αγροτικής Ανάπτυξης και Τροφίμων θα παρευρεθεί ζωντανά εκ του συστάδην σε όλες τις περιοχές για να δει τι επιτέλους πρέπει να γίνει, όχι μόνο για τους γεωργούς και κτηνοτρόφους, αλλά και για την όμορφη πανίδα και χλωρίδα αυτού του τόπου. 
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ. 
      Εισερχόμαστε τώρα στη συζήτηση της τρίτης με αριθμό 71/15-10-2007 επίκαιρης ερώτησης της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με την ανάγκη υπογειοποίησης του σιδηροδρομικού διαδρόμου του προαστιακού σιδηροδρόμου στο τμήμα που εμπίπτει στα όρια του Δήμου Αθηναίων κ.λπ..
      Η επίκαιρη ερώτηση της κυρίας συναδέλφου έχει ως εξής: 
      «Μετά την με αριθμό 3520/2006 απόφαση, το Συμβούλιο της Επικρατείας ακύρωσε για δεύτερη φορά την υπουργική απόφαση έγκρισης των περιβαλλοντικών όρων του προαστιακού σιδηροδρόμου, διότι δεν υιοθετούνταν η καθομολογία της ίδιας της περιβαλλοντικής μελέτης βέλτιστη, για το αστικό περιβάλλον και τους όρους διαβίωσης των κατοίκων, εναλλακτική λύση της πλήρους υπογειοποίησης των γραμμών, σε όλο το μήκος τους εντός του Δήμου Αθηναίων. 
      Παρ’ όλα αυτά και η νέα μελέτη του Ο.Σ.Ε. προτείνει μερική υπογειοποίηση μόνο στο 1/3 της διαδρομής και δεν συμμορφώνεται στην απόφαση του Συμβουλίου της Επικρατείας. Η Επιτροπή Περιβάλλοντος της Νομαρχίας Αθηνών με την 32/4-10-2007 ομόφωνη απόφαση την απορρίπτει, γιατί δεν προτείνει την πλήρη υπογειοποίηση, ενώ πριν δύο μήνες υποβλήθηκε ένσταση και από κατοίκους των γύρω περιοχών. 
      Η επίγεια διέλευση διασπά τον ιστό της πόλης. Δεν δημιουργούνται ελεύθεροι χώροι και οι αναγκαίες ζώνες πρασίνου σε όλο το μήκος των σημερινών γραμμών. Δεν υπογειοποιούνται οι αποβάθρες και οι γραμμές του Κεντρικού Σταθμού Αθηνών, όπου προβλέπεται η δημιουργία μίας τεράστιας κατασκευής ογδόντα δύο χιλιάδων τετραγωνικών μέτρων. 
      Ερωτώνται οι κ.κ. Υπουργοί:
      Υιοθετούν τη βέλτιστη για το περιβάλλον και τους κατοίκους λύση της πλήρους υπογειοποίησης των γραμμών του προαστιακού σιδηροδρόμου εντός των ορίων του Δήμου Αθηναίων ή προτίθενται να εγκρίνουν τη νέα αυτή μελέτη παρ’όλο που είναι αντίθετη με την απόφαση του Συμβουλίου της Επικρατείας;
      Μετά τα σοβαρά ατυχήματα που συνέβησαν τελευταία, ποια άμεσα μέτρα για την ασφάλεια των επιβατών, των περιοίκων και των διερχομένων τροχοφόρων σκοπεύουν να λάβουν;»
      Στην ερώτηση αυτή θα απαντήσει ο Υπουργός Μεταφορών και Επικοινωνιών κ. Χατζηδάκης. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, χαίρομαι πραγματικά που η κ. Φιλίνη υπέβαλε αυτήν την ερώτηση, γιατί μας δίνει τη δυνατότητα να διευκρινίσουμε κάποια πράγματα για το ζήτημα της υπογειοποίησης του προαστιακού εκ μέρους της Κυβέρνησης. 
      Πράγματι, το Συμβούλιο της Επικρατείας ακύρωσε εν μέρει, κυρία Φιλίνη, παλιότερη κοινή υπουργική απόφαση σε σχέση με το έργο «Αναβάθμιση και εκσυγχρονισμός του σιδηροδρομικού διαδρόμου από το Σταθμό Πελοποννήσου στον Πειραιά μέχρι τις Τρεις Γέφυρες». Ωστόσο, αν διαβάσετε την απόφαση, θα διαπιστώσετε ότι αυτό που σημειώνετε στην ερώτησή σας, δηλαδή ότι το Συμβούλιο της Επικρατείας ετάχθη υπέρ της πλήρους υπογειοποίησης της γραμμής, δεν προκύπτει από πουθενά. 
      Εκείνο το οποίο έχω να σημειώσω εγώ είναι ότι, σε συμμόρφωση με το σύνολο της απόφασης του Συμβουλίου της Επικρατείας, όπως πραγματικά έχει η απόφαση και όχι όπως μπορεί να τη διαβάσει ο καθένας, ο Εθνικός Διαχειριστής της Σιδηροδρομικής Υποδομής, ο Ε.ΔΙ.Σ.Υ., υπέβαλε στο Υ.ΠΕ.ΧΩ.Δ.Ε. νέα μελέτη περιβαλλοντικών επιπτώσεων για την τροποποίηση των περιβαλλοντικών όρων του έργου. 
      Πώς έχει λοιπόν σήμερα το πράγμα; Σύμφωνα με τη νέα μελέτη, μέσα στα όρια του Δήμου Αθηναίων δεν θα υπάρχει καμμία ισόπεδη διάβαση, ούτε για τους πεζούς ούτε για τα οχήματα. Συνειδητοποιούμε όλοι προφανώς τις θετικές περιβαλλοντικές επιδράσεις και το πόσο θα διευκολυνθεί η κυκλοφορία.
      Δεύτερον, μέσα στα όρια του Δήμου Αθηναίων από τα πέντε χιλιάδες διακόσια μέτρα του συνολικού μήκους της σιδηροδρομικής διαδρομής προβλέπονται τέσσερις χιλιάδες μέτρα υποβιβασμένου διαδρόμου, δηλαδή ανοιχτός διάδρομος που δεν ηχορρυπαίνει, και απ’ αυτά, χίλια οκτακόσια πενήντα μέτρα θα καλύπτονται πλήρως. 
      Προτείνεται η υπογειοποίηση του σιδηροδρομικού διαδρόμου εντός των ορίων του Δήμου Αθηναίων και υλοποιείται στο μέγιστο δυνατό μήκος, αφού αυτό εξαρτάται από τις γενικές και ειδικές τεχνικές δυνατότητες του έργου.
      Στο σιδηροδρομικό διάδρομο χάρη στην υπογειοποίηση δημιουργούνται νέοι χώροι πρασίνου και φυτεύονται τέσσερις χιλιάδες δέντρα. 
      Τώρα, σχετικά με την υπογειοποίηση του Κεντρικού Σταθμού των Αθηνών, ξέρετε, το πράγμα είναι πιο πολύπλοκο απ’ όσο φαίνεται σε πρώτη ανάγνωση. Καταρχάς, πρόκειται για σταθμό υπεραστικού και προαστιακού χαρακτήρα με έντεκα αποβάθρες, μέσου μήκους πεντακοσίων μέτρων η καθεμιά και με συνολική επιφάνεια δεκαπέντε χιλιάδων τετραγωνικών μέτρων τουλάχιστον. Πρέπει επιτέλους να συνειδητοποιήσουμε όλοι ότι δεν είναι δυνατόν να συγκριθεί ένας τέτοιος σταθμός με τους υπόγειους σταθμούς του Μετρό, αφού η μέση επιφάνεια εκεί είναι χίλια διακόσια τετραγωνικά μέτρα και διαθέτουν συνήθως μόνο δύο αποβάθρες. Η επιφάνεια είναι οκτώ φορές μεγαλύτερη. 
      Επίσης ας σκεφθούμε το εξής. Ο αερισμός και κλιματισμός ενός τέτοιου υπόγειου χώρου, δεδομένης της συχνής κυκλοφορίας των συρμών και του τεράστιου αριθμού των επιβατών, θα προκαλέσει σοβαρές περιβαλλοντικές επιπτώσεις στο μικροκλίμα της ευρύτερης περιοχής στο εξωτερικό του σταθμού. Υπολογίζεται ότι με τα μηχανήματα της ψύξης, αν το κάνουμε όπως εσείς προτείνετε, θα έχουμε αύξηση της θερμοκρασίας γύρω γύρω από το σταθμό μέχρι και πέντε βαθμούς. 
      Και κάτι άλλο που θέλω να σας παρακαλέσω προσωπικά να το λάβετε υπ’όψιν και να το πείτε και στο κόμμα σας. Μίλησα με επιστήμονες, μίλησα με τεχνοκράτες, με καθηγητές του Πολυτεχνείου. Μου λένε λοιπόν το εξής, ότι η ύπαρξη εναερίου δικτύου ηλεκτροκίνησης 25.000 βολτ σ’ ένα κλειστό, υπόγειο περιβάλλον, όπως θα γίνει με την υπογειοποίηση, δημιουργεί ηλεκτρομαγνητικά φαινόμενα κλωβού, με πιθανότατες επιπτώσεις –αρνητικές, προφανώς- στους εργαζόμενους και στους επιβάτες. Έως σήμερα τα φαινόμενα αυτά ερευνώνται με μεγάλη προσοχή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ, τελειώνετε. Έχετε και δευτερολογία. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Επομένως είναι παρακινδυνευμένο να προχωρήσουμε προς την κατεύθυνση που λέτε. 
      Σας ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ. 
      Πριν δώσω το λόγο στην ερωτώσα Βουλευτή θέλω να καταστήσω γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά, 15ος-21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» σαράντα τέσσερις μαθητές και μαθήτριες και δύο συνοδοί δάσκαλοι από το 14ο Δημοτικό Σχολείο Χαλανδρίου. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει, η κ. Φιλίνη. 
      ΑΝΝΑ ΦΙΛΙΝΗ: Ευχαριστώ πολύ τον κύριο Υπουργό που μου απάντησε, εν μέρει όμως στην ερώτησή μου.
      Καταρχήν να πω ότι για τη δεύτερη ερώτησή μου δεν είχα καμμία απάντηση, κύριε Υπουργέ, δηλαδή για τα άμεσα μέτρα. 
      Όμως κι εγώ θα επικεντρωθώ στο πρώτο τμήμα και στην πρώτη ερώτηση. Η δεύτερη απόφαση του Συμβουλίου της Επικρατείας αναφέρεται με σαφήνεια σε όλο το τμήμα του Προαστιακού Σιδηροδρόμου στα όρια του Δήμου Αθηναίων και μιλά για την αναγκαιότητα υπογειοποίησης σε όλη αυτή την περιοχή. Δεν αναφέρθηκα μέχρι τον Πειραιά, αλλά σ’ αυτή την περιοχή του Δήμου Αθηναίων. Πιστεύω ότι δεν μου απαντάτε, κύριε Υπουργέ, ούτε εσείς ούτε η μελέτη της «ΕΡΓΟΣΕ» πάνω στο τεράστιο πρόβλημα που υπάρχει από πολεοδομική σκοπιά σχετικά με το διαχωρισμό της πόλης σε δύο τμήματα σε περιοχές και ιστορικής σημασίας αλλά και σε περιοχές που έχουν πολύ πυκνή δόμηση και που αυτός ο διαχωρισμός του ιστού της πόλης είναι πραγματικά μια πληγή για τη λειτουργία της πόλης και μία πληγή για τη ζωή των κατοίκων. 
      Παραπέρα, όταν μιλάμε για υποβάθμιση του Κεντρικού Σιδηροδρομικού Σταθμού, βεβαίως δεν αναφερόμαστε στο κτήριο. Το κτήριο μπορεί και πρέπει να είναι ο Κεντρικός Σταθμός της πόλης μας, ένας σταθμός μεγάλος που να τον βλέπουν οι κάτοικοι, οι τουρίστες κ.λπ..
      Όμως, πρώτα απ’ όλα να πούμε ότι τα ογδόντα δύο χιλιάδες τετραγωνικά μέτρα είναι ένας όγκος τρομερός γι’ αυτήν την περιοχή που είναι εξαιρετικά πυκνοκατοικημένη. Θα φέρει τρομερή επιβάρυνση και στο κυκλοφοριακό, αλλά και συνολικά στη ζωή των πολιτών σ’ αυτήν την περιοχή. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Δεν μου απαντήσατε σ’ αυτό, κύριε Υπουργέ. Τα ογδόντα δύο χιλιάδες τετραγωνικά μέτρα είναι ένας όγκος απαράδεκτος και από πολεοδομική σκοπιά και από αρχιτεκτονική σκοπιά.
      Επιπλέον, όμως, έχουμε αυτό που λέει η ίδια η δική σας η μελέτη ότι πρόκειται δηλαδή, σύντομα, να έχουμε ηλεκτροκίνηση, τα ντίζελ δεν θα υπάρχουν πια, οπότε πρέπει το συντομότερο να παρθούν μέτρα και από άποψη οικονομίας της πολιτείας, ώστε αυτές οι δύο φάσεις του έργου να μην αργοπορήσουν.
      ΠΡΟΕΔΡΕΥΩΝ (Αναστάσιος Νεράντζης): Κυρία Φιλίνη, έχετε υπερβεί κατά ένα λεπτό το χρόνο που προβλέπει ο Κανονισμός. Σας παρακαλώ να τελειώσετε.
      ΑΝΝΑ ΦΙΛΙΝΗ: Επίσης και για τους χώρους πρασίνου, κύριε Υπουργέ, κόβονται περί τα τέσσερις χιλιάδες τετραγωνικά μέτρα με το να μη γίνεται υπογειοποίηση. Επιπλέον, χάνουμε χώρους από την υπέργεια περιοχή όπου οι κάτοικοι, εδώ και πολλές δεκαετίες, περιμένουν ελεύθερους χώρους και πράσινο. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία Φιλίνη.
      Παρακαλώ τον Υπουργό για δευτερολογία.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Πρώτα απ’ όλα, σε σχέση με τα άμεσα μέτρα, κυρία Φιλίνη, όντως δεν πρόλαβα, στην προηγούμενή μου τοποθέτηση, να σας πω ότι ήδη ο Ο.Σ.Ε., πρώτον, βελτιώνει τη βατότητα των ισόπεδων διαβάσεων πεζών, ώστε να γίνεται γρηγορότερα και με μεγαλύτερη ασφάλεια η διέλευσή τους, δεύτερον, βελτιώνονται οι προσβάσεις εισόδου-εξόδου και, τρίτον, τοποθετούνται νέες πιο έντονες πινακίδες προειδοποίησης κινδύνου για τη διέλευση των γραμμών. Αυτά είναι έργα που βρίσκονται σε εξέλιξη. 
      Δεύτερον, θα ήθελα ειλικρινά να μου πείτε, να το κουβεντιάσουμε με συγκεκριμένα στοιχεία, σε ποια παράγραφο της αποφάσεως του Συμβουλίου της Επικρατείας προκύπτει αυτό περί πλήρους υπογειοποιήσεως; Διότι τη διάβασα, την ξαναδιάβασα, τέτοιο πράγμα δεν βρήκα. 
      Αντίθετα, βρίσκω άλλες εκφράσεις μέσα στην απόφαση του Συμβουλίου της Επικρατείας που οδηγούν στο αντίθετο συμπέρασμα, ότι πλήρης υπογειοποίηση –ας πούμε- θα έχει δυσανάλογο κόστος. Έχω εδώ, τη σελίδα 18 της απόφασης. 
      ΑΝΝΑ ΦΙΛΙΝΗ: Και η Νομαρχία αναφέρεται σε αυτό, κύριε Υπουργέ.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ μη διακόπτετε. 
       ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εγώ δεν μιλάω για τη νομαρχία, κυρία Φιλίνη. Μιλάω για το Συμβούλιο της Επικρατείας. Διαβάζω τις αποφάσεις του Συμβουλίου της Επικρατείας. Η νομαρχία δεν είναι υπερκείμενο όργανο, σε σχέση με την Κυβέρνηση.
    Από εκεί και πέρα, να μου επιτρέψετε να κάνω δύο ακόμα παρατηρήσεις. Σε σχέση με το οίκημα, το οποίο θα κατασκευαστεί εκεί για εμπορικές χρήσεις, από τη μια μεριά –τώρα ήμουν στο Συνέδριο της Πανελλήνιας Ομοσπονδίας Σιδηροδρομικών- ασκείται κριτική για το έλλειμμα, το οποίο έχει ο Ο.Σ.Ε.. Από την άλλη, όταν ο Ο.Σ.Ε. προσπαθεί να βρει κάποια χρήματα για να καλύψει αυτό το έλλειμμα και με τα καταστήματα αυτά και τις εμπορικές χρήσεις, λέμε να μη βρει.
    Επιτέλους, πώς θα ζήσει αυτός ο Οργανισμός; Δικός μας οργανισμός είναι, των Ελλήνων πολιτών! Κάποια στιγμή πρέπει να κάτσουμε σε αυτόν τον τόπο και να συνεννοηθούμε με τους κανόνες της κοινής λογικής.
    Επίσης, θέλω να προσθέσω και κάτι τελευταίο. Έχω ζήσει για πολλά χρόνια της ζωής μου σε πόλεις του εξωτερικού, στο Λονδίνο, στις Βρυξέλλες, στο Παρίσι, στο Στρασβούργο. Έχω δει και υπέργειους σταθμούς και υπέργειο σιδηροδρομικό δίκτυο και μάλιστα σε μεγάλα τμήματα των πόλεων.
      Δεν μπορώ να καταλάβω, πώς είναι δυνατόν από τη μια μεριά να είμαστε υπέρ του σιδηροδρόμου και από την άλλη μεριά να μη θέλουμε να τον βλέπουμε στα μάτια μας. Είναι καινοφανής αντίληψη αυτή. Καταλαβαίνω, εκεί που υπάρχει θέμα, εκεί που δημιουργείται ζήτημα για τις ζωτικές λειτουργίες της πόλης, να το αντιμετωπίσουμε. Αλλά από εκεί και μετά το να φτάνουμε στο αντίθετο άκρο, αυτό δεν αποτελεί σύγχρονη πολιτική. Αυτή είναι η δική μας τοποθέτηση. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ,  κύριε Υπουργέ. 
      Ολοκληρώθηκε η συζήτηση των επικαίρων ερωτήσεων. 
        Κυρίες και κύριοι συνάδελφοι, σας έχουν διανεμηθεί τα Πρακτικά της συνεδρίασης της Δευτέρας 8 Οκτωβρίου 2007 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά της συνεδρίασης της Δευτέρας 8 Οκτωβρίου 2007 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 11.57΄ λύεται η συνεδρίαση για αύριο ημέρα Παρασκευή 19 Οκτωβρίου 2007 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: συζήτηση επικαίρων ερωτήσεων.
     Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ   




1
18/10/2007


Τελευταία Αποθήκευση:	23/10/2007 1:24:00 μμ	Από:	A.marini
Εκτυπώθηκε:	23/10/2007 11:05:00 πμ

