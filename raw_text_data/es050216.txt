ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΙΕ’
Τετάρτη, 16 Φεβρουαρίου 2005
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Β’ Ενιαίο Γυμνάσιο Κορωπίου και το 2ο Ενιαίο Λύκειο Πειραιά, σελ.
3. Συζήτηση επί προσωπικού θέματος, σελ.
4.  Συζήτηση επί διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 17 Φεβρουαρίου 2005, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Πολιτισμού: «’Ιδρυση Οργανισμού Πολιτιστικής Πρωτεύουσας της Ευρώπης-Πάτρα 2006 Α.Ε.», σελ.
2. Κατάθεση σχεδίου νόμου:
Ο Πρωθυπουργός και ο Υπουργός Πολιτισμού, οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής ‘Αμυνας, Ανάπτυξης, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Τουριστικής Ανάπτυξης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Μακεδονίας-Θράκης, Αιγαίου και Νησιωτικής Πολιτικής, Επικρατείας και  η Αναπληρωτής Υπουργός Πολιτισμού, κατέθεσαν σχέδιο νόμου: «Κύρωση της Συνθήκης για τη θέσπιση συντάγματος της Ευρώπης», σελ.

ΟΜΙΛΗΤΕΣ
Α. Επί προσωπικού:
ΒΕΝΙΖΕΛΟΣ ΕΛ., σελ.
ΤΑΤΟΥΛΗΣ Π., σελ.
ΧΑΤΖΗΓΑΚΗΣ Σ., σελ.

Β. Επί διαδικαστικού:
ΒΕΝΙΖΕΛΟΣ ΕΛ., σελ.
ΤΑΤΟΥΛΗΣ Π., σελ.
ΧΑΤΖΗΓΑΚΗΣ Σ., σελ.

Γ. Επί του σχεδίου νόμου του Υπ. Πολιτισμού:
ΑΛΕΥΡΑΣ Α., σελ.
ΒΑΣΙΛΕΙΟΥ Γ., σελ.
ΒΕΝΙΖΕΛΟΣ Ε., σελ.
ΒΕΡΡΑΣ Μ., σελ.
ΓΕΩΡΓΙΑΔΗΣ Ν., σελ.
ΚΑΡΡΑΣ Κ., σελ.
ΚΑΡΥΔΗ Χ., σελ.
ΚΟΣΙΩΝΗΣ Π., σελ.
ΚΟΥΒΕΛΗΣ Φ., σελ.
ΚΟΥΤΣΟΥΚΟΣ Ι., σελ.
ΠΑΠΑΔΗΜΗΤΡΙΟΥ Ε., σελ.
ΣΠΗΛΙΟΠΟΥΛΟΣ Κ., σελ.
ΤΑΤΟΥΛΗΣ Π., σελ.
ΦΟΥΡΑΣ Α., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΙΕ΄
      Τετάρτη 16 Φεβρουαρίου 2005
      ----------
      Αθήνα, σήμερα στις 16 Φεβρουαρίου 2005, ημέρα Τετάρτη και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 15.2.2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΙΔ΄ συνεδριάσεως του, της 15ης Φεβρουαρίου 2005, σε ό,τι αφορά στην ψήφιση στο σύνολο του σχεδίου νόμου: 1. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουγγαρίας για την επανεισδοχή ατόμων που διαμένουν παράνομα στο έδαφος των Κρατών τους μετά του συνημμένου Πρωτοκόλλου εφαρμογής αυτής.
      2. Ρυθμίσεις θεμάτων για το προσωπικό του Δημοσίου και των νομικών προσώπων του ευρύτερου δημόσιου τομέα και για τους Ο.Τ.Α.»)
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Αθηνά Κόρκα-Κώνστα Βουλευτή Κορινθίας τα ακόλουθα:
     Α΄. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Ένωση Κονσερβοποιών Ελλάδος ζητεί την οικονομική στήριξη της εξαγωγής κομπόστας ροδακίνου στις Ηνωμένες Πολιτείες Αμερικής.
2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Σωματείο Εργατοτεχνιτών, Οικοδόμων και συναφών επαγγελμάτων Αταλάντης και περιχώρων ζητεί την κάλυψη των κενών θέσεων διοικητικού και υγειονομικού προσωπικού στο ΙΚΑ Αταλάντης Φθιώτιδας.
3) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Σύλλογος Γονέων και Κηδεμόνων του 1ου Δημοτικού Σχολείου Ζαγοράς Μαγνησίας ζητεί την άμεση τοποθέτηση διδασκάλων στις κενές θέσεις του σχολείου.
4) Οι Βουλευτές κύριοι ΦΩΤΗΣ ΚΟΥΒΕΛΗΣ, ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Πανελλήνιος Σύνδεσμος Τυφλών ζητεί τη νομοθετική αναγνώριση και κατοχύρωση της γραφής BRAILLE που θα βελτιώσει σημαντικά τις συνθήκες ισοτιμίας στην εκπαίδευση, την εργασία και την καθημερινή ζωή των Ελλήνων τυφλών.
5) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Παναττική Επιτροπή κατά των κεραιών κινητής τηλεφωνίας ζητεί την απομάκρυνση σε ικανή απόσταση ασφαλείας των κεραιών από οικιστικές ζώνες ώστε η ακτινοβολία που εκπέμπουν να μην αποτελεί κίνδυνο για την ανθρώπινη υγεία.
6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Αταλάντης Φθιώτιδας ζητεί την τοποθέτηση νοσηλεύτριας στο ΚΑΠΗ της περιοχής του.
7) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ομοσπονδία Επαγγελματικών – Βιοτεχνικών και Εμπορικών Σωματείων Νομού Φθιώτιδας ζητεί την αύξηση του ποσού των οδοντοπροσθετικών εργασιών από το ΙΚΑ.
8) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Αταλάντης Φθιώτιδας ζητεί την οικονομική στήριξη του ΚΑΠΗ της περιοχής του.
9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Αθλητικό Σωματείο Στυλίδας Φθιώτιδας ζητεί έκτακτη οικονομική βοήθεια.
10) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Δήμος Ζαγοράς Μαγνησίας ζητεί οικονομική ενίσχυση για την αποκατάσταση της δημοτικής βιβλιοθήκης.
11) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Δήμος Ζαγοράς Μαγνησίας ζητεί την κατασκευή του οδικού έργου της παράκαμψης Ζαγοράς.
12) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Αγροτικών Συνεταιρισμών Πηλίου – Β Σποράδων ζητεί τη μεταφορά δόσεων από οφειλές Συνεταιριστικών Οργανώσεων προς την ΑΤΕ κ.λπ.
13) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ  κατέθεσε αναφορά ο κ. Ανδριανός Μάρκου ζητεί την επιδότηση του ελαιολάδου για την περίοδο 2002-2003.
14) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία Κοσμήτορες και Πρόεδροι Τμημάτων των Πανεπιστημιακών Θεολογικών Σχολών Αθηνών και Θεσσαλονίκης ζητούν την απόσυρση του νομοσχεδίου για την ανωτατοποίηση των Ανωτέρων Εκκλησιαστικών Σχολών.
15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Λάζαρος Κώτσικας, κάτοικος Γιαννιτσών Πέλλας, ζητεί πληροφορίες για προϋποθέσεις πρόσληψής του στο Δημόσιο Τομέα.
16) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η ΕΑΣ ΣΕΓΑΣ Πέλλας – Κιλκίς ζητεί οι Πανελληνιονίκες όλων των αθλημάτων να εισάγονται χωρίς εξετάσεις στα ΑΕΙ.
17) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμος Γαζίου Ηρακλείου ζητεί την καταβολή αποζημιώσεων στους πληγέντες κατοίκους από πλημμύρα.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αναφέρεται στο αίτημα για δημιουργία έργων στην περιοχή Μακρύ Γιαλού Κρήτης.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αναφέρεται στις προσλήψεις εκπαιδευτικού προσωπικού στο Ανοικτό Πανεπιστήμιο.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αναφέρεται στην ίδρυση Τμήματος Τεχνικής και Υγειονομικής Επιθεώρησης στο Λασίθι.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ανθοπαραγωγών Ιεράπετρας ζητεί την ικανοποίηση αιτήματος από τον ΟΓΑ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1603/21.6.04 ερώτηση του Βουλευτή κ. Μιχάλη Καρχιμάκη, δόθηε με το υπ’ αριθμ. 26086/ΕΥΣ/4249/12.7.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αριθ. 1603/21-06-04, που κατέθεσε ο Boυλευτής κ. Μ. Καρχιμάκης και αφορά σε έργα του Ο.Π.Α.Α.Χ. οροπεδίου Λασιθίου του Ε.Π. «Αγροτική Ανάπτυξη Ανασυγκρότηση Υπαίθρου», σας γνωρίζουμε ότι:
      Στο Πρόγραμμα Δημοσίων Επενδύσεων (Π.Δ.Ε.) έχουν ενταχθεί τα ακόλουθα έργα:
      Προστασία - ανάδειξη κρηνών Ψυχρού, Μαγουλά, Καμινακίου (κωδικός ΣAE2004ΣE28230005)
      Μελέτη - σχεδιασμός - ανάπλαση οικισμού Αγίου Κωνσταντίνου (κωδικός ΣΑΕ2004ΣΕ28230006)
      Μελέτη - σχεδιασμός - ανάπλαση οικισμού Ψυχρού (κωδικός ΣΑΕ2004ΣΕ28230007).
      Ο Υφυπουργός
      ΧΡΗΣΤΟΣ ΦΩΛΙΑΣ»
      2. Στην με αριθμό 1640/22.6.04 ερώτηση της Βουλευτού κ. Έλσας Παπαδημητρίου  δόθηκε με το υπ’ αριθμ. ΥΠΠΟ/ΓΡ. ΑΝ.ΥΠ.ΚΕ./151/5.7.04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 1640/22.06.2004 ερώτηση της Βουλευτού κ. Έλσας Παπαδημητρίου, σας γνωρίζουμε τα εξής:
      Με το αριθμ. ΥΠ.ΠΟ./ΔΙΟΙΚ/Α/7399/11.02.2002 έγγραφο, προς το ΥΠ.ΕΣ.Δ.Α., στο πλαίσιο του Τριετούς Προγραμματισμού προσλήψεων προσωπικού ετών 2002 - 2004 είχε ζητηθεί έγκριση πλήρωσης των κενών θέσεων, που υπήρχαν στις Περιφερειακές και Ειδικές Περιφερειακές Υπηρεσίες του ΥΠ.ΠΟ. και συγκεκριμένα:
      - πεντακοσίων (500) θέσεων του κλάδου ΔΕ Φύλαξης - Πληροφόρησης
      - διακοσίων σαράντα τριών (243) θέσεων του κλάδου ΔΕ Νυκτοφυλάκων.
      Στον τριετή προγραμματισμό, η κάλυψη των κενών θέσεων ζητείται, κατ' έτος και κατά κλάδο και όχι κατά συγκεκριμένη Υπηρεσία.
      Εφόσον δοθεί έγκριση για την πλήρωση των κενών θέσεων των κλάδων ΔΕ Φύλαξης - Πληροφόρησης και ΔΕ Νυκτοφυλάκων, θα ακολουθήσει η κατανομή αυτών σε όλες τις Υπηρεσίες Αρχαιοτήτων του Υπουργείου Πολιτισμού, αφού ληφθούν υπόψη οι ανάγκες και ιδιαιτερότητες της κάθε Υπηρεσίας.
      Τέλος, σας γνωρίζουμε ότι, με την αριθμ. 29639/339/04.05.2004 απόφαση εγκρίθηκε η πρόσληψη προσωπικού με σύμβαση εργασίας ιδιωτικού δικαίου ορισμένου χρόνου διάρκειας μέχρι πέντε μηνών, που θα λήγει το αργότερο 30.11.2004, προκειμένου να καλυφθούν υπηρεσιακές ανάγκες της Δ'  ΕΠΚΑ κατά την θερινή περίοδο και συγκεκριμένα: τριάντα οκτώ (38) θέσεων φυλάκων και έξι (6) θέσεων Νυκτοφυλάκων, εκ των οποίων είκοσι δύο (22) φύλακες και ένας (1) νυκτοφύλακας, για τις Μυκήνες.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      3. Στην με αριθμό 1447/15.6.04 ερώτηση του Βουλευτή κ Χρίστου Βερελή δόθηκε με το υπ’ αριθμ. 782/6.7.04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Χρίστου Βερελή, σας γνωρίζουμε τα ακόλουθα:
      Έχει ήδη εγκριθεί η χωροθέτηση τουριστικού λιμένα δυναμικότητας 200 θέσεων ελλιμενισμού εντός της ζώνης λιμένα Ναυπάκτου στη θέση Γρίμποβο (Α.ΠΤ /3070/19-7 -1998 Υπουργική Απόφαση).
      Η χωροθέτηση έγινε κατόπιν αιτήματος του λιμενικού ταμείου Αιτωλοακαρνανίας, που αποτελούσε και τον φορέα υλοποίησης του έργου. Η σχετική αρμοδιότητα έχει μεταφερθεί στο Δημοτικό Λιμενικό Ταμείο Ναυπάκτου (Π.Δ 317/11-11-03). Όσον αφορά στη χρηματοδότηση του έργου μέσω του Επιχειρησιακού Πρ0γράμμαΤΘς Ανταγωνιστικότητα, σας γνωρίζουμε ότι στο σχετικό μέτρο του ΕΠΑΝ, είναι δυνατή η ένταξη μόνο αγκυροβολίων-καταφυγίων τουριστικών σκαφών.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      4. Στην με αριθμό 1383/9.6.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε/170/7.7.04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 1383/09.06.2004 ερώτηση της Βουλευτού κ. Ευαγγελίας Σχοιναράκη - Ηλιάκη, σας γνωρίζουμε τα εξής:
      Το αίτημα για χρηματοδότηση του συγκεκριμένου έργου έγινε κατ' αρχήν προς το Υ.ΠΕ.ΧΩ.Δ.Ε. με την 7042/23 Μαρτίου 2004 επιστολή του Δημάρχου Ηρακλείου χωρίς προηγουμένως να έχει γίνει ουδεμία αίτηση ένταξής του στα έργα της Ολυμπιακής Προετοιμασίας.
      Το Υ.ΠΕ.ΧΩ.Δ.Ε. με την Δ4γ/1291/Φ ΕΛΛΑΔΑ 2004/5 Απριλίου 2004 επιστολή του μας πληροφόρησε ότι αδυνατεί λόγω περιορισμένης οικονομικής δυνατότητας να ικανοποιήσει το συγκεκριμένο αίτημα και πρότεινε την ένταξή τους στο Πρόγραμμα Ελλάδα 2004 ΣΑΕ 110.
      Με δεδομένο το περιορισμένο του χρόνου που απέμενε μέχρι την έναρξη των Αγώνων η ΓΓΟΑ ήρθε σε επαφή με τον φορέα του έργου (Οργανισμό Ανάπτυξης Ανατολικής Κρήτης) και με βάση τα χρονοδιαγράμματα του έργου ενημέρωσε τον Δήμο Ηρακλείου αφ’ ενός για την διάθεση ποσού 700.000€ για την κατασκευή τμήματος της α' φάσης του υποέργου «Λιμενική Προστασία του Παραλιακού Μετώπου» (συνολικού προϋπολογισμού 2.500.000€), με την προϋπόθεση ολοκλήρωσής του πριν από την έναρξη των Ολυμπιακών Αγώνων και αφ' ετέρου για την αδυναμία της εξ' ολοκλήρου χρηματοδότησης του έργου του Παραλιακού Μετώπου από Καράβολα μέχρι Γιόφυρο από πιστώσεις της Ολυμπιακής Προετοιμασίας (επιστολή ΓΓΟΑ/Αρ.Πρ. 2600/1405.2004).
      Υπενθυμίζεται ότι η ΓΓΟΑ έχει ήδη εγκρίνει πιστώσεις 6.814.000€ για το έργο «Αντιπλημμυρική προστασία και ανάδειξη της περιοχής του Παγκρητίου Σταδίου».
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      5. Στην με αριθμό 1484/15.6.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 786/9.7.04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Βασίλη Κεγκέρογλου, σας γνωρίζουμε τα ακόλουθα:
      Στην Κρήτη έχουν χωροθετηθεί οι τουριστικοί λιμένες:
      Αγίου Νικολάου, δυναμικότητας 253 θέσεων ελλιμενισμού. Έχουν κατασκευασθεί τα λιμενικά έργα (χρηματοδότηση από το Β΄ ΚΠΣ 440.206 ευρώ).Την κατασκευή των υπολειπομένων έργων (κτιριακές εγκαταστάσεις, διαμόρφωση περιβάλλοντος χώρου) έχει αναλάβει ο Δήμος Αγίου Νικολάου, στον- οποίο έχει παραχωρηθεί με σύμβαση η χρήση. εκμετάλλευση του τουριστικού λιμένα Μαλίων Ηρακλείου, δυναμικότητας 300 θέσεων ελλιμενισμού. Έχει κατασκευασθεί. μέρος των λιμενικών έργων (χρηματοδότηση από το Β΄ ΚΠΣ 2.435.803 ευρώ).Για την ολοκλήρωση των υπολειπομένων λιμενικών έργων έχει προταθεί χρηματοδότηση του έργου μέσω του Π.Δ.Ε.
      Παλαιόχωρας Χανίων, δυναμικότητας 140 θέσεων ελλιμενισμού. Έχει κατασκευασθεί μέρος των λιμενικών έργων. Για την ολοκλήρωση του τουριστικού λιμένα έχει προ χρηματοδότηση μέσω του Π.Δ.Ε.
      Αγίας Γαλήνης Ρεθύμνης, δυναμικότητας 112 θέσεων ελλιμενισμού. Έχει κατασκευασθεί μέρος των λιμενικών έργων. Για την ολοκλήρωση του τουριστικού λιμένα θα διερευνηθεί η δυνατότητα προσέλκυσης ιδιωτικών κεφαλαίων σε σύμπραξη με το Δημοτικό Λιμενικό Ταμείο Ρεθύμνης.
      Γουβών Ηρακλείου, δυναμικότητας 72 θέσεων ελλιμενισμού. Το έργο έχει ολοκληρωθεί με φορέα διαχείρισης την εταιρεία «Α.Ε.Τ.Ε Μ. ΖΑΜΠΕΤΑΚΗΣ Α.Ε».
      Επίσης έχουν χωροθετηθεί τα αγκυροβόλια τουριστικών σκαφών:
      -Τσούτσουρα Ηρακλείου, δυναμικότητας 90 θέσεων ελλιμενισμού. Έχει κατασκευασθεί μέρος των λιμενικών έργων(χρηματοδότηση από το Β 'ΚΠΣ 1.027.146 ευρώ).Για την επέκταση του αγκυροβολίου και την προστασία της ακτής έχει προταθεί χρηματοδότηση μέσω του Π.Δ.Ε.
      -Γαύδου Χανίων, δυναμικότητας 45 θέσεων ελλιμενισμού. Το έργο, προϋπολογισμού 4.108.500 ευρώ έχει ενταχθεί στο Γ΄ Κ.Π.Σ (ΠΕΠ Κρήτης).
      Επιπλέον έχουν χωροθετηθεί οι Λιμένες ξενοδοχειακών μονάδων:
      -Στη θέση «Λιανός Κάβος» Πανόρμου Ρεθύμνης (CRETA PANORAMA δυναμικότητας 30 θέσεων ελλιμενισμού, το οποίο κατασκευάστηκε με μέριμνα της εταιρείας «Μεσογειακή Εταιρεία Τουριστικής Ανάπτυξης Α.Ε»,που αποτελεί φορέα διαχείρισης του λιμένα.
      -Στη θέση Πηγαδάκια Ελούντας Λασιθίου (PORTO ELOUDA MARE) δυναμικότητας 22 θέσεων ελλιμενισμού, το οποίο κατασκευάστηκε με μέριμνα της εταιρείας «ΕΛΟΥΝΤΑ Α.Ε ΤΟΥΡΙΣΤΙΚΕΣ ΚΑΙ ΞΕΝ/ΧΕΙΑ-ΚΕΣ ΕΠΙΧΕΙΡΗΣΕΙΣ»,που αποτελεί φορέα διαχείρισης του λιμένα.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      6. Στην με αριθμό 1602/21.6.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ.ΚΕ/146/5.7.04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 1602/21.06.2004 ερώτηση του Βουλευτή κ. Μιχάλη Καρχιμάκη, σας γνωρίζουμε τα εξής:
      Όπως έχουμε ήδη απαντήσει σε προηγούμενη ερώτηση του κ. Βουλευτή (403/03.05.2004), κατ' εξαίρεση και σε αντιστοιχία με τη χρήση της ελιάς των Βουβών, στέφανοι από την ελιά του Δήμου Ιεράπετρας θα απονεμηθούν στις νικήτριες του Μαραθωνίου δρόμου γυναικών.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      7. Στην με αριθμό 1266/3.6.04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 25168/79/9.7.04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάvτηση της ανωτέρω ερώτησης που κατέθεσε στη Βουλή ο Bουλευτής κ. Μιχάλης Χρ. Παvτoύλας, σας γνωρίζουμε ότι:
      Η Αγροτική Τράπεζα της Ελλάδος έχει ανακοινώσει την πρόθεσή της να υλοποιήσει πρόγραμμα αναδιάρθρωσης και εξυγίανσης του ομίλου της. Στο πλαίσιο αυτό, η νέα διοίκηση της τράπεζας θα εργαστεί με στόχο τη βιωσιμότητα της εταιρίας ΔΩΔΩΝΗ, την περαιτέρω ανάπτυξή της, καθώς και την τόνωση της κτηνοτροφίας της Ηπείρου.
      Επισημαίνεται τέλος ότι, τόσο η διασφάλιση όσο και η βελτίωση του εισοδήματος των συνεργαζόμενων με την εταιρία κτηνοτρόφων, συνδέεται άμεσα με την εξασφάλιση της αναπτυξιακής της πορείας στο μέλλον.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      8. Στην με αριθμό 1666/22.6.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 337/7.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, για τα θέματα της αρμοδιότητάς μας, σας πληροφορούμε τα εξής:
      Το Υπουργείο είναι στη διάθεση των αρμoδίων Υπηρεσιών του ΥΠΕΧΩΔΕ, στα προγράμματα του οποίου εντάχθηκε το έργο «Κατασκευή Λιμνοδεξαμενής Αγ. Γεωργίου Οροπεδίου Λασιθίου», να παραδώσει την Οριστική Μελέτη του υπόψη έργου, κάθε συμπληρωματική μελέτη, καθώς και κάθε άλλη πληροφορία που θα βοηθήσει την ωρίμανσή τoυ προς κατασκευή του ανωτέρω έργου.
      Ο Υπουργός
      Σ. ΤΣΙΤΟΥΡΙΔΗΣ»
      9. Στην με αριθμό 1652/22.6.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 334/7.7.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
      Οι ζημιές που προξενήθηκαν από την πυρκαγιά της 19ης. Σεπτεμβρίου 2003 τη θέση Πυργιολίκη του Δ.Δ. Χαμαιζίου Δ. Σητείας δεν καλύπτονται ασφαλιστικά από τον ΕΛΓΑ και δεν αποζημιώνονται σύμφωνα με τον Κανονισμό Ασφάλισης Φυτικής Παραγωγής.
      Επίσης δεν μπόρεσαν να ενταχθούν σε πρόγραμμα χορήγησης κρατικών Ενισχύσεων, διότι βάσει των Κοινοτικών Κατευθυντήριων, Γραμμών για τη γεωργία, των οποίων η ισχύς άρχισε από το 2000 (2000/C/28/02),  για να θεωρηθεί θεομηνία (έκτακτο γεγονός) μια πυρκαγιά,  και να ενταχθεί σε πρόγραμμα χορήγησης Κρατικών Ενισχύσεων πρέπει να προκαλέσει εκτεταμένες απώλειες. Ειδικότερα πρέπει το επίπεδο των ζημιών να φθάνει ένα κατώτατο όριο το οποίο έχει καθορισθεί σε 20% της κανονικής παραγωγής του Νομού για τις μειονεκτικές περιοχές και σε 30% για τις λοιπές περιοχές το οποίο δεν συμβαίνει στην περίπτωση των ζημιών από πυρκαγιά στην περιοχή .του Χαμαιζίου Δ. Σητείας.
      Ο Υπουργός
      Σ. ΤΣΙΤΟΥΡΙΔΗΣ»
     10. Στην με αριθμό 3250/17-9-04 ερώτηση του Βουλευτή κ. Θεοδώρας Τζακρή δόθηκε με το υπ’ αριθμ. 625/7-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      1. Σχετικά με τις νέες προκηρύξεις των Μέτρων του Επιχειρησιακού Προγράμματος «Αγροτική Ανάπτυξη- Ανασυγκρότηση της Υπαίθρου» 2000-2006 (ΕΠΑΑ-ΑΥ) αυτές, σύμφωνα με τις σχετικές διαδικασίες, αναμένεται να πραγματοποιηθούν μετά την έγκριση της αναθεώρησης των Προγραμμάτων του Γ΄ Κοινοτικού Πλαισίου Στήριξης από τις αρμόδιες υπηρεσίες της Ε.Ε.
      Κατά τη διάρκεια του πρώτου εξαμήνου του 2004 και μετά την ενδιάμεση αξιολόγηση των Επιχειρησιακών Προγραμμάτων του Γ΄ ΚΠΣ, πραγματοποιήθηκε η εκπόνηση της αναθεώρησης των Προγραμμάτων αυτών. Τα Αναθεωρημένα Προγράμματα, αφού πρώτα πέρασαν από διαδικασία έγκρισης από τις Επιτροπές Παρακολούθησης των Προγραμμάτων απεστάλησαν στη συνέχεια στις αρμόδιες υπηρεσίες της Ε.Ε. προς έγκριση στα τέλη Ιουνίου του 2004, έγκριση η οποία αναμένεται εντός του έτους.
      Σύμφωνα με νεότερες οδηγίες του Υπ. Οικονομίας και Οικονομικών, δίνεται η δυνατότητα προκήρυξης ορισμένων Μέτρων, ειδικά για Προγράμματα που αντιμετωπίζουν προβλήματα τήρησης του κανόνα ν+2, πριν από την έγκριση των Προγραμμάτων αυτών από την Ε.Ε.
      Σε ό,τι αφορά το ΕΠ.Α.Α.-ΑΥ. κατ' αρχάς στη φάση αυτή δεν φαίνεται να αντιμετωπίζονται προβλήματα στην τήρηση του κανόνα ν+ 2. Όσον αφορά τα σημαντικά Μέτρα του Προγράμματος, όπως τα Σχέδια Βελτίωσης, Μεταποίηση - εμπορία αγροτικών προϊόντων, Νέοι αγρότες, δράσεις του Άξονα 7 των Ολοκληρωμένων Προγραμμάτων, οι εναπομένουσες πιστώσεις, πριν την προσθήκη των αποθεματικών που κατανέμονται με την αναθεώρηση του Προγράμματος, δεν επαρκούν για την πραγματοποίηση νέων προκηρύξεων κατά την περίοδο αυτή.
      2. Σε ό,τι αφορά την πορεία εξέλιξης του Επιχειρησιακού Προγράμματος «Αγροτική-Ανάπτυξη - Ανασυγκρότηση της Υπαίθρου»2000-2006 (ΕΠΑΑ-ΑΥ), σχετικά με τις νομικές δεσμεύσεις και τις απορροφήσεις από τον Μάρτιο του 2004, μέχρι 22/9/2004 έχει ως εξής:
      Σε ευρώ                                       1η Μαρτίου 2004                   22 Σεπτεμβρίου 2004  
      Νομικές Δεσμεύσεις                       802.419.450                                892.504.703
      Ποσοστό Ν.Δ. επί της Δ.Δ.                    45,2%                                          50,2%
      Πληρωμές                                         413.149.537                                470.003.695
      Απορροφήσεις                                     23,26%                                            26,46%
      Συνημμένα αναλυτικοί Πίνακες ανά Μέτρο.
      3. Οι προκηρύξεις των μέτρων που έχουν γίνει από το Μάρτη μέχρι 24-9-2004 είναι οι εξής:
      Για την Πρόωρη Συνταξιοδότηση έγιναν η δεύτερη και η Τρίτη (μέχρι τέλη Σεπτέμβρη) από τις τρεις Προσκλήσεις
      Εκδήλωσης Ενδιαφέροντος που λαμβάνουν χώρα ετησίως.
      Για την Εξισωτική Αποζημίωση, που γίνεται μια Πρόσκληση Εκδήλωσης Ενδιαφέροντος, αυτή είχε προθεσμία τις 30-7-2004.
      Για τα Γεωργοπεριβαλλοντικά μέτρα.
      Μέτρο 3.4 ( από 19/4 έως 21-5-2004)
      Μέτρο 3.5 (από 22/3/ έως 16-4-2004 με παράταση έως 7-5-2004)
      Μέτρο 3.6 (από 18/3 έως 6-4-2004)
      Μέτρο 3.7 (από 19/4 έως 20-5-2004)
      Μέτρο 3.9 (από 18/3 έως 6-4-2004)
      Μέτρο 3.10 (από 18/3 έως 6-4-2004)
      Μέτρο 3.11 (από 18/3 έως 6-4-2004)
      Μέτρο 3.12 (από 1/4 έως 30-4-2004)
      Μέτρο 3.13 (από 18/3 έως 6-4-2004)
      Μέτρο 3 .1 (από 20/8/ έως 14/9, μετά από παράταση)
      Αναμένεται για το μέτρο 3 .2 (το μέτρο 3.3. τελεί υπό παύση)
      Για τις Δασώσεις έγινε Πρόσκληση Εκδήλωσης Ενδιαφέροντος τον Ιούνιο.
      Β.ΕΠΑΛ 2000-2006:
      I.Το Επιχειρησιακό Πρόγραμμα Αλιείας (Ε.Π.ΑΛ.) 2000-2006 εξελίσσεται ικανοποιητικά καθώς, εκτός του ότι έχει ενεργοποιηθεί πλήρως με προσκλήσεις προς τους Τελικούς Δικαιούχους, έχουν ενταχθεί σε αυτό 3.131 έργα με δημόσια δαπάνη 245,4 εκ €, ποσό που αντιστοιχεί στο 76,2% της συνολικής δημόσιας δαπάνης του Προγράμματος. Όσον αφορά τις πληρωμές, αυτές έχουν ανέλθει στα 93 εκ €, ήτοι στο 28,9% του Προγράμματος. Ταυτόχρονα το πρόγραμμα δεν αντιμετωπίζει κανένα πρόβλημα απώλειας πόρων λόγω του κανόνα ν+ 2 , καθώς έχουν ήδη πληρωθεί οι πιστώσεις που αναλογούν στο έτος 2004 και για τα δύο ταμεία του Προγράμματος (ΧΜΠΑ, ΕΤΠΑ).
      2.Στις 8 Μαρτίου 2004 οι νομικές δεσμεύσεις του Προγράμματος βρίσκονταν στα 164,6 εκ.€ (ποσοστό 51,1% επί της συνολικής δημόσιας δαπάνης) και οι πληρωμές στα 73,1 εκ € (ποσοστό 22,7%). Τα αντίστοιχα στοιχεία σήμερα είναι για τις μεν νομικές δεσμεύσεις 187,6 εκ € ήτοι 58,2% και για τις πληρωμές 92,9 εκ € ήτοι 28,9% της συνολικής δημόσιας δαπάνης του Προγράμματος.
      Γ. LEADER+ 
      Η πορεία υλοποίησης της πρωτοβουλίας LEADER+ στη Χώρα μας εξελίσσεται με ικανοποιητικό ρυθμό.
      Ειδικότερα, στο πλαίσιο του Άξονα Προτεραιότητας 1 του Προγράμματος (που αποτελεί το σημαντικότερο Άξονα από άποψη χρηματοδοτικής βαρύτητας - 90% της κοινοτικής συμμετοχής), η πορεία των προκηρύξεων των τοπικών προγραμμάτων από τις Ομάδες Τοπικής Δράσης (ΟΤΔ), οι οποίες αποτελούν τους φορείς υλοποίησης της πρωτοβουλίας, οι αξιολογήσεις και οι επιλογές των έργων προχωρούν ικανοποιητικά.
      Συνολικά:
      έχουν δημοσιευθεί 65 προσκλήσεις εκδήλωσης ενδιαφέροντος, που αντιστοιχούν σε 130 εκ. € περίπου, ήτοι ποσοστό 80% της Δημόσιας Δαπάνης για την οποία απαιτείται προκήρυξη,
       έχουν ενταχθεί έως σήμερα στα τοπικά προγράμματα 792 επενδυτικά σχέδια, ύψους Δημόσιας Δαπάνης 72,5 εκ.€ περίπου,
       έχουν υπογραφεί 513 συμβάσεις με τελικούς αποδέκτες (επενδυτές), ύψους Δημόσιας Δαπάνης 47 εκ € περίπου, ήτοι ποσοστό 22,4% της Δημόσιας Δαπάνης του Άξονα 1, ενώ βρίσκεται σε εξέλιξη η διαδικασία υπογραφής των συμβάσεων για τα λοιπά ενταγμένα επενδυτικά σχέδια,
       από τις ανωτέρω συμβάσεις οι 200 , ύψους Δημόσιας Δαπάνης
      21 εκ € περίπου, υπεγράφησαν μετά το Μάρτιο του 2004,  το ύψος της απορρόφησης του προγράμματος, από την έγκρισή του (Νοέμβριος 2001) έως σήμερα, ανέρχεται στο 14% περίπου, ενώ για το διάστημα από το Μάρτιο 2004 έως σήμερα ανέρχεται στο 4%.
      Παράλληλα, υπάρχουν σε διαθεσιμότητα επιλαχούσες προτάσεις, αρκετές από τις οποίες πρόκειται να καλυφθούν άμεσα στα πλαίσια συμπληρωματικών πιστώσεων που έχουν διατεθεί στα τοπικά προγράμματα. Τυχόν πιστώσεις που δε θα δεσμευτούν σύμφωνα με τα παραπάνω, θα περιληφθούν σε σχετικές προκηρύξεις, οι οποίες πραγματοποιούνται από τις ίδιες τις ΟΤΔ, που αποτελούν τους τελικούς δικαιούχους των τοπικών προγραμμάτων της Πρωτοβουλίας.
      Ο Υπουργός
      Ε. ΜΠΑΣΙΑΚΟΣ»
     11. Στην με αριθμό 3254/17-9-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 626/7-10-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτή κ. Μ. Στρατάκης, σας πληροφορούμε τα εξής:
      Α. Στις 28-9-2004 υπεγράφη από τον Υπουργό Αγροτικής Ανάπτυξης και Τροφίμων απόφαση με την οποία ικανοποιούνται τα αιτήματα των σταφιδοπαραγωγών του Ν. Ηρακλείου.
      Με την απόφαση αυτή μειώνεται η απαιτούμενη στρεμματική απόδοση σε σταφίδα από 300 κιλά σε 210 κιλά και καταβάλλεται απρόσκοπτα η ενίσχυση κατά μονάδα επιφάνειας στους δικαιούχους σταφιδοπαραγωγούς.
      Β. Ήδη κατά τις αλλεπάλληλες συσκέψεις που πραγματοποιήθηκαν στο Υπουργείο Αγροτικής Ανάπτυξης και Τροφίμων με τη συμμετοχή Υπηρεσιακών παραγόντων καθώς και εκπροσώπων ολόκληρου του κλάδου, ΚΕΟΣΟΕ και λοιπών συνεταιριστικών φορέων και των εξαγωγέων, εξετάστηκαν όλες οι δυνατότητες των αναγκαίων κρατικών χειρισμών με στόχο την ομαλή απορρόφηση της παραγωγής και τη στήριξη του εισοδήματος των αμπελουργών.
      Το σημερινό αδιέξοδο προκλήθηκε λόγω του αρνητικού ισοζυγίου των αμπελοοινικών προϊόντων, των μεγάλων εισαγωγών της τελευταίας τριετίας, της διατήρησης μέχρι τώρα μεγάλων αποθεμάτων κρασιού και της αδυναμίας διάθεσης των σχεδιαζομένων ποσοτήτων, λόγω μικρότερης - άφιξης τουριστών στους Ολυμπιακούς Αγώνες. Ενδεικτικό είνάι ότι την περίοδο 2000-2003 οι εξαγωγές μειώθηκαν κατά 17,8% ενώ οι εισαγωγές οίνων αυξήθηκαν κατά 13,1 %.
      Είναι εξάλλου γνωστό ότι- οι κοινοτικοί κανονισμοί απαγορεύουν τόσο τις εθνικές ενισχύσεις όσο και τις αποσύρσεις, που άλλωστε δεν προτείνονται από οποιονδήποτε υπεύθυνο φορέα. Είναι αυτονόητο ότι η Κυβέρνηση δεν μπορούσε ούτε και δικαιούται να επεμβαίνει στη διαμόρφωση των τιμών των αγροτικών προϊόντων -παρά μόνο διαμεσολαβητικά- τα οποία προϊόντα στηρίζονται αποκλειστικά από συγκεκριμένους κοινοτικούς κανονισμούς, με τις γνωστές επιδοτήσεις στους αγρότες.
      Στις 21-9-2004 εξαγγέλθηκαν τα παρακάτω μέτρα που είναι σύμφωνα με τις προτάσεις των φορέων και εξαντλούν τις δυνατότητες κυβερνητικών χειρισμών, σύμφωνα με τις ισχύουσες Κοινοτικές και εθνικές διατάξεις:
      1. Εντατικοποίηση των ελέγχων από επιτροπές, σε επίπεδο Νομαρχιακών Αυτοδιοικήσεων καθώς και κλιμάκια υπαλλήλων των αρμοδίων Υπηρεσιών του Υπουργείου Αγροτικής Ανάπτυξης και Τροφίμων στα οινοποιεία και τις αμπελουργικές εκμεταλλεύσεις σε σχέση με την τήρηση της υποχρέωσης των οινοποιών και των αμπελουργών να υποβάλουν σύμφωνα με την ισχύουσα Κοινοτική νομοθεσία μέχρι 10/12 κάθε έτους δηλώσεις παραγωγής και συγκομιδής αντίστοιχα και τη σύγκρισή τους με τα στοιχεία του Αμπελουργικού Μητρώου.
      2. Όσον αφορά τη διακίνηση των οινικών προϊόντων από χώρες της Ε.Ε. εντατικοποιούνται οι έλεγχοι στα βιβλία αποθήκης και τις δεξαμενές των οινοποιείων καθώς και στην ετικετοποίηση, για να αποτραπούν φαινόμενα νοθείας.
      3. Εντείνονται οι έλεγχοι στις πύλες εισόδου της χώρας κατά την εισαγωγή οινικών προϊόντων από τρίτες χώρες, με στόχο κυρίως τη διασφάλιση της διακίνησης και διάθεσης στην χώρα μας των προϊόντων αυτών ως προϊόντων τρίτων χωρών, την αποφυγή δημιουργίας συνθηκών αθέμιτου ανταγωνισμού και την προστασία του καταναλωτή. Επίσης, εντείνονται οι έλεγχοι του προορισμού των εισαγόμενων από τρίτες χώρες επιτραπέζιων σταφυλιών ποικιλίας Σουλτανίνας για την εξασφάλιση της εγχώριας παραγωγής Σουλτανίνας. Ήδη έχουν αποτραπεί συγκεκριμένες εισαγωγές από άλλες χώρες.
      4. Εφαρμογή διατάξεων του Κοινοτικού Κανονισμού που ψηφίστηκε πρόσφατα, που παρέχει τη δυνατότητα απόσταξης μέρους της παραγωγής (με βάση το άρθρο 29 του Καν. 1493/99), σε ικανοποιητική τιμή (2,488€ ανά βαθμό και εκατόλιτρο).
      5. Ενεργοποιείται η δυνατότητα παρέμβασης στα αρμόδια κοινοτικά όργανα για την εφαρμογή του άρθρου 30 (απόσταξη κρίσης) του Καν. 1493/99 σε συνδυασμό με παράλληλη εθνική ενίσχυση. Η διαδικασία αυτή είναι όμως χρονοβόρος.
      6. Αύξηση της δυνατότητας κατανάλωσης σταφυλιών στην εσωτερική αγορά. Για τον σκοπό αυτό και με πρωτοβουλία του Υπουργείου Αγροτικής Ανάπτυξης και Τροφίμων, έχουν ενεργοποιηθεί τα αρμόδια Υπουργεία στα οποία υπάγονται νοσοκομεία, μονάδες στρατού, ευαγή ιδρύματα κ.α.
      7. Προώθηση μέτρων πολιτικής για τη δυνατότητα αύξησης της απορρόφησης σταφυλιών για την παραγωγή χυμού σταφυλής, όπως είναι η άμεση ένταξη ίδρυσης η εκσυγχρονισμού των μονάδων αυτών στις επενδύσεις του Γ΄ Κ.Π.Σ. Γενικότερα προωθούνται προγράμματα μεταποιητικών βιομηχανιών του κλάδου μέσω του Γ΄ Κ.Π.Σ.
      8. Τέλος επανεξετάζεται, εκσυγχρονίζεται και κωδικοποιείται η σχετική εθνική νομοθεσία σύμφωνα με τις προτάσεις των φορέων και το Κοινοτικό δίκαιο. Εξετάζεται ακόμη ο καθορισμός των εκτάσεων των αμπελώνων που καλλιεργούνται με ποικιλίες διπλής ή τριπλής χρήσης.
      Γ. Οι ζημιές στα αμπέλια καλύπτονται ασφαλιστικά από τον ΕΛΓΑ καθ’ όλη τη διάρκεια της καλλιεργητικής περιόδου ( η ασφαλιστική κάλυψη λήγει στις 10 Νοεμβρίου).
      Ο Υπουργός
      Ε. ΜΠΑΣΙΑΚΟΣ»
     12. Στην με αριθμό 3280/20-9-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. ΤΚΕ/Φ2/21254/7-10-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 3280/20-9-2004, που κατέθεσε στη Βουλή ο βουλευτής κ. Στάθης Koυτμερίδης. και αναφέρεται στο θέμα της πρόσληψης των ήδη εργαζομένων στα ΚΕΠ, καθώς και στο ποστοστό μοριοδότησής των, σας γνωρίζουμε τα εξής:
      Σύμφωνα με τις διατάξεις της παρ. 3 του άρθρου 24 του ν. 3200/2003, συνιστώνται στους ΟΤΑ α΄ και β΄ βαθμού θέσεις μόνιμου προσωπικού για τις ανάγκες λειτουργίας των ΚΕΠ.
      Η επιλογή του εν λόγω προσωπικού γίνεται από τον φορέα στον οποίο υπάγεται το ΚΕΠ, σύμφωνα με τη διαδικασία και τα κριτήρια του άρθρου 18 του ν. 2190/1994, όπως ισχύει, και υπόκειται στον έλεγχο του ΑΣΕΠ.
      Το Υπουργείο Εσωτερικών, Δημόσιας Διοίκησης & Αποκέντρωσης ήδη, επεξεργάζεται νομοσχέδιο αναφορικά με το ζήτημα της ενισχυμένης μοριοδότησης της εμπειρίας όσων συμβασιούχων δεν υπάγονται στο Π.Δ. 164/2004. Η ρύθμιση αυτή θα αφορά και τους συμβασιούχους των Κ.Ε.Π..
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
     13. Στην με αριθμό 1649/22-6-2004 ερώτηση των Βουλευτών κυρίων Μιχάλη Καρχιμάκη, Αθανασίου Μωραΐτη, Ιωάννου Παρασκευά, Κωνσταντίνου Τσίμα, Άγγελου Μανωλάκη, Νικολάου Σαλαγιάννη, Νόρας Κατσέλη, Ευάγγελου Παπαχρήστου και Δημητρίου Κουσελά δόθηκε με το υπ’ αριθμ. 7017/4/4376/16-7-2004 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσαν οι Βουλευτές κύριοι Μ. Καρχιμάκης, Θ. Μωραΐτης, Ι. Παρασκευάς, Κ. Τσίμας, Α. Μανωλάκης, Ν. Σαλαγιάννης, Ν. Κατσέλη, Β. Παπαχρήστος και Δ. Κουσελάς, σας γνωρίζουμε ότι, σύμφωνα και με τις Προγραμματικές δηλώσεις της Κυβέρνησης, μεταξύ των βασικών αξόνων της πολιτικής που εφαρμόζουμε είναι η αξιοκρατία και η διαφάνεια στα Σώματα Ασφαλείας, η επιβράβευση της αξιοσύνης, η εμπέδωση της αξιοκρατίας σε όλα τα επίπεδα, η καταπολέμηση του κομματισμού και η απεξάρτηση του προσωπικού από πολιτικές παρεμβάσεις παντός τύπου, ενώ, για την επίτευξη των στόχων αυτών, θα εξετασθεί από το Υπουργείο μας και η ανάγκη αναμόρφωσης και βελτίωσης του θεσμικού πλαισίου των κρίσεων και προαγωγών του πυροσβεστικού προσωπικού.
     Σε ό,τι αφορά τις φετινές κρίσεις των αξιωματικών του Πυροσβεστικού Σώματος, σας πληροφορούμε ότι αυτές διενεργήθηκαν σύμφωνα με τις ισχύουσες διατάξεις, με αντικειμενικότητα και υπευθυνότητα από τα αρμόδια υπηρεσιακά συμβούλια, τα οποία λειτούργησαν ως ανεξάρτητα συλλογικά όργανα. Τα δε μέλη τους, ως αξιωματικοί του Σώματος, ενήργησαν με γνώμονα τη συνείδησή τους και το υπηρεσιακό συμφέρον, ανεξάρτητα από κάθε παρέμβαση, αφού έλαβαν υπόψη τους τα τηρούμενα στους ατομικούς φακέλους και τα λοιπά ατομικά έγγραφα των κρινομένων στοιχεία, που αφορούν τα τυπικά και ουσιαστικά τους προσόντα, καθώς και την υπηρεσιακή τους απόδοση.
     Σχετικά με τις τακτικές μεταθέσεις των αξιωματικών του Πυροσβεστικού Σώματος κατά το τρέχον έτος, πρέπει να επισημάνουμε ότι αυτές έγιναν σύμφωνα με τις διατάξεις της ισχύουσας νομοθεσίας (π.δ. 170/1996) και με γνώμονα την εξυπηρέτηση των υπηρεσιακών αναγκών και ιδιαιτεροτήτων, όπως αυτές προκύπτουν από την oργαvική και υπηρετούσα δύναμη του Σώματος, σε συνδυασμό με τις επιχειρησιακές κατά τόπο απαιτήσεις, αλλά και τις κοινωνικές, οικονομικές και οικογενειακές ανάγκες του προσωπικού.
      Πάντως σε καμία περίπτωση δεν μειώθηκε ο βαθμός πυρασφάλειας των Ολυμπιακών εγκαταστάσεων με τυχόν μεταθέσεις αξιωματικών από διάφορες θέσεις, αφού μέρος των μεταθέσεων αυτών θα πραγματοποιηθεί μετά τη λήξη των αγώνων, ενώ στις περιπτώσεις πραγματοποίησης αυτών πριν από τους αγώνες λήφθηκε μέριμνα ώστε να γίνει αντικατάσταση των μετατιθέμενων με ικανά και εκπαιδευμένα στελέχη, προκειμένου να εξασφαλισθεί η εύρυθμη λειτουργία της Υπηρεσίας.
      Σε ό,τι αφορά την παραμονή πέραν του έτους αξιωματικών σε Υπηρεσίες της νησιωτικής Ελλάδας, σας πληροφορούμε ότι αυτή οφείλεται στη μη ύπαρξη κενών οργανικών θέσεων στην Υπηρεσία που επιθυμούσαν να μετατεθούν, αλλά και στις αυξημένες υπηρεσιακές ανάγκες των Υπηρεσιών, στις οποίες υπηρετούν κατά την τρέχουσα χρονική περίοδο, λόγω της διεξαγωγής των Ολυμπιακών Αγώνων κατά την αντιπυρική περίοδο.
      Κατόπιν των ανωτέρω τα αναφερόμενα περί κομματικών παρεμβάσεων κατά τις φετινές κρίσεις – προαγωγές και μεταθέσεις των αξιωματικών του Πυροσβεστικού Σώματος δεν ανταποκρίνονται στην πραγματικότητα.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      14. Στην με αριθμό 1780/25-6-2004 ερώτηση των Βουλευτών κ.κ. Τάκη Τσιόγκα, Νίκου Γκατζή και Αντωνίου Σκυλλάκου δόθηκε με το υπ’ αριθμ. 132850/425/Β/15-7-2004 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας γνωρίζουμε ότι :
     1) Η Δ/νση ΕΑΡΘ του ΥΠΕΧΩΔΕ διαβίβασε το σχετικό ερώτημα στον Νομάρχη της Νομαρχιακής Αυτοδιοίκησης Λάρισας (με κοινοποίηση στην Περιφέρεια Θεσσαλίας), δεδομένου ότι η περιβαλλοντική αδειοδότηση της συγκεκριμένης δραστηριότητας εμπίπτει στις αρμοδιότητες της Περιφέρειας Θεσσαλίας ή της Νομαρχιακής Αυτοδιοίκησης Λάρισας ανάλογα με την δυναμικότητα της εγκατάστασης.
     2) Με το άρθρο 6 του Ν. 1650/86 η αρμοδιότητα ελέγχου τήρησης των περιβαλλοντικών όρων έργων και δραστηριοτήτων ανήκει: α) στην υπηρεσία που εγκρίνει την ίδρυση, λειτουργία ή πραγματοποίηση έργου ή δραστηριότητας, β) στο ΥΠΕΧΩΔΕ και γ) στα Κλιμάκια Ελέγχου Ποιότητας Περιβάλλοντος. Επίσης με τον Ν. 2947/2001 συστήθηκε η Ειδική Υπηρεσία Επιθεωρητών Περιβάλλοντος (ΕΥΕΠ) του ΥΠΕΧΩΔΕ η οποία σύμφωνα με το άρθρο 9 του παραπάνω Νόμου έχει αρμοδιότητα εκτός των άλλων, και ελέγχων τήρησης περιβαλλοντικών όρων έργων και δραστηριοτήτων.
     3) Η Δ/νση ΕΑΡΘ του ΥΠΕΧΩΔΕ διαβίβασε την εν λόγω Ερώτηση προς την ΕΥΕΠ, ώστε, στα πλαίσια των αρμοδιοτήτων της, να διενεργηθούν έλεγχοι και να προταθούν στην αδειοδοτούσα Αρχή τα τυχόν απαραίτητα μέτρα για την αντιμετώπιση του προβλήματος.
     4) Σε περίπτωση μη συμμόρφωσης της δραστηριότητας με τους τεθέντες περιβαλλοντικούς όρους και κατόπιν εισήγησης των αρμοδίων Υπηρεσιών (Υπηρεσία Περιβάλλοντος Κεντρική ή Περιφερειακή, ΕΥΕΠ) επιβάλλονται κυρώσεις: χρηματικό πρόστιμο ή διοικητικές κυρώσεις. Σε περίπτωση επιβολής χρηματικού προστίμου η αρμοδιότητα σύμφωνα με το άρθρο 4 του Ν. 3010/02 ανήκει στον Υπουργό ΠΕΧΩΔΕ, Περιφερειάρχη ή Νομάρχη ανάλογα με το ύφος του επιβληθέντος χρηματικού προστίμου. Σε περίπτωση επιβολής διοικητικών κυρώσεων μετά από σχετική πρόταση των αρμοδίων Υπηρεσιών που προαναφέρθηκαν προς την αδειοδοτούσα Αρχή (Δ/νση Βιομηχανίας Νομαρχιακής Αυτοδιοίκησης Λάρισας) επιβάλλονται οι σχετικές διοικητικές κυρώσεις ( π.χ ανάκληση άδειας λειτουργίας, διακοπή λειτουργίας κλπ.).
     Ο Υπουργός
     Γ. ΣΟΥΦΛΙΑΣ»
     15. Στην με αριθμό 1644/22-6-2004 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 58906/ΙΗ/14-7-2004 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1644/22-6-04 την οποία κατέθεσε ο Βουλευτής κ. Αλέξανδρος Αλαβάνος και η οποία αναφέρεται στην υπηρεσιακή κατάσταση της πρώην εκπαιδευτικού Μαργαρίτας Παπαδοπούλου, σας γνωρίζουμε τα ακόλουθα:
     Την 1-9-1980 διορίστηκε στο Ιδιωτικό Δημοτικό Σχολείο Κολέγιο Ψυχικού, για μια διετία, με πλήρες πρόγραμμα διδασκαλίας.
     Την 1-9-1982 ανανεώθηκε η σύμβαση εργασία της για τέσσερα ακόμη έτη, ήτοι . μέχρι 31-8-1986.
     Την 1-9-1986 μετατρέπεται η σύμβαση εργασίας της σε αορίστου χρόνου.
     Την 1-9-1989 με έγγραφη δήλωσή της παραιτήθηκε για προσωπικούς λόγους από τη θέση της καθηγήτριας Φυσικής Αγωγής του Δημοτικού σχολείου του Κολεγίου Ψυχικού, παραίτηση που έγινε αποδεκτή από την Περιφερειακή Εποπτεύουσα Υπηρεσία του ΥΠΕΠΘ.
     Την 1-9-1989 προσελήφθη στο Εργαστήριο Ελευθέρων Σπουδών του Ελληνοαμερικανικού Εκπαιδευτικού Ιδρύματος (Ε.Ε.Ι.) και ειδικότερα στο πρόγραμμα 700 (Αθλητισμός - Χορός).
     Στο Ε.Ε.Ι. λειτουργεί νόμιμα Εργαστήριο Ελευθέρων Σπουδών σύμφωνα με τις ισχύουσες διατάξεις και προσφέρει εκπαιδευτικά προγράμματα σε μαθητές των σχολείων του και σε ενήλικες σπουδαστές. Το πρόγραμμα 700 (Αθλητισμός - Χορός) ήταν ένα εκ των οκτώ προγραμμάτων που λειτουργούσαν στο πλαίσιο του Εργαστηρίου Ελευθέρων Σπουδών.
     Την 27-11-1991 απεχώρησε, λόγω καταγγελίας της σύμβασης εργασίας της. Σημειώνεται ότι τα Εργαστήρια Ελευθέρων Σπουδών δεν είναι εκπαιδευτήρια.
     Για τη λειτουργία τους δεν απαιτείται άδεια του Υπουργείου Εθνικής Παιδείας και Θρησκευμάτων και συνεπώς δεν ασκεί εποπτεία ως προς την ίδρυσή τους, το εκπαιδευτικό προσωπικό που προσλαμβάνουν κ.λ.π.
     2. Μετά την αποχώρησή της και αφού εισέπραξε τη νόμιμη αποζημίωση, προέβη σε δικαστικές ενέργειες σε βάρος του Ελληνοαμερικανικού Εκπαιδευτικού Ιδρύματος (Ε.Ε.Ι.). Η υπόθεσή της τελεσιδίκησε, με απόφαση του Αρείου Πάγου, εις βάρος της.
Η Υπουργός
ΜΑΡΙΕΤΤΑ ΓΙΑΝΝΑΚΟΥ»
      16. Στην με αριθμό 1693/23-6-2004 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Δημητρίου Κουσελά, Βασιλείου Έξαρχου και Ανδρέα Μακρυπίδη δόθηκε με το υπ’ αριθμ. 3385/16-7-2004 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ερώτησης των παραπάνω Βουλευτών σας αναφέρουμε τα εξής:
     1. Κατά την πρόσφατη αναδιοργάνωση της ΔΕΗ, που προηγήθηκε της μετοχοποίησης, περιέργως δεν έχει προβλεφθεί ένα στοιχειώδες Γραφείο Προέδρου ως υπηρεσιακή μονάδα, πράγμα που υπάρχει σε όλες τις σύγχρονες Ελληνικές και ξένες επιχειρήσεις, ακόμη και όταν ο Πρόεδρος δεν είναι εκτελεστικό μέλος του Δ.Σ. Μάλιστα οι Πρόεδροι του Δ.Σ. Ευρωπαϊκών και Αμερικανικών εταιρειών περιβάλλονται από πλήθος συμβούλων, σε ενεργειακά, πολιτιστικά, κοινωνικά και περιβαλλοντικά θέματα που τους στηρίζουν στο έργο τους. Στη ΔΕΗ Α.Ε. όμως δεν προβλέφθηκε ίσως από παράλειψη για τον Πρόεδρο ούτε μια θέση γραμματέως ή συμβούλου.
     2. Ο νυν Πρόεδρος κ. Ιωάννης Παλαιοκρασσάς, τέως Υπουργός, τέως Επίτροπος της χώρας στην Ευρωπαική Ένωση και τέως βουλευτής, όταν ανέλαβε τα καθήκοντά του πήρε μαζί του ως συνεργάτη του τον κ. Γεώργιο Προμπονά, υπάλληλο ΠΕ1 με βαθμό Α του Υπουργείου Οικονομίας και Οικονομικών, που έχει την σχετική έγκριση του αρμόδιου Υπηρεσιακού Συμβουλίου και την επί πολλά χρόνια συνεργάτιδά του κυρία Σουζάνα Χριστοπούλου.
     Κανείς από αυτούς δεν έχει πάρει καμμία αμοιβή από την ΔΕΗ. . Επίσης ζήτησε και του διατέθηκαν από την ΔΕΗ 5 υπάλληλοι που τον επικουρούν στο έργο του.
     3. Το έργο αυτό κατά το Καταστατικό (Π.Δ.333/2000) είναι σημαντικό αφού σύμφωνα με το Άρθρο 15 ο Πρόεδρος όχι μόνο εκπροσωπεί την εταιρεία, συγκαλεί το Δ.Σ. και διευθύνει τις εργασίες του, αλλά ...«παρακολουθεί την εφαρμογή των αποφάσεων του Δ.Σ. ... υποβάλλει κατά περιοδικά διαστήματα τις προβλεπόμενες από τις ισχύουσες διατάξεις και το Καταστατικό εκθέσεις σχετικά με την λειτουργία της εταιρείας και τον απολογισμό των δραστηριοτήτων της».
     4. Ο φερόμενος στην ερώτηση των Βουλευτών ... ως «μηχανισμός κομματικής παραδιοίκησης» ... δεν είναι τίποτε άλλο παρά η στοιχειώδης παροχή γραμματειακής υποστήριξης στον Πρόεδρο για να φέρει σε πέρας το έργο του.
     5. Ο Πρόεδρος του Δ.Σ. μιας τόσο μεγάλης Εταιρείας, την πλειοψηφία της οποίας έχει το Ελληνικό Δημόσιο, είναι φυσικό να συνεργάζεται με φορείς να συναντάται με υπηρεσιακά στελέχη, με παράγοντες της αγοράς, Διοικητές κρατικών Οργανισμών, συνδικαλιστές όλων των συνδικαλιστικών οργανώσεων της ΔΕΗ και να ακούει όλες τις απόψεις. Στα πλαίσια αυτά δέχεται και ανώτατα στελέχη από εκείνα που βρίσκονται επί 10ετίες στα γνωστά στην ΔΕΗ ως ψυγεία, δηλαδή σε θέσεις βοηθών διευθυντών και διευθυντών χωρίς ανάθεση έργου και που η πείρα τους είναι και αυτών χρήσιμη. Η ενεργοποίηση όλου του δυναμικού της ΔΕΗ αλλά και ενός αξιόλογου και πολύπειρου δυναμικού, που ανέρχεται ίσως σε μερικές εκατοντάδες, που βρίσκεται χρόνια σε παραγκωνισμό και περιθωριοποίηση σίγουρα θα συμβάλλει στην ανάπτυξη της Επιχείρησης.
     Εκτιμώ ότι η χωρίς διακρίσεις κομματικές και πολιτικές Διοίκηση δεν θα έπρεπε να ενοχλεί.
     6. Στα πλαίσια αυτής της νέας αντίληψης του νέου πνεύματος, της νέας Διακυβέρνησης που είναι η θέση της σημερινής πολιτικής ηγεσίας που θέλει η νέα Πολιτική Ηγεσία και ο Πρόεδρος του Δ.Σ. της ΔΕΗ Α.Ε. «στο περιβάλλον της εμπιστοσύνης του» έχουν θέση όλοι, απλοί υπάλληλοι και στελέχη της Επιχείρησης αρκεί να διακρίνονται από εργατικότητα, συνέπεια, εντιμότητα και αφοσίωση στο έργο τους και μόνο ανεξαρτήτως κομματικής προέλευσης.
     7. Τέλος σας γνωρίζουμε ότι μετά την διαπίστωση του πιο πάνω κενού, δόθηκαν οδηγίες να δημιουργηθεί Γραφείου Προέδρου του Δ.Σ. και ζητήθηκε από τον Πρόεδρο και Διευθύνοντα Σύμβουλο ή σύστασή του με Απόφαση του Δ.Σ. και με ανάλογη τροποποίηση του Κανονισμού Διάρθρωσης Υπηρεσιών (ΚΔΥ/ΔΕΗ) και του Κανονισμού Λειτουργίας, όπως έχει γίνει αρκετές φορές μέχρι σήμερα.
Ο Υπουργός
ΔΗΜΗΤΡΗΣ ΣΙΟΥΦΑΣ»
     17. Στις με αριθμό 1702/23-6-2004 και 1703/23-6-2004 ερωτήσεις της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 7017/4/4383/16-7-2004 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση των ανωτέρω ερωτήσεων, που κατέθεσε η Βουλευτής κ. Α. Ξηροτύρη-Αικατερινάρη, σε ό,τι μας αφορούν, σας γνωρίζουμε ότι, στα πλαίσια της vέας πολιτικής δημόσιας-τάξης, που προωθεί το Υπουργείο μας, στόχο πρώτης προτεραιότητας, για την προστασία των πολιτών και κυρίως της νεολαίας μας, αποτελεί και η αντιμετώπιση της μάστιγας των ναρκωτικών. Για την επίτευξη του στόχου αυτού ιδιαίτερη βαρύτητα δίνουμε στον τομέα της πρόληψης, ενώ στον τομέα της καταστολής κύρια επιδίωξη των Υπηρεσιών μας είναι ο εντοπισμός και η σύλληψη των ημεδαπών και αλλοδαπών εμπόρων ναρκωτικών.
     Στα πλαίσια αυτά, συνεχίζουμε την υλοποίηση του πενταετούς (2002 - 2006) «Εθνικού Σχεδίου Δράσης για την Αντιμετώπιση της Εξάρτησης από ουσίες», το οποίο βασίζεται στους δύο άξονες που αφορούν τη μείωση της ζήτησης ναρκωτικών ουσιών μέσω εφαρμογής προγραμμάτων αποτροπής, πρόληψης, θεραπείας και κοινωνικής επανένταξης, καθώς και την ελάττωση της προσφοράς των ουσιών αυτών μέσω του αποτελεσματικού ελέγχου και της καταστολής διακίνησής τους.
     Για την εφαρμoγή του ανωτέρω σχεδίου, από τις αρμόδιες Υπηρεσίες της Ελληνικής Αστυνομίας καταρτίσθηκε ειδικό επιχειρησιακό πρόγραμμα κατά των ναρκωτικών, το οποίο ενσωματώθηκε στο προαναφερόμενο εθνικό σχέδιο. Με την υλοποίηση του προγράμματος η δράση των Υπηρεσιών της Ελληνικής Αστυνομίας θα καταστεί αποτελεσματικότερη στον αγώνα κατά των ναρκωτικών, μέσα από την επίτευξη των επιμέρους στόχων, όπως είναι η αύξηση του αριθμού των συλλήψεων δραστών που εμπλέκονται στην καλλιέργεια, παραγωγή, προσφορά και διακίνηση ναρκωτικών, η αύξηση των ποσοτήτων ναρκωτικών που κατάσχονται, η επιτήρηση των χώρων υπόπτων για διακίνηση ναρκωτικών όπου συχνάζουν οι νέοι, η στενή συνεργασία με συναρμόδιες Υπηρεσίες, φορείς κ.λ.π.
     Επίσης, έχουν συνταχθεί και υλοποιούνται περιφερειακά σχέδια δράσης κατά των ναρκωτικών, σύμφωνα με τα οποία οι Αστυνομικές Διευθύνσεις κάθε νομού απoτυπώνoυν την υφιστάμενη κατάσταση του προβλήματος στην περιφέρειά τους, σχεδιάζουν και αναπτύσσουν επιχειρησιακές δράσεις, εστιάζοντας την προσοχή τους ιδιαίτερα στην πάταξη της μικροδιακίνησης, εντοπίζουν τις περιοχές και τους χώρους, όπου, σύμφωνα με τις πληροφορίες τους, γίνεται διακίνηση ναρκωτικών ουσιών, ιδίως σε καταστήματα (μπαρ, ντίσκο, καφετέριες, καφενεία), πλατείες, δρόμους, αλσύλλια, πάρκα, σχολικά συγκροτήματα, φροντιστήρια, χώρους άθλησης κ.λ.π., μεριμνούν για την ανάπτυξη κατάλληλου πληροφοριακού δικτύου και διοργανώνουν ημερίδες ή άλλες εκδηλώσεις για τα ναρκωτικά σε τοπικό επίπεδο, σε συνεργασία με τους τοπικούς φορείς (Δήμους, Νομαρχίες, ΟΚΑΝΑ, Κέντρα Πρόληψης, οργανώσεις νεολαίας κ.λ.π.).
     Παράλληλα, ο αγώνας της Ελληνικής Αστυνομίας κατά των ναρκωτικών ενισχύεται αποτελεσματικά και από τη δράση των Υπηρεσιών Συνοριακής Φύλαξης, που λειτουργούν κατά μήκος των χερσαίων συνόρων της χώρας, με αποστολή την αντιμετώπιση της λαθρομετανάστευσης, αλλά και του διασυνοριακού εγκλήματος, ενώ σημαντική είναι και η συμβολή των πεζών περιπολιών, των Ομάδων Πρόληψης και Καταστολής της Εγκληματικότητας, που λειτουργούν σε όλες τις Αστυνομικές Διευθύνσεις της Χώρας, καθώς και των ελικοπτέρων της Αστυνομίας, τα οποία διατίθενται για την από αέρος εξερεύνηση διαφόρων περιοχών.
     Από τις Υπηρεσίες μας ιδιαίτερη βαρύτητα δίδεται στη λήψη μέτρων, που αφορούν την αυστηρότερη επιτήρηση σχολείων, φροντιστηρίων, αθλητικών και λοιπών ευαίσθητων χώρων, στους οποίους σπουδάζουν και αθλούνται οι νέοι, καθώς και χώρων που αυτοί διασκεδάζουν και γενικότερα συχνάζουν, ώστε να αποτρέπεται η διάθεση ναρκωτικών ουσιών από κακοποιά στοιχεία και να είναι δυνατή η άμεση και αποτελεσματική επέμβαση της Αστυνομίας, στις περιπτώσεις που απαιτείται.
     Επίσης, έχουν δοθεί εντολές για άμεση επαφή των διοικητών των Υπηρεσιών, με διευθυντές και καθηγητές των σχολείων, συλλόγους, περιοίκους και την τοπική αυτοδιοίκηση, για καλύτερη αλληλοενημέρωση σε επιμέρους θέματα και βελτίωση της συνεργασίας, προκειμένου να ευαισθητοποιηθεί το κοινό για ενεργό συμμετοχή του στην καταπολέμηση των ναρκωτικών. Ιδιαίτερα η ενημέρωση των νέων για τις καταστρεπτικές συνέπειες των ψυχοδραστικών ουσιών (ναρκωτικών και αλκοόλ), αλλά και τους τρόπους προστασίας τους από αυτά γίνεται από κατάλληλους αξιωματικούς σε σχολεία, καθώς και σε άλλους φορείς, στο πλαίσιο ομιλιών, διαλέξεων και σεμιναρίων με θέμα τα ναρκωτικά και τον αλκοολισμό. Από πολλές Υπηρεσίες μας διοργανώθηκαν ημερίδες, αθλητικές εκδηλώσεις και διανεμήθηκε έντυπο υλικό με θέμα την ενημέρωση των νέων, την αντίστασή τους και γενικά την προστασία τους από τα ναρκωτικά.
     Πέραν αυτών, έχουν δρομολογηθεί μια σειρά δραστηριοτήτων, μακροπρόθεσμου προγραμματισμού, όπως είναι η αξιοποίηση των δυνατοτήτων του INTERNET για την ενημέρωση των νέων γύρω από το πρόβλημα και τις διαθέσιμες υπηρεσίες αναφορικά με τη χρήση των ναρκωτικών ουσιών, του αλκοόλ και του καπνού, η εφαρμογή πιλοτικών προγραμμάτων επιστημονικής και κοινωνικής υποστήριξης αστυνομικών Υπηρεσιών με κοινωνικούς λειτουργούς και ψυχολόγους, η συγκρότηση ομάδων εργασίας σε συνεργασία με πανεπιστημιακούς φορείς με σκοπό τη μελέτη, επεξεργασία και υποβολή προτάσεων όπως σχεδιασμού αντεγκληματικής πολιτικής, ίδρυσης και λειτουργίας Τοπικών Συμβουλίων Πρόληψης Εγκληματικότητας κ.λ.π. Ήδη, ανασχεδιάσθηκε η ιστοσελίδα του Υπουργείου μας, η οποία έχει εμπλουτισθεί, τόσο με το πρόβλημα των ναρκωτικών γενικά, όσο και με θέματα προστασίας ανηλίκων και άλλων ευαίσθητων πληθυσμιακών ομάδων, με κύριο στόχο την παρoχή συμβούλων ακόμη και για την ασφαλή πλοήγηση στο ΙΝΤΕRNET.
     Παράλληλα, σε διεθνές επίπεδο, ο αγώνας των Υπηρεσιών Δίωξης κατά των ναρκωτικών της Ελληνικής Αστυνομίας υποστηρίζεται από το Εθνικό Κεντρικό Γραφείο ΙΝΤΕΡΠΟΛ, από την Εθνική Μονάδα ΕΥΡΩΠΟΛ και το Εθνικό Εστιακό Σημείο SECI (Πρωτοβουλία Συνεργασίας Χωρών Νοτιοανατολικής Ευρώπης), τα οποία αποτελούν σημεία Επαφής με τη Γενική Γραμματεία της ΙΝΤΕΡΠΟΛ, την ΕΥΡΩΠΟΛ και το SECI και τα οποία εξασφαλίζουν την διεθνή αστυνομική συνεργασία, εργαλείο απαραίτητο στην αποτελεσματική καταπολέμηση της οργανωμένης διεθνούς διακίνησης ναρκωτικών.
     Ακόμη, σας πληροφορούμε ότι πραγματοποιείται συνεχής εκπαίδευση και επιμόρφωση του προσωπικού των Υπηρεσιών Δίωξης Ναρκωτικών, μέσω διαφόρων προγραμμάτων τα οποία προσαρμόζονται ανάλογα με τη διαχρονική εξέλιξη του φαινομένου των ναρκωτικών, σε συνεργασία με τον ΟΚΑΝΑ σε εθνικό επίπεδο, καθώς και με ευρωπαϊκά όργανα και διεθνείς οργανισμούς που δραστηριοποιούνται στο πεδίο της πρόληψης και καταπολέμησης των ναρκωτικών σε διεθνές επίπεδο. Επίσης, οι Υπηρεσίες που ασχολούνται με την αντιμετώπιση της μάστιγας των ναρκωτικών εφοδιάζονται με σύγχρονο τεχνολογικό εξοπλισμό, όπως προβλέπει και το ειδικό επιχειρησιακό πρόγραμμα.
     Σε ό,τι αφορά την αντιμετώπιση των ναρκωτικών στο νομό Θεσσαλονίκης, σας πληροφορούμε ότι, από τις αρμόδιες Υπηρεσίες της Γενικής Αστυνομικής Διεύθυνσης Θεσσαλονίκης, καταβάλλονται συνεχείς προσπάθειες με τη διενέργεια καθημερινών και συστηματικών ελέγχων, καθ' όλο το 24ωρο, στις ευαίσθητες περιοχές, ενώ δίδεται ιδιαίτερη βαρύτητα στον τομέα των πληροφοριών για τον εντοπισμό και τη σύλληψη των εμπόρων και των μικροδιακινητών	ναρκωτικών ουσιών. Επίσης, αναπτύσσονται πρωτοβουλίες σε συνεργασία με συναρμόδιες Υπηρεσίες, φορείς κ.λ.π. ώστε από κοινού να βρεθούν τρόποι προσέγγισης και αντιμετώπισης του προβλήματος.
     Σχετικά με τους αναφερθέντες θανάτους από χρήση ναρκωτικών στη Θεσσαλονίκη, σας πληροφορούμε ότι, πράγματι παρατηρείται αύξηση, κατά το πρώτο εξάμηνο του τρέχοντος έτους, χωρίς όμως να έχουν προσδιορισθεί, μέχρι σήμερα, τα ακριβή αίτια της αύξησης αυτής. Πάντως, πιθανολογείται ότι, ορισμένοι από τους θανάτους αυτούς, οφείλονται στη χρήση ηρωίνης αυξημένης καθαρότητας, καθώς στην εν λόγω περιοχή έχουν κατασχεθεί τέτοιες ποσότητες, οι οποίες, σύμφωνα με έγγραφο του Γενικού Χημείου του Κράτους, είναι πολύ επικίνδυνες.
      Πάντως, στον τομέα της καταστολής η δραστηριότητα των Υπηρεσιών μας σε όλη τη χώρα, έχει αποφέρει σημαντικά αποτελέσματα, όπως φαίνεται και από τις αλλεπάλληλες επιτυχίες, που αφορούν, κυρίως, την εξάρθρωση κυκλωμάτων διακίνησης, σύλληψη μεγαλεμπόρων και κατάσχεση μεγάλων ποσοτήτων ναρκωτικών ουσιών, οι οποίες βλέπουν το φως της δημοσιότητας και έχουν ευμενή απήχηση στην κοινή γνώμη.
      Πρέπει επίσης να επισημανθεί ότι η αντιμετώπιση του όλου θέματος της διακίνησης και χρήσης των ναρκωτικών είναι μία διαδικασία πολυσχιδής και πολυσύνθετη που δεν εξαντλείται μόνο στην αστυνομική δραστηριότητα, αλλά απαιτεί την ευαισθητοποίηση και ενεργό συμμετοχή όλης της κοινωνίας, σε αρμονική συνεργασία με τους αρμόδιους φορείς της, δεδομένου ότι οι προσπάθειες πρέπει να επικεντρώνονται κυρίως στους τομείς της ενημέρωσης και της πρόληψης. Προς την κατεύθυνση αυτή βεβαίως κατατείνουν και οι προσπάθειες του Υπουργείου μας, ώστε σε συνεργασία με τους τοπικούς φορείς (Δήμους, Υπηρεσίες κλπ.) να καταστεί δυνατή η οριστική επίλυση των προβλημάτων στην αναφερόμενη Περιοχή.
     Για το θέμα αυτό, προς την Γενική Αστυνομική Διεύθυνση Θεσσαλονίκης, δόθηκαν πρόσθετες εντολές και οδηγίες για την περαιτέρω δραστηριοποίηση του προσωπικού με στόχο την αποτελεσματικότερη αντιμετώπιση και την πάταξη του φαινομένου αυτού, καθώς και της εγκληματικής δραστηριότητας που σχετίζεται με αυτό.
     Πέραν αυτών, σχετικά με τα αναφερόμενα ότι εν όψει της διεξαγωγής των Ολυμπιακών Αγώνων στη χώρα μας «προωθούνται λύσεις «γκετοποίησης» ή «αποθήκευσης» τοξικομανών, αστέγων, λαθρομεταναστών κ.λ.π.», σας πληροφορούμε ότι αυτά δεν ανταποκρίνονται στην πραγματικότητα.
     Η Ελληνική Αστυνομία και οι συναρμόδιες Αρχές Ασφαλείας της χώρας μας, με την υποστήριξη και των Ενόπλων Δυνάμεων, ήδη με την έναρξη της περιόδου διεξαγωγής των Ολυμπιακών Αγώνων, λαμβάνουν, σύμφωνα με τον επιχειρησιακό σχεδιασμό, τα απαραίτητα μέτρα τάξης, τροχαίας και ασφαλείας για την εξασφάλιση των βασικών παραγόντων για την ασφαλή τέλεση των Αγώνων και τη διαφύλαξη ζωτικών δημοσίων συμφερόντων, τόσο στις Ολυμπιακές Εγκαταστάσεις και Περιοχές, όσο και στο ολυμπιακό οδικό δίκτυο.
     Επίσης, από τις αρμόδιες Υπηρεσίες λαμβάνονται αυξημένα μέτρα αστυνόμευσης των αστικών περιοχών με αυξημένες περιπολίες σε 24ωρη βάση, ιδιαιτέρως δε στις ζώνες εμφάνισης των πόλεων, σε χώρους μεταφορών, καθώς και σε άλλα σημεία όπου συγκεντρώνεται μεγάλος αριθμός ατόμων. Οι προσπάθειες αυτές, εν όψει των Ολυμπιακών Αγώνων, εντείνονται, έτσι ώστε η καθημερινότητα των κατοίκων και των επαγγελματιών της Αθήνας και των λοιπών μεγάλων αστικών κέντρων να γίνει πιο ασφαλής και η εικόνα των πόλεων να αλλάξει.
     Στο πλαίσιο αυτό, μεταξύ των άλλων, από τις Υπηρεσίες της Ελληνικής Αστυνομίας καταβάλλεται κάθε δυνατή προσπάθεια και εφαρμόζεται η ισχύουσα νομοθεσία για την αντιμετώπιση της λαθρομετανάστευσης, της μάστιγας των ναρκωτικών, της επαιτείας και μάλιστα των ανηλίκων, την προστασία της πνευματικής ιδιοκτησίας, ενώ οι Υπηρεσίες μας και συνεργάζονται στενά παρέχοντας την συνδρομή τους στους αρμόδιους Ο.Τ.Α. για την αντιμετώπιση του παραεμπορίου και την ευταξία και ευκοσμία των πόλεων και ιδιαιτέρως των ζωνών εμφάνισης αυτών.
     Στο σημείο αυτό πρέπει να επισημανθεί ότι το Υπουργείο μας, αλλά και οι αρμόδιες αστυνομικές Υπηρεσίες αντιμετωπίζουν τα εξαρτημένα από τις ναρκωτικές ουσίες άτομα και γενικά τους χρήστες αυτών των ουσιών με ευαισθησία, κατανόηση και ανθρωπιά και σύμφωνα με τις επιταγές της ισχύουσας νομικής και ηθικής τάξης, σε καμία δε περίπτωση θωρούν ότι τα άτομα αυτά πρέπει να περιθωριοποιηθούν, εξοστρακιζόμενα από το κοινωνικό σύνολο.
     Αποκλειστικός γνώμονας όλων των ενεργειών μας είναι η σωστή μεταχείριση των ατόμων αυτών που αδυνατούν να απεμπλακούν μόνοι τους από τις ουσίες αυτές επειδή έχουν αναπτύξει σωματική και ψυχολογική εξάρτηση από αυτές, όμως δεν απολαμβάνουν λιγότερο των συνταγματικώς κατοχυρωμένων δικαιωμάτων, λόγω της εξάρτησής τους, και η ανάγκη στήριξης αυτών, χωρίς ενδοιασμούς ή προ καταλήψεις όσον αφορά τη θεραπεία και κοινωνική επανένταξή τους στην κοινωνία.
     Επίσης, με στόχο τον περιορισμό του φαινομένου της λαθρομετανάστευσης, από τις Υπηρεσίες μας οι έλεγχοι νομιμότητας των αλλοδαπών, τόσο στις παραμεθόριες περιοχές, όσο και στο εσωτερικό της χώρας, είναι συστηματικοί και θα συνεχισθούν με αμείωτη ένταση, ώστε στη χώρα -να παραμείνουν μόνο οι αλλοδαποί, οι οποίοι πληρούν τις, από την ισχύουσα νομοθεσία, προβλεπόμενες προϋποθέσεις και να απομακρυνθούν όλοι οι παρανόμως διαβιούντες.
     Σε ό,τι αφορά την επαιτεία, σας πληροφορούμε ότι οι αστυνομικοί αντιμετωπίζουν τους επαίτες με ιδιαίτερη ευαισθησία και κατανόηση, για δε τους ανηλίκους που επαιτούν υφίσταται η επιβεβλημένη συνεργασία με τις Δικαστικές Αρχές ανηλίκων. Εξυπακούεται ότι για τους εκμεταλλευτές των ανωτέρω συνανθρώπων μας, η Αστυνομία εφαρμόζει την ισχύουσα νομοθεσία με αυστηρότητα και χωρίς παρεκκλίσεις.
     Επίσης, για την αντιμετώπιση του παραεμπορίου, το οποίο, όπως και η πειρατεία της πνευματικής ιδιοκτησίας, ασκείται κυρίως στις ζώνες εμφάνισης των αστικών κέντρων και στις λαϊκές αγορές, σας γνωρίζουμε ότι, οι Υπηρεσίες μας διενεργούν ελέγχους, οι οποίοι αφορούν, μεταξύ άλλων, τη νομιμότητα παραμονής στη χώρα αλλοδαπών μικροπωλητών και τη νομιμότητα κατοχής των πωλουμένων ειδών, καθώς και την εφαρμογή της αγορανομικής νομοθεσίας, ενώ, οσάκις κατά τους ελέγχους ,αυτούς, διαπιστώνουν την άσκηση του επαγγέλματος του στάσιμου ή πλανόδιου μικροπωλητή χωρίς άδεια ενημερώνουν τους αρμόδιους Ο.Τ.Α. για την επιβολή προβλεπόμενων κυρώσεων.
     Επισημαίνεται ότι δυνατότητα της Αστυνομίας για επιλεκτική κατά τόπο και χρόνο εφαρμογή της νομοθεσίας δεν υφίσταται. Η εφαρμογή των νόμων αποτελεί υποχρέωσή της και δεν επαφίεται στη διακριτική της ευχέρεια. Επομένως, η λήψη μέτρων για την τήρηση της τάξης και την εφαρμογή της ισχύουσας νομοθεσίας για την αντιμετώπιση των αστυνομικής φύσεως προβλημάτων και την απρόσκοπτη συμβίωση των πολιτών, αποτελεί υποχρέωση της Αστυνομίας, η οποία απορρέει από την αποστολή της.
     Τα μέτρα αυτά αποτελούν καθημερινή αστυνομική πρακτική και τακτική, εντατικοποιούνται δε οι προσπάθειες των αστυνομικών αναλόγως της έντασης, της μορφής και της φύσης των αστυνομικών προβλημάτων και γενικώς των συνθηκών που επικρατούν ή προβάλλουν κάθε φορά, και στο πλαίσιο αυτό δόθηκαν εντολές για εντατικοποίηση των ελέγχων και γενικώς των προσπαθειών για καλύτερη αστυνόμευση στα αστικά κέντρα, εν όψει και της διεξαγωγής των Ολυμπιακών Αγώνων με στόχο την πάταξη κάθε μορφής εγκληματικότητας στα εν λόγω κέντρα και τη λήψη κάθε μέτρου ευταξίας σε αυτά, σε συνεργασία με τους συναρμόδιους φορείς. Συνεπώς, δεν εφαρμόζονται ειδικά μέτρα εν όψει της διεξαγωγής των Ολυμπιακών Αγώνων, αλλά εντατικοποίηση των μέτρων αστυνόμευσης και εφαρμογής της ισχύουσας νομοθεσίας, που οφείλει να λαμβάνει η Αστυνομία και φυσικά δεν υφίσταται σχέδιο απομάκρυνσης των αστέγων, επαιτών, τοξικομανών, αλλοδαπών και άλλων ατόμων από το κέντρο της Αθήνας και περαιτέρω περιθωριοποίησης αυτών.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
      18. Στην με αριθμό 314/15-9-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠ.ΠΟ/ΓΡ.ΥΦΥΠ.ΚΕ/282/6-10-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 3141/15-9-2004 ερώτησης του Βουλευτή κου Στ. Ματζαπετάκη, σας πληροφορούμε τα εξής:
      Στον αρχαιολογικό χώρο του Κομμού, όπου έχει αποκαλυφθεί και ανασκαφεί σημαντικότατη παράκτια πόλη που χρονολογείται από τους μινωικούς έως και τους ελληνορωμαϊκούς χρόνους, διεξάγεται από την Αμερικανική Σχολή Κλασικών Σπουδών και υπό τη διεύθυνση των J.W. & M.C. Shaw, ανασκαφική έρευνα από το 1976.
      Η Αμερικανική Σχολή Κλασικών Σπουδών ανέλαβε τη σύνταξη σχετικών μελετών εκ των οποίων η μία, κατόπιν γνωμοδοτήσεων του Κεντρικού Αρχαιολογικού Συμβουλίου, εγκρίθηκε με αντίστοιχη Υπουργική Απόφαση. Οι στερεωτικές επεμβάσεις στο χώρο, ξεκίνησαν τον lούλιο του 2004 και προβλέπεται να ολοκληρωθούν τον Οκτώβριο του 2005, σύμφωνα με το χρονοδιάγραμμα της Αμερικανικής Σχολής Κλασσικών Σπουδών.
      Ως εκ τούτου, επισημαίνουμε ότι έως την ολοκλήρωση των στερεωτικών εργασιών, και την αποκατάσταση της εικόνας του αρχαιολογικού χώρου, δεν τίθεται θέμα εφαρμογής προτάσεων βελτίωσης της προσβασιμότητας και της επισκεψιμότητας του χώρου, εφόσον δεν θα είναι καθόλου προσβάσιμος κατά τη διάρκεια των ως άνω εργασιών.
      Όσον αφορά το θέμα της χρηματοδότησης, σύμφωνα με την παράγραφο 8 του άρθρου 36 του Ν. 3028/2002 «Για την Προστασία των Αρχαιοτήτων και εν γένει της Πολιτιστικής Κληρονομιάς» ο διευθύνων την ανασκαφή οφείλει να μεριμνά για τη λήψη όλων των κατάλληλων μέτρων για την αναστήλωση των μνημείων, καθώς και για τη διαμόρφωση του χώρου, που έχει ανασκαφεί, δηλαδή στην προκειμένη περίπτωση η Αμερικανική Σχολή Κλασικών Σπουδών.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      19. Στην με αριθμό 3140/15-9-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ/ΥΦΥΠ.ΚΕ/283/6-10-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 3140/15-9-2004 ερώτησης του Βουλευτή κου Στ. Ματζαπετάκη, σας πληροφορούμε τα εξής:
      Στον αρχαιολογικό χώρο του Κομμού, όπου έχει αποκαλυφθεί και ανασκαφεί σημαντικότατη παράκτια πόλη που χρονολογείται από τους μινωικούς έως και τους ελληνορωμαϊκούς χρόνους, διεξάγεται από την Αμερικανική Σχολή Κλασικών Σπουδών και υπό τη διεύθυνση των J.W. & M.C. Shaw, ανασκαφική έρευνα από το 1976.
      Η Αμερικανική Σχολή Κλασικών Σπουδών ανέλαβε τη σύνταξη σχετικών μελετών εκ των οποίων η μία, κατόπιν γνωμοδοτήσεων του Κεντρικού Αρχαιολογικού Συμβουλίου, εγκρίθηκε με αντίστοιχη Υπουργική Απόφαση. Οι στερεωτικές επεμβάσεις στο χώρο, ξεκίνησαν τον Ιούλιο του 2004 και προβλέπεται να ολοκληρωθούν τον Οκτώβριο του 2005, σύμφωνα με το χρονοδιάγραμμα της Αμερικανικής Σχολής Κλασσικών Σπουδών.
      Ως εκ τούτου, επισημαίνουμε ότι έως την ολοκλήρωση των στερεωτικών εργασιών, και την αποκατάσταση της εικόνας του αρχαιολογικού χώρου, δεν τίθεται θέμα εφαρμογής προτάσεων βελτίωσης της προσβασιμότητας και της επισκεψιμότητας του χώρου, εφόσον δεν θα είναι καθόλου προσβάσιμος κατά τη διάρκεια των ως άνω εργασιών.
      Όσον αφορά το θέμα της χρηματοδότησης, σύμφωνα με την παράγραφο 8 του άρθρου 36 του Ν. 3028/2002 «Για την Προστασία των Αρχαιοτήτων και εν γένει της Πολιτιστικής Κληρονομιάς» ο διευθύνων την ανασκαφή οφείλει να μεριμνά για τη λήψη όλων των κατάλληλων μέτρων για την αναστήλωση των μνημείων, καθώς και για τη διαμόρφωση του χώρου, που έχει ανασκαφεί, δηλαδή στην προκειμένη περίπτωση η Αμερικανική Σχολή Κλασικών Σπουδών.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      20. Στην με αριθμό 3259/17-9-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ.ΚΕ/289/6-10-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 3259/17-9-2004 ερώτησης του Βουλευτή κου Μ.Στρατάκη, σας πληροφορούμε τα εξής:
      Στον αρχαιολογικό χώρο του Κομμού, όπου έχει αποκαλυφθεί και ανασκαφεί σημαντικότατη παράκτια πόλη που χρονολογείται από τους μινωικούς έως και τους ελληνορωμαϊκούς χρόνους, διεξάγεται από την Αμερικανική Σχολή Κλασικών Σπουδών και υπό τη διεύθυνση των J.W. & M.C. Shaw, ανασκαφική έρευνα από το 1976.
      Η Αμερικανική Σχολή Κλασικών Σπουδών ανέλαβε τη σύνταξη σχετικών μελετών εκ των οποίων η μία, κατόπιν γνωμοδοτήσεων του Κεντρικού Αρχαιολογικού Συμβουλίου, εγκρίθηκε με αντίστοιχη Υπουργική Απόφαση. Οι στερεωτικές επεμβάσεις στο χώρο, ξεκίνησαν τον lούλιο του 2004 και προβλέπεται να ολοκληρωθούν τον Οκτώβριο του 2005, σύμφωνα με το χρονοδιάγραμμα της Αμερικανικής Σχολής Κλασσικών Σπουδών.
      Ως εκ τούτου, επισημαίνουμε ότι έως την ολοκλήρωση των στερεωτικών εργασιών, και την αποκατάσταση της εικόνας του αρχαιολογικού χώρου, δεν τίθεται θέμα εφαρμογής προτάσεων βελτίωσης της προσβασιμότητας και της επισκεψιμότητας του χώρου, εφόσον δεν θα είναι καθόλου προσβάσιμος κατά τη διάρκεια των ως άνω εργασιών.
      Όσον αφορά το θέμα της χρηματοδότησης, σύμφωνα με την παράγραφο 8 του άρθρου 36 του Ν. 3028/2002 «Για την Προστασία των Αρχαιοτήτων και εν γένει της Πολιτιστικής Κληρονομιάς» ο διευθύνων την ανασκαφή οφείλει να μεριμνά για τη λήψη όλων των κατάλληλων μέτρων για την αναστήλωση των μνημείων, καθώς και για τη διαμόρφωση του χώρου, που έχει ανασκαφεί, δηλαδή στην προκειμένη περίπτωση η Αμερικανική Σχολή Κλασικών Σπουδών.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      21. Στην με αριθμό 3132/14-9-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. ΥΠΠΟ/ΓΡ.ΥΦ./ΚΕ/273/6-10-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της αρ.πρ. 3132/14-9-2004 ερώτηση του Βουλευτή κου Ν. Νικολόπουλου, σχετικά με την αξιοποίηση του Αρσακείου Πατρών σε Δημαρχιακό Μέγαρο, σας ενημερώνουμε τα εξής:
      Το κτίριο επί της οδού Μαιζώνος έχει χαρακτηριστεί ως Ιστορικό Διατηρητέο Μνημείο σύμφωνα με το ΦΕΚ 674/Β/24-10-1990. Επομένως η μελέτη αποκατάστασης και επανάχρησης του κτιρίου θα πρέπει να εγκριθεί από τις αρμόδιες Υπηρεσίες του Υπουργείου Πολιτισμού. Όσον αφορά στο θέμα της χρηματοδότησης ή μη του έργου ενόψει της Πολιτιστικής Πρωτεύουσας, είναι σαφές ότι τα θέματα αυτά θα εξεταστούν με τη δέουσα προσοχή και θα αξιολογηθούν στα πλαίσια των δυνατοτήτων της
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      22. Στην με αριθμό 3136/15-9-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./284/6-10-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3136/15-9-04 ερώτησης του Βουλευτή κ. Αλ. Αλαβάνου, σας αναφέρουμε τα εξής:
      Το Υπουργείο Πολιτισμού αντιμετωπίζει με ευαισθησία τα θέματα που σχετίζονται με την εν γένει λειτουργία των θερινών κινηματογράφων έχοντας επίγνωση της πολιτιστικής και κοινωνικής σημασίας τους.
      Αυταπόδεικτο γεγονός ότι το ΥΠΠΟ έχει υπογράψει 33 Προγραμματικές Συμβάσεις για τη λειτουργία θερινών Δημοτικών Κινηματογράφων με την ανάλογη επιχορήγησή τους.
      Όσον αφορά στην κατάργηση του Φ.Δ.Θ., σημειώνεται ότι το ποσοστό επιβάρυνσης επί της τιμής του εισιτηρίου είναι χαμηλότερο απ΄ αυτό των χειμερινών κινηματογράφων (12% στους χειμερινούς, 8% στους θερινούς) και η εισφορά αυτή, διατίθεται εξάλλου για την ανάπτυξη και ενίσχυση της ελληνικής κινηματογραφίας.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      23. Στην με αριθμό 3121/14-9-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./272/6-10-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3121/14-9-04 ερώτησης του Βουλευτή κ. Θ. Λεβέντη, σας πληροφορούμε τα εξής:
      Το Υπουργείο Πολιτισμού από το 2003 ξεκίνησε διενέργεια αυτοψιών προκειμένου να εξετασθεί η δυνατότητα κήρυξης των ξενοδοχείων «Ξενία» ως μνημείων, από το Υπουργείο Πολιτισμού με τις κατά τόπου αρμόδιες Εφορείες σύμφωνα με το Ν. 3028/02 «Για την προστασία των Αρχαιοτήτων και εν γένει της Πολιτιστικής Κληρονομιάς».
      Σύμφωνα με το άρθρο 6 παρ. 1 Διακρίσεις ακινήτων μνημείων-χαρακτηρισμός, στα ακίνητα μνημεία περιλαμβάνονται τα νεώτερα πολιτιστικά αγαθά που είναι προγενέστερα των τελευταίων εκατό ετών ή που ανάγονται στην περίοδο των τελευταίων εκατό ετών.
      Επειδή τα κτίρια των Ξενία είναι μείζονος σημασίας, με έγγραφο της Πολιτικής Ηγεσίας του Υπουργείο Πολιτισμού, προς όλες τις αρμόδιες Εφορείες, ζητείται όλοι οι σχετικοί φάκελοι να διαβιβασθούν στη Δ/νση Νεώτερης και Σύγχρονης Αρχιτεκτονικής Κληρονομιάς, προκειμένου να παραπεμφθούν στο Κεντρικό Συμβούλιο Νεωτέρων Μνημείων για χαρακτηρισμό ή μη. Το Υπουργείο Πολιτισμού, θέτει ως πρωταρχικό του στόχο την προστασία των ΞΕΝΙΑ, συμπεριλαμβανομένου και του ΞΕΝΙΑ ΙΩΑΝΝΙΝΩΝ.
      Άλλωστε σύμφωνα με το αρθρ. 6 παρ.7 του Ν. 3028/02 «τα αποτελέσματα του χαρακτηρισμού επέρχονται από την κοινοποίηση ή τη δημοσίευση της ανακοίνωσης στην εφημερίδα. Εντός του ίδιου χρονικού διαστήματος απαγορεύεται κάθε επέμβαση ή εργασία στο υπό χαρακτηρισμό ακίνητο».
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      24. Στην με αριθμό 3297/21-9-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./286/7-10-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3297/21-9-04 ερώτησης της Βουλευτού κας Μαρίας Δαμανάκη, σας πληροφορούμε τα εξής:
      1. Το Πρόγραμμα δημιουργήθηκε με διυπουργική Απόφαση από τα Υπουργεία Παιδείας και Πολιτισμού στις 28/2/1995 , στις οποίες ορίστηκε το έργο, η λειτουργία του καθώς και η σύνθεση της Κεντρικής Επιτροπής Συντονισμού (ΚΕΣ). Σήμερα το πρόγραμμα ανήκει διοικητικά στο ΥΠΕΠΘ και συγκεκριμένα στη Γενική Γραμματεία Εκπαίδευσης Ενηλίκων. Η ΚΕΣ είχε ως έργο την εκπόνηση εκπαιδευτικού υλικού για την πειραματική εφαρμογή του Προγράμματος σε επιλεγμένα ανά την επικράτεια σχολεία της πρωτοβάθμιας εκπαίδευσης, την εκπαίδευση των δασκάλων που είχαν οριστεί ως υπεύθυνοι για την πειραματική εφαρμογή, καθώς επίσης και τη συνεργασία με τις Υπηρεσίες του Υπουργείου Πολιτισμού που ανέβαλαν το συγγραφικό έργο για τα θέματα της Πολιτιστικής Κληρονομιάς.
      2. Σε γενικές γραμμές το πρόγραμμα χωρίστηκε σε τέσσερις ενότητες: η πρώτη αφορούσε στη διδασκαλία των Τεχνών και σχεδιάστηκε με ευθύνη της Επιτροπής, η δεύτερη είχε ως θέμα την Παραδοσιακή Ζωή και Τέχνη (Λαϊκός Πολιτισμός) και σχεδιάστηκε κυρίως από το Μουσείο Μπενάκη, η τρίτη αφορούσε στον «Κόσμο της Αρχαιότητας» με φορέα σχεδιασμού το Τμήμα Εκπαιδευτικών Προγραμμάτων της ΔΙΠΚΑ (έναρξη 1998) και η τέταρτη με τίτλο «Ψηφίδες του Βυζαντίου» σχεδιάστηκε από τη ΔΒΜΜ (έναρξη 2001). Τα επιμέρους θέματα των δύο τελευταίων ενοτήτων ανατέθηκαν στις αρμόδιες περιφερειακές μονάδες της ΔΙΠΚΑ και της ΔΒΜΜ, ενώ την επιμέλεια του συνόλου είχαν το ΤΕΠ και το Τμήμα Μουσείων της ΔΒΜΜ αντίστοιχα. Η πειραματική εφαρμογή του προγράμματος έχει ολοκληρωθεί.
      3. Μετά την ολοκλήρωσή της, ξεκίνησε από την Κ.Ε.Σ. του Προγράμματος ΜΕΛΙΝΑ η γενίκευση της διδασκαλίας σε επιλεγμένους νομούς και συγκεκριμένα στους νομούς, Καβάλας, Δράμας και Ζακύνθου.
      Όπως προφορικά πληροφορηθήκαμε από την υπεύθυνη του Προγράμματος κα Μάρθα Βελισσαροπούλου, Προϊσταμένη του Τμήματος Επιμόρφωσης και Σεμιναρίων της Γενικής Γραμματείας Εκπαίδευσης Ενηλίκων του ΥΠΕΠΘ, το ΥΠΠΟ διέθεσε για το Πρόγραμμα ΜΕΛΙΝΑ το ποσό των 90.000 ευρώ τον Αύγουστο 2004.
      4. Μετά το πέρας της πειραματικής εφαρμογής το Τμήμα Εκπαιδευτικών Προγραμμάτων και Επικοινωνίας καθώς και αρκετές Εφορείες Αρχαιοτήτων διαχειρίστηκαν τις εκδόσεις που έχουν παραχθεί ως δανειστικό υλικό στα σχολεία της πρωτοβάθμιας εκπαίδευσης όπου δεν συμμετείχαν στην πειραματική εφαρμογή, με σκοπό την προετοιμασία εκπαιδευτικών και μαθητών για τις επισκέψεις σε αρχαιολογικούς χώρους και Μουσεία. Ας σημειωθεί μάλιστα ότι τι δανειστικό αυτό υλικό παραχωρείται και σε σχολεία της δευτεροβάθμιας εκπαίδευσης.
      	Με αυτήν την έννοια το Πρόγραμμα ΜΕΛΙΝΑ είναι συνεχιζόμενο κατά το τρέχον σχολικό έτος, σε συστηματική ή λιγότερο συστηματική βάση.
      	Β) Σχετικά με τον προγραμματισμό της ΔΜΕΕΠ για το 2004/5 θα θέλαμε να σας γνωρίσουμε τα ακόλουθα:
      1) Για το χρονικό διάστημα από 15/10 έως 17/12 πρόκειται να λειτουργήσουν τα εξής προγράμματα:
      Α) «Αγαθή έρις», με θέμα τους μουσικούς και θεατρικούς αγώνες στην Αθήνα του 50υ αι. π.χ. Το εκπαιδευτικό πρόγραμμα παρουσιάζεται στον αρχαιολογικό χώρο του Διονυσιακού θεάτρου και απευθύνεται σε μαθητές ηλικίας 10 έως 12 ετών.
      Β) «Τι ταύτα προς Διόνυσον» με θέμα το αρχαίο τραγικό θέατρο. Το εκπαιδευτικό πρόγραμμα παρουσιάζεται στο κτήριο του Τμήματος όπου λειτουργεί ομότιτλη έκθεση και στον αρχαιολογικό χώρο του Διονυσιακού θεάτρου και απευθύνεται σε μαθητές ηλικίας 10 έως 18 ετών.
      2) Πρόγραμμα συνεργασίας με σχολεία της πρωτοβάθμιας και δευτεροβάθμιας εκπαίδευσης. Το Τμήμα διαθέτει εκπαιδευτικό υλικό σε σχολεία του κέντρου και της περιφέρειας με σκοπό την ενημέρωση των εκπαιδευτικών και την προετοιμασία των μαθητών για τις επισκέψεις σε μουσειακά αρχαιολογικούς χώρους. Συγκεκριμένα κατά το τρέχον σχολικό έτος πρόκειται να διατεθούν εννέα θεματικοί εκπαιδευτικού φάκελοι.
      3) Συνεργασία με τον Εθνικό Αρχαιολογικό Μουσείο.
      Το αρμόδιο τμήμα σχεδίασε έναν εκπαιδευτικό φάκελο με τίτλο ΑΓΩΝ και θέμα το πνεύμα της άμιλλας στην αρχαία Ελλάδα. Η έκδοση πραγματοποιείται σε συνεργασία με αρχαιολόγους του ΕΑΜ για την οργάνωση των μόνιμων εκπαιδευτικών προγραμμάτων του Μουσείου.
      Ο εκπαιδευτικός φάκελος ΑΓΩΝ θα διατίθεται τόσο ως δανειστικό υλικό στα σχολεία όσο και ως πωλητέος.
      4) Υποστήριξη του νέου θεσμού του ΥΠΕΠΘ των Υπεύθυνων Πολιτιστικών Θεμάτων και Καλλιτεχνικών Αγώνων.
      Το αρμόδιο Τμήμα ανταποκρινόμενο ήδη από το προηγούμενο σχολικό έτος στα αιτήματα των Υπεύθυνων Πολιτιστικών Θεμάτων για ενημέρωση και αποστολή εκπαιδευτικού υλικού συνεχίζει και κατά το 2004/5 τη συνεργασία με το ΥΠΕΠΘ στον τομέα αυτό. Συγκεκριμένα μέχρι στιγμής έχει παραλάβει αιτήματα από τα αρμόδια γραφεία, των νομών Ευβοίας, Κέρκυρας, Λασιθίου, Ιωαννίνων και από τη Διεύθυνση Δευτεροβάθμιας Ανατολικής Αττικής.
      5) Ενημέρωση των ιστοσελίδων του ΥΠΠΟ για τη λειτουργία των εκπαιδευτικών προγραμμάτων. Με την έναρξη της ακαδημαϊκής χρονιάς το αρμόδιο Τμήμα του ΥΠΠΟ συγκεντρώνει τον προγραμματισμό των περιφερειακών μονάδων για να προβεί στην ενημέρωση των ιστοσελίδων του ΥΠΠΟ σχετικά με τη λειτουργία των εκπαιδευτικών προγραμμάτων. Η τελευταία ενημέρωση των lστοσελίδων έγινε το Μάρτιο του 2004.
      6) Μόνιμα εκπαιδευτικά προγράμματα σε αρχαιολογικούς χώρους και Μουσεία του ιστορικού κέντρου της Αθήνας.
      Eκτός από τα προαναφερθέντα μόνιμα εκπαιδευτικά προγράμματα στον αρχαιολογικό χώρο του Διονυσιακού θεάτρου, το αρμόδιο Τμήμα του ΥΠΠΟ για το τρέχον έτος σχεδιάζει να λειτουργήσει τα μόνιμα εκπαιδευτικά προγράμματα στην Αρχαία Αγορά και στο Μουσείο της Στοάς του Aττάλου, στον αρχαιολογικού χώρο και στο Μουσείο του Κεραμεικού και στη Ρωμαϊκή Αγορά.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
	ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 17 Φεβρουαρίου 2005.
	Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος. 2 και 3 του Κανονισμού της Βουλής)
	1. Η με αριθμό 653/14-2-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ροδούλας Ζήση προς τον Υπουργό Υγείας και Κοινωνικής Αλληλεγγύης, σχετικά με την καθυστέρηση ολοκλήρωσης του έργου του νέου νοσοκομείου Βόλου.
	2. Η με αριθμό 661/14-2-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Πολιτισμού, σχετικά με τις απεργιακές κινητοποιήσεις των ηθοποιών του Κρατικού Θεάτρου Βορείου Ελλάδος, την ικανοποίηση των αιτημάτων τους κλπ.
	3. Η με αριθμό 660/14-2-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Απασχόλησης και Κοινωνικής Προστασίας, σχετικά με την ανάκληση των απολύσεων στην εταιρεία «HAYS LOGISTICS» κλπ.
	Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
	1. Η με αριθμό 657/14-2-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διασφάλιση της αναγκαίας χρηματοδότησης του έργου εκτροπής του Αχελώου κλπ.
	2. Η με αριθμό 659/14-2-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού, σχετικά με την προστασία του Εθνικού Πάρκου στο Σχινιά.      
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
	Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Ίδρυση Οργανισμού Πολιτιστικής Πρωτεύουσας της Ευρώπης-Πάτρα 2006 Α. Ε.».
	Θα ήθελα να ανακοινώσω στο Σώμα ότι η Διάσκεψη των Προέδρων αποφάσισε στη συνεδρίασή της στις 3-2-2005 τη συζήτηση του νομοσχεδίου αυτού σε μία συνεδρίαση. 
	Με έγγραφο προς την Πρόεδρο της Βουλής το Προεδρείο της Κοινοβουλευτικής Ομάδας του ΠΑΣΟΚ ορίζει ως Κοινοβουλευτικό Εκπρόσωπό του τον κ. Αθανάσιο Αλευρά.
     	Επίσης, με έγγραφό του το Κομμουνιστικό Κόμμα Ελλάδας ορίζει ως Κοινοβουλευτικό του Εκπρόσωπο για το ίδιο νομοσχέδιο τον κ. Παναγιώτη Κοσιώνη.
	Κυρίες και κύριοι συνάδελφοι, θα ήθελα να προτείνω στο Σώμα, επειδή το νομοσχέδιο είναι γνωστό πως είναι, η συζήτηση να γίνει ενιαία επί της αρχής και επί των άρθρων.
      Συμφωνεί το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Ιωάννης Τραγάκης): Το Σώμα συμφώνησε.
Η κ. Καρύδη έχει το λόγο.
ΧΡΥΣΗ ΚΑΡΥΔΗ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, ο θεσμός της Πολιτιστικής Πρωτεύουσας της Ευρώπης ιδρύθηκε πριν από είκοσι χρόνια με απόφαση των αρμοδίων για πολιτιστικά θέματα Υπουργών του Ευρωπαϊκού Συμβουλίου. Στόχος του θεσμού είναι, σύμφωνα με την ιδρυτική του πράξη, η προβολή της ποικιλομορφίας, αλλά και των κοινών χαρακτηριστικών των ευρωπαϊκών πολιτισμών και η βελτίωση της αμοιβαίας γνωριμίας μεταξύ των πολιτών της Ευρώπης. 
      Σήμερα ο θεσμός αυτός αποκτά μεγαλύτερη σημασία. Διότι, θα ήταν λάθος αν στο θεσμό της Πολιτιστικής Πρωτεύουσας βλέπαμε μόνο μία γενικόλογη, αόριστη και θεωρητική διακήρυξη στο περιθώριο των ευρωπαϊκών δράσεων. Αντίθετα, είναι ένας θεσμός που πρέπει να αντιμετωπίσουμε με ιδιαίτερη σοβαρότητα διότι υπηρετεί δύο σημαντικούς πρακτικούς στόχους: έναν αμιγώς ευρωπαϊκό, δηλαδή, την προοπτική της ευρωπαϊκής ολοκλήρωσης και έναν αμιγώς εθνικό, δηλαδή, τις μεγάλες ευκαιρίες ανάπτυξης που προσφέρονται σε όσες πόλεις αναλαμβάνουν την οργάνωση του θεσμού. 
      Όσον αφορά τον πρώτο στόχο, η Ευρωπαϊκή Ένωση συνειδητοποιεί σήμερα ότι η πορεία προς την ενοποίηση της Ευρώπης δεν μπορεί να βασίζεται, αποκλειστικά ούτε στην εγκαθίδρυση μιας ενιαίας αγοράς ούτε στη θέσπιση κανόνων αμιγούς ανταγωνισμού ούτε ακόμα στην τήρηση μιας κοινής εξωτερικής και αμυντικής πολιτικής. 
      Για τη δημιουργία της νέας ευρωπαϊκής συλλογικότητας θα πρέπει, επιπροσθέτως, οι Ευρωπαίοι πολίτες να εξοικειωθούν μεταξύ τους, να πλησιάσουν ο ένας τον άλλον και αυτό δεν μπορεί να γίνει παρά μόνο με την ανταλλαγή πολιτιστικών αγαθών, ιστορικών εμπειριών και εθνικών νοοτροπιών.
     Ας μην ξεχνάμε ότι σε όλη τη διάρκεια της ιστορίας του ο ευρωπαϊκός πολιτισμός διαμορφώθηκε από τη συμβολή και τη συνάντηση διαφορετικών επιμέρους πολιτισμών. 
     Στη σημερινή, διευρυμένη, Ευρώπη η προβολή, ο σεβασμός και η προάσπιση αυτής της πολυμορφίας θεωρούνται πολύτιμα μέσα για την επίτευξη της ευρωπαϊκής ολοκλήρωσης. Δεν είναι τυχαίο ότι το υπό επικύρωση νέο Ευρωπαϊκό Σύνταγμα αναγνωρίζει πανηγυρικά στους λαούς της Ευρώπης το δικαίωμα να υπερασπιστούν τον πολιτισμό και την παράδοσή τους, ώστε να συνεισφέρουν στη δημιουργία του ενιαίου ευρωπαϊκού πολιτισμού. Με άλλα λόγια στη δημιουργία της κοινής ευρωπαϊκής πατρίδας. 
     Η βασική ιδέα του νέου Συντάγματος δεν στηρίζεται στη δημιουργία ενός συστήματος πολιτισμού εκ του μηδενός. Αντιθέτως, τονίζεται ότι, η μελλοντική φυσιογνωμία της Ευρώπης θα προκύψει από τη συνάντηση και τον αλληλοεπηρεασμό των επιμέρους εθνικών πολιτισμών. Αυτόν ακριβώς το στόχο υπηρετεί ο θεσμός της Πολιτιστικής Πρωτεύουσας. Δίνει την ευκαιρία στους Eυρωπαίους πολίτες να προβάλλουν τα ιδιαίτερα πολιτιστικά τους χαρακτηριστικά και να γνωριστούν καλύτερα μεταξύ τους. Ενισχύει τη δυναμική μιας κοινής πολιτιστικής κοινότητας και συμβάλλει στην επίτευξη της ευρωπαϊκής ολοκλήρωσης. 
     Παράλληλα –και αυτός είναι ο δεύτερος πρακτικός στόχος- η οργανώτρια πόλη έχει τη μοναδική ευκαιρία να αποκτήσει χρήσιμες υποδομές, να αξιοποιήσει την ιστορική της κληρονομιά, να υποστηρίξει το δημιουργικό της έργο, να προβάλλει τη δική της πολιτιστική ιδιομορφία και να ενισχύσει με τον τρόπο αυτό την πολιτιστική, οικονομική και τουριστική της ανάπτυξη. 
     Μελέτες που πραγματοποιήθηκαν από την Ευρωπαϊκή Ένωση έδειξαν ότι ο θεσμός έχει θετικές συνέπειες στην ενίσχυση της οικονομικής ανάπτυξης της οργανώτριας πόλης, αν οι εκδηλώσεις που θα γίνουν ενταχθούν σε ένα μακρόπνοο σχέδιο τουριστικής και αναπτυξιακής πολιτικής. Και αυτό πράγματι φάνηκε κατά την εικοσαετή διάρκεια που λειτούργησε ο θεσμός. Άλλες πόλεις εκτινάχθηκαν και άλλες δεν απεκόμισαν τίποτα το σημαντικό. 
     Η Θεσσαλονίκη ως Πολιτιστική Πρωτεύουσα του 1997 απέκτησε μεν μια πλούσια πολιτιστική υποδομή, αλλά η έλλειψη ενός ολοκληρωμένου και μακροπρόθεσμου σχεδίου, η αδιαφάνεια των ενεργειών του φορέα υλοποίησης και οι αλλεπάλληλες αλλαγές της διοίκησης αποπροσανατόλισαν το σχεδιασμό και την εφαρμογή του έργου, με αποτέλεσμα αφ’ ενός μεν να κατασκευαστούν έργα υπερβολικού κόστους και αμφιβόλου χρησιμότητας και αφ’ ετέρου να μην κινητοποιηθούν οι πολίτες και να μη συμμετέχουν στο γεγονός οι κοινωνικές και πολιτισμικές ομάδες της πόλης. Συμπέρασμα: το τελικό ισοζύγιο, οικονομικό, αναπτυξιακό, κοινωνικό και καλλιτεχνικό είναι ακόμα αδιευκρίνιστο. 
     Η Πάτρα είναι η τρίτη ελληνική πόλη που αναλαμβάνει τη διοργάνωση του θεσμού και επίσης η τρίτη σε πληθυσμό ελληνική πόλη. Μια πόλη με μεγάλη αστική παράδοση, ένα λιμάνι στην πύλη της χώρας προς τη Δύση, η πρωτεύουσα της δυτικής Ελλάδας. Έχει μεγάλη σημασία να αξιοποιήσουμε τις δυνατότητες που μας δίνονται με την ανάληψη αυτής της διοργάνωσης για την ανάπτυξη της πόλης και της ευρύτερης περιοχής. Γιατί θα πρέπει να αντιληφθούμε τον πολιτισμό όχι απλά σαν έκφραση πολιτιστικής ταυτότητας αλλά και σαν μέσο επικοινωνίας με άλλους λαούς, σαν μέσο διείσδυσης σε άλλες αγορές, στους τομείς του εμπορίου και του τουρισμού. 
     Κατά τη διάρκεια αυτής της δωδεκάμηνης γιορτής θα προσκληθούν στην πόλη δημιουργοί, καλλιτέχνες, θίασοι και συγκροτήματα από ολόκληρη την Ευρώπη ή και τον υπόλοιπο κόσμο. Η επαφή των πολιτών της πόλης με πολιτιστικά δρώμενα άλλων πόλεων, η επικοινωνία τους με άλλους τρόπους έκφρασης και σκέψης θα διευρύνει τους ορίζοντες και την επιχειρηματικότητά τους. Την ίδια στιγμή η προβολή των πολιτιστικών προτύπων της Πάτρας με τη διοργάνωση εκδηλώσεων τοπικού χαρακτήρα, με την αξιοποίηση της ιστορικής της κληρονομιάς, με την ανάδειξη του σύγχρονου δημιουργικού της δυναμικού, με λίγα λόγια το άνοιγμα της πόλης προς τα έξω, θα ενισχύσει την ανάπτυξη του τουρισμού και της οικονομίας της. 
     Το στοίχημα δεν είναι απλά η επιτυχία της διοργάνωσης του θεσμού κατά τη διάρκειά του. Το στοίχημα που πρέπει να κερδίσουμε είναι όπως προανέφερα η συνέχεια της θετικής επενέργειας του θεσμού και μετά τη λήξη του. 
      Για να το πετύχουμε αυτό θα πρέπει να κινητοποιήσουμε όσο περισσότερο μπορούμε τους πολίτες και τους φορείς της πόλης, να τους ενημερώσουμε για τη σημασία που έχει η επιλογή της πόλης τους ως Πολιτιστικής Πρωτεύουσας της Ευρώπης, για τις θετικές συνέπειες του γεγονότος, για την ανάγκη της δικής τους συμμετοχής.
      Με το σχέδιο νόμου που συζητούμε σήμερα, ιδρύεται ένας ευέλικτος και αποτελεσματικός οργανισμός που θα λειτουργήσει ως φορέας υλοποίησης του θεσμού με αποκλειστική αρμοδιότητα και ευθύνη το σχεδιασμό και την οργάνωση των πολιτιστικών εκδηλώσεων κατά τη διάρκεια της διοργάνωσης.
      Η πολιτεία αναλαμβάνει την υποχρέωση να εξασφαλίσει τις απαραίτητες προϋποθέσεις, ώστε να μπορέσει η τοπική κοινωνία να αναπτύξει το δικό της όραμα, τη δική της πρόταση και να την υλοποιήσει.
      Η πόλη της Πάτρας και η ευρύτερη περιοχή έχουν πράγματι ανάγκη από σημαντικά τεχνικά έργα και πολιτιστικούς χώρους.
      Το Υπουργείο Πολιτισμού έχει ήδη εξασφαλίσει τις απαραίτητες πιστώσεις που απαιτούνται για την κατασκευή οκτώ μεγάλων έργων, την εκτέλεση των οποίων θα έχει ο Δήμος Πατρέων. Και αυτό γιατί η εμπειρία μας δίδαξε πως η ανάμειξη του οργανισμού στην κατασκευή των έργων υλικοτεχνικής υποδομής δημιουργεί καθυστερήσεις και δυσλειτουργίες. Άλλωστε, το πρόγραμμα κατασκευής των έργων θα συνεχιστεί και μετά την ολοκλήρωση της διοργάνωσης της Πολιτιστικής Πρωτεύουσας.
      Το σχέδιο νόμου προβλέπει ότι ο οργανισμός θα πάψει να λειτουργεί στις 31 Δεκεμβρίου του 2006, με τη λήξη δηλαδή της διοργάνωσης. Και αυτό είναι σημαντικό ιδιαίτερα αν θυμηθούμε το παράδειγμα της Θεσσαλονίκης το 1997.
      Το σχέδιο νόμου ρυθμίζει επίσης τα σχετικά με τα όργανα διοίκησης του οργανισμού, το δεκαπενταμελές διοικητικό συμβούλιο και την πενταμελή εκτελεστική επιτροπή, που εξασφαλίζουν την όσο το δυνατόν δημοκρατικότερη συμμετοχή των τοπικών φορέων στη λήψη των αποφάσεων, αλλά και τον έλεγχο και την καλύτερη παρακολούθηση της εφαρμογής του προγράμματος. 
      Εξάλλου, οι προκαθορισμένες με σαφήνεια αρμοδιότητες των οργάνων διοίκησης αποτρέπουν τις καθυστερήσεις και τις δυσλειτουργίες στη λήψη των αποφάσεων.
      Συγκεκριμένα, το διοικητικό συμβούλιο ασκεί τη διοίκηση, η εκτελεστική επιτροπή έχει την ευθύνη της διαχείρισης και ο καλλιτεχνικός διευθυντής έχει αποφασιστική αρμοδιότητα για τη διαμόρφωση και την εκτέλεση του καλλιτεχνικού προγράμματος.
      Θα ήθελα επίσης να επισημάνω την έγκαιρη δημοσίευση του καταστατικού του οργανισμού, που περιλαμβάνεται στον ιδρυτικό νόμο και αποσαφηνίζει από την αρχή τον τρόπο λειτουργίας του.
      Κυρίες και κύριοι συνάδελφοι, η νομοθετική αυτή πρωτοβουλία της Κυβέρνησης έγινε με τη συνεργασία και τη συναίνεση του Δημοτικού Συμβουλίου της Πάτρας και αποβλέπει στη μεγαλύτερη δυνατή αξιοποίηση της διοργάνωσης «Πάτρα 2006» για την προβολή και την ανάπτυξη της πόλης και της ευρύτερης περιοχής.
      Στόχος όλων μας θα πρέπει να είναι όχι απλά η επιτυχής διοργάνωση του θεσμού αλλά κυρίως η δημιουργία υποδομών, η εδραίωση ενός νέου πνεύματος εθελοντισμού, συνεργασίας και πολιτισμού, η πολιτιστική παρακαταθήκη που αυτή η διοργάνωση θα κληροδοτήσει στους πολίτες και ειδικά στους νέους της Πάτρας.
      Ο υπό ίδρυση οργανισμός εγγυάται την προετοιμασία της Πάτρας ως Πολιτιστικής Πρωτεύουσας της Ευρώπης του 2006 με διαφανείς και αποτελεσματικές διαδικασίες. Εγγυάται ότι θα εξασφαλίσει την επιτυχία της διοργάνωσης και ευελπιστεί να κινητοποιήσει για την επίτευξη αυτού του στόχου το σύνολο των πολιτών και των φορέων της πόλης. Γι’ αυτό και  σας καλώ να ψηφίσετε το σχέδιο νόμου για την ίδρυσή του.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κυρία συνάδελφε.
      Ο κύριος Υπουργός έχει το λόγο.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Έχω να κάνω κάποιες διορθώσεις, κύριε Πρόεδρε, που προέκυψαν από τη συζήτηση του νομοσχεδίου στην επιτροπή.
      Στο άρθρο 6, παράγραφος 3, εδάφιο β΄ του κεφαλαίου πρώτου η φράση «Σε περίπτωση που μέλος του διοικητικού συμβουλίου ορίζεται και μέλος της εκτελεστικής επιτροπής επιλέγει…» αντικαθίσταται από τη φράση «Όσα μέλη του διοικητικού συμβουλίου του οργανισμού ορίζονται και μέλη της εκτελεστικής επιτροπής επιλέγουν…».
     Στο άρθρο 9 παράγραφος 1 εδάφιον α΄ του πρώτου κεφαλαίου συμπληρώνεται και αναδιατυπώνεται ως εξής:
     «Η πρόσληψη του προσωπικού ενεργείται με απόφαση της εκτελεστικής επιτροπής κατόπιν προκήρυξης των αντίστοιχων θέσεων. Στην προκήρυξη καθορίζονται τα προσόντα, η διαδικασία επιλογής και ο χρόνος υποβολής των δικαιολογητικών».
     Στο κεφάλαιο δεύτερο, άρθρο 2 παράγραφος 2 στην τελευταία φράση αντί της λέξης «δωσικίες» τίθεται η λέξη «δωσιδικίες».
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα 30 Χρόνια από το Σύνταγμα του 1975, καθώς και στους λοιπούς χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και δύο συνοδοί καθηγητές από το Β΄ Ενιαίο Γυμνάσιο Κορωπίου. 
     Η Βουλή τους καλωσορίζει.
     (Χειροκροτήματα)
     Το λόγο έχει ο κ. Φούρας.
     ΑΝΔΡΕΑΣ ΦΟΥΡΑΣ: Κυρίες και κύριοι συνάδελφοι, το 1998 ο παριστάμενος σήμερα τότε Υπουργός Πολιτισμού κ. Ευάγγελος Βενιζέλος, μιλώντας με τον Υπουργό Πολιτισμού της Ολλανδίας, διαπραγματεύτηκε και έτσι η Ελλάδα θα έχει την ευκαιρία να διοργανώσει την Πολιτιστική Πρωτεύουσα του 2006 αντί του 2019 που ήταν η σειρά μας. Και από τότε η Πάτρα και η δυτική Ελλάδα έχουν επενδύσει οράματα και αναπτυξιακούς στόχους στην υπόθεση «Πάτρα-Πολιτιστική Πρωτεύουσα».
     Δυστυχώς η εξαιρετική ιδέα της αξέχαστης Μελίνας Μερκούρη για το θεσμό της Ευρωπαϊκής Πολιτιστικής Πρωτεύουσας και ειλικρινά λυπάμαι, κυρία Καρύδη, γιατί κατά την αγόρευσή σας δεν αναφερθήκατε στην αξέχαστη Μελίνα. Η Μελίνα δεν ανήκει σε κόμματα. Η Μελίνα ανήκει στη χώρα, στην ιστορία μας, στον πολιτισμό μας. Διστάσατε να πείτε το όνομά της και μιλήσατε για έναν ευρωπαϊκό θεσμό που το Συμβούλιο των Υπουργών της Ευρώπης τον καθόρισε. Όμως, η ιδέα και η πρόταση είναι ελληνική. Ανήκει στη Μελίνα και λυπάμαι γιατί υπήρξε αυτή η μικρή ιστορική διαγραφή εκ μέρους σας. 
     ΧΡΥΣΗ ΚΑΡΥΔΗ: Να απαντήσω, κύριε Πρόεδρε; 
     ΠΡΟΕΔΡΕΥΩΝ (Ιωάννης Τραγάκης): Δεν χρειάζεται να απαντήσετε. Δεν ήσασταν και υποχρεωμένη να αναφερθείτε για να είμαστε ειλικρινείς.
     ΧΡΥΣΗ ΚΑΡΥΔΗ: Η Μελίνα ήταν φίλη μου πολύ πριν μπει στην πολιτική. Τη σέβομαι ως προσωπικότητα και για το έργο της. Εγώ διάβασα την απόφαση του Συμβουλίου των Υπουργών και την όλη διατύπωση.
     Φυσικά, δεν δέχομαι, κύριε συνάδελφε,  παρατηρήσεις για το εάν τιμώ ή όχι τη Μελίνα.
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Φούρα.
     ΑΝΔΡΕΑΣ ΦΟΥΡΑΣ: Λοιπόν, το 1998 αποφασίστηκε ότι η Πάτρα θα είναι η Πολιτιστική Πρωτεύουσα. Δυστυχώς για την περιοχή μας στη δημοτική αρχή υπήρξε μία επιλογή η οποία απεδείχθη ιστορικά καταστροφική για την πορεία αυτού του θεσμού και για τα οράματα αυτής της πόλης. 
     Η τότε δημοτική αρχή υπό τον κ. Φλωράτο, αποφάσισε ότι δεν χρειάζεται στήριξη της Κυβέρνησης, ότι τα έργα για την Πολιτιστική Πρωτεύουσα μπορεί να τα κάνει διά των ιδιωτικών φορέων και το μόνο που ζήτησε μέχρι το 2002 από την Κυβέρνηση ήταν τη χρηματοδότηση για την οργάνωση του φακέλου της υποψηφιότητας. Και δόθηκαν τότε 150.000.000 δραχμές, προκειμένου να ανταποκριθεί η δημοτική αρχή στην ευθύνη κατάθεσης του σχετικού φακέλου.
     Το 2000 εγώ προσωπικά βλέποντας μια πλήρη αδράνεια της δημοτικής αρχής για τα θέματα που αναφέρονται στην Πολιτιστική Πρωτεύουσα, αναγκάστηκα να έχω ένα ολοσέλιδο άρθρο με τον τίτλο «Χάσαμε πολύτιμο χρόνο» στον τοπικό Τύπο να καλώ τη δημοτική αρχή να φύγει από την παροιμιώδη αταραξία της και να ασχοληθεί με τους στόχους της πόλης και της περιοχής. Καταθέτω δε, το σχετικό άρθρο για τα Πρακτικά.
     (Στο σημείο αυτό ο Βουλευτής κ. Ανδρέας Φούρας καταθέτει για τα Πρακτικά το προαναφερθέν άρθρο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η Ελλάδα το 2002 είχε ολοκληρώσει ένα φάκελο υποψηφιότητας, αλλά από εκεί και πέρα άρχισαν σοβαρά προβλήματα, γιατί αυτός ο φάκελος εκρίθη ανεπαρκής και χρειάστηκε προσωπικά ο κ. Βενιζέλος να τον υπερασπιστεί στο Συμβούλιο Υπουργών και ταυτόχρονα χρειάστηκε να ολοκληρωθεί η διαδικασία της ανάθεσης στις 3 Μαΐου 2003. Από τις 3 Μαΐου του 2003 ουσιαστικά κινείται μια διαδικασία ούτως ώστε η Πάτρα να ανταποκριθεί σ’ αυτόν το θεσμό. Και βεβαίως για το 2003 υπήρξε η προετοιμασία με τη διαμόρφωση του φορέα της Πολιτιστικής και οι πρώτες εγγραφές στον κρατικό προϋπολογισμό.
      Κυρίες και κύριοι συνάδελφοι, έρχεται στη Βουλή ένα νομοθέτημα από τον κ. Τατούλη με μεγάλη καθυστέρηση. Δεν υπάρχει αντίληψη από κυβερνητικής πλευράς του χρόνου που απομένει μέχρι το 2006. Την 1η Ιουλίου του 2004 ο κ. Τατούλης εξαγγέλλει στην Πάτρα το μονομετοχικό φορέα και ήδη βρισκόμαστε στις 20 Φεβρουαρίου και δεν έχει ψηφιστεί το σχετικό νομοθέτημα. Στις 24 Μαρτίου του 2004 ο κ. Τατούλης δίνει εντολή να ξεκινήσει η υπόθεση του κλειστού θεάτρου της Πάτρας και η απόφαση του Υπουργείου φτάνει στην Πάτρα πριν από μια εβδομάδα. 
      Και βεβαίως, έρχεται ένα νομοθέτημα εδώ, το οποίο έχει σοβαρά εσωτερικά προβλήματα. Και δεν θα μιλήσω για τα νομοτεχνικά προβλήματα, κύριε Υπουργέ. Θα μιλήσω για τα σοβαρά προβλήματα που απασχολούν την ίδια τη διοργάνωση. Είδα με μεγάλη απορία ότι απ’ όσα είπαμε την προηγούμενη εβδομάδα δεν σημειώσατε βασικά πράγματα. Πηγαίνουμε σε διοργάνωση του θεσμού της Πολιτιστικής Πρωτεύουσας χωρίς να υπάρχουν διατάξεις για προστασία των εμπορικών σημάτων της Πολιτιστικής Πρωτεύουσας. Πηγαίνουμε στη διοργάνωση της Πολιτιστικής Πρωτεύουσας με διατάξεις με τη χρήση των οποίων θα φτάσουμε στο 2006 χωρίς να μπορούμε να έχουμε συμβάσεις και χωρίς να μπορούμε να έχουμε λύσει σοβαρά προβλήματα, γιατί κανονισμοί δεν προβλέπεται να υπάρξουν πριν από ένα εξάμηνο με τις διατάξεις που εσείς φέρνετε. Πηγαίνουμε στη διοργάνωση του θεσμού με ένα φορέα ο οποίος έχει διοικητικό συμβούλιο, αλλά όχι γενική συνέλευση. Οι μονομετοχικοί φορείς οφείλουν να έχουν γενική συνέλευση σύμφωνα με την ελληνική νομοθεσία. Θα το βρείτε μπροστά σας και υπάρχει εμπλοκή.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Οι ανώνυμες εταιρείες έχουν πάντα γενική συνέλευση, κύριε συνάδελφε.
      ΑΝΔΡΕΑΣ ΦΟΥΡΑΣ: Δεν προβλέπεται όμως στο νομοθέτημά σας, κύριε Υπουργέ. 
      Πηγαίνουμε μ’ ένα φορέα ο οποίος έχει διοικητικό συμβούλιο, το οποίο προεδρεύεται από το Δήμαρχο Πάτρας και με μια εκτελεστική επιτροπή με άγνωστο αρχηγό. Ο συντονιστής θα έχει την ευθύνη της εκτελεστικής; Και για μεγάλο χρονικό διάστημα έχουμε παρακαλέσει να γνωρίζει η Βουλή ποια θα είναι η σύνθεση αυτού του σώματος που θα έχει τόσο μεγάλες και απόλυτες αρμοδιότητες. Η εκτελεστική επιτροπή κάνει τα πάντα. Κάνει τις προκηρύξεις, κάνει τους κανονισμούς, κάνει τις προσλήψεις και δεν γνωρίζουμε εδώ στη Βουλή των Ελλήνων σε ποιον ανατίθεται η ευθύνη σύγκλησης αλλά και προεδρίας αυτής της εκτελεστικής επιτροπής. Η εκτελεστική επιτροπή έχει τα πάντα.
     Και βεβαίως όταν φτάσουμε στο σημείο των προσλήψεων, καταλαβαίνετε πολύ καλά, κύριε Υπουργέ, ότι κάνετε ένα νομοθέτημα που θα μετατρέψει τον οργανισμό σε σκανδαλώδη οργανισμό προσλήψεων. Γιατί μπορεί το νομοθέτημά σας να μιλάει για πενήντα προσλήψεις, αλλά αφήνει ανοικτό το θέμα του έκτακτου προσωπικού, αφήνει ανοικτό το θέμα των εποχικών, αφήνει ανοικτό το θέμα των συμβάσεων έργου, αφήνει ανοικτό το θέμα των επιτροπών και της συμμετοχής σε επιτροπές. Και τα μεγάλα θέματα μένουν έξω από το νομοθέτημα που συζητούμε στη Βουλή. Γιατί τα μεγάλα θέματα αναφέρονται στο τι θα αφήσει πίσω της στην Πάτρα η Πολιτιστική Πρωτεύουσα.
     Πριν λίγες ημέρες ανέβηκε στη Θεσσαλονίκη ο Υπουργός Δημοσίων Έργων και μίλησε για ένα πρόγραμμα για τη Θεσσαλονίκη -όχι πολιτιστικό- που κινείται στα δύο δισεκατομμύρια ευρώ περίπου. Και εδώ πηγαίνουμε στην Πολιτιστική Πρωτεύουσα χωρίς να ξέρουμε τι πόροι έχουν διασφαλιστεί. Μας έχετε πει μέχρι στιγμής ότι για τα λειτουργικά του οργανισμού έχετε διασφαλίσει με εγγραφή στον προϋπολογισμό 10.000.000 ευρώ. Αυτά που φαίνονται. Μας έχετε πει ότι για το πολιτιστικό πρόγραμμα έχετε διασφαλίσει 24.000.000 ευρώ. Θα κάνουμε εκπτώσεις και σ’ αυτά; 
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Είναι 24.300.000 ευρώ.
     ΑΝΔΡΕΑΣ ΦΟΥΡΑΣ: Μαζί διοίκηση, κύριε Υπουργέ; Έχουμε εκπτώσεις σήμερα; Δηλαδή τα 10.000.000 ευρώ δεν είναι για τη λειτουργία του οργανισμού;
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Το σύνολο του κόστους της Πολιτιστικής Πρωτεύουσας είναι 24.300.000 ευρώ. 
     ΑΝΔΡΕΑΣ ΦΟΥΡΑΣ: Στην έκθεση του Γενικού Λογιστηρίου μιλάτε για 10.000.000 ευρώ. Αυτά είναι προφορικά, θα τα δηλώσετε, θα τα δούμε, θα τα κρίνουμε, θα τα αξιολογήσουμε. 
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Μιλάμε καλά ελληνικά, κύριε συνάδελφε, και νομίζω να αντιλαμβάνεστε τι λέμε. 
     ΑΝΔΡΕΑΣ ΦΟΥΡΑΣ: Και υπάρχει μια δέσμευση για έργα, η χρηματοδότηση των οποίων προβλέπει 100.000.000 ευρώ. Κάνω λάθος και σ’ αυτό το νούμερο; Σιωπή βλέπω.
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Όχι βέβαια. 
     ΑΝΔΡΕΑΣ ΦΟΥΡΑΣ: Όχι.
     Κυρίες και κύριοι συνάδελφοι, διαπιστώνουμε το εξής: Ο Πρωθυπουργός της χώρας είναι ταυτόχρονα και Υπουργός Πολιτισμού. Χάρηκα χθες που τον είδα επιτέλους να βρίσκεται στα βραβεία των Ελλήνων Λογοτεχνών και έτσι να επιβεβαιώνει ότι ασχολείται και με το αντικείμενο του πολιτισμού. Αλλά για την «Πάτρα, Πολιτιστική Πρωτεύουσα» είναι βωβός και κωφός. Ούτε μια σύσκεψη ούτε μια επαφή ούτε μια επίσκεψη. Τι θα γίνει; Ο Πρωθυπουργός θα ασχοληθεί με το μεγαλύτερο γεγονός που έχουμε να διοργανώσουμε στη χώρα μετά τους Ολυμπιακούς Αγώνες, το «Πάτρα, Πολιτιστική Πρωτεύουσα»; Θα βρεθεί στην Πάτρα, θα έρθει, θα δει τα προβλήματα, θα βοηθήσει να αντιμετωπιστούν; Αυτά τα ερωτήματα πλανώνται σε όλους μας και βεβαίως έχουμε την αξίωση ο Πρωθυπουργός να ασχοληθεί επιτέλους με θέματα που αναφέρονται στην Πολιτιστική Πρωτεύουσα.
     Κυρίες και κύριοι συνάδελφοι, είπαμε κατά τη διάρκεια της επεξεργασίας του νομοσχεδίου ότι αυτό το νομοσχέδιο εισάγεται με αταξία. Και θέλω να καταθέσω στη Βουλή –και, κύριε Πρόεδρε, θέλω να το λάβετε σοβαρά υπόψη- ότι η πράξη εξουσιοδότησης του Πρωθυπουργού προς τους Υπουργούς τη Διεύθυνση Ευρωπαϊκών Υποθέσεων τη δίνει στην Υφυπουργό κ. Πετραλιά. Σύμφωνα με τον οργανισμό του Υπουργείου, το άρθρο 41, η Διεύθυνση Ευρωπαϊκών Υποθέσεων έχει την ευθύνη διοργάνωσης του θεσμού της Πολιτιστικής Πρωτεύουσας. Καταθέτω και τον οργανισμό.
     (Στο σημείο αυτό ο Βουλευτής κ. Ανδρέας Φούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Και η υπογραφή της κ. Πετραλιά δεν υπάρχει σ’ αυτό το νομοσχέδιο. 
     ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Φούρα…
     ΑΝΔΡΕΑΣ ΦΟΥΡΑΣ: Καλά θα κάνετε να το διορθώσετε.
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, μου επιτρέπετε μια διακοπή; 
     ΠΡΟΕΔΡΕΥΩΝ (Ιωάννης Τραγάκης): Ναι, κύριε Υφυπουργέ, έχετε το λόγο.
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, και στην επιτροπή συζητήσαμε το θέμα που προέκυψε μετά από τις ενστάσεις των κυρίων συναδέλφων. Θα ήθελα να επανέλθω στο θέμα, γιατί δεν υπάρχει ασφαλώς τίποτα που να μην έχει γίνει μέσα από τις νόμιμες διαδικασίες. Η συγκεκριμένη αρμοδιότητα και το συγκεκριμένο νομοσχέδιο αναφέρεται επί της ουσίας σε συγκεκριμένες αρμοδιότητες που έχουν σχέση με τη δημιουργία ενός καλλιτεχνικού γεγονότος. Το καλλιτεχνικό γεγονός και η ευθύνη της δημιουργίας των καλλιτεχνικών γεγονότων είναι αρμοδιότητα της Γενικής Διεύθυνσης του Σύγχρονου Πολιτισμού, έτσι όπως προβλέπεται από το άρθρο 33 του προεδρικού διατάγματος 191/2003.
      Δεν μιλάμε για την εκπροσώπηση της χώρας ως προς τη διεκδίκηση του θεσμού, ούτε προς τη δημιουργία διασυνοριακών δεδομένων. Μιλάμε για ένα συγκεκριμένο γεγονός.
      Γι’ αυτό, λοιπόν, δεν υπάρχει κανένα απολύτως πρόβλημα αναρμοδιότητας. Άλλωστε η διαδικασία που ακολουθήθηκε από τη νομοπαρασκευαστική επιτροπή και από την Επιστημονική Επιτροπή της Βουλής, ασφαλώς και δείχνουν ότι δεν υφίσταται κανένα τέτοιο πρόβλημα.
      Θα ήθελα όμως να παρατηρήσω κλείνοντας την παρέμβασή μου το εξής: Να συζητήσουμε επί της ουσίας. Αυτή είναι η αγωνία μας. Αυτό είναι το ενδιαφέρον μας. Και επειδή είστε και Αχαιός πολιτικός σαφέστατα εκείνο που πρέπει περισσότερο να μας ενδιαφέρει – ασφαλώς δεν αποκλείω σε καμιά περίπτωση να μας ενδιαφέρει η απόλυτη νομιμότητα της οποιασδήποτε παρέμβασης – είναι το τι θα κάνουμε όλοι μαζί για να πετύχει αυτό το στοίχημα. 
      ΑΝΔΡΕΑΣ ΦΟΥΡΑΣ: Εγώ θα επιμείνω, κύριε Υπουργέ, ότι καλά θα κάνατε πριν πάει για δημοσίευση ο νόμος, να διασφαλίσετε και την υπογραφή της κ. Πετραλιά,  διότι σύμφωνα με τον οργανισμό του Υπουργείου - παραπέμπω στο άρθρο 41 του οργανισμού - η αρμοδιότητα για την οργάνωση Πολιτιστικής Πρωτεύουσας ανήκει στη διεύθυνση Ευρωπαϊκών Υποθέσεων, για να μην υπάρχει στο μέλλον καμιά αιτίαση ή κανένα θέμα ακυρότητας διατάξεων ή πράξεων ή συμβάσεων, με βάση αυτήν τη νομοθετική ρύθμιση.
      Έρχομαι τώρα σε συγκεκριμένα θέματα τα οποία μας απασχολούν. Αρχίζω από την εκτελεστική επιτροπή.
      Είναι καινοφανές, κύριε Υπουργέ, ο δήμαρχος που είναι πρόεδρος του διοικητικού συμβουλίου του θεσμού Πολιτιστική Πρωτεύουσα να μην είναι ταυτόχρονα και πρόεδρος της εκτελεστικής επιτροπής. Στην εκτελεστική επιτροπή να έχουμε άλλη σύνθεση και άλλον υπεύθυνο. Και έχουμε μια αξίωση. Έχετε καταλήξει ποιος θα είναι ο συντονιστής της εκτελεστικής; Δεν πρέπει να το μάθει η Βουλή των Ελλήνων; Τώρα θα τον αναζητήσετε;
      Ως προς τα θέματα που αναφέρονται στις προσλήψεις λυπάμαι, κύριε Υπουργέ, αλλά θα επιμείνω ότι μετά την τροποποίηση που κάνατε βελτιώνεται η διάταξη, γιατί μπαίνουμε σε μια διαδικασία όπου οι προκηρύξεις θα είναι γνωστές. Και θέλω να ομολογήσω ότι παίρνω πίσω λίγο απ’ αυτό που είπα ότι πάσχετε από ωτοσκλήρυνση. Κάτι ακούσατε. Και αυτό που ακούσατε θα σας προστατεύσει.
      Βάλτε δύο διατάξεις ακόμα στο νομοσχέδιο. Βάλτε ότι η νομοθεσία περί εμπορικών σημάτων που ίσχυσε για τους Ολυμπιακούς Αγώνες θα ισχύει και για την Πολιτιστική Πρωτεύουσα. Και βάλτε ακόμα ότι οι κανονισμοί προμηθειών που ίσχυσαν για τους Ολυμπιακούς θα ισχύσουν και για την Πολιτιστική Πρωτεύουσα. Θα επανέλθω στη δευτερολογία μου. 
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κοσιώνης έχει το λόγο.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριοι συνάδελφοι, όπως το βλέπουμε εμείς από τη δική μας πλευρά θα ήταν λάθος να απομονώσει κανείς το νομοσχέδιο αυτό που είναι η ίδρυση οργανισμού, από ένα γενικότερο πολιτικό, οικονομικό και ιδεολογικό πλαίσιο που υπάρχει για τα θέματα του πολιτισμού. 
      Το επαναλαμβάνω για άλλη μια φορά, κύριε Πρόεδρε, γιατί ακούστηκαν στην επιτροπή διάφορα, που αν τα διαβάσει κανείς στα πρακτικά δεν καταλαβαίνει τι γίνεται. Μήπως ήταν καμιά τριανταριά, μια παρέα εκ των οποίων διαφώνησε ένας, όπως λέει στο κλείσιμό του ο κύριος Υφυπουργός; Δηλαδή ομοφωνία εκτός από έναν; 
      Το κόμμα διαφωνεί, κύριε Υπουργέ, και όχι άτομο. Αν διαβάσετε τα πρακτικά θα το δείτε. Επίσης και ένας άλλος συνάδελφος είπε ότι είναι θέμα πολιτισμού και δεν υπάρχει θέμα κομματικής αντιπαράθεσης. Υπάρχουν πολιτικές διαφορές και υπάρχει πολιτικό, οικονομικό και ιδεολογικό πλαίσιο μέσα στο οποίο αναγκαστικά θα κινηθεί η ανώνυμη εταιρεία. Περί αυτής πρόκειται, περί ανώνυμης εταιρείας.
      Για να δούμε, λοιπόν, υπάρχει αυτό το πολιτικό πλαίσιο, που είναι και οικονομικό και έχει και ιδεολογική βάση;
      Πρώτο χαρακτηριστικό γνώρισμα, το οποίο είχα πει και στην επιτροπή και δεν είναι εκ των υστέρων εκτίμηση, αλλά έγινε τότε που γράφτηκε σε οικονομικά περιοδικά ολόκληρης της Ευρώπης, είναι το εξής: Στα μέσα της δεκαετίας του ’80 παρατηρήθηκε μία τεράστια μετακίνηση του μεγάλου επενδυτικού κεφαλαίου σε δύο τομείς: στον τομέα της υγείας και στον τομέα του πολιτισμού. 
      Εκείνος που το διάβαζε τότε, αναρωτιόταν: «Μα, τι διάολο θέλουν –με το συμπάθιο για τη λέξη- στην υγεία και στον πολιτισμό;» Στον τομέα της υγείας έχει αποδειχθεί από τα τεράστια οικονομικά κέρδη, που έχουν αποκομίσει ιδιωτικές επιχειρήσεις, τα οποία πληρώνει ο απλός εργαζόμενος πολίτης. Το ίδιο και στον τομέα του πολιτισμού. 
      Το βλέπουμε, το ξέρουμε και δεν χρειάζεται να το αναλύσουμε. Ξεκινά από την Αθήνα, περνά από τη Θεσσαλονίκη, φθάνει μέχρι το Άγιο Όρος -δεν το λέω με τη θρησκευτική έννοια για το Άγιο Όρος- αλλά και αλλού. Παραδόξως, ούτε αυτό ήταν γραμμένο στα πρακτικά της επιτροπής. Δεν το λέω με την έννοια της μομφής, αλλά με την έννοια της παράλειψης. 
      Και αναρωτιέται κανείς τι είναι το ιδιωτικό κεφάλαιο. Είναι φιλανθρωπικά ιδρύματα, τα οποία θα δώσουν τα λεφτά τους για να βοηθήσουν την έννοια του πολιτισμού ή μήπως γίνεται για τα κέρδη τα οποία αποκομίζουν και την ιδεολογική διαστρέβλωση, που πραγματοποιείται στο θέμα του πολιτισμού;
      Δεύτερον: Πολιτικές θέσεις κομμάτων. Ο κύριος Υφυπουργός –πάλι δεν έχει την έννοια της μομφής, για διαπιστώσεις πρόκειται- όταν είχε συνάντηση για την Εθνική Πινακοθήκη, τάχθηκε εναντίον του «κρατικοδίαιτου πολιτισμού» και για να δικαιολογήσει την ελάττωση των επιχορηγήσεων σε τέτοια ιδρύματα πολιτιστικού χαρακτήρα, είπε ότι πρέπει να δημιουργηθεί ειδικός μηχανισμός χορηγών! 
      ΚΩΝΣΤΑΝΤΙΝΟΣ ΚΑΡΡΑΣ: Δεν είχε αυτήν την έννοια ο κρατικοδίαιτος μηχανισμός που χρησιμοποιείτε, κύριε συνάδελφε.
      ΠΡΟΕΔΡΕΥΩΝ (Ιωάννης Τραγάκης): Κύριε Καρρά, μην κάνετε διακοπές.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Όταν θα πάρετε το λόγο, θα μπορείτε να απαντήσετε.
      ΚΩΝΣΤΑΝΤΙΝΟΣ ΚΑΡΡΑΣ: Μα, το λέτε αυτό συνέχεια.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κάθε πολιτική λέξη μπορεί να τη διερμηνεύσει κανείς όπως θέλει εκείνος, σύμφωνα με τους κανόνες της δεοντολογίας και αυτούς που γράφουν και τα λεξικά ακόμα. 
      ΚΩΝΣΤΑΝΤΙΝΟΣ ΚΑΡΡΑΣ: Σωστά.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Γιατί δικαιολογώντας την ελάττωση των επιχορηγήσεων, πρέπει να δημιουργηθεί ειδικός μηχανισμός χορηγών; Ποιοι θα είναι οι χορηγοί και γιατί θα το κάνουν;
      Η ίδια η Νέα Δημοκρατία στις θέσεις της, θεωρεί την ιδιωτική πρωτοβουλία σημαντικό παράγοντα παραγωγής και προώθησης πολιτισμού και αυτό λέει πάρα πολλά πράγματα. Έτσι όπως το αντιλαμβάνεστε εσείς και έτσι όπως πηγαίνει μέχρι τώρα. 
      Το Μάιο του 2004, στη Σύνοδο Υπουργών Πολιτισμού στη Θεσσαλονίκη για το θέμα του πολιτισμού γενικά, η θέση που διατυπώθηκε, ήταν η εξής: «Διαμόρφωση ενιαίας ευρωπαϊκής πολιτικής, πολιτιστικής ταυτότητας στη βάση της ευρωπαϊκής πολιτιστικής αγοράς και με την έννοια του forum και με την έννοια του marketing και με την πολιτική και με την εμπορική έννοια του όρου». 
      Υποδηλώνει αυτό εμπορευματοποίηση αυτού που λέμε «πολιτισμό»; Και αυτό φυσικά έχει γίνει αντιγραφή. Θα σας διαβάσω τι λέει το marketing από το Δήμο της Πάτρας, για να μην ξεχνάμε να πούμε και τα διαφορετικά. Τι μπορούν να κάνουν οι χορηγοί; «Αποκτούν το δικαίωμα διενέργειας παραλλήλων εκδηλώσεων ή πολιτιστικών δράσεων, κατόπιν εγκρίσεως της Πάτρας, Πολιτιστικής Πρωτεύουσας...» Και όλο αυτό το marketing είναι «ο χορός των χορηγών», που σημαίνει εκατομμύρια.
      Τρίτο χαρακτηριστικό, που στην επιτροπή το είχαμε παραδεχθεί όλοι και σήμερα βέβαια δεν το άκουσα. Ο «θεσμός» της Πολιτιστικής Πρωτεύουσας της Ευρώπης φθίνει συνεχώς και από πλευράς χρηματοδότησης και από πλευράς αντικειμένου, δηλαδή, στο τι προβάλλεται κάθε φορά ως πολιτισμός. 
      Άλλη περίπτωση μέσα στα πλαίσια, που είναι οικονομικά, πολιτικά και ιδεολογικά, που θα λειτουργήσει και αυτό, είναι το παράδειγμα της Θεσσαλονίκης. Ακόμα δεν έχει ξεκαθαρίσει ούτε το πενταμελές συμβούλιο εκκαθάρισης ούτε ο ορκωτός λογιστής, πού και πώς έγιναν αυτές οι τεράστιες υπερβάσεις. Για παράδειγμα, με βάσει τα στοιχεία που δημοσιεύτηκαν, για τα λειτουργικά έξοδα και τα έργα έγιναν υπερβάσεις της τάξης του 213%.
      Στο καλλιτεχνικό πρόγραμμα έγιναν υπερβάσεις κατά 171%. Και αντιλαμβάνεται ο καθένας ότι αυτά τα πληρώνει ο απλός φορολογούμενος πολίτης. Τώρα τι κέρδισε απ’ αυτό το πράγμα και από τις υπερβάσεις ο λαός της Θεσσαλονίκης, αυτό  ξέρουν οι Θεσσαλονικείς και το ξέρω και εγώ βέβαια. 
      Τέταρτον, για το οποίο έγινε και μια διαμάχη με οξύτατες εκφράσεις στην επιτροπή: Όλα ξεκινούν για την Πολιτιστική Πρωτεύουσα τώρα, έξι χρόνια μετά τον ορισμό της Πάτρας σαν Πολιτιστικής Πρωτεύουσας και λιγότερο από δέκα μήνες από την έναρξη. Όλη αυτή η οξύτητα που αναπτύχθηκε ήταν για την συγκάλυψη της πραγματικότητας και των ευθυνών, γιατί δεν ξεκίνησε έγκαιρα αυτός ο οργανισμός που υποτίθεται ότι θα αλλάξει τη μορφή της νοτιοδυτικής Ελλάδας και της Πάτρας. 
      Ας έλθουμε όμως τώρα στο νομοσχέδιο. Κατ’ αρχάς, από το 1998, από τότε που έγινε γνωστό -και οι συνάδελφοί μου από την Αχαΐα και από την ευρύτερη περιοχή το ξέρουν πάρα πολύ καλά- ότι η Πάτρα γίνεται Πολιτιστική Πρωτεύουσα της Ευρώπης, άρχισαν οι εξαγγελίες με τέτοια τάση εσκεμμένης υπερβολής που ξεπέρασαν και τα όρια της θυμηδίας: Μέγαρο Μουσικής, ξενοδοχείο πέντε αστέρων, έργα υποδομής που θα αναβαθμίσουν την πόλη και το ρόλο της Πάτρας και της περιοχής σαν πύλη εισόδου και εξόδου πολιτισμού, λιμάνι, ανοικτό θέατρο, πλαζ Αγιάς, όλα πράγματα τα οποία ήταν εγκαταλελειμμένα μέχρι τώρα και θα γίνονταν με την Πάτρα ως Πολιτιστική Πρωτεύουσα. 
      Όλες αυτές είναι οι ίδιες εξαγγελίες που γίνονται εδώ και δεκαπέντε χρόνια: Πάτρα - μητροπολιτικό κέντρο, μεσογειακό κέντρο, διαμετακομιστικό κέντρο, Ολυμπιακή Πόλη. Και με την ευκαιρία, επειδή και εδώ διατέθηκαν τεράστια ποσά, τι έγινε με την Ολυμπιακή Πόλη; Ένα από τα καλύτερα που έγιναν και ήταν μέσα στις προθέσεις -και φαίνεται ότι θα είναι στην πρόθεση και τούτη τη φορά- ήταν να καλυφθούν παλιά κτήρια με διάφορα διαφημιστικά των Ολυμπιακών Αγώνων, ώστε να περνάει ο απλός Ευρωπαίος πολίτης και να λέει: «Τι ωραία που είναι η Πάτρα!», σαν να μην έχει πιο μέσα τίποτε άλλο η Πάτρα. 
      Άλλη εξαγγελία είναι οι έξι χιλιάδες καινούργιες θέσεις εργασίας. Αυτά λέγονταν και από τις δύο δημοτικές αρχές, την προηγούμενη και την υπάρχουσα τώρα. Εδώ υπάρχει κάτι το οποίο έχει τώρα μια ιδιαίτερη σημασία σ΄ αυτό το πλαίσιο. Γίνονται τώρα αυτές οι φωνασκίες και όλη αυτή η οξύτητα για να αναβαθμιστεί μια περιοχή η οποία ήταν μέχρι τα τέλη της δεκαετίας του ’80 τέταρτη από πλευράς οικονομικής ανάπτυξης, ενώ είναι τώρα μια από τις φτωχότερες περιοχές της Ευρωπαϊκής Ένωσης. Γιατί, συνάδελφοι; Οι τοπικοί παράγοντες των δύο κομμάτων της εξουσίας δεν φταίνε καθόλου γι’ αυτό; 
      Αν ήταν η Πάτρα εξαγωγικό λιμάνι, ήταν γιατί υπήρχε ο μαύρος χρυσός, η σταφίδα, το σταφύλι, η βιομηχανία. Τώρα τι υπάρχει; Και πώς θα γίνεται τώρα με τη μορφή της Πολιτιστικής Πρωτεύουσας για να αλλάξουν αυτά; Εισάγονται τα πάντα ακόμα και μούστος, ενώ έχουμε παραγωγή κρασιού και σταφυλιού σε εκείνη την περιοχή. 
      Το άλλο ζήτημα, το βασικότερο απ’ όλα κατά τη γνώμη μου, είναι το εξής: Ποιο είναι το πολιτιστικό προϊόν το οποίο θα πρέπει να παραγάγει αυτή η περιοχή; Και ξέρουμε ότι είναι μια περιοχή με τεράστια ιστορία, με μια πορεία και με κινήματα που αναπτύχθηκαν με την απελευθέρωση, μια περιοχή που κράτησε το δικό της πολιτισμό και με την επαφή με διάφορους άλλους πολιτισμούς. Δεν προβάλλεται τίποτε απ’ αυτό. Ποιο θα είναι, δηλαδή, αυτό το πολιτιστικό προϊόν; Θα είναι οι συναυλίες; Θα είναι κάποιες θεατρικές παραστάσεις; Ή θα είναι αυτό που διάβασα ότι από άλλες πόλεις και από άλλες χώρες θα έρχονται να δείχνουν την κουζίνα τους στις συνοικίες της Πάτρας; 
      Στην εισηγητική έκθεση αναφέρεται ότι «φορέας υλοποίησης ιδρύεται μετά την απόφαση του δημοτικού συμβουλίου της Πάτρας», αυτό που περιέχεται στο νομοσχέδιο. Τώρα, ποιος πίεσε ποιον, η συμφωνία είναι απόλυτη, αγαπητοί συνάδελφοι, και δεν μπορούμε να τα ρίχνουμε στο δημοτικό συμβούλιο. Είναι η πλειοψηφία του δημοτικού συμβουλίου, και ο προηγούμενος δήμαρχος -που ανέφερε ο κ. Φούρας νωρίτερα- και ο τωρινός. Θα είναι νομικό πρόσωπο ιδιωτικού δικαίου, ανώνυμος εταιρεία, λοιπόν, που θα λειτουργεί χάριν του δημοσίου συμφέροντος και σύμφωνα με τους κανόνες της ιδιωτικής οικονομίας. Όποιος ξέρει λιγάκι γραμματική και έχει μια εμπειρία καταλαβαίνει πάρα πολύ καλά τι σημαίνει αυτό το πράγμα. 


     Ιδιωτικά συμφέροντα θα εξυπηρετηθούν. Δεν έχουν οι Πατρινοί να περιμένουν τίποτα από την Πολιτιστική Πρωτεύουσα. Είπε κάτι ένας συνάδελφος πιο μπροστά και έχει ιδιαίτερη σημασία, ότι για τον Οργανισμό δεν έχουν εφαρμογή διατάξεις που ισχύουν για το δημόσιο και τον ευρύτερο δημόσιο τομέα, τους οργανισμούς και τις επιχειρήσεις στον τομέα τούτο και τις εταιρείες που άμεσα ή έμμεσα ανήκουν στο δημόσιο και ιδίως εκείνες που αναφέρονται σε προσλήψεις προσωπικού οποιασδήποτε φύσης, αμοιβές, υπηρεσιακή κατάσταση, προμήθειες, εκπόνηση μελετών, εκτέλεση έργων, παροχή υπηρεσιών. Έξω από τους συνηθισμένους ελέγχους λοιπόν. Και καταλαβαίνει πάρα πολύ καλά κανείς που οδηγεί αυτό το πράγμα.
     Θα μπορούσε να παραμείνει κανείς μόνο σ’ αυτό το πράγμα και να μην αναφερθεί σε άλλα άρθρα. Θα αναφερθώ σε δύο τρία απλώς για να γίνει αντιληπτό αυτό που λέω.
     Διορισμός οργάνων: Διοικητικό συμβούλιο από τον κύριο Υπουργό. Εκτελεστική επιτροπή από τον κύριο Υπουργό. 
     Κύριοι συνάδελφοι, φορέας της Πάτρας δεν είναι μόνο ο νομάρχης, δεν είναι μόνο ο δήμαρχος, είναι και η κοινωνία της Πάτρας η οποία δεν συμμετέχει καθόλου, όπως οι άνθρωποι των γραμμάτων, της τέχνης, του πολιτισμού, της καλλιτεχνικής δημιουργίας. Δεν συμμετέχουν ούτε καν στο διοικητικό συμβούλιο. Παραδείγματος χάρη οι εργαζόμενοι με την έννοια του εργατικού κέντρου ίσως, το Τεχνικό Επιμελητήριο για τα έργα που θα γίνουν, δεν θα μπορούσαν να συμμετέχουν στο διοικητικό συμβούλιο; Θα μπορούσε να αναφερθεί κανείς και σε άλλες περιπτώσεις. Αναφέρομαι κυρίως στους χορηγούς και πως γίνεται πρόσληψη προσωπικού και ποιοι θα πάρουν τα εκατομμύρια. Ανέφερα πιο μπροστά ότι θα μπορούν χορηγοί να προγραμματίζουν και να εκτελούν πολιτιστικές εκδηλώσεις. Εσωτερικοί συνεργάτες με τους οποίους θα συνεργάζεται ο Οργανισμός με απόφαση της εκτελεστικής επιτροπής για την κάλυψη αναγκών που δεν μπορούν να καλυφθούν από το προσωπικό του οργανισμού. Πάλι θα προσλαμβάνουμε όποιους θέλουμε και πάλι με όποια προσόντα, τα οποία ούτε μετρήσιμα είναι ούτε ορατά. Αυτά είναι επιμέρους θέματα.
     Εκείνο που έχει ιδιαίτερη σημασία απ’ όλα αυτά, από την προϊστορία που υπάρχει είναι αγαπητοί συνάδελφοι –και το λέω με απόλυτη ειλικρίνεια, γιατί έχουμε και μια ιστορία του παρελθόντος- ότι οι Πατρινοί δεν έχουν να περιμένουν τίποτα από αυτό. Θα είναι και αυτό μια φούσκα που θα σκάσει, όπως έσκασαν πάρα πολλές. Εκείνο που θα περίμεναν από τους παράγοντες της Πάτρας –και  αναφέρομαι στα πολιτικά πρόσωπα και, κυρίως, από το χώρο της σημερινής Αντιπολίτευσης γιατί έχουν μια αδυναμία- εφόσον το δημοτικό συμβούλιο  συμφώνησε σε όλα με τον κ. Τατούλη πρέπει να φέρουν αντιρρήσεις ότι θα μπορούσαν και θα ήθελαν να το κάνουν κάπως διαφορετικά. 
     Αν αποδειχθεί –και προσέξτε το 2006 είναι πολύ κοντά και πιστεύω τότε να είμαστε όλοι καλά- ότι η Πάτρα –και δεν είναι μάλιστα μόνο ο Νομός Αχαΐας, άκουσα και για τον Νομό Ηλίας, για τον Νομό Αιτωλοακαρνανίας και για τη Ζάκυνθο και για την Κεφαλλονιά- αναβαθμιστεί και ξαναγίνει όπως ήταν, εγώ θα αναγνωρίσω το λάθος μου ή όπως είχα πει και σε μια εφημερίδα της Πάτρας, θα κόψω και τις φλέβες μου. Αν όμως δεν αναβαθμιστεί, τότε όλοι αυτοί που υπερασπίζονται αυτόν το θεσμό και λένε αυτά τα μεγάλα λόγια και οι τοπικοί και εδώ, τότε θα πρέπει να κάνουν τον απολογισμό τους και να δώσουν λόγο στον πατραϊκό λαό γιατί τον παράτησαν για άλλη μια φορά.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε συνάδελφε.
     Ο συνάδελφος κ. Μπεκίρης έχει το λόγο.
     ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, η συζήτηση του νομοσχεδίου με την ονομασία «Ίδρυση Οργανισμού Πολιτιστικής Πρωτεύουσας της Ευρώπης – Πάτρα 2006 Α.Ε.» είναι μια συζήτηση ζωτικής σημασίας για το παρών και το μέλλον της Πάτρας. Η διοργάνωση της Πολιτιστικής Πρωτεύουσας 2006 έχει ιδιαίτερο ενδιαφέρον για την πόλη των Πατρών αλλά και για ολόκληρη την Ελλάδα για τρεις βασικούς λόγους:
    Πρώτον, διότι είναι η πρώτη διοργάνωση που αναλαμβάνει η χώρα μας μετά την επιτυχή διεξαγωγή των Ολυμπιακών και των Παραολυμπιακών Αγώνων. Δεύτερον, γιατί η Πάτρα είναι η πρώτη περιφερειακή πόλη που γίνεται Πολιτιστική Πρωτεύουσα της Ευρώπης. Τρίτον, διότι το 2006 θα είναι η πρώτη φορά που διαδραματίζεται το γεγονός στο πλαίσιο της Ευρώπης των είκοσι πέντε πλέον χωρών.
    Έχοντας υπ’ όψιν όλους τους παραπάνω λόγους καθώς και την εμπειρία από την διοργάνωση της Πολιτιστικής Πρωτεύουσας το 1985 στην Αθήνα και το 1997 στη Θεσσαλονίκη, θα περίμενε κανείς ότι όλα θα είχαν εξελιχθεί ομαλά, ότι θα αποφεύγαμε τα λάθη και τις αστοχίες του παρελθόντος και ότι με τη σωστή οργάνωση και με την κατάλληλη στρατηγική θα είχαμε  προετοιμαστεί κατάλληλα για την διεξαγωγή αυτού του πολιτιστικού γεγονότος.
    Τι έγινε όμως όλα αυτά τα χρόνια; Από το 1998 που εκδηλώθηκε η πρόθεση της τότε κυβέρνησης να αναλάβει τη συγκεκριμένη πρωτοβουλία μέχρι το 2003 δεν έγινε απολύτως τίποτα. Από τον Μάιο του 2003 όπου η Πάτρα ανακηρύχθηκε Πολιτιστική Πρωτεύουσα για το 2006 μέχρι και τις εκλογές του Μαρτίου του 2004 δεν υπήρξε κανένα απολύτως ενδιαφέρον από την κυβέρνηση του ΠΑΣΟΚ. Είναι χαρακτηριστικό ότι στο πρόγραμμα των δημοσίων επενδύσεων του 2003 δεν έχει ληφθεί καμία μέριμνα ούτε υπήρχε έγκριση κάποιας πίστωσης. Κάτω από αυτές τις συνθήκες και δεδομένου του περιορισμένου χρόνου που υπάρχει, η Κυβέρνηση της Νέας Δημοκρατίας, η οποία βρίσκεται σε συνεχή και γόνιμη συνεργασία με το Δήμο της Πάτρας, φέρνει προς ψήφιση του συγκεκριμένο νομοσχέδιο.
    Υπάρχουν όμως φωνές που δεν θέλουν την επιτυχία της Πολιτιστικής Πρωτεύουσας. Μιλούν για ένα απλό φεστιβάλ. Λένε ότι η Κυβέρνηση απλά ροκανίζει το χρόνο. Προσπαθούν να υποβαθμίσουν το θεσμό και να δυναμιτίσουν το εγχείρημα μόνο και μόνο για να εξυπηρετήσουν προσωπικές και όχι μόνο μικροκομματικές σκοπιμότητες. Θα ήταν εύκολο να αποδείξουμε με στοιχεία ότι η προηγούμενη κυβέρνηση δεν είχε χειριστεί με την πρέπουσα σοβαρότητα και υπευθυνότητα το θεσμό της Πολιτιστικής Πρωτεύουσας. Όλα τα γεγονότα συνηγορούν σ’ αυτό. Εμείς δεν προτιθέμεθα να μπούμε στη λογική της αντιπαράθεσης και της στείρας άρνησης. Τους καλούμε έστω και τώρα να βοηθήσουν και να αποδείξουν στην πράξη ότι η επιτυχία του θεσμού, η ανάπτυξη του τόπου είναι πάνω και πέρα από κόμματα και πρόσωπα. Ο θεσμός της Πολιτιστικής Πρωτεύουσας αποτελεί μεγάλο στοίχημα για την Πάτρα, μονόδρομο επιτυχίας και προοπτικής.
    Με το σχέδιο νόμου που συζητάμε σήμερα, ιδρύεται ένας οργανισμός που θα είναι νομικό πρόσωπο ιδιωτικού δικαίου και θα είναι φορέας της υλοποίησης του θεσμού «Πάτρα 2006». Μοναδικός μέτοχος θα είναι το ελληνικό δημόσιο και πιο συγκεκριμένα το Υπουργείο Πολιτισμού. Σκοπός του οργανισμού είναι η προετοιμασία της Πάτρας ως Πολιτιστικής Πρωτεύουσας για το 2006 και ειδικότερα ο σχεδιασμός, η οργάνωση και η διεξαγωγή πολιτιστικών εκδηλώσεων. Το νομοσχέδιο έχει δύο κεφάλαια. Το πρώτο αποτελείται από δώδεκα άρθρα και το δεύτερο αφορά το καταστατικό του νέου οργανισμού. Δυστυχώς, λόγω της πίεσης του χρόνου δεν μπορούμε να αναφερθούμε εκτενώς σε όλα τα άρθρα.
    Πάντως, θέλω να κάνω κάποιες παρατηρήσεις σε συγκεκριμένα άρθρα. Πολύς λόγος έγινε για την εκτελεστική επιτροπή, δηλαδή ποιος θα είναι μέλος, ποιος δεν θα είναι, πόσα θα είναι τα μέλη κλπ. Πρέπει να πούμε ότι ο χρόνος που απομένει είναι πολύ λίγος. Δεν πρέπει να τον αναλώσουμε σε τέτοιες συζητήσεις που υποκρύπτουν στο βάθος προσωπικές φιλοδοξίες και προσωπικές διαδρομές. Σκοπός της εκτελεστικής επιτροπής είναι να λειτουργήσει ως ένα ευέλικτο και αποτελεσματικό σχήμα. 
    Δεύτερον, την ευθύνη για το καλλιτεχνικό πρόγραμμα την έχει αποκλειστικά ο καλλιτεχνικός διευθυντής. Ευθύνη της Κυβέρνησης ήταν να βρει τους πόρους. Ήδη έχουν δεσμευτεί 23.400.000 ευρώ και γίνονται προσπάθειες για ακόμη περισσότερα. Τέλος, μεγάλη σημασία έχει κατά την προσωπική μου άποψη το ότι με το άρθρο 11 προβλέπεται η λήξη της θητείας του οργανισμού την 1η Ιανουαρίου του 2007 προκειμένου να μην επαναληφθεί η ατυχής περίπτωση της Θεσσαλονίκης το 1997. 
Προβλέπεται ακόμα ότι η εκκαθάριση θα πρέπει να έχει περατωθεί έως τις 31-12-2007. Σκοπός μας είναι η απόλυτη διαφάνεια.
      Αξίζει να σημειωθεί ότι με τροπολογία, που ψήφισε προ ημερών η Κυβέρνηση της Νέας Δημοκρατίας, τίθεται ως χρόνος λήξης και οριστικού κλεισίματος του Οργανισμού Πολιτιστικής Πρωτεύουσας της Ευρώπης «Θεσσαλονίκη ΄97» η 30η Ιουνίου του 2005. Οκτώ χρόνια μετά από την Πολιτιστική Πρωτεύουσα και αυτός ο οργανισμός συνεχίζει να υπάρχει. Για ποιο λόγο; Ας μας απαντήσουν οι συνάδελφοι του ΠΑΣΟΚ. Εμείς δεν θέλουμε και δεν πρέπει να κάνουμε τα ίδια λάθη.
      Κυρίες και κύριοι συνάδελφοι, όλα τα παραπάνω αφορούν το οργανωτικό κομμάτι της Πολιτιστικής Πρωτεύουσας. Πρέπει όμως όλοι να αναρωτηθούμε και να αναλογιστούμε ποιο είναι ή ποιο πρέπει να είναι το όφελος της Πάτρας από την ανάληψη της συγκεκριμένης διοργάνωσης. Το ένα κομμάτι είναι τα έργα, που θα μείνουν στην πόλη. Ένα δεύτερο σημείο είναι η ανάδειξη της πλούσιας πολιτιστικής ιστορίας του τόπου.
     Πέραν όμως από αυτά, το μεγάλο όφελος πρέπει να είναι η ενεργοποίηση των πολιτών. Πρέπει η πόλη μας να αποδείξει ότι έχει δραστήριους πολίτες, που συμμετέχουν ενεργά και αποφασιστικά σε αυτήν την πολιτιστική γιορτή. Το στοίχημα του Υπουργείου, του δήμου, όλων μας, πρέπει να είναι πρώτα η ενημέρωση και ύστερα η ενεργοποίηση των πολιτών. Η Πάτρα, Πολιτιστική Πρωτεύουσα του 2006, δεν πρέπει να γίνει γιορτή των λίγων, αλλά γιορτή των πολλών. Πρέπει να κινητοποιηθούν όλοι οι πολίτες και όλοι οι φορείς. Η αλήθεια είναι ότι μέχρι σήμερα οι πολίτες της Πάτρας αγνοούν τι είναι Πολιτιστική Πρωτεύουσα. Καλούμαστε, λοιπόν, όλοι εμείς να συμβάλλουμε αποφασιστικά στην πληροφόρηση των πολιτών, να τους κάνουμε συμμέτοχους στο δύσκολο αυτό εγχείρημα.
     Αντί επιλόγου, θα ήθελα να κάνω και μία πρόταση σε όλους τους εμπλεκόμενους φορείς. Όπως γνωρίζετε, η Πάτρα υπήρξε η γενέτειρα ενός διαπρεπή επιστήμονα, ο οποίος όμως έγινε γνωστός από την πλούσια πολιτική του δράση, του Παναγιώτη Κανελλόπουλου. Αυτό όμως δεν σημαίνει ότι πρέπει να λησμονούμε το πλούσιο επιστημονικό του έργο. Ο Κανελλόπουλος υπήρξε ένα από τα φωτεινότερα μυαλά του τόπου και από τους κορυφαίους επιστήμονες της Ευρώπης, τόσο στην κοινωνιολογία όσο και στη φιλοσοφία. Η πόλη του, η Πάτρα, ως Πολιτιστική Πρωτεύουσα της Ευρώπης, οφείλει πλέον να τιμήσει τη μνήμη του πατρινού πολίτη, τη μνήμη του Ευρωπαίου πολίτη, του συγγραφέα της «Ιστορίας του ευρωπαϊκού πνεύματος».
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε, και ιδιαίτερα για την τελευταία σας πρόταση.
     Ο συνάδελφος κ. Σπηλιόπουλος έχει το λόγο.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, ο θεσμός της Πολιτιστικής Πρωτεύουσας της Ευρώπης είναι ένας πολύ σημαντικός θεσμός. Το ΠΑΣΟΚ, κατά το παρελθόν, πρωτοστάτησε για τη δημιουργία αυτού του σημαντικού θεσμού και πολύ σημαντικό και σπουδαίο ρόλο έπαιξε η αείμνηστη Μελίνα Μερκούρη, για την ανάδειξη της πολιτιστικής κληρονομιάς της Ευρώπης, αλλά και την προβολή των ιδιαίτερων χαρακτηριστικών σημαντικών πόλεων της Ευρωπαϊκής Ένωσης.
     Είναι τυχερές, πράγματι, οι πόλεις, κυρίες και κύριοι συνάδελφοι, στις οποίες ανατίθεται, με πρόταση, βεβαίως, των κρατών-μελών, ο θεσμός της Πολιτιστικής Πρωτεύουσας της Ευρώπης. Και είναι τυχερή, βεβαίως, και η πόλη της Πάτρας, που έχει αναλάβει για τη χώρα μας, για το 2006 να δημιουργήσει, να πραγματοποιήσει αυτό το σημαντικό θεσμό. Εκπροσωπεί βέβαια η πόλη, που αναλαμβάνει αυτό το θεσμό, το κράτος-μέλος, αλλά έχει και τη μεγάλη ευκαιρία να προβάλλει και τις δικές της δυνατότητες, τη φυσιογνωμία της, τον πολιτισμό της, τους δημιουργούς της.
     Η «Πάτρα 2006» έχει την τιμή και δεχόμαστε με πολύ μεγάλη χαρά αυτή την ευθύνη, για να κάνουμε το καλύτερο για την πόλη μας, για το νομό μας, για την περιοχή μας, για τη χώρα μας. Αυτή είναι η μεγάλη επιθυμία μας τουλάχιστον. Και πιστεύω ότι είναι και η επιθυμία όλων των παρατάξεων, αλλά και της Κυβέρνησης. Για να έχουμε όμως μεγάλη επιτυχία, πρέπει να υπάρχουν ορισμένες προϋποθέσεις.
      Πρώτη προϋπόθεση: Πρέπει να υπάρξουν οι απαραίτητες υποδομές, οι οποίες θα στηρίξουν αυτόν το θεσμό. Δεύτερον, πρέπει να υπάρχει ένα πολύ καλό πρόγραμμα των εκδηλώσεων, στο οποίο, βεβαίως, θα συμμετέχουν και οι τοπικοί δημιουργοί. Τρίτον, πρέπει να υπάρχει συμμετοχή της τοπικής κοινωνίας. Γιατί με την απουσία της τοπικής κοινωνίας δεν είναι δυνατόν να έχει επιτυχία αυτός ο θεσμός. Τέταρτον, θεωρούμε ότι για να έχει επιτυχία το εγχείρημα πρέπει να υπάρξει σαφής λειτουργία και καλή διοίκηση της όλης προσπάθειας. 
      Το ΠΑΣΟΚ, αξιολογώντας τα ιδιαίτερα χαρακτηριστικά της πόλεως των Πατρών και τις δυνατότητές της, αποφάσισε και στήριξε την ανάθεση αυτού του θεσμού στην Πάτρα για το 2006. Ταυτόχρονα, με την ευκαιρία αυτή, το ΠΑΣΟΚ θέλησε να δώσει στην πόλη με τα τόσα προβλήματα μια ώθηση για το μέλλον. 
      Για να διεξαχθεί όμως ο θεσμός αυτός, κύριοι συνάδελφοι, η κυβέρνηση του ΠΑΣΟΚ μαζί με τους φορείς της πόλεως κατέστρωσε ένα σχέδιο υποδομών και εκδηλώσεων, το οποίο, βέβαια, σήμερα βλέπουμε ότι σιγά-σιγά μικραίνει. Πού βρισκόμαστε σήμερα; Εγώ θα παραδεχτώ ότι, πράγματι, χάθηκε πολύς χρόνος, γιατί το ακούμε συχνά αυτό. Αξίζει, όμως, να δούμε πού χάθηκε ο χρόνος αυτός. 
      Αξίζει να δούμε τι έκανε η προηγούμενη δημοτική αρχή, η οποία με τις ενέργειές της, μάλλον με τις παραλείψεις της πλησίασε πολύ κοντά στο να χάσουμε αυτόν το θεσμό και εάν δεν υπήρχε η ουσιαστική, η προσωπική παρέμβαση του Υπουργού της τότε κυβέρνησης του ΠΑΣΟΚ, που είχε και την ευκαιρία να προεδρεύει στο Συμβούλιο Υπουργών, θα είχαμε ίσως χάσει αυτήν τη μεγάλη ευκαιρία της Πολιτιστικής Πρωτεύουσας. 
      Κύριοι συνάδελφοι, πιστεύω ότι η Κυβέρνηση πρέπει να φανεί συνεπής στις εξαγγελίες της και στις προσδοκίες, τις οποίες έχει καλλιεργήσει. Τις έχει καλλιεργήσει μάλιστα ο ίδιος ο Πρωθυπουργός, πολλές φορές μέσα στην πόλη της Πάτρας προεκλογικά, όταν δεσμευόταν για την πολύ μεγάλη επιτυχία αυτού του θεσμού, για τα έργα που πρέπει να εκτελεστούν και τις δυνατότητες τις οποίες θα αποκτήσει η πόλη των Πατρών στο μέλλον. 
      Σήμερα τι βλέπουμε; Ο Πρωθυπουργός, που είναι και Υπουργός Πολιτισμού, δεν έρχεται ούτε μία στιγμή -μέσα στις τόσες μέρες που συζητούμε αυτό το θέμα στην επιτροπή και σήμερα στην Ολομέλεια- να πει μία καλή κουβέντα για την Πάτρα. Δεν βγαίνει να πει μία καλή κουβέντα, να στηρίξει αυτήν τη μεγάλη προσπάθεια και είναι και Υπουργός Πολιτισμού! Δεν φρόντισε να βάλει ούτε την υπογραφή του στο σχετικό νομοσχέδιο, αγαπητοί συνάδελφοι. 
      Η πόλη των Πατρών και οι φορείς βλέπουν να περνά ο χρόνος και συνεχώς χαμηλώνουν τις προσδοκίες τους. Βλέπουν τις ελπίδες τους να εξανεμίζονται. Γι’ αυτό και όταν θέλησε το Υπουργείο, με τον μονομετοχικό φορέα και το συγκεκριμένο σχήμα που μας προτείνει μέσα από αυτό το νομοσχέδιο, να κάνει σχέδιο για τη διοίκηση, αποφάσισε σχεδόν ομόφωνα να συμφωνήσει με αυτό το σχήμα. 
      Οι φορείς της πόλεως είναι και φοβισμένοι και απελπισμένοι, πως αυτό το εγχείρημα που είναι μία χρυσή ευκαιρία δεν θα έχει αυτήν τη μεγάλη επιτυχία που όλοι θέλουμε. Έχουμε, όμως, υποχρέωση να επισημάνουμε και τις συγκεκριμένες  ευθύνες, οι οποίες υπάρχουν και μέσα από αυτό το νομοσχέδιο.
      Κύριοι συνάδελφοι, δεν θέλουμε να γίνει αυτός ο θεσμός «Πάτρα-Πολιτιστική Πρωτεύουσα της Ευρώπης 2006» ένα τοπικό φεστιβάλ. Θέλουμε να γίνει ένα πανευρωπαϊκό και πανελλήνιο, ταυτόχρονα, γεγονός. Θέλουμε να παρουσιάσουμε την ιστορία και την κληρονομιά μας, τη δημιουργία και τους δημιουργούς, την κουλτούρα και την παράδοση της τοπικής κοινωνίας. 
      Θέλουμε, κυρίως, τη συμμετοχή και τη στήριξη ολόκληρης της κοινωνίας και όχι μόνο μέρους αυτής. Θέλουμε να υπάρξουν οφέλη για να στηρίξουμε τις προσπάθειες της πόλεως προς το μέλλον και ολόκληρης, βεβαίως, της περιοχής για τον πολιτισμό και την ανάπτυξη. Θέλουμε όλος ο νομός και η περιφέρεια να λάβουν μέρος και τα οφέλη από το γεγονός αυτό να διαχυθούν σε ολόκληρη την περιφέρεια της Δυτικής Ελλάδος. Αυτά περιμένουμε από την Κυβέρνηση, με τις πρωτοβουλίες που θα πάρει για να στηρίξει αυτόν το θεσμό. 
      Θέλουμε, όμως, να επισημάνουμε ορισμένα σημεία σχετικά με αυτά που αναφέρονται στο νομοσχέδιο, κύριοι συνάδελφοι. Το πρώτο σημείο είναι το εξής. Έχουμε ακούσει πολλές φορές για έργα, για χρήματα, για δεσμεύσεις. Το είπαμε και στην επιτροπή, το λέμε και τώρα ότι είναι μία πολύ μεγάλη ευκαιρία. Ζητούμε και νομίζω ότι είναι και υποχρέωση της Κυβέρνησης να καταθέσει εδώ σήμερα, σε αυτήν τη συζήτηση, το σχέδιο των έργων, τον κατάλογο των έργων, ποια έργα θα εκτελεστούν, με το χρονοδιάγραμμά τους, τον προϋπολογισμό τους και τις δεσμεύσεις αυτού του προϋπολογισμού. 


Αυτό πρέπει να κατατεθεί, για να γνωρίζουμε όλοι στην Πάτρα τι θα γίνει επιτέλους.
      Το δεύτερο που θέλουμε να πούμε είναι το εξής: Υιοθετείται αυτό το σχήμα της διοίκησης με το διοικητικό συμβούλιο και την εκτελεστική επιτροπή. Δεν θα διαφωνήσουμε, αφού συμφωνούν όλοι. Εμείς όμως θέλουμε να επισημάνουμε μόνο τις αδυναμίες που έχει αυτό το σχήμα. Κυρίως όμως θέλουμε να επισημάνουμε δύο, τρία πράγματα ακόμα. 
      Πρώτον: Είπατε σήμερα, κύριε Υφυπουργέ, εδώ στη Βουλή ότι το κόστος λειτουργίας αυτού του φορέα και το καλλιτεχνικό πρόγραμμα θα στοιχίσουν –και δεσμεύεστε γι’ αυτό- 23.400.000 δραχμές.
      ΠΕΤΡΟΣ ΤΑΤΟΥΛΗΣ ( Υφυπουργός Πολιτισμού): Μίλησα για 24,3.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ανάποδα το είπα. Είναι, λοιπόν, 24,3. Άρα, λοιπόν, όλο το κόστος του φορέα μαζί με τις εκδηλώσεις, θα στοιχίσουν αυτά τα χρήματα. 
      Έρχομαι τώρα στο συγκεκριμένο ζήτημα το οποίο είχα θέσει και στην Επιτροπή, για τις προσλήψεις. Έχετε διάφορους τρόπους προσλήψεων, χωρίς να υπάρχει οροφή. Έχετε συγκεκριμένες βέβαια προσλήψεις, αλλά υπάρχουν και πλάγιοι τρόποι για να προσληφθούν διάφορα άτομα στο φορέα αυτόν. Εμείς δεν έχουμε αντίρρηση να προσληφθούν τα απαραίτητα και τα άξια άτομα, για να στηρίξουν αυτήν την προσπάθεια, με όποιον τρόπο θέλετε, αρκεί όμως να υπάρχει δημοσιότητα και διαφάνεια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα να μου δώσετε δύο λεπτά ακόμα. 
      Γνωρίζουμε τους χρονικούς περιορισμούς που υπάρχουν. Όμως έχετε την απόλυτη ευθύνη, για να γίνει αυτή η προσπάθεια με διαφάνεια και, κυρίως, να μην υπάρχουν παράπονα. Θα έλεγα, όμως, ότι θα πρέπει να βάλετε και μία οροφή, έναν περιορισμό, ούτως ώστε αυτό το ποσό, το οποίο εμείς θεωρούμε ότι είναι μικρό, να μην κατασπαταληθεί σε λειτουργικές δαπάνες και στο τέλος να μην μείνει τίποτα για το καλλιτεχνικό πρόγραμμα. 
      Έχετε διάφορους τρόπους προσλήψεων, κύριε Υπουργέ -και δεν ξέρω γιατί το κάνετε αυτό- χωρίς να βάζετε οροφή στις προσλήψεις: προσλήψεις βέβαια τις οποίες προβλέπετε στην αρχή για τα στελέχη κλπ., προσλήψεις της εκτελεστικής επιτροπής για ειδικούς και εξωτερικούς συνεργάτες, προσλήψεις με σύμβαση έργου, εποχικού προσωπικού. Όλο το προσωπικό εποχικό δεν είναι; Για μια συγκεκριμένη εποχή είναι, αφού η θητεία αυτού του φορέα τελειώνει στο τέλος του 2006. 
      Άρα, λοιπόν, πιστεύω ότι σ’ αυτό το σημείο πρέπει να μπουν περιορισμοί και, κυρίως, πρέπει να συμπληρώσετε σ’ αυτό το συγκεκριμένο άρθρο, κύριε Υπουργέ, ότι όλες οι προσλήψεις θα πρέπει να γίνουν με πλήρη δημοσιότητα και με κριτήρια αντικειμενικά, ούτως ώστε να μην υπάρχουν προβλήματα και παράπονα.
      Τελειώνοντας, κύριε Πρόεδρε, κύριοι συνάδελφοι, θέλω να πω ότι αυτή η προσπάθεια για την καλή δημιουργία της «Πολιτιστικής Πρωτεύουσας 2006» είναι ευθύνη όλων μας. Πρώτα απ’ όλα βέβαια είναι ευθύνη της Κυβέρνησης, η οποία πρέπει να στηρίξει αυτό το θεσμό, να δημιουργήσει τις προϋποθέσεις για να γίνει καλός και, κυρίως, να ενεργοποιήσει όλους: και τους φορείς και την τοπική κοινωνία. Εμείς στηρίζουμε αυτόν το θεσμό, θα είμαστε όμως κοντά να παρακολουθούμε τις παραλείψεις και τα λάθη, να τα επισημαίνουμε και να κάνουμε  κριτική. Αυτή άλλωστε είναι η ευθύνη μας. 
      Κύριε Πρόεδρε, θα ήθελα να επισημάνω κάτι επ’ ευκαιρία αυτής της συζήτησης. Βλέπουμε τον τελευταίο καιρό να υπάρχει μια αντιπαράθεση του Υπουργείου, του Υφυπουργού με δημιουργούς της χώρας μας, με τους σκηνοθέτες. Είδαμε δημοσιεύματα τις τελευταίες ημέρες και, πραγματικά, στενοχωρηθήκαμε πάρα πολύ γι’ αυτό το θέμα. Δεν ξέρουμε τι ακριβώς συμβαίνει. Βλέπουμε καταγγελίες σκηνοθετών, δημιουργών. Πώς, λοιπόν, εμείς θα είμαστε αισιόδοξοι ότι αυτή η προσπάθεια, την οποία ξεκινά η πόλη των Πατρών με τις καλύτερες προϋποθέσεις, με τις καλύτερες ευχές μας και με όλη μας την αγάπη, θα προχωρήσει και θα έχει πολύ μεγάλη επιτυχία; Εμείς ευχόμαστε, πράγματι, να έχει μεγάλη επιτυχία αυτός ο θεσμός, αλλά θα τον παρακολουθούμε από κοντά και θα κάνουμε την απαραίτητη κριτική. 
      Σας ευχαριστώ.
      (Χειροκροτήματα από την Πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Καρράς έχει το λόγο.
      ΚΩΝΣΤΑΝΤΙΝΟΣ ΚΑΡΡΑΣ: Πριν ξεκινήσω, θα ήθελα να πω ότι υπάρχει μια επιλεκτική μνήμη σε πάρα πολλά πράγματα και καλό θα ήταν, αν είναι να τα θίγουμε, να τα θίγουμε όλα. 
      Κύριε Πρόεδρε, κυρίες και κύριοι συνάδελφοι, συζητάμε σήμερα για το νομοσχέδιο «Ίδρυση Οργανισμού Πολιτιστικής Πρωτεύουσας της Ευρώπης – Πάτρα 2006». Είκοσι χρόνια ευρωπαϊκές πόλεις υπηρετούν το θεσμό της Πολιτιστικής Πρωτεύουσας με σχέδια και οράματα για την προώθηση του πολιτισμού και της ιστορίας τους.
    Παράλληλα αποκτούν σημαντικές υποδομές για την ανάπτυξή τους σε όλα τα επίπεδα.  Η επιλογή της Πάτρας ως Πολιτιστική Πρωτεύουσα του 2006 έχει ιδιαίτερη σημασία, δεδομένου ότι είναι η πρώτη πόλη της ελληνικής περιφέρειας που γίνεται Πολιτιστική Πρωτεύουσα της Ευρώπης και αφ’ ετέρου είναι η πρώτη φορά που αυτός ο θεσμός λαμβάνει χώρα στη διευρυμένη Ευρώπη. Ο Οργανισμός «Πάτρα 2006» θα λειτουργήσει χάριν του δημοσίου συμφέροντος και σύμφωνα με τους κανόνες της ιδιωτικής οικονομίας. Έτσι ο Οργανισμός θα έχει τη μορφή νομικού προσώπου ιδιωτικού δικαίου ανωνύμου εταιρείας. Η μορφή θα παρέχει στον Οργανισμό ευελιξία και αποτελεσματικότητα, θα τον απαλλάσσει από φόρους, τέλη και ΦΠΑ και θα δίνει την ευκαιρία να ξεφύγουμε από την δυσκαμψία της γραφειοκρατίας του δημοσίου.
    Πιστεύω, λοιπόν, ότι κομβικό σημείο του συγκεκριμένου σχεδίου νόμου για την ομαλή λειτουργία του οργανισμού είναι ο μονομετοχικός χαρακτήρας που διασφαλίζει οργανωτική ευελιξία σύμφωνα με το άρθρο 3. Για την επίτευξη της ευελιξίας άλλωστε προβλέπονται ως όργανα διοίκησης του οργανισμού το διοικητικό συμβούλιο, η εκτελεστική επιτροπή. Στην παρούσα φάση είναι πολύ σημαντικό ζητούμενο η ευελιξία. Θα έχουμε, λοιπόν, μόνο δύο όργανα διοίκησης με ξεκάθαρες εξουσίες για να αποφύγουμε τη σύγχυση των αρμοδιοτήτων. Έτσι ο οργανισμός θα έχει τη δυνατότητα να παίρνει γρήγορες αποφάσεις, θα έχει τη δυνατότητα μέσα από τη δομή του να δίνει πρωτοβουλίες στον καλλιτεχνικό διευθυντή για να υπάρχει καλύτερος συντονισμός. Αξιοσημείωτο είναι, κύριοι συνάδελφοι, ότι καλλιτεχνικός διευθυντής θα είναι ο Θάνος Μικρούτσικος, ένας σπουδαίος καλλιτέχνης αναμφισβήτητα, ο οποίος υπήρξε Υπουργός επί κυβερνήσεων του ΠΑΣΟΚ. Η επιλογή αυτή  της Κυβέρνησης δείχνει ότι δεν κομματικοποιεί τα πάντα, όπως ισχυρίζονται ορισμένοι, αλλά αξιολογεί και προτείνει τα κατάλληλα άτομα πέρα από κόμματα. 
    Τέλος, για την επίτευξη της ευελιξίας μέσα από το συγκεκριμένο σχέδιο νόμου περιλαμβάνεται και το καταστατικό του οργανισμού. Έτσι προβλέπονται και ξεκαθαρίζονται εκ των προτέρων οι αρμοδιότητες, για να μη δημιουργηθεί η οποιαδήποτε σύγχυση. Η μεταγενέστερη κατάρτιση του καταστατικού θα απαιτούσε χρόνο και θα δημιουργούσε ασάφειες ως προς τη λειτουργία του οργανισμού, ενώ τώρα τα αποφεύγουμε όλα αυτά. 
    Ακούστηκαν κάποια σχόλια για καθυστερήσεις της Κυβέρνησης στο συγκεκριμένο τομέα. Σας θυμίζω ότι από το 1998 ήταν βέβαιο ότι η Πάτρα θα είναι Πολιτιστική Πρωτεύουσα της Ευρώπης το 2006. Το Μάη του 2003 το συμβούλιο Υπουργών αποφάσισε την ανάθεση της διοργάνωσης της πόλης της Πάτρας που σημαίνει ότι η προηγούμενη κυβέρνηση είχε πολύ μεγαλύτερο χρόνο για να τον αξιοποιήσει και μάλλον δεν τον αξιοποίησε όπως έπρεπε. Μην ξεχνάμε ότι η σημερινή Κυβέρνηση είχε να αντιμετωπίσει και να φέρει σε πέρας τη μεγάλη πρόκληση των Ολυμπιακών Αγώνων.  Και σαφώς η επιτυχία των Ολυμπιακών Αγώνων σε ευτυχείς συγκυρίες και συμπτώσεις, αλλά, κυρίως, σε κοπιαστική δουλειά και σε συντονισμένη προσπάθεια όλων μας. Ας μη μιλάμε, λοιπόν, για καθυστερήσεις και κακοδιαχείριση, ιδίως όταν έχουμε την εμπειρία, «Θεσσαλονίκη 1997». Θυμίζω ότι η τότε ηγεσία του Υπουργείου Πολιτισμού δήλωνε ότι η «Θεσσαλονίκη 1997» έχει όλα τα προσόντα να καταγραφεί ως η πλέον λαμπρή Πολιτιστική Πρωτεύουσα και θα το πετύχει. Δυστυχώς όμως αυτό που απέμεινε από τη Θεσσαλονίκη ως Πολιτιστική Πρωτεύουσα είναι η εικόνα της κατασπατάλησης δημοσίου χρήματος χωρίς την ουσιαστική παραγωγή έργου. Τα οικονομικά του Οργανισμού «Θεσσαλονίκη 1997» δημοσιοποιήθηκαν πριν από λίγες μέρες και είδαμε ποσά που κυριολεκτικά μας κόβουν την ανάσα. Ο αρχικός προϋπολογισμός 50.000.000.000 δραχμών του ΟΠΕΘ που αφορούσε σε λειτουργικά έξοδα και σε δημιουργία έργων υποδομής έφθασε τα 106.624.710.288 δραχμές, σημειώνοντας υπέρβαση κατά 213%. Τα 10.000.000.000 δραχμές που ήταν ο αρχικός προϋπολογισμός για την παραγωγή του καλλιτεχνικού έργου έφθασε τα 17.064.851.888 δραχμές, σημειώνοντας  υπέρβαση κατά 171%. 
    Για το λόγο αυτό το συγκεκριμένο σχέδιο νόμου προβλέπει στο άρθρο 28 ότι όταν το γεγονός της Πολιτιστικής Πρωτεύουσας τελειώσει, τότε τελειώνει και η δομή οργανισμού.
    Δηλαδή ο οργανισμός, μετά τη λήξη του την 1η Ιανουαρίου 2007, τίθεται σε καθεστώς εκκαθάρισης που θα πρέπει να έχει περατωθεί  έως τις 31-12-2007. Άλλωστε, δεν έχει καμία λογική να συνεχίσει να υφίσταται ένας οργανισμός, ο οποίος δεν έχει αρμοδιότητες, αλλά θα δαπανά και θα καταναλώνει τα χρήματα του Έλληνα φορολογούμενου. 
      Ο Οργανισμός «Θεσσαλονίκης ΄97» εκτός από τα τέσσερα χρόνια λειτουργίας του, διάνυσε άλλα επτά με υπουργικές αποφάσεις που εκδίδοντο ανά εξάμηνο. Οι δεκατέσσερις περίπου εργαζόμενοι διαμαρτύρονταν ότι είχαν ξεχαστεί απλήρωτοι και χωρίς αντικείμενο έργου. Με την υπ’ αριθμό 4785 ερώτησή μου στις 28-1-2002, την οποία είχα καταθέσει από κοινού με τον συνάδελφό μου κ. Κακλαμάνη προς το Υπουργείο Πολιτισμού, ρωτούσα μεταξύ άλλων ποιο είναι το χρονοδιάγραμμα της εκκαθάρισης του Οργανισμού «Θεσσαλονίκη ΄97». Ο τότε Υπουργός Πολιτισμού, ο κ. Βενιζέλος, μου είχε απαντήσει ότι η εκκαθάριση έχει σχεδόν ολοκληρωθεί και υπολείπονται ορισμένες οικονομικές υποχρεώσεις και μια σειρά από εκκρεμείς δίκες που απασχολούν τον ΟΠΠΕΘ ’97. Δυστυχώς, όμως, τρία χρόνια μετά την ερώτησή μου το θέμα δεν έχει κλείσει ακόμα και καταθέτω την ερώτησή μου για τα Πρακτικά της Βουλής.
      (Στο σημείο αυτό ο Βουλευτής κ. Κώστας Καρράς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Με τη ρύθμιση, όμως, που προβλέπει το συγκεκριμένο νομοσχέδιο, πέρα από τον περιορισμό των εξόδων του οργανισμού, προστατεύει και τους εργαζόμενους. Η Πολιτιστική Πρωτεύουσα «Θεσσαλονίκη ΄97» άφησε στην πόλη μία πολιτιστική παρακαταθήκη μαζί με προβλήματα. Και αυτό, γιατί την ευθύνη κατασκευής των έργων κάποιοι την ανέθεσαν στην ίδια την πολιτιστική. Γι’ αυτόν το λόγο στο υπό συζήτηση νομοσχέδιο δεν εντάσσεται η κατασκευή των αναγκαίων έργων υποδομής, αφού θα τα εκτελέσει ο Δήμος της Πάτρας. Σκοπός είναι να μπορούμε να διδαχθούμε από τα λάθη του παρελθόντος και να μην τα σβήνουμε, γιατί η προηγούμενη εμπειρία έδειξε ότι η ανάμειξη του οργανισμού σ’ αυτά τα έργα δημιουργεί καθυστερήσεις και, άρα, δραστηριότητες που πρέπει να διαχωρίζονται. 
      Η θεσμοθέτηση του συγκεκριμένου σχεδίου νόμου αποτελεί ένα μεγάλο στοίχημα και πρέπει να το κερδίσουμε για την ανάπτυξη της Πάτρας και της ευρύτερης περιοχής που τόσο πολύ χρειάζεται την ανάπτυξη. Κυρίως, όμως, το συγκεκριμένο σχέδιο νόμου διαφυλάσσει τη διαφάνεια, με στόχο να αποτρέψει τις ατασθαλίες και τα οικονομικά σκάνδαλα. Θέλουμε η Πολιτιστική Πρωτεύουσα της Πάτρας να αποτελέσει διοικητικό, αλλά και πολιτιστικό μοντέλο ανάπτυξης για τις επόμενες Πολιτιστικές Πρωτεύουσες της Ευρώπης. 
      Σκοπός μας είναι να δείξουμε για άλλη μία φορά πως η Ελλάδα μπορεί να διοργανώνει μεγάλα γεγονότα με επιτυχία. Είναι μία μεγάλη ευκαιρία, ιδίως μετά από την εμπειρία των Ολυμπιακών Αγώνων, να συνεχισθεί για τη χώρα μας η δυναμική που δημιούργησαν οι Αγώνες. Γι’ αυτόν το λόγο η Ελλάδα επεδίωξε να αναλάβει την Πολιτιστική Πρωτεύουσα της Ευρώπης το 2006 αντί του 2019 και νομίζω ότι όλοι επιθυμούμε να εκμεταλλευτεί η χώρα μας αυτήν την ευκαιρία με τον καλύτερο δυνατό τρόπο. 
      Κύριοι συνάδελφοι, δεν χρειάζεται να προτρέχουμε και να κινδυνολογούμε. Αυτό είναι απαράδεκτο. Είναι απαραίτητο στην παρούσα φάση να ψηφίσουμε όλοι αυτό το νομοσχέδιο και να εργαστούμε με στόχο την επίτευξη των καλυτέρων δυνατών αποτελεσμάτων. Είμαι σίγουρος ότι μπορούμε και θα το κάνουμε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα πως τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας Ελευθέριος Βενιζέλος με θέμα «30 Χρόνια από το Σύνταγμα του 1975», καθώς και στους υπόλοιπους χώρους του Μεγάρου της Βουλής των Ελλήνων, τριάντα τέσσερις μαθητές και μαθήτριες και ένας συνοδός καθηγητής από το 2ο Ενιαίο Λύκειο Πειραιά.
      Η Βουλή καλωσορίζει τους μαθητές.
      (Χειροκροτήματα από όλες τις πτέρυγες)
      Το λόγο έχει ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, η Ελλάδα επεδίωξε να αναλάβει και να διοργανώσει την Πολιτιστική Πρωτεύουσα της Ευρώπης του 2006 και όχι του 2019, για να συνεχισθεί η ολυμπιακή δυναμική και για να υπάρχει μία συνέχεια μετά από τους Ολυμπιακούς Αγώνες της Αθήνας με μεγάλα ευρωπαϊκά ή διεθνή γεγονότα. 
      Κατά την ίδια λογική, η Θεσσαλονίκη διεκδίκησε την EXPO, την Παγκόσμια Έκθεση του 2008, δυστυχώς, με αποτυχία για λόγους που έχουμε εξηγήσει. Δηλαδή, η Κυβέρνηση, ουσιαστικά, δεν ήθελε να αναλάβει το κόστος και τον κίνδυνο αυτής της διοργάνωσης, γιατί αλλιώς θα είχε επιτευχθεί αυτός ο στόχος μέσα από μία έγκαιρη διπλωματική συνεννόηση με τις δυο άλλες ευρωπαϊκές κυβερνήσεις που διεκδίκησαν το θεσμό, δηλαδή την κυβέρνηση της Ιταλίας και την κυβέρνηση της Ισπανίας.
	Αυτό που δεν μπόρεσε να γίνει από τον κ. Καραμανλή και την Κυβέρνησή του για την EXPO του 2008 στη Θεσσαλονίκη έχει γίνει ευτυχώς για την Πάτρα, που τώρα έχει αναλάβει και διοργανώνει το μεγαλύτερο γεγονός μετά τους Ολυμπιακούς Αγώνες της Αθήνας του 2004. 
	Η ιδέα της Πολιτιστικής Πρωτεύουσας ξεκίνησε από τη Μελίνα Μερκούρη ως συμβολικός, εμβληματικός θεσμός της κοινής ευρωπαϊκής πολιτιστικής κληρονομιάς και συνείδησης. Εξελίχθηκε όμως σ’ έναν μοχλό αναπτυξιακής πολιτικής για τις πόλεις και τις περιοχές που αναλαμβάνουν αυτόν το θεσμό. Έτσι αντιμετώπισαν το θεσμό σχεδόν όλες οι χώρες και ιδίως όταν πρωτεύουσες γίνονται πόλεις που δεν είναι η πολιτική πρωτεύουσα του κάθε κράτους. 
	Είναι τελείως εσφαλμένη, τραγικά εσφαλμένη η αντίληψη που έχουν πολλοί συνάδελφοι της Νέας Δημοκρατίας για την Πολιτιστική Πρωτεύουσα της Ευρώπης «Θεσσαλονίκη 1997». Ανέλαβα τα καθήκοντα του Υπουργού Πολιτισμού λίγες μέρες πριν αρχίσει ο θεσμός. Δε μετείχα στο σχεδιασμό ούτε του προγράμματος υποδομών, ούτε του πολιτιστικού προγράμματος και μπορώ να σας βεβαιώσω ότι ποτέ άλλοτε δεν έχει γίνει μία επένδυση τέτοιας πυκνότητας και τέτοιας προοπτικής σε μία περιοχή της χώρας. Απλώς ήταν πολύ μεγάλο και πολύ εντατικό το πρόγραμμα και δύσκολο να το απορροφήσει η τοπική αγορά και αυτό δημιούργησε τα προβλήματα. Αυτό ήταν το πρόβλημα. Συνεχίζεται να ευτελίζεται ένα διοικητικό συμβούλιο υπό την προεδρία του τότε δημάρχου και επίλεκτου στελέχους της Νέας Δημοκρατίας κ. Κωνσταντίνου Κοσμόπουλου, ο οποίος υπέστη μαζί με τα μέλη του διοικητικού συμβουλίου σωρεία εισαγγελικών και δικαστικών ελέγχων. Απεδόθησαν αθώοι στην κοινωνία, γιατί όλα όσα λέτε έχουν ειπωθεί κατά κόρον, έχουν διερευνηθεί με σκληρότατο και διεισδυτικότατο τρόπο κι έχουν αποδειχθεί ανακριβή. Θέλω να τιμήσω τον κ. Κοσμόπουλο για την ευγένεια και τη διακριτικότητα με την οποία αντιμετωπίζει ακόμα και τώρα αυτήν την επίθεση του κόμματός του. 
      Πρέπει δε να καταλάβετε ότι η Πολιτιστική Πρωτεύουσα, κακώς κατά τη γνώμη μου, είχε αναλάβει το 1997 και τεχνικά έργα και πολιτιστικό πρόγραμμα. Κακώς, δεν υπήρχε λόγος να γίνει αυτό, αλλά έγινε για να αποκεντρωθούν οι διαδικασίες και να αναλάβει η ίδια η πόλη, μέσω τοπικού φορέα, την προώθηση των έργων αυτών. Η Πολιτιστική Πρωτεύουσα, λοιπόν, τέθηκε σε εκκαθάριση με το ν. 2557/1997 πριν το τέλος Δεκεμβρίου του 1997 και η εκκαθάριση ανετέθη σε πενταμελές συμβούλιο υπό την προεδρία εν ενεργεία συμβούλου του Ελεγκτικού Συνεδρίου. Αν εξακολουθεί να υπάρχει το «κέλυφος» του νομικού προσώπου του οργανισμού, αυτό συμβαίνει γιατί υπάρχουν κατά τη γνώμη μου αβάσιμες αξιώσεις τρίτων, ιδίως αναδόχων ή μελετητών, οι οποίοι διεκδικούν πολλά χρήματα. Αν το ελληνικό δημόσιο ως καθολικός διάδοχος του οργανισμού διεξήγαγε τις δίκες αυτές, θα τις διεξήγαγε χωρίς επιμέλεια και με αποτυχία, ενώ οι ενδιαφερόμενοι θα μπορούσαν να ασκήσουν αναγκαστική εκτέλεση κατά της περιουσίας του ελληνικού δημοσίου, ενώ δεν μπορούν να το κάνουν κατά της περιουσίας ενός οργανισμού που έχει ουσιαστικά εκκαθαριστεί, διότι εγώ με το ν. 2557/1997 μετέφερα όλα τα περιουσιακά στοιχεία στους καθ’ ύλην αρμόδιους φορείς του Υπουργείου Πολιτισμού. 
	Η Κυβέρνηση θα βρει μπροστά της τη ρύθμιση αυτή και θα αναγκαστεί στις 31/12/2005 να παρατείνει την εκκαθάριση τυπικά για να μην υποστούν αυτήν τη ζημία και τη βλάβη το ελληνικό δημόσιο και τα συμφέροντά του. 
	Όμως, δε ρωτάτε, δε μαθαίνετε και νομίζετε ότι ανακαλύπτετε συνεχώς την Αμερική…
	ΓΕΩΡΓΙΟΣ ΒΑΣΙΛΕΙΟΥ: Δεν το είχατε προβλέψει αυτό. Δική σας δουλειά ήταν, όχι δική μας.
	ΕΥΑΓΓΕΛΟΣ ΒΕΝΙΖΕΛΟΣ:…διότι δεν προβλέπει κανείς τη διάρκεια των δικών. Δεν αντιλαμβάνεστε πώς λειτουργεί το δικαστικό σύστημα της χώρας και πώς κινούνται οι δίκες αυτές στα πολιτικά δικαστήρια, όταν έχει τόσους βαθμούς δικαιοδοσίας.
	Όλα αυτά τα λέτε με αυτό το ύφος τώρα, ωσάν να έχετε λύσει όλα τα προβλήματα του πολιτισμού, ωσάν να έχετε οργανώσει την καλύτερη Πολιτιστική Πρωτεύουσα στην Πάτρα, ωσάν να έχετε δώσει απάντηση στο μεταολυμπιακό πρόβλημα της χώρας. Έρχεστε και ασκείτε κριτική με το ύφος των ανθρώπων που τα έκαναν όλα, όχι που αναλαμβάνουν την υποχρέωση να τα κάνουν ενώπιον του ελληνικού λαού, ενώπιον της Βουλής και ενώπιον του λαού της Αχαΐας.
      Αλλά τι είναι αυτό που λέτε κατά βάθος, ότι «μη στενοχωριέστε στη Θεσσαλονίκη έγιναν πολλά έργα υποδομής που τα χαίρεται ο κόσμος, στην Πάτρα δεν θα κάνουμε έργα υποδομής. Στη Θεσσαλονίκη διατέθηκαν πολλά κονδύλια για την ανάπτυξη της πόλης, στην Πάτρα δεν θα διατεθούν. Στη Θεσσαλονίκη έγιναν πολλές εκδηλώσεις, στην Πάτρα θα γίνουν λίγες εκδηλώσεις». Και έρχεστε και διαχειρίζεστε ως Κυβέρνηση και ως κυβερνητική Πλειοψηφία τη χαμηλή προσδοκία.
      Αυτό είναι το χαρακτηριστικό της Κυβέρνησης του κ. Καραμανλή. Θεωρεί ότι η κοινωνία σε πανελλήνιο και σε τοπικό επίπεδο κουράστηκε με τους μεγάλους στόχους και τις μεγάλες προσδοκίες. Η ΟΝΕ, η προεδρία στην Ευρωπαϊκή Ένωση, η ένταξη της Κύπρου και, βεβαίως, οι Ολυμπιακοί Αγώνες ήταν μια άσκηση υπερέντασης της χώρας και της κοινωνίας και αυτό κούρασε. Και τώρα έρχεται η Νέα Δημοκρατία να διαχειριστεί την κόπωση και τη χαμηλή προσδοκία.
      Κύριοι συνάδελφοι, έχουν περάσει δώδεκα μήνες που είστε Κυβέρνηση. Στους δώδεκα μήνες ποια ήταν η συνεισφορά της Κυβέρνησης στη διοργάνωση της Πάτρας ως Πολιτιστικής Πρωτεύουσας της Ευρώπης; 
      Είπα και στη Διαρκή Επιτροπή ο κ. Καραμανλής, Πρωθυπουργός και Υπουργός Πολιτισμού, πήγε μια φορά στην Πάτρα ή έστω κάλεσε στην Αθήνα το δήμαρχο, το νομάρχη και τους άλλους φορείς να συζητήσουν για το μέλλον της πόλης; Χάθηκε ο ένας από τους δύο χρόνους προετοιμασίας που υπολειπόντουσαν.
      Η δημοτική αρχή της Πάτρας υπό τον κ. Φλωράτο, στέλεχος της Νέας Δημοκρατίας, ευθύνεται για την απώλεια της κρίσιμης περιόδου 1999-2000-2001-2002. Η Κυβέρνηση της Νέας Δημοκρατίας ευθύνεται για την απώλεια του 2004. Οι πράξεις προετοιμασίας έγιναν το 2003. Το 2003 ελήφθη η θεσμική απόφαση για την ανάθεση του θεσμού. Τι είναι αυτό που έχει εισφέρει η Κυβέρνηση ή το κόμμα της Πλειοψηφίας στην προετοιμασία της Πάτρας ως Πολιτιστικής Πρωτεύουσας; 
      Ερχόμαστε τώρα να δεχθούμε ότι πρέπει να γίνει ένα νομικό πρόσωπο, ότι δεν αρκεί η δημοτική επιχείρηση, να δεχθούμε ότι αρκεί ο προϋπολογισμός των 24.000.000 ευρώ, όπως δηλώνει, ο κύριος Υφυπουργός, χωρίς αυτό να προκύπτει από την έκθεση του Γενικού Λογιστηρίου και την ειδική έκθεση που υποβάλλουν οι συναρμόδιοι Υπουργοί.
      Εγώ αποδέχομαι τη δήλωση και τη δέσμευση ώστε να πορευθεί ο καλλιτεχνικός διευθυντής και η πόλη της Πάτρας με όλη την ευρύτερη περιοχή με αυτά τα κονδύλια για το πολιτιστικό πρόγραμμα. Δεν άκουσα, όμως, στη Διαρκή Επιτροπή και περιμένω να δω τι θα γίνει σήμερα, έναν πολιτικό λόγο που να δίνει το στίγμα, την ταυτότητα της πολιτιστικής πολιτικής της Κυβέρνησης σε ευρωπαϊκό επίπεδο. 
      Ποιο είναι το μήνυμα της ευρωπαϊκής πολιτιστικής αντίληψης της Κυβέρνησης μέσω της Πάτρας; Πώς θα διαχειριστούμε τις σχέσεις μας με τη Λεμεσό και τον ενιαίο πολιτιστικό χώρο Ελλάδας-Κύπρου; Ποια είναι η αντίληψή μας για τα συγκριτικά πλεονεκτήματα της χώρας την επομένη των Ολυμπιακών Αγώνων; Τίποτα από αυτά δεν άκουσα. Η συζήτηση περιορίζεται σε μία συζήτηση διοικητικού, γραφειοκρατικού και λογιστικού χαρακτήρα. Εσείς όμως μιλούσατε για αξίες, για οράματα και κατηγορούσατε την κυβέρνηση Σημίτη ως κυβέρνηση λογιστικού χαρακτήρα.
      Έρχομαι τώρα στο μεγάλο κεφάλαιο και κλείνω, που είναι τα έργα υποδομής. Εμείς αποδεχθήκαμε την πρόταση του δήμου, όπως διαμορφώθηκε μετά από πολλές συζητήσεις, να εφαρμόσουμε ένα προβλεπόμενο από το νόμο σύστημα υποστήριξης των υπηρεσιών του δήμου, ώστε να υπάρχει κάτι ως υλικό αποτέλεσμα την 1-1-2006 και κάτι πολύ περισσότερο στο τέλος του 2006. Τώρα η Πολιτιστική Πρωτεύουσα της Πάτρας θα είναι μία πρωτεύουσα χωρίς νέες υποδομές ούτε στην αρχή ούτε στο τέλος του 2006. Να το δεχθώ και αυτό ως αναγκαστική κατάληξη, αλλά πρέπει να υπάρχει μία δέσμευση για το χρονοδιάγραμμα και τον προϋπολογισμό. Και η δέσμευση για τον προϋπολογισμό δεν αρκεί. Χρειάζεται και δέσμευση για το χρονοδιάγραμμα ολοκλήρωσης του φυσικού αντικειμένου των έργων. Διότι μέχρι το τέλος του 2006 είναι αμφίβολο αν θα υπάρχουν οι μελέτες για τα κρίσιμα έργα τα οποία θα σηματοδοτήσουν τη μνήμη της πόλης και το απόθεμα της πόλης ως Πολιτιστικής Πρωτεύουσας. 
      Είπα και στην επιτροπή, κυρίες και κύριοι συνάδελφοι, ότι όποιος μπαίνει στη Θεσσαλονίκη από τη δυτική είσοδο οδικά ερχόμενος από την Αθήνα, βρίσκει το μεγάλο πολιτιστικό κέντρο της Μονής Λαζαριστών, έργο της Πολιτιστικής Πρωτεύουσας. Βρίσκει τα πολλά πολιτιστικά κτήρια της πρώτης προβλήτας του λιμανιού που είναι μια τεράστια πολιτιστική υποδομή. Βρίσκει το νέο Βασιλικό Θέατρο. Βρίσκει το Νέο Θέατρο της Εταιρείας Μακεδονικών Σπουδών. Βρίσκει το νέο Θέατρο Γης στο Νταμάρι. Βρίσκει το ανακαινισμένο Θέατρο Δάσους. Βρίσκει το Ολύμπιον ως μόνιμη έδρα του Φεστιβάλ Κινηματογράφου στην πλατεία Αριστοτέλους. Βρίσκει το Μακεδονικό Μουσείο Σύγχρονης Τέχνης στο χώρο της ΔΕΘ. Βρίσκει τους νέους θεσμούς. Βρίσκει το Κρατικό Μουσείο Σύγχρονης Τέχνης με τη μεγαλύτερη περιουσία που έχει στα εικαστικά, τη Συλλογή Κωστάκη, περιζήτητη διεθνώς. Βρίσκει το Μουσείο Κινηματογράφου με τη Συλλογή HELLAFI, που είναι η πιο σημαντική συλλογή στο αντικείμενο αυτό. Βρίσκει το Μουσείο Φωτογραφίας με τη συλλογή Μπουασονά. Βρίσκει την Όπερα Θεσσαλονίκης. Βρίσκει τις πέντε σκηνές του Κρατικού Θεάτρου Βορείου Ελλάδος, κανένα άλλο θέατρο δεν έχει τέτοια υποδομή. Βρίσκει το Μέγαρο Μουσικής που μπορεί να μην ήταν τυπικά έργο της Πολιτιστικής Πρωτεύουσας, αλλά προωθήθηκε μέσα από την πίεση της Πολιτιστικής Πρωτεύουσας. 
      Όλα αυτά μακάρι σε μικρογραφία να τα βρίσκει όχι στο τέλος της Πολιτιστικής Πρωτεύουσας, αλλά δέκα χρόνια μετά το 2006 ο κάτοικος της Πάτρας και της Αχαΐας. Αυτή είναι η ευχή.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Γεώργιος Βασιλείου.
      ΓΕΩΡΓΙΟΣ ΒΑΣΙΛΕΙΟΥ: Κυρίες και κύριοι συνάδελφοι, η ανάδειξη της Πάτρας ως Πολιτιστική Πρωτεύουσα της Ευρώπης 2006 αποτελεί μία τεράστια πολιτιστική διάκριση για την ίδια την πόλη, αλλά και για τη χώρα μας. Παράλληλα όμως συνιστά και μια μοναδική ευκαιρία και πρόκληση για την Αχαΐα και την ευρύτερη περιοχή. Ο θεσμός αυτός δίνει τη δυνατότητα στην πόλη της Πάτρας να αναδείξει την πολιτιστική της ταυτότητα και να συγκλίνει με τον ευρωπαϊκό πολιτισμό, να αποτελέσει το πολιτιστικό κέντρο της Ενωμένης Ευρώπης, συνάμα και ένα εφαλτήριο πολιτιστικής προβολής και οικονομικής ανάπτυξης.
      Τα γεωγραφικά, πολιτιστικά και ιστορικά προνόμια της Πάτρας είναι άλλωστε γνωστά. Είναι ένα σύγχρονο διαμετακομιστικό κέντρο με πλούσια ιστορία, αρχαία και σύγχρονη και θαυμαστά επιτεύγματα. Παγκοσμίως επίσης γνωστή για μια συνεχή και ενεργή πολιτιστική ζύμωση που επιτυγχάνεται με το Διεθνές  Φεστιβάλ Πάτρα και το Πατρινό Καρναβάλι. 
      Η Πάτρα ως πολιτιστική αφετηρία για το 2006 θα είναι ο ομφαλός της Ευρώπης και την ευκαιρία αυτή πρέπει να την εκμεταλλευτεί στο έπακρον.
      Τώρα θα ήθελα κατά τη διάρκεια της ομιλίας μου να αναφερθώ στην αρχή και στα άρθρα αναφορικά με την Πολιτιστική Πρωτεύουσα της Πάτρας. Όμως είμαι υποχρεωμένος να κάνω μια παρατήρηση. Άκουσα προηγουμένως τον εισηγητή της Αξιωματικής Αντιπολίτευσης να μας μιλάει για ευθύνες και καθυστερήσεις. Ας μιλήσουμε λοιπόν για ευθύνες και καθυστερήσεις. Και δεν φταίω εγώ που μου δίνετε αυτήν την πάσα. Μη μας κατηγορείτε δε ότι πάσχουμε από το «σύνδρομο της αντιπολίτευσης». Αναρωτηθείτε μήπως εσείς δεν μπορείτε να απαλλαγείτε από το «σύνδρομο της εξουσίας». Πάμε λοιπόν να αποδώσουμε τα του Καίσαρος τω Καίσαρι και τα του Θεού τω Θεώ. 
      Δεν θα αναφερθώ στον Υπουργό τον κ. Βενιζέλο, ο οποίος σε όλη τη διάρκεια της ομιλίας του δεν είπε τίποτα για την Πολιτιστική Πρωτεύουσα-Πάτρα. Είπε για τη Θεσσαλονίκη. Απολογήθηκε. Το δεχόμαστε. 
      Πάμε λοιπόν. Δυστυχώς μέχρι σήμερα, παρά τις βαρύγδουπες και αισιόδοξες δηλώσεις, οι κυβερνήσεις του ΠΑΣΟΚ κληροδότησαν, όπως πολύ εύστοχα δήλωσε ο κύριος Υφυπουργός Πολιτισμού, μια λευκή σελίδα. Ως το τέλος της θητείας της η τότε κυβέρνηση δεν είχε ούτε καν συστήσει σε νομοθετικό επίπεδο το σχετικό οργανισμό. Ενώ αντίθετα ο οργανισμός της Πολιτιστικής Πρωτεύουσας Θεσσαλονίκης 1997 συστάθηκε το έτος 1993 και μάλιστα επί κυβερνήσεως Κωνσταντίνου Μητσοτάκη. Να λοιπόν η ποσοτική και ποιοτική διαφορά των κυβερνήσεων της Νέας Δημοκρατίας με το ΠΑΣΟΚ. Η Νέα Δημοκρατία προνόησε τέσσερα χρόνια πριν τη διοργάνωση του θεσμού από τη Θεσσαλονίκη να θέσει τα θεμέλιά του και να τον οργανώσει με το ν. 2121/93. Αντίθετα, το ΠΑΣΟΚ μέχρι και το Μάρτιο του 2004 ουδέν έπραξε για την Πάτρα και μάλιστα λίγο πριν το βάρος των Ολυμπιακών Αγώνων.
      (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Καμιά συγκεκριμένη πρόταση, κανένας προγραμματισμός δεν έγινε από το ΠΑΣΟΚ για την επιτυχία αυτού του θεσμού στην Πάτρα, παρ’ όλο που ο φάκελος υποψηφιότητας υπεβλήθη το 1998. Ολοκληρωτική αδιαφορία πιστεύουν οι κάτοικοι και οι φορείς της Πάτρας ότι υπήρξε τα προηγούμενα χρόνια. Και τούτο παρά την αρνητική εμπειρία από τη διοργάνωση της Πολιτιστικής Πρωτεύουσας της Θεσσαλονίκης 1997. Χαρακτηριστικό είναι ότι οκτώ χρόνια μετά ο οργανισμός υπάρχει και πληρώνει υπαλλήλους. Και έρχεται σήμερα και πάλι η Κυβέρνηση της Νέας Δημοκρατίας να βάλει τάξη στην απότοκη αταξία του ΠΑΣΟΚ. Με το νομοσχέδιό της τελικά η Νέα Δημοκρατία ολοκληρώνει τον ατελείωτο κύκλο της Πολιτιστικής Πρωτεύουσας της Θεσσαλονίκης, αφού επί επτά έτη τελεί υπό εκκαθάριση, ενώ παράλληλα πληρώνει ακόμα. Οι ατασθαλίες, τα σκάνδαλα και η αδιαφάνεια καταγράφηκαν και έμειναν στην ιστορία ακόμα και από τους τιμητές της. 
      Δεν θα το ανέφερα στην Ολομέλεια. Το είπα μόνο στην Επιτροπή Μορφωτικών Υποθέσεων. Είμαι υποχρεωμένος να το κάνω. Ο Ροδόλφος Μασλίας  -και δεν θέλω να πω ποιανού επιλογή ήταν, γνωρίζετε πολύ καλά ότι οι πολιτιστικές επιλογές και τα λάθη έχουν κόστος- στο βιβλίο του «Η Πολιτιστική από μέσα» ο οποίος παραιτήθηκε, όπως ξέρετε, γράφει για λάθη νοοτροπίας, λάθη σχεδιασμού, εσκεμμένες παραλείψεις, λαθεμένες επιλογές προσώπων, περιττή έπαρση, που συνεχίζετε να έχετε ακόμα, κύριοι συνάδελφοι της Αντιπολίτευσης, και έλλειψη στοιχειώδους προγραμματισμού. Η Αντιπολίτευση του ΠΑΣΟΚ στο μόνο στο οποίο ουσιαστικά περιορίζεται είναι η στείρα κριτική των κυβερνητικών προτάσεων χωρίς όμως να προτείνει και χωρίς να συνεργάζεται όπως άλλωστε έπραξε και ως κυβέρνηση για το θέμα αυτό.
       Δεν πρέπει όμως να αγνοείτε –και πρέπει σ’ αυτήν την Αίθουσα να ακουστεί- ότι θα πρέπει στο λίκνο της δημοκρατίας, κυρίες και κύριοι συνάδελφοι, να ομολογήσει η Μείζων Αντιπολίτευση ότι ο προϋπολογισμός για τα λειτουργικά έξοδα της Πολιτιστικής Πρωτεύουσας για τη Θεσσαλονίκη, που η ίδια κατήρτισε, προέβλεπε 50.000.000.000 δραχμές, ενώ για το καλλιτεχνικό σκέλος 10.000.000.000 δραχμές. Το τελικό όμως κόστος επί κυβερνήσεων ΠΑΣΟΚ άγγιξε τα 108.000.000.000 δραχμές για το λειτουργικό σκέλος και τα 17.000.000.000 δραχμές για το καλλιτεχνικό σκέλος. Τα ίδια έγιναν και με την Πολιτιστική Ολυμπιάδα, κυρίες και κύριοι συνάδελφοι, η οποία κόστισε 150.000.000 ευρώ και το 1/3 από αυτά δεν αναλώθηκαν σε έργα αλλά σε εξυπηρετήσεις και σε δημόσιες σχέσεις. 
      Και το ερώτημα που τίθεται συνεπώς είναι: τι απέγιναν τα ποσά αυτά; Πού αναλώθηκαν, κυρίες και κύριοι συνάδελφοι; Για ποιο σκοπό; Πού πήγαν τα χρήματα του ελληνικού λαού; Δεν άκουσα κανέναν να απολογηθεί γι’ αυτό το θέμα. Την απάντηση δεν χρειάζεται να τη δώσω εγώ. Είναι γνωστή σε όλους. Την απάντηση την έδωσε ανοιχτά και ξάστερα ο ελληνικός λαός στις 7 Μαρτίου 2004, γεγονός που δυστυχώς δεν εννοεί να αντιληφθεί η Αντιπολίτευση.
      Κανείς συνεπώς δεν μπορεί να αμφισβητήσει ότι έγιναν λάθη και παραλείψεις στο παρελθόν. Εδώ είναι επί της ουσίας. Τα λάθη αυτά επιτυχώς αποφεύγει το σχέδιο νόμου του Υπουργείου Πολιτισμού, το οποίο προτείνει ένα σοβαρό σχεδιασμό για την επιτυχή διοργάνωση αυτής της γιορτής του πολιτισμού με γνώμονα τα συμφέροντα της Αχαΐας. Πέρα όμως απ’ αυτό, στοχεύει με αποτελεσματικό τρόπο στην ανάδειξη του ρόλου της Πάτρας ως ενός σύγχρονου συγκοινωνιακού κέντρου της Μεσογείου και γενικότερα της Ευρώπης, στην ανάδειξη του πολιτιστικού της πλούτου και στην αναβάθμιση του τόπου και της περιοχής. 
      Η Νέα Δημοκρατία καταδεικνύει τεράστια ικανότητα και σοβαρότητα στη διαχείριση μιας πρωτιάς της Πάτρας σε ευρωπαϊκό επίπεδο, ενεργώντας ταχύτατα χωρίς λόγια αλλά με έργα, τα οποία θα δώσουν νέα πνοή στον τόπο και θα προωθήσουν τα συμφέροντα της περιοχής και των κατοίκων, έργα που η σπουδαιότητά τους είναι διαχρονική και θα βοηθήσουν την πόλη της Πάτρας και τους κατοίκους της μακροπρόθεσμα. Ήδη ο κύριος Υφυπουργός Πολιτισμού δήλωσε την κατασκευή και ολοκλήρωση διπλασίου αριθμού βασικών έργων στην Πάτρα και την Αχαΐα, έργα που θα μεταμορφώσουν το τοπίο της πόλης με παράλληλη αύξηση της χρηματοδότησης για το σκοπό αυτόν. Ενδεικτικά, όπως τόνισε ο κύριος Υφυπουργός Πολιτισμού, ολοκληρώνονται σημαντικά έργα ανάπλασης της πόλης, το Δημοτικό Νοσοκομείο, η Αγιά, το Ανοικτό Θέατρο, οι εγκαταστάσεις του ΑΣΟ, το νέο θέατρο το συνεδριακού κέντρου του Πανεπιστημίου, το κλειστό θέατρο του Λαδόπουλου, το οποίο σημειωτέον έπρεπε να είναι έτοιμο, όπως είχε δεσμευθεί η προηγούμενη κυβέρνηση, μέχρι τους Ολυμπιακούς Αγώνες του 2004. Να ποιο είναι το αποτέλεσμα. Το ξέρετε πολύ καλά. 
      Η Κυβέρνηση καθημερινά, κυρίες και κύριοι συνάδελφοι, αποδεικνύει ότι στέκεται δίπλα στην Πάτρα, στους τοπικούς φορείς και στο λαό της και γνωρίζει καλά ότι ο καλύτερος φορέας για την επιτυχία του θεσμού αυτού είναι η αμέριστη συμμετοχή των φυσικών οργανωτών της γιορτής αυτής και αυτό πράττει. Το μεγαλύτερο μέρος της οργάνωσης το διαχειρίζονται φυσικοί φορείς του εγχειρήματος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε. 
      ΓΕΩΡΓΙΟΣ ΒΑΣΙΛΕΙΟΥ: Οι συνάδελφοι ξεπέρασαν τα δέκα λεπτά και επιτρέψτε μου να ολοκληρώσω τη σκέψη μου. 
      ΠΡΟΕΔΡΕΥΩΝ (Γεώργιος Σούρλας): Θα την ολοκληρώσετε.
    ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ.
    Δηλαδή, οι τοπικές αρχές της Πάτρας και οι κάτοικοι, η λαϊκή συμμετοχή και η ενεργή και αποφασιστική δράση των τοπικών φορέων είναι βασική προϋπόθεση για την επιτυχία του θεσμού. Ο εθελοντισμός, όπως απέδειξαν οι Ολυμπιακοί Αγώνες στην πατρίδα μας, είναι σημαντικό κεφάλαιο για την επιτυχία σοβαρών και εθνικών προκλήσεων και αυτό το γνωρίζει πολύ καλά η Νέα Δημοκρατία και η Κυβέρνηση. Το διοικητικό συμβούλιο, η εκτελεστική επιτροπή και ο καλλιτεχνικός διευθυντής, συνεργαζόμενοι άψογα στα πλαίσια της νομιμότητας και της διαφάνειας, αποτελούν εγγύηση για τη σωστή εκτέλεση των προγραμμάτων. 
    Η Νέα Δημοκρατία έχει προβλέψει για την επιτυχή ολοκλήρωση του θεσμού και την ανάδειξη της Πάτρας το ποσό των 23.000.000 ευρώ για το καλλιτεχνικό μόνο πρόγραμμα. Μάλιστα το ποσό αυτό έχει ήδη εξασφαλιστεί μετά από άμεσες ενέργειες του Υπουργείου Πολιτισμού. Αντίθετα, το ΠΑΣΟΚ δεν είχε τόσα χρόνια καμιά πρόβλεψη για το σκοπό αυτόν. Κανένα κονδύλι. Μόνο το 2004 ξεκίνησε να προβλέπει πιστώσεις 10.000.000 χωρίς όμως κανένα σχεδιασμό. 
    Κυρίες και κύριοι συνάδελφοι, είμαι απόλυτα βέβαιος ότι το υπό ψήφιση νομοσχέδιο συνιστά το πλέον αποτελεσματικό πλαίσιο και το καλύτερο εχέγγυο για την άρτια και επιτυχημένη διοργάνωση του θεσμού «Πάτρα, Πολιτιστική Πρωτεύουσα της Ευρώπης 2006». Παράλληλα όμως επιτυγχάνει να διαφημίσει τον τόπο και να προβάλει τα πολιτιστικά ιδεώδη και κάλλη της Πάτρας και της Ελλάδας. Αυτό το πολιτιστικό μετερίζι της Πάτρας είναι ένα στοίχημα το οποίο το Υπουργείο Πολιτισμού και ο Πρωθυπουργός της χώρας Κωνσταντίνος Καραμανλής το κέρδισαν. Πιστός στα όσα είχε εξαγγείλει, ήδη το κέρδισαν. 
    Η Κυβέρνηση της Νέας Δημοκρατίας, κυρίες και κύριοι συνάδελφοι, αποδίδει στην πόλη της Πάτρας τα σήματα σεβασμού που αξίζει, όπως στο κορυφαίο του λογοτεχνικό έργο ο Κωστής Παλαμάς απέδωσε. 
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βασιλείου.
    Το λόγο έχει ο συνάδελφος κ. Μιλτιάδης Βέρρας. 
    ΜΙΛΤΙΑΔΗΣ ΒΕΡΡΑΣ: Κύριε Πρόεδρε, κυρίες και κύριοι συνάδελφοι, αμέσως μετά την ανάληψη των καθηκόντων του ο παριστάμενος Υφυπουργός κ. Τατούλης, σε μια εκδήλωση στην Πάτρα μίλησε για λευκές σελίδες. Μιλήσατε, δηλώσατε ότι παραλάβατε λευκές σελίδες. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Λευκή σελίδα. 
    ΜΙΛΤΙΑΔΗΣ ΒΕΡΡΑΣ: Λευκή σελίδα. Εγώ το είπα στον πληθυντικό. Το ίδιο είπε και ο προηγούμενος συνάδελφος, ο μόλις κατελθών από του Βήματος. Στην ίδια λογική κινήθηκε: για λευκές σελίδες. Είναι –πιστεύω- μια πάγια τακτική απαξίωσης και ισοπέδωσης των στελεχών της Νέας Δημοκρατίας μιλώντας για χαμένες ευκαιρίες, για καμένη γη και για λευκές σελίδες που παρέλαβαν από το καταραμένο ΠΑΣΟΚ.
    Η Νέα Δημοκρατία, κύριοι συνάδελφοι, πρέπει επιτέλους να παύσει να αναζητά τα άλλοθι και να αναλάβει τις ευθύνες που τις αρμόζουν ως υπεύθυνη και νόμιμη Κυβέρνηση του τόπου μας. Σε ό,τι αφορά τις «κασσάνδρες», νομίζω ότι έχουν διαψευστεί από το παρελθόν. Και η πολιτιστική διοργάνωση «Αθήνα 1985» και η πολιτιστική διοργάνωση «Θεσσαλονίκη 1997», επί των ημερών του ΠΑΣΟΚ, αποτελούν τα καλύτερα ή τις καλύτερες αποδείξεις για του λόγου το αληθές. 
    Ας κάνουμε μια ιστορική αναδρομή. Τι έκανε το ΠΑΣΟΚ όλα αυτά τα χρόνια; Και εν όψει μάλιστα και Ολυμπιακών Αγώνων, ενός τεράστιου εθνικού στοιχήματος που όλοι αποδεχόμαστε σ΄ αυτήν την Αίθουσα ότι ήταν απόλυτα πετυχημένο. 
    Το 1998 παίρνει την πολιτική πρωτοβουλία της απόφασης. Το Γενάρη 2001 γίνεται η πρώτη χρηματοδότηση στην τότε δημοτική αρχή. Το ύψος του κονδυλίου, αν θυμάμαι καλά, ήταν γύρω στα 200 εκατομμύρια. Ο φάκελος ανεπαρκής, με διάγνωση που έβαλε η ίδια η Επιτροπή των Ευρωπαϊκών Υποθέσεων. 
      Γενάρης 2003. Έχει αλλάξει εν τω μεταξύ η δημοτική αρχή. Νέα προσπάθεια υπό τον τότε Υπουργό Πολιτισμού. Νέος αναθεωρημένος φάκελος. Και μετά από ένα μήνα συστήνεται επιτροπή εμπειρογνωμόνων η οποία καταλήγει σε θετική γνωμοδότηση ως προς τη δυνατότητα της Πάτρας να οργανώσει την Πολιτιστική Πρωτεύουσα. 
      Μάιος 2003. Οριστική, λοιπόν, η απόφαση. 
      Μιλήσατε, λοιπόν, για λευκές σελίδες τη στιγμή που το Νοέμβριο πάλι του 2003 γίνεται η πρώτη εγγραφή κονδυλίων 10.000.000 ευρώ από το Πρόγραμμα Δημοσίων Επενδύσεων. Επίσης, το Φεβρουάριο του 2004 εγγράφεται στη ΣΑΕ πίστωση 110.000.000 ευρώ για τα έργα και το καλλιτεχνικό πρόγραμμα. Σε αυτήν τη συγκεκριμένη ΣΑΕ βασίζεται και η έκθεση του Γενικού Λογιστηρίου που συνοδεύει το παρόν νομοσχέδιο.
      Έκανα αυτήν την ιστορική αναδρομή για να αποδείξω στους συναδέλφους ότι ουσιαστικά μεροληπτούν και απαξιώνουν κάθε θετική προσπάθεια που έγινε στο παρελθόν. 
      Δεν παραλάβατε, κύριε Υφυπουργέ, λευκή σελίδα. Λευκή σελίδα την ονομάσατε εσείς. Η κοινωνία ας βγάλει τα συμπεράσματά της.
      Ας έρθουμε και λίγο στο νομοσχέδιο. Στην Επιτροπή Μορφωτικών Υποθέσεων δεσμευτήκατε για μία σειρά από έργα, αναπλάσεις και στήριξη του καλλιτεχνικού προγράμματος. Το Βήμα της Βουλής –επειδή είμαι και νέος Βουλευτής- είναι λίγο βαρύ. Θεωρώ, όμως, ότι οι πολιτικοί πρέπει να έχουν το σθένος όσα λένε στη Βουλή και από του Βήματος αυτού, να τα υπερασπίζονται με τον καλύτερο δυνατό τρόπο.
      Εκτιμώ ότι και πρόθεση υπάρχει και σοβαρότητα από πλευράς Υπουργού. Απομένει σε εμάς, στους Βουλευτές, στους φορείς, στην Πάτρα και στην Ελλάδα ανά πάσα στιγμή να δίνουμε το παρόν, να δίνουμε τη συμμετοχή –και αυτό θα κάνουμε- να στηρίζουμε κάθε θετική προσπάθεια –και αυτό θα κάνουμε- αλλά να καυτηριάζουμε, να αναδεικνύουμε και να επαγρυπνούμε για όλα αυτά που ενδεχομένως να μη γίνουν.
      Οι δυο μας έχουμε μία προσωπική σχέση, κύριε Υφυπουργέ, και το εκτιμώ. Ελπίζω ότι όπως έχει δομηθεί μία προσωπική σχέση, θα ανταποκριθείτε και σε αυτήν την πρόκληση πλέον, η οποία είναι προ των πυλών και για το καλό της Πάτρας αλλά και για το εθνικό στοίχημα που έχουμε βάλει.
      Το θέμα που θέλω να αναφέρω από του Βήματος αυτού είναι το θέμα του συντονιστή, που είναι και το κυρίαρχο. Το διοικητικό συμβούλιο είναι ένα μη ευέλικτο σχήμα δεκαπενταμελές. Ουσιαστικά την πολιτική θα την ασκεί η εκτελεστική γραμματεία. Σε αυτό, λοιπόν, το πενταμελές σχήμα δεν μας έχετε προσδιορίσει ποιος θα είναι ο συντονιστής. 
      Προτείνω, λοιπόν, ο συντονιστής αυτός να είναι ο ίδιος ο Δήμαρχος της Πάτρας, ο καθ’ ύλην αρμόδιος και ο πλέον γνώστης του αντικειμένου.
      Νομίζω ότι είναι μία πολιτική απόφαση για να τιμήσουμε και να εγγυηθούμε την επιτυχία, ειλικρινά, του εγχειρήματος.
      Κύριε Πρόεδρε, τελείωσα. Ευχαριστώ. Θα παρακολουθούμε εκ του σύνεγγυς και με ευήκοα ώτα όλες τις εξελίξεις.
      (Χειροκροτήματα από την πτέρυγα του ΠΑΣΟΚ)
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Πριν κατέβει ο κύριος συνάδελφος από το Βήμα θα ήθελα να ρωτήσω το εξής: Τι ακριβώς εννοείτε; Το συντονιστή…
      ΠΡΟΕΔΡΕΥΩΝ (Γεώργιος Σούρλας): Ας κατέβει. Δεν πειράζει.
      ΜΙΛΤΙΑΔΗΣ ΒΕΡΡΑΣ: Το συντονιστή της εκτελεστικής επιτροπής, όπως αναφέρεται μέσα στο νομοσχέδιο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βέρρα, που ήταν ιδιαίτερα σύντομος.
      Κύριε Υπουργέ, έχουν μιλήσει οι έξι πρώτοι Βουλευτές, εναπομένουν όμως για να εξαντληθεί ο κατάλογος ακόμα τρεις. Θα περιμένετε να ολοκληρωθεί ο κατάλογος ή θα πάρετε το λόγο;
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Θα περιμένω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, κυρίες και κύριοι συνάδελφοι, ευχαριστούμε τον κύριο Υπουργό για την επίδειξη κοινοβουλευτικής αβροφροσύνης, κάτι που μερικές φορές δεν το αντιμετωπίζουμε από τους Υπουργούς της Κυβέρνησης. Γι’ αυτό και το σημειώνω, κύριε Υπουργέ.
      ΠΡΟΕΔΡΕΥΩΝ (Γεώργιος Σούρλας): Άλλωστε τι Υπουργείο Πολιτισμού είναι, κύριε Κουτσούκο; Αν δεν δείξουν εδώ, στη Βουλή των Ελλήνων, τον πολιτισμό τους, πού θα τον δείξουν;
      ΓΙΑΝΝΗΣ ΚΟΥΤΣΟΥΚΟΣ: Κυρίες και κύριοι συνάδελφοι, όταν μια μικρή χώρα, η Ελλάδα, διοργάνωσε με επιτυχία τους Ολυμπιακούς Αγώνες του 2004, όταν απ’ αυτήν τη μικρή χώρα ξεκίνησε η ιδέα για τις Πολιτιστικές Πρωτεύουσες και έδωσε επιτυχή δείγματα στην υλοποίηση του θεσμού, τότε αναμφίβολα και ο στόχος για την «Πάτρα, Πολιτιστική Πρωτεύουσα 2006» ξεκινάει από πάρα πολύ υψηλά στάνταρντ και δημιουργεί σημαντικές ευθύνες σε όλους τους συντελεστές που θα επωμιστούν την υλοποίηση αυτής της μεγάλης προσπάθειας.
      Η επιτυχία του θεσμού συνδέεται με την επίτευξη των σκοπών που περιγράφει ο ιδρυτικός νόμος και το καταστατικό του «Πάτρα, Πολιτιστική Πρωτεύουσα» και αφορούν τα κοινά ευρωπαϊκά πολιτιστικά ρεύματα, τη διαρκή πολιτιστική συνεργασία, τη συμμετοχή των μεγάλων στρωμάτων του πληθυσμού, την αξίωση της ιστορικής κληρονομιάς της περιοχής. Έχει δηλαδή στόχους και σκοπούς πολύ μεγαλύτερους από μια απλή καλλιτεχνική εκδήλωση, μια εκδήλωση δηλαδή που θα εξαντληθεί σε ορισμένες γιορτές.
      Έτσι το αντιλαμβάνεται η Πάτρα και ολόκληρη η δυτική Ελλάδα και προσδοκά ότι η «Πάτρα, Πολιτιστική Πρωτεύουσα» θα συμβάλει τόσο στην πολιτιστική πρόοδο και ανάπτυξη όσο και στην προβολή των ιστορικών, πολιτιστικών και πνευματικών πλεονεκτημάτων της περιοχής. Και βέβαια η «Πάτρα, Πολιτιστική Πρωτεύουσα» με τον τρόπο που θα οργανωθεί και θα προβληθεί θα αφήσει πίσω της ένα σημαντικό κεφάλαιο, που θα επενδυθεί στο μέλλον σε όφελος της ανάπτυξης της πόλης της Πάτρας, αλλά και ολόκληρης της δυτικής Ελλάδας.
      Ο εισηγητής του ΠΑΣΟΚ, ο κ. Φούρας, αλλά και οι άλλοι συνάδελφοι του ΠΑΣΟΚ που μίλησαν, έκαναν μια σειρά σημαντικών παρατηρήσεων νομικού και ουσιαστικού χαρακτήρα, από τις οποίες σημαντικότερες θεωρώ την παρατήρηση για τη σύνθεση της εκτελεστικής επιτροπής, για το θέμα των προσλήψεων, την παρατήρηση που συνδέεται με τις καθυστερήσεις εξαιτίας μιας αντίληψης που είχε η προηγούμενη δημοτική αρχή της Πάτρας. Πιστεύω όμως ότι η ουσιαστικότερη παρατήρηση αφορά τους πόρους, γιατί από κει εξαρτάται το εύρος των εκδηλώσεων, η εμβέλειά τους, η διάθεσή τους. Κυρίως όμως από τους πόρους εξαρτάται η δυνατότητα του νέου οργανισμού, που συστήνεται σήμερα, και της Κυβέρνησης να προχωρήσει στην υλοποίηση των απαραίτητων υποδομών.
      Σχετικά με την επιτυχία, δηλαδή την πολλαπλασιαστική δυναμική του θεσμού στην τοπική κοινωνία και στη δυτική Ελλάδα είναι το αν το «Πάτρα 2006» θα επιτύχει να αξιοποιήσει και να αναδείξει το πολιτιστικό, ιστορικό και πνευματικό φορτίο της ευρύτερης περιοχής. 
      Απ’ αυτήν την άποψη θα ήταν τεράστιο λάθος, κύριε Υπουργέ, να αγνοηθούν στο σχεδιασμό η πολιτιστική κληρονομιά των όμορων νομών, όπως του Νομού Ηλείας, στην περιοχή του οποίου βρίσκεται η Αρχαία Ολυμπία, η διοργανώτρια πόλη των Ολυμπιακών Αγώνων, η Αρχαία Ήλιδα, ο Επικούρειος Απόλλωνας, βυζαντινά και μεσαιωνικά μνημεία, όπως το Κάστρο Χλεμούτσι, ακόμα και προϊστορικά ή νεότερα μνημεία, όπως η Αγορά του Τσίλερ στην Πάτρα, το Μουσείο Μπελογιάννη στην Αμαλιάδα και ούτω καθ’ εξής.
    Τα μνημεία αυτά είναι απαραίτητο να ενταχθούν στο σχεδιασμό, γιατί συνδέονται αναπόσπαστα με τους σκοπούς του νόμου και του καταστατικού και πιστεύω ότι θα συνδέονται και με αυτό που εσείς θα μας πείτε στη συνέχεια της ομιλίας, δηλαδή ότι βρίσκονται στους στόχους της Κυβέρνησης σε σχέση με το περιεχόμενο του «Πάτρα 2006».
    Κυρίες και κύριοι συνάδελφοι και κύριε Υπουργέ, οι πιστώσεις που θα διατεθούν, θα επιτρέψουν ή όχι την υλοποίηση ενός τέτοιου σχεδιασμού και κυρίως θα επιτρέψουν τη βελτίωση των πολιτιστικών υποδομών, ή την ολοκλήρωση εργασιών που αφορούν την ανάδειξή τους και βρίσκονται σε εξέλιξη;
     Αναφέρω χαρακτηριστικά –το γνωρίζετε, κύριε Υπουργέ- ότι μετά από σημαντικές προσπάθειες της προηγούμενης Κυβέρνησης αναδείχτηκε ο ιστορικός χώρος της Αρχαίας Ήλιδας με το νέο μουσείο, με ανασκαφές που δυστυχώς η Κυβέρνησή σας πάγωσε. Νομίζω ότι θα ήταν ένα τεράστιο λάθος να μην υπάρξει συνέχεια αυτών των εργασιών. 
    Επίσης θα πρέπει να δείτε πάρα πολύ σοβαρά και να αξιοποιήσετε το ανθρώπινο δυναμικό, που έχει ασχοληθεί και έχει πείρα από διεθνείς πολιτιστικές εκδηλώσεις, όπως, για παράδειγμα, το προσωπικό του Διεθνούς Φεστιβάλ Κινηματογράφου για παιδιά και νέους της Αρχαίας Ολυμπίας, αλλά και άλλο ανθρώπινο δυναμικό που ασχολήθηκε με επιτυχία με διεθνείς εκδηλώσεις στην περιοχή μας, οι οποίες έγιναν με αφορμή τους Ολυμπιακούς Αγώνες. 
    Καλείστε, λοιπόν, κύριε Υπουργέ, εσείς και η Κυβέρνησή σας, που έχετε την κύρια ευθύνη, να διασφαλίσετε πρώτα τις πιστώσεις, να παρουσιάσετε σχέδιο για τις πολιτιστικές υποδομές στη δυτική Ελλάδα και να ενσωματώσετε δημιουργικά την εμπειρία των διεθνών εκδηλώσεων, που έγιναν πρόσφατα στην ευρύτερη περιοχή. Καλείστε, δηλαδή, να αξιοποιήσετε και να δώσετε προοπτική στο ολυμπιακό κεφάλαιο, που συσσωρεύσαμε και κατακτήσαμε στη δυτική Ελλάδα και στην Ηλεία. 
    Οφείλετε, κύριε Υπουργέ, στην τοποθέτησή σας να περιγράψετε αυτό το όραμα για την περιοχή, προκειμένου να μην εξαντληθεί η συζήτηση σε μια διοικητικού χαρακτήρα ρύθμιση περί των άρθρων του νόμου και του καταστατικού και να δώσετε απαντήσεις στα ερωτήματα που τίθενται, τις οποίες θα περιμένουμε με ενδιαφέρον. 
    Ευχαριστώ πολύ. 
    ΑΝΔΡΕΑΣ ΦΟΥΡΑΣ: Κύριε Πρόεδρε, ανέγνωσε κάποιες τροποποιήσεις ο κύριος Υφυπουργός που δεν μας έχουν διανεμηθεί ακόμη. 
    	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε κάνει τροποποιήσεις και ανακοινώσεις; Δεν ήμουν προηγουμένως εγώ στην Έδρα. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Τις έχω ήδη καταθέσει. 
    ΠΡΟΕΔΡΕΥΩΝ (Γεώργιος Σούρλας): Παρακαλώ να διανεμηθούν στους Βουλευτές οι τροποποιήσεις που έκανε ο κύριος Υφυπουργός. 
    Το λόγο έχει η κ. Παπαδημητρίου. 
    ΕΛΙΣΑΒΕΤ ΠΑΠΑΔΗΜΗΤΡΙΟΥ: Κυρία και κύριοι συνάδελφοι, παρακολούθησα τη συζήτηση στην Επιτροπή Μορφωτικών Υποθέσεων, όλες τις ημέρες, και σήμερα με προσοχή τους προλαλήσαντες συναδέλφους. Και θέλω να σταθώ λίγο στις παρεμβάσεις των Βουλευτών της Αξιωματικής Αντιπολίτευσης. Αντιπολίτευση για την αντιπολίτευση πάλι και ευκαιρία για τον κ. Βενιζέλο να κάνει προς Θεσσαλονικείς, υπόμνηση της μεγάλης του προσφοράς! Ανέξοδη προσφορά προστασίας, για μερικούς συναδέλφους στους δυστυχείς συμβασιούχους, των οποίων, όμως, λήγει η σύμβαση. Και είναι αλλιώτικη τελείως η εκφορά του λόγου σας, κύριε συνάδελφε, σήμερα από ό,τι ήταν χθες. 
    Δεκατρία λεπτά από τα δεκαπέντε της ομιλίας σας, κύριε Φούρα, αφιερώσατε, από αυτό το Βήμα, σε κροκοδείλιους οδυρμούς για καθυστερήσεις της δεκάμηνης Κυβέρνησής μας. Κυρίως για νομοτεχνικά λάθη ή πλάνες, για κίνδυνο ακυρότητας, στην κρίση σας πάντα, των προβλέψεων του σχεδίου νόμου, στη βάση της θέσης σας περί αρμοδιότητας ή όχι του υπογράψαντος Υφυπουργού. Το είπατε στην επιτροπή, το ξανάπατε. Σας είπαμε, και χθες στην επιτροπή και σήμερα, ότι το εμπεδώσαμε, αλλά διαφωνούμε με την άποψή σας και εμείς είμαστε Κυβέρνηση. 
    Πάντως, κυρίως για τον κ. Βενιζέλο, αλλά επειδή και εσείς σήμερα υιοθετήσατε αυτό το παντοτινό χαρακτηριστικό του, θεωρώ ότι πρέπει να ακούσετε πως η ειρωνεία, που ξεπηδά από το λόγο σας ως χιούμορ, δεν ταιριάζει σε ευφυείς ανθρώπους. 
    Αλλά αντιλαμβάνομαι ότι προσφέρεται εκεί όπου απουσιάζουν επιχειρήματα και απολογιστικά «προικιά» για το χρόνο της δικής σας διαχείρισης. 
      Αλλά, κύριε Βενιζέλο, που πάντα μιλάτε και πάντα απουσιάζετε όταν oμιλούν οι άλλοι, έλεος! «Δεν ρωτάτε, δεν μαθαίνετε», μας λέει απειλώντας μας. Ρωτούσαμε για χρόνια και ποτέ δεν ερχόταν μια πειστική απάντηση. Ρωτούσαμε και απαντούσε χωρίς να καταλαβαίνει κανένας τίποτα εκτός από το ότι επί της ουσίας δεν υπήρξε ποτέ απάντηση. Και στο κάτω-κάτω της γραφής ρώτησε και έμαθε ο ελληνικός λαός και σας κατήργησε. 
      Πότε θα αντιληφθείτε ότι κυβερνάει  η Νέα Δημοκρατία και ότι αυτή η Κυβέρνηση έχει άλλη αντίληψη από τη δική σας; Άλλη αισθητική, άλλη ηθική, άλλη πολιτική άποψη και για τον πολιτισμό και για την ανάδειξη του έργου της αλλά και για τη συγκρότηση των πλαισίων υλοποίησης του έργου της: Δέκα μήνες και όχι δώδεκα η Νέα Δημοκρατία, εβδομήντα δύο μήνες εσείς για την Πολιτιστική Πρωτεύουσα της Πάτρας! Και τολμάτε να μιλάτε! 
      Και μας είπε ο κ. Βενιζέλος ότι δεν κάνουμε τίποτα για τις υποδομές, όταν είναι γνωστό τοις πάσι, και στον κ. Μικρούτσικο και στους φορείς της Πάτρας, ότι προσπαθεί το Υπουργείο Πολιτισμού σήμερα, ο κ. Τατούλης ειδικότερα, για να δημιουργήσει συνθήκες μερικής έστω αποπεράτωσης ή και εκκίνησης κάποιων υποδομών πέραν του πανηγυριού. Είναι γνωστό, το γράφει ο Τύπος. Είστε στα πράγματα. Έχετε υπαλλήλους, συνεργάτες σας, που είμαι σίγουρη ότι σας πληροφορούν. 
      Φταίμε εμείς που δεν έγιναν οι υποδομές; Φταίμε εμείς για την αρίθμηση των -όντως εχόντων υπάρξει- υποδομών στη Θεσσαλονίκη και όχι στην Πάτρα; Φταίμε εμείς που άδειασαν τα ταμεία; Θα φταίμε, αν την ώρα που θα γίνει μία αλλαγή φρουράς, σπεύσει και ένας δικός μας Υπουργός να υπογράψει όσα υπέγραψε ο κ. Βενιζέλος στην προτεραία της κ. Παπαζώη! Πόσα δισεκατομμύρια ήταν, κύριε Φούρα; Δέκα; Ήταν κάποια δισεκατομμύρια… Δεν μπορούσαν κάποια από εκείνα τα δισεκατομμύρια να αφιερωθούν στην υλοποίηση κάποιων υποδομών στην Πάτρα. 
      Η «Πάτρα 2006» επελέγη για να συνεχιστεί η ολυμπιακή δυναμική και εμείς δεν έχουμε όραμα. Τι έκανε ο κ. Βενιζέλος για την εκκίνηση της ολυμπιακής δυναμικής και στην Πάτρα; Και τι έκανε για την εκκίνηση της μεγάλης του ιδέας; Μας ρωτάει και μας ξαναρωτάει, ειρωνευόμενος και τον κύριο Πρόεδρο της Κυβέρνησης: «Κάλεσε ο κ. Καραμανλής το δήμαρχο, το νομάρχη, να συζητήσει για το μέλλον της πόλης; Πήγε στην Πάτρα;». Ήταν χαριτωμένο αυτό που είπε ο κ. Βενιζέλος. «Τα τέσσερα χρόνια πήγαν άκαρπα γιατί έφταιγε ο προσκείμενος στη Νέα Δημοκρατία δήμαρχος», είπε. Ενώ τώρα, που δεν είναι προσκείμενος –στην κρίση του, εμείς τους βλέπουμε όλους ίδια τους δημάρχους- φταίει η Κυβέρνηση. Πριν έφταιγαν οι δήμαρχοι, όσο παρέμενε η κυβέρνηση του ΠΑΣΟΚ άπρακτη, σήμερα επί δέκα μήνες φταίει η Κυβέρνηση της Νέας Δημοκρατίας. 
      Κύριοι συνάδελφοι, θέλω να συγχαρώ το ύφος και το ήθος του Υπουργείου Πολιτισμού, αυτό που εκπέμπεται σήμερα. Γνωρίζω ότι ο κ. Καραμανλής είχε εξαιρετικά αποτελεσματική συζήτηση με τον κ. Μικρούτσικο. Γνωρίζω, και θα έπρεπε να γνωρίζετε και εσείς, ότι ο κ. Καραμανλής συνεργάζεται στενότατα με τον αρμόδιο Υφυπουργό του και με το Γενικό του Γραμματέα. Γνωρίζω -και συγχαίρω τον κ. Τατούλη γι’ αυτό- ότι δεν ήταν εύκολο να καταλήξει αυτή η ιστορία σε δέκα μήνες σε συναίνεση, παρά τα όσα ακούστηκαν στην επιτροπή. Γνωρίζω πάρα πολύ καλά ότι η πρόθεση αυτής της Κυβέρνησης είναι η Πολιτιστική Πρωτεύουσα της Πάτρας –παρ’ όλο το σαμποτάζ ή την ανυπαρξία –για να μη λέω κακίες- που είχε για έξι χρόνια-  να πάει καλά. 


Γνωρίζω το κάλεσμα που έχουν κάνει και τη συνεργασία που ήδη έχουν με εξαιρετικούς ανθρώπους της ακαδημαϊκής κοινότητας. Γνωρίζω ότι θέλουν να δώσουν ρόλους. Και έδωσαν ρόλους, μέσα κι από αυτό το νομοσχέδιο, στους φορείς, στους αιρετούς και στην κοινωνία των πολιτών στην Πάτρα.
     Αγαπητοί συνάδελφοι, η πολιτική μας είναι υποχρέωσή μας απέναντι στον ελληνικό λαό που μας ψήφισε. Το πολιτιστικό αποτέλεσμα δεν μπορεί να είναι μόνο αυτών που βρήκαμε, κυρίως εφ’ όσον δεν έχει αρθρωθεί το δικό σας. Οφείλουμε να καταθέσουμε το δικό μας και αυτό θα κάνουμε. Και οφείλετε να δεχθείτε ότι η δημοκρατική αρχή αυτό επιτάσσει. Μετά από δέκα μήνες δεν μπορούσαν να έχουν όλα αλλάξει για την Πολιτιστική Πρωτεύουσα της Πάτρας. 
     Ένα όμως θα έπρεπε να το είχατε καταλάβει: Ότι δεν είστε κυβέρνηση γιατί δεν μπορέσατε να εκλεγείτε, ευτυχώς για τον ελληνικό λαό, κυβέρνηση και ότι ό,τι υλοποιείται για τα ερχόμενα τέσσερα ή οκτώ ή όσα χρόνια μας δίνει ο ελληνικός λαός, θα έχει αναφορά στο δικό μας πρόγραμμα, στη δική μας αισθητική και στη δική μας πολιτική.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Παπαδημητρίου.
     Το λόγο έχει ο κ. Νικόλαος Γεωργιάδης.
     ΝΙΚΟΛΑΟΣ ΓΕΩΡΓΙΑΔΗΣ: Κύριε Πρόεδρε, κυρίες και κύριοι συνάδελφοι, έχω άλλη μια φορά αυτοκαθοριστεί πολιτισμικά εδώ σ’ αυτήν την Αίθουσα ως γενιά του Δημήτρη του Παπαϊωάννου. Ενός ανθρώπου ο οποίος έχει ακριβώς τη δική μου ηλικία και ενός ανθρώπου για του οποίου την πολιτιστική συνεισφορά στον τόπο νομίζω ότι η δική μου γενιά είναι πολύ υπερήφανη. Το λέω διότι νομίζω ότι αυτό αναδεικνύει την πολύ μεγάλη σημασία που μπορεί να έχει ακόμη ένας άνθρωπος ή ένα πολιτιστικό γεγονός για τη διαμόρφωση του «image», της ταυτότητας δηλαδή, ενός τόπου. 
     Η ταυτότητα και το «image» της χώρας είναι κάτι τόσο σημαντικό, που ελάχιστοι από μας είναι σε θέση πραγματικά να κατανοήσουν. Αντανακλάτε άμεσα όχι μόνο στην αισθητική μας ή στα μέσα έκφρασή μας, αλλά έχει και σαφέστατα οικονομικά αντικρίσματα ιδιαίτερα για έναν τόπο που θεωρείται κοιτίδα του πολιτισμού και είναι, για έναν τόπο ο οποίος ζει σε μεγάλο βαθμό από το τουριστικό του προϊόν, για έναν τόπο για τον οποίο το «image» του είναι ίσως δυσανάλογα σημαντικό σε σχέση με το «image» άλλων τόπων. Αυτό το λέω για το λόγο ότι στη συζήτηση που παρακολούθησα σήμερα είδα δύο βασικές προσεγγίσεις ως προς το ζήτημα του πολιτισμού. Είδα την υλική προσέγγιση, δηλαδή πόσα κτήρια ενδεχομένως μπορούν να ανεγερθούν με κάποια εκατομμύρια και είδα αρκετά υποβαθμισμένη την άυλη πλευρά του πολιτισμού. Εδώ αξίζει τον κόπο να πούμε δύο κουβέντες.
     Προφανώς το υλικό κομμάτι είναι σημαντικό ως προς τις υποδομές, όπως πολλές φορές είναι σημαντικό και αισθητικά, δηλαδή μια αρχιτεκτονική δημιουργία είναι πολύ σημαντική. 
     Από την άλλη πλευρά είναι το άυλο, είναι η πολιτιστική δημιουργία, είναι αυτό το οποίο, αν θέλετε, καθορίζει την πολιτιστική ταυτότητα ενός τόπου μια συγκεκριμένη χρονική στιγμή και είναι αυτό το οποίο τελικώς είναι και το επιδιωκόμενο απ’ αυτό που αντιλαμβάνεται ο καθένας μας ως πολιτισμό. Αυτό έχει επίσης δύο σκέλη: Πρώτον, το στατικό σκέλος, δηλαδή τι έχουμε φτιάξει μέχρι στιγμής, ποια είναι η παράδοσή μας, ποια είναι η ιστορία μας και πώς αυτό μπορούμε να το ντύσουμε, να το προάγουμε και να το προβάλουμε. Δεύτερον, το δυναμικό σκέλος, δηλαδή τι δεν έχουμε κάνει μέχρι στιγμής, ποια είναι η πραγματική, η αυθεντική πολιτιστική δημιουργία και ποιες είναι οι ευκαιρίες που ενδεχομένως έχουμε να παράξουμε πολιτισμό και να ξεφύγουμε πλέον από μια στατικότητα την οποία έχουμε επαναλάβει επαρκώς και που νομίζω ότι κανείς Έλληνας και μη Έλληνας αυτήν τη στιγμή δεν γνωρίζει.
     Η πρόκληση σήμερα, λοιπόν, στο χώρο του πολιτισμού είναι να δούμε ποιες είναι οι δυναμικές προοπτικές και διαστάσεις και εκεί να εστιάσουμε.
     Άκουσα λοιπόν ότι διατέθηκαν 400.000.000 ευρώ για την Πολιτιστική Πρωτεύουσα Θεσσαλονίκη. Άκουσα ότι διατέθηκαν 150.000.000 ευρώ για την Πολιτιστική Ολυμπιάδα. Προσπαθώ να δω από αυτούς τους δύο θεσμούς που κόστισαν 550.000.000 ευρώ σε μια Ελλάδα της οποίας δυστυχώς τα ευρώ δεν περισσεύουν, ποια είναι η επιτυχία, ποιος είναι ο άυλος πολιτισμός, ποιο είναι αυτό το οποίο πετύχαμε προς τη βελτίωση ή την ανάδειξη αυτής της σημαντικής πτυχής της ταυτότητάς μας.
      Και με μεγάλη θλίψη –ως πότε ο Παπαϊωάννου μπορεί να είναι φύλλον συκής της πολιτιστικής μας απραξίας- θεωρώ ότι η Ελλάδα δεν παράγει πολιτισμό. Αυτό γίνεται επί πολλά χρόνια. Θεωρώ ότι η Ελλάδα μπορεί να παράξει τουρισμό. Απλά, δυστυχώς, οι πολιτικές ηγεσίες του τόπου και ο τρόπος που το δημόσιο χρήμα επενδύθηκε δεν εστίασε εκεί που μπορούν να δημιουργηθούν οι προοπτικές μιας δυναμικής παραγωγής πολιτισμού. Αυτήν τη στιγμή ως Κερκυραίος πρέπει να επισημάνω –νομίζω ότι αυτό κανείς δεν το αμφισβητεί- ότι η πολιτιστική αναγέννηση της χώρας προήλθε από τα Επτάνησα, αφού η Ελλάδα ήταν κάτω από τον οθωμανικό ζυγό. Από πλευράς λοιπόν στατικού πολιτισμού ξέρουμε ότι εμείς στα Επτάνησα είμαστε πλούσιοι. Είμαστε και ιδιαίτερα πλούσιοι από πλευράς προοπτικής. Δηλαδή υπάρχουν θύλακες, νέοι άνθρωποι οι οποίοι πειραματίζονται και είναι σε θέση να παράξουν πολιτισμό για τη χώρα. Όμως είναι εγκαταλελειμμένοι στη μοίρα τους. Τα 550.000.000 που πέρασαν, δεν τους άγγιξαν. Γι’ αυτό σήμερα αισθάνονται θυμό για την περιθωριοποίηση και την εγκατάλειψή τους. Αυτό είναι πολύ επικίνδυνο, γιατί αφ’ ενός δεν μας περισσεύουν και αφ’ ετέρου αν απογοητευθούν αυτοί είναι πολύ δύσκολο να βρεθούν άλλοι που να τους αντικαταστήσουν.
      Θεωρώ λοιπόν ότι στη γενιά του Δημήτρη Παπαϊωάννου είναι σίγουρο ότι υπάρχουν στα Επτάνησα -αλλά πιστεύω και στην υπόλοιπη Ελλάδα- άτομα και πρωτοβουλίες που αξίζει να στηριχθούν. Θεωρώ ότι η πρόκληση του «Πάτρα 2006» –αυτό απευθύνεται κατά βάση στον καλλιτεχνικό διευθυντή- είναι να βρεθούν τέτοιου είδους θύλακες και να ενισχυθούν μέσα στο λίγο χρόνο που έχουμε μπροστά μας, διότι εφόσον αυτοί αναδειχθούν και τεράστια δυναμική θα έχουν για να συνεχίσουν στο μέλλον αλλά και θα συνδιαμορφώσουν μια καινούργια δυναμική πολιτιστική ταυτότητα που σαφέστατα ο τόπος την έχει ανάγκη. 
      Το μήνυμα που θα ήθελα να απευθύνω απ’ αυτήν την Αίθουσα προς τον καλλιτεχνικό διευθυντή είναι, εφόσον δεν το έχει κάνει, να προσπαθήσει να το κάνει, γιατί υπάρχουν πάρα πολλοί άνθρωποι που με λίγους πόρους αν τους δοθεί το κατάλληλο σκηνικό –δεν μπορώ να σκεφτώ πιο καταλληλότερο απ’ αυτό της «Πάτρας 2006»- θα μπορέσουν να συσπειρώσουν τις δυνάμεις τους και να αναδείξουν αυτό το οποίο υπάρχει στον τόπο και που δυστυχώς τόσα χρόνια είναι καταπιεσμένο.
      Θα τελειώσω με ένα μικρό σχόλιο σχετικά με το τεχνικότερο ζήτημα για το αν πρέπει ο συντονιστής της εκτελεστικής επιτροπής να είναι ο δήμαρχος. Θεωρώ σαφέστατα ότι δεν πρέπει να είναι ο δήμαρχος, όσο προικισμένος και ηθικός και αν είναι, γιατί μια εκτελεστική επιτροπή χρειάζεται τεχνοκράτη και όχι άνθρωπο οποίος έχει πολιτικές δεσμεύσεις, ιδιαίτερα στον τόπο στον οποίο θα τελεστεί ένα τέτοιο γεγονός. Είμαι σίγουρος ότι στη γενιά του Δημήτρη Παπαϊωάννου μπορούν να βρεθούν εξαιρετικοί μάνατζερς. Μπορείτε, κύριε Υπουργέ, να βρείτε ένα νέο άνθρωπο που θα δοκιμαστεί εκεί πέρα, έναν άνθρωπο του οποίου το μέλλον θα είναι μπροστά και όχι πίσω. Να βρείτε έναν τεχνοκράτη ικανό που να μπορεί με ήθος να φέρει σε πέρας αυτήν την πρόκληση. Δεν ξέρω πότε άλλοτε η Ελλάδα θα έχει τέτοιου είδους πολιτισμική πρόκληση με δυνατότητα διεθνούς προβολής.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι ο Πρωθυπουργός και Υπουργός Πολιτισμού, οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Ανάπτυξης, Περιβάλλοντος - Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Τουριστικής Ανάπτυξης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Μακεδονίας - Θράκης, Αιγαίου και Νησιωτικής Πολιτικής, Επικρατείας και η Αναπληρωτής Υπουργός Πολιτισμού, κατέθεσαν σχέδιο νόμου «Κύρωση της Συνθήκης για τη θέσπιση Συντάγματος της Ευρώπης».
      Παραπέμπεται στην αρμόδια Διαρκή Επιτροπή. 
      Το λόγο έχει ο Υφυπουργός Πολιτισμού κ. Τατούλης.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριοι συνάδελφοι, με αυτήν την πρωτοβουλία της η Κυβέρνηση ουσιαστικά δίνει τη δυνατότητα στην τοπική κοινωνία της Πάτρας να αντιμετωπίσει την προοπτική της Πολιτιστικής Πρωτεύουσας για το 2006.
      Το παρόν νομοσχέδιο ουσιαστικά δίνει τη δυνατότητα στο Δήμο Πατρέων, που είναι ο φορέας υλοποίησης της Πολιτιστικής Πρωτεύουσας, μέσα από έναν ευέλικτο οργανισμό να δημιουργήσει αυτές τις προϋποθέσεις, για να μπορέσει να ανταποκριθεί ποιοτικά η Πάτρα στην ευθύνη της Πολιτικής Πρωτεύουσας το 2006.
      Κυρίες και κύριοι συνάδελφοι, άκουσα με μεγάλη προσοχή όλες τις παρατηρήσεις και όλα τα σχόλια. Θα ήθελα μόνο να επισημάνω τα εξής: πρώτα και κύρια νομίζω ότι πλέον κινούμαστε προς τη σωστή κατεύθυνση. Μέσα από τη συζήτηση στην επιτροπή απαλείφθηκαν πάρα πολλές από τις ενστάσεις και τις αιτιολογήσεις για μια αντιπολίτευση για τη συγκεκριμένη πρωτοβουλία της Κυβέρνησης και πλέον νομίζω ότι απαλείφθηκε το πιο σημαντικό πρόβλημα.
      Όπως θα θυμόσαστε, κυρίες και κύριοι συνάδελφοι, στην επιτροπή η γενικότερη φιλοσοφία που είχε η Αξιωματική Αντιπολίτευση ήταν η εξής: ναι μεν ψηφίζουμε, για να μην υπάρξει ευθύνη στο ότι δεν θα γίνει η Πολιτιστική Πρωτεύουσα, αλλά η ευθύνη βαραίνει την Κυβέρνηση. Σήμερα, με μεγάλη χαρά διαπιστώνω ότι πλέον οι κύριοι συνάδελφοι της Αξιωματικής Αντιπολίτευσης φεύγουν απ’ αυτήν τη θέση και αρχίζουν να νιώθουν πιο υπεύθυνοι και μέσα από αυτήν την υπευθυνότητα να δημιουργείται ένα καλύτερο κλίμα. Γιατί ασφαλώς και σταθμίστηκαν τα λόγια μου ότι η ευθύνη της επιτυχίας ή της αποτυχίας είναι ευθύνη, η οποία θα πρέπει να καταμερίζεται σε όλους μας.
      Γιατί θα συμφωνήσω με την άποψη ότι η Πολιτιστική Πρωτεύουσα, η σύλληψη του να γίνει η Πολιτιστική Πρωτεύουσα το 2006 στην Πάτρα ήταν μια σημαντική πρωτοβουλία, ήταν μια έξυπνη πρωτοβουλία. Ήταν μια πρωτοβουλία η οποία είχε να δώσει τρεις διαφορετικές κατευθύνσεις, είχε να δώσει απαντήσεις σε τρεις διαφορετικές κατευθύνσεις.
      Η πρώτη απάντηση είναι ότι είναι το μεγάλο στοίχημα της χώρας μας αμέσως μετά τους Ολυμπιακούς Αγώνες. Και ήταν κρίσιμο το μεγάλο στοίχημα να γίνει σε ένα θεσμό, που έχει τη δική του διαχρονική ιστορία και που άμεσα σχετίζεται με τη χώρα μας, μιας και είναι παραδεκτό και αποδεκτό ότι η αείμνηστη Μελίνα Μερκούρη θεωρείται η πνευματική μητέρα της Πολιτιστικής Πρωτεύουσας.
      Η δεύτερη απάντηση που έπρεπε να δοθεί είναι στο ότι για πρώτη φορά μια περιφερειακή πόλη της χώρας μας θα αναλάμβανε την ευθύνη για να οργανώσει την Πολιτιστική Πρωτεύουσα σε μια πολύ κρίσιμη περίοδο για τον ίδιο το θεσμό, για την ίδια την πορεία του θεσμού.
      Σε αυτό το σημείο θα ήθελα να τονίσω ότι πριν λίγους μήνες ο κ. Ροκάρ, ως ο υπεύθυνος Πρόεδρος της Ευρωπαϊκής Επιτροπής για την Παιδεία και τον Πολιτισμό, διατύπωσε δημοσίως τις ενστάσεις του για την πορεία και για το αποτέλεσμα αυτού του μακροχρόνιου θεσμού, για το πόσο, δηλαδή, ευεργετικά λειτούργησε αυτός ο θεσμός και πόσες θετικές επιπτώσεις είχε στις πόλεις που τον δημιούργησαν και τον υλοποίησαν όλα αυτά τα χρόνια. Είναι κρίσιμος, λοιπόν, ο χρόνος, είναι κρίσιμο το στοίχημα, ακόμα και για την πορεία του θεσμού.
     Και το τρίτο στοιχείο είναι το ότι πλέον η Πολιτιστική Πρωτεύουσα το 2006 για την Ευρώπη είναι η πρώτη φορά που εκφράζει όχι τα δεκαπέντε μέλη της Ευρωπαϊκής Ένωσης αλλά τα είκοσι πέντε μέλη της Ευρωπαϊκής Ένωσης.
     Γι’ αυτούς τους λόγους θεωρώ ότι ήταν ευφυής η σύλληψη και η έμπνευση που υπήρξε, ώστε πράγματι η Πάτρα το 2006 να είναι η Πολιτιστική Πρωτεύουσα για την Ευρώπη. 
      Αυτό, κυρίες και κύριοι συνάδελφοι, το αναγνωρίζουμε. Το αναγνωρίσαμε δημοσίως. Εμείς δεν κάναμε κριτική σε αυτό το κομμάτι. Γιατί, όπως γνωρίζετε, και τώρα αλλά και ως αξιωματική αντιπολίτευση είχαμε πάντοτε το θάρρος να λέμε και να κατοχυρώνουμε τα θετικά σημεία ως θετικά σημεία. 
      Εκείνο που είναι το ζητούμενο είναι ότι από το 1998 μέχρι το 2004 δεν έγινε απολύτως τίποτα. Γι’ αυτό λοιπόν επαναλαμβάνω για άλλη μια φορά, ώστε να εμπεδωθεί η άποψη, ότι εμείς παραλάβαμε την «Πολιτιστική Πρωτεύουσα Πάτρα 2006» ως λευκή σελίδα. Και αυτό δεν είναι απλώς μια κουβέντα αλλά είναι η πραγματικότητα. 
      Θα ήθελα, κυρίες και κύριοι, να μη γινόμαστε και άδικοι σε αυτήν την Αίθουσα. Αναφερθήκατε εν πολλοίς ότι η απραξία και η ακινησία οφείλονταν στην παρουσία της προηγούμενης δημοτικής αρχής, της δημοτικής αρχής του κ. Φλωράτου. Δεν είναι αλήθεια αυτό που λέτε. Δεν είναι η αλήθεια αυτή που λέτε και σας εκθέτει διπλά. 
      Σας εκθέτει διπλά για δύο λόγους. Ο πρώτος λόγος είναι το ότι δεν κάνατε απολύτως καμία προσπάθεια για να υπάρξει κινητικότητα. Η μόνη κινητικότητα που υπήρξε από πλευράς της κυβέρνησης του ΠΑΣΟΚ τότε ήταν μόνο να εξασφαλιστούν μερικά χρήματα για τη δημιουργία του master plan, ώστε να προετοιμαστεί ο φάκελος, ο οποίος απαιτείτο να υποβληθεί στην Ευρωπαϊκή Ένωση. Τα υπόλοιπα 4.000.000.000 δραχμές, τα οποία είχαν εξασφαλιστεί για πολιτιστικές υποδομές, ποτέ δεν εκταμιεύτηκαν, ποτέ δεν υπήρξε καμία κινητικότητα προς αυτήν την κατεύθυνση. 
      Το συμπέρασμα βέβαια είναι το ότι δεν θελήσατε να υπάρξει κινητικότητα, γιατί ο δήμαρχος δεν ήταν δικός σας. Και εγώ αυτήν τη στιγμή δεν θέλω να υπερασπιστώ τον κ. Φλωράτο ή τη δημοτική αρχή του κ. Φλωράτου, απλώς θέλω να αποκαταστήσω την αλήθεια, γιατί έτσι είναι τα πράγματα.
      Γιατί αν δεν ήταν έτσι τα πράγματα, όφειλε η τότε κυβέρνηση και όφειλε ο τότε αρμόδιος Υπουργός Πολιτισμού να παρεμβαίνει συνεχώς και να δίνει συνεχώς τη δυνατότητα, αλλά και να υποδεικνύει στη δημοτική αρχή το πώς θα έπρεπε να κινηθεί. 
      Αυτό σημαίνει φροντίδα και επιμέλεια της πολιτικής ηγεσίας στην ευθύνη που ήδη αναλαμβάνει. Γιατί ακόμα ο θεσμός δεν είχε εξασφαλιστεί. Ο θεσμός εξασφαλίστηκε αργότερα. Σήμαινε όμως ότι όλο αυτό το χρονικό διάστημα θα έπρεπε η φροντίδα, η επιμέλεια και η εποπτεία του Υπουργείου Πολιτισμού να είχαν άμεση σχέση με το γεγονός και με την πορεία του γεγονότος. 
      Και ερχόμαστε στο 2003. Το 2003, κυρίες και κύριοι συνάδελφοι, ο τότε Υπουργός Πολιτισμού της κυβέρνησης του ΠΑΣΟΚ, επισκεπτόμενος την Αχαΐα, έδωσε μια συνέντευξη Τύπου στην Πάτρα. Αυτό έγινε στις 14 Ιουλίου του 2003. Τι έλεγε στη συνέντευξη αυτή; Δύο πράγματα. 
      Πρώτα και κύρια προσπαθούσε να νουθετήσει τον κύριο δήμαρχο και τους υπόλοιπους Πατρινούς ότι τα 20.000.000 ευρώ για το κόστος του καλλιτεχνικού προγράμματος ήταν ένα πολύ μεγάλο ποσό, για το οποίο δεν είπε σε καμία περίπτωση ότι το εξασφάλισε. 
      Άλλωστε και στη ΣΑΕ, η οποία κυκλοφόρησε χωρίς κωδικό αριθμό –και καταλαβαίνουμε όλοι μας τι σημαίνει αυτό το πράγμα- η πρόβλεψη ήταν για 10.000.000 ευρώ.
      Ως προς το άλλο θέμα, το θέμα των υποδομών, εκεί η πρόβλεψη και η παρατήρησή του, αλλά και οι νουθεσίες του απέναντι στους Αχαιούς πολίτες ήταν ότι σε καμία περίπτωση δεν μπορούν να ξεπεράσουν τα 100.000.000 ευρώ και ότι αυτό είναι ένα πολύ μεγάλο κεφάλαιο. Αυτό το λέω…
      ΑΝΔΡΕΑΣ ΦΟΥΡΑΣ: Τι λέτε, κύριε Υπουργέ; Κατηγορείτε τον κ. Βενιζέλο; Εσείς είχατε φέρει νομοσχέδιο με 10.000.000 ευρώ.
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Φούρα. Ή ζητήστε να σας το επιτρέψει ο Υπουργός. 
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, αντιλαμβάνομαι την αμηχανία του κυρίου εισηγητή της Μειοψηφίας. Νομίζω ότι αυτή είναι εύλογη ως προς το κομμάτι του να υπερασπιστεί τη χαμένη τιμή, αλλά δεν είναι εκεί το πρόβλημα. Το πρόβλημα είναι το πόσο μπορούμε να αποδώσουμε. Και τα στοιχεία που λέω και ισχυρίζομαι, κύριε Φούρα, είναι στοιχεία τα οποία οποιαδήποτε στιγμή μπορώ να σας τα αποδείξω. Η συνέντευξη του κ. Βενιζέλου είναι συνέντευξη η οποία έχει κατατεθεί και έχει καταχωρισθεί. Λέω, λοιπόν, ποια ήταν η κινητικότητα της Κυβέρνησης. 
      Εμείς τι κάναμε όλο αυτό το χρονικό διάστημα; Πρώτα και κύρια κατηγορηθήκαμε ότι δεν έχουμε άποψη και  δεν έχουμε όραμα για την Πολιτιστική Πρωτεύουσα. Εγώ θα ήθελα να αντιστρέψω λίγο το ερώτημα και να πω: Θυμάται κανένας πολίτης σήμερα τι άφησε πίσω της η Πολιτιστική Πρωτεύουσα της Αθήνας το 1985; Θυμάται κανένας πολίτης τι άφησε πίσω του η Πολιτιστική Πρωτεύουσα της Θεσσαλονίκης το 1997;
      Θα σας πω, λοιπόν, ποια είναι η δική μας άποψη. Εμείς πιστεύουμε, λοιπόν, ότι η Πάτρα είναι ένα πολύ ισχυρό χαρτί σε μια πολύ κρίσιμη περίοδο. Η Πάτρα μπορεί να κάνει μια άλλη ανάγνωση του θεσμού της Πολιτιστικής Πρωτεύουσας, η Πάτρα μπορεί να διακρίνει σ’ αυτήν την κρίσιμη περίοδο ποια είναι τα σημαντικά προβλήματα που απασχολούν σήμερα όλη την Ευρώπη. Το σημαντικότερο πρόβλημα που όλοι διαπιστώνουν, ιδιαίτερα δε όλα τα θεσμικά όργανα και οι φορείς που ασχολούνται με αυτόν το θεσμό, είναι το ότι δεν έχει διαμορφωθεί στην Ευρώπη ένας κοινός κώδικας, ώστε να υπάρχουν απαντήσεις, με τις ίδιες κατευθύνσεις, σε ομοειδή προβλήματα. Αυτό αποτελεί ένα πολύ μεγάλο πρόβλημα. Γι’ αυτό, λοιπόν, από την πρώτη στιγμή οι οδηγίες και οι κατευθύνσεις μας, τουλάχιστον σ’ αυτό το πολύ σημαντικό κομμάτι της επικοινωνιακής εικόνας της Πολιτιστικής Πρωτεύουσας, ήταν στο να δημιουργήσουμε την αντίληψη ότι πλέον όλοι μέσα από αυτή την Πολιτιστική Πρωτεύουσα μπορούμε να επικοινωνούμε. Γιατί διαπιστώσαμε και διαγνώσαμε ότι το μεγαλύτερο πρόβλημα είναι η έλλειψη γνωριμίας του ενός με τον άλλο, μέσα στα πλαίσια της αποκατάστασης και της αποδοχής των ομοιοτήτων και της διαφορετικότητας.
      Το δεύτερο  στοιχείο, το κρίσιμο στοιχείο που επικοινωνεί πλέον την Πολιτιστική Πρωτεύουσα της Πάτρας, είναι «Πάτρα, μια πόλη για την Ευρώπη». Αυτό δείχνει την ευρωπαϊκή της διάσταση, γιατί η Πάτρα είναι το μεγάλο λιμάνι που βρίσκεται στο σταυροδρόμι δύο σημαντικών πολιτιστικών εδρών της πολιτιστικής μας κληρονομιάς: των Δελφών και της Ολυμπίας. Είναι το μεγάλο λιμάνι που μπορεί πλέον και επικοινωνεί και μας φέρνει πολύ κοντά με την υπόλοιπη Ευρώπη.
      Είναι το λιμάνι, όπου κυρίαρχο ρόλο είχε η πολυπολιτισμικότητά του, είναι το λιμάνι που μπόρεσε να δημιουργήσει εξαιρετικούς πολιτιστικούς θεσμούς. Είναι η πόλη που έχει αυτήν τη στιγμή μία ισχυρή πανεπιστημιακή και εκπαιδευτική κοινότητα.
      Όλα αυτά τα στοιχεία συνθέτουν το πόσο σημαντική θα είναι η προοπτική της Πάτρας στην ανάδειξη αυτής της άλλης ανάγνωσης, μιας ανάγνωσης που δεν θα έχει ως κύριο στόχο το να δημιουργήσει μόνο το καλλιτεχνικό πρόγραμμα, αλλά θα έχει μια βαθύτατη διείσδυση και επέμβαση στα πολιτιστικά δρώμενα, στo σμίξιμο των πολιτισμών. 
      Αυτό είναι το όραμα της Πάτρας, το οποίο συνδιαμορφώθηκε μαζί με τους ίδιους τους θεσμούς. Θα ήθελα να σας θυμίσω πως ό,τι έχουμε κάνει μέχρι τώρα το έχουμε πάει βήμα–βήμα μαζί με το φορέα υλοποίησης που είναι ο Δήμος Πατρέων. Αυτό συνιστά μία άλλη πολιτική αντίληψη, ένα διαφορετικό πολιτικό πολιτισμό. Εμείς δεν πήγαμε να επιβάλουμε τις δικές μας απόψεις στο Δήμο Πατρέων, αλλά συνεργαστήκαμε και εξακολουθούμε να συνεργαζόμαστε με το δήμο και το ίδιο κάνουμε και με τον καλλιτεχνικό διευθυντή. Εμείς δεν έχουμε σαν στόχο να επηρεάσουμε κομματικά την όλη εξέλιξη του θεσμού. Μακράν από εμάς, τέτοιες αιτιάσεις και ενστάσεις. 
      Εμείς δεν θέλουμε να επαναλάβουμε τις πολιτικές του ΠΑΣΟΚ, αλλά θέλουμε να αναδείξουμε το πόσο σημαντικό είναι το να είναι απαιτητή η συνεργασία όλων των φορέων. Εμείς δεν λειτουργούμε μονομερώς ή με ιδιοτέλεια, ώστε ό,τι μας αρέσει να είναι κοντά μας και ό,τι δεν μας αρέσει να μην είναι κοντά μας. Αυτό είναι κάτι τελείως διαφορετικό. 
      Πρώτον, αποκαταστήσαμε αυτήν την απαραίτητη συνέχεια, που μπορεί να εγγυηθεί την επιτυχία του θεσμού.
      Δεύτερον, εξασφαλίσαμε όλα τα οικονομικά μεγέθη που απαιτούνται, προκειμένου να υπάρξουν οι προϋποθέσεις της χρηματοδότησης του καλλιτεχνικού προγράμματος, το ύψος του οποίου θα φθάσει στα 24.300.000 ευρώ. Αυτά τα χρήματα έχουν εξασφαλιστεί με την τρίτη τροποποίηση που έγινε στις 21-12-2004 στη ΣΑΕ 014. 
      Από την άλλη μεριά, θέλουμε να εξασφαλίσουμε τα απαιτούμενα χρήματα, προκειμένου να δημιουργηθούν οι υποδομές που έχουν να κάνουν με το μέλλον της πόλης και οι οποίες θα γίνουν από σήμερα μέχρι το 2007. Άλλωστε, αυτή ήταν η απαίτηση.
      Κυρίες και κύριοι συνάδελφοι, αντιλαμβάνεστε σε πόσο δύσκολη θέση βρεθήκαμε, όταν στην πρώτη επίσκεψη που έγινε στην Πάτρα, με δική μου πρωτοβουλία, στο ερώτημα εάν υπάρχει κάποια μελέτη, κάποιος σχεδιασμός ή κάποια κινητικότητα, η απάντηση ήταν όλα μηδέν. Δεν υπήρξε απολύτως τίποτε.
      Τώρα, με αυτήν τη συνεργασία, προετοιμάζουμε τα τέσσερα μεγάλα έργα. Ήδη, όπως γνωρίζετε, με δική μου εντολή, ο Δήμος Πατραίων ετοιμάζεται για την προκήρυξη του μεγάλου στοιχήματος, ενός θεάτρου-προτύπου, που θα αναβαθμίσει στο επίπεδο των υποδομών όλη την πολιτιστική βαρύτητα της Πάτρας. Πρόκειται για το θέατρο του Λαδόπουλου με προϋπολογισμό 32.500.000  ευρώ.
	Τα τέσσερα μεγάλα έργα είναι πρώτα και κύρια η ανάπλαση του χώρου του ΑΣΟ, αυτού του εξαιρετικού πολυχώρου προϋπολογισμού 3.300.000 ευρώ, η ανάπλαση του παλιού Δημοτικού Νοσοκομείου προϋπολογισμού 7.600.000 ευρώ, η ανάπλαση του έλους της Αγιάς προϋπολογισμού 9.800.000 ευρώ, η ανάπλαση του Δημοτικού Θεάτρου και η μετατροπή του σε Δημοτικό Κινηματογράφο ύψους 530.000 ευρώ, η προκήρυξη της υλοποίησης του μεγάλου χώρου του θεάτρου και της σκηνής του Πανεπιστημίου Πατρών ύψους 3.000.000 ευρώ και η δημιουργία του Ανοικτού Θεάτρου ύψους 7.600.000 ευρώ. 
	Όλα αυτά τα πράγματα, λοιπόν, έχουν μπει σ’ ένα δρόμο. Η δημοτική αρχή έχει ξεκινήσει τις διαδικασίες. Εμείς αυτό που εξαρχής τονίσαμε είναι ότι όλες οι υπηρεσίες του Υπουργείου Πολιτισμού είμαστε στη διάθεση του Δήμου Πατραίων για να βοηθήσουμε σ’ αυτήν την προσπάθεια. 
	Κυρίες και κύριοι συνάδελφοι, βλέπετε, λοιπόν, ότι έχουν γίνει πάρα πολλά πράγματα και ότι ακριβώς αυτό είναι το ζητούμενο. Γι’ αυτό, λοιπόν, επιμένω ότι από τη δική σας κυβέρνηση δεν παραλάβαμε απολύτως τίποτα. Το μόνο που παραλάβαμε ήταν «λευκή σελίδα».
	Κυρίες και κύριοι συνάδελφοι, με την ψήφιση του υπό συζήτηση νομοσχεδίου ουσιαστικά δημιουργούμε όλες τις απαραίτητες προϋποθέσεις που απαιτούνται, ώστε απερίσπαστοι οι υπεύθυνοι να συνεχίσουν το έργο τους για την παρουσία του καλλιτεχνικού προγράμματος, ενός καλλιτεχνικού προγράμματος που πρέπει να φέρει το καινούργιο μήνυμα, το καινούργιο όραμα, που θα πρέπει να απελευθερώσει και να αποδεσμεύσει απ’ όλες αυτές τις δουλείες την πόλη των Πατραίων, για να μπορέσει ουσιαστικά να σηματοδοτήσει τη δημιουργία μιας άλλης ταυτότητας για τις πολιτιστικές πρωτεύουσες, γιατί αυτό είναι που απαιτείται. 
	Κυρίες και κύριοι συνάδελφοι, τελειώνοντας θα ήθελα να σας πω ότι το ζητούμενο είναι η συνεργασία όλων των πολιτικών δυνάμεων, όλων των πτερύγων της Βουλής, γιατί το στοίχημα για την Πάτρα είναι ένα στοίχημα με γενικότερο ενδιαφέρον, είναι ένα στοίχημα στο οποίο θα πρέπει όλοι να απαντήσουμε συμβάλλοντας με τη δική μας θετική στάση, έξω από μεμψιμοιρίες, έξω από οποιεσδήποτε νωχελικές σκέψεις, οι οποίες εμποδίζουν αυτήν την απαραίτητη συνέργια. 
	Θα ήθελα να θυμίσω το εξής: Χθες γινόταν η απονομή των λογοτεχνικών βραβείων. Η απουσία της Αντιπολίτευσης ήταν πάρα πολύ σημαντική. Τα λόγια περί ενότητας ή τα λόγια περί συνεργασίας ή τα λόγια περί ευθύνης σε καίρια θέματα για καίριους θεσμούς δε θα πρέπει να είναι λόγια «του αέρα», αλλά θα πρέπει να είναι πράξεις που θα πρέπει συνεχώς να γίνονται.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΕΥΑΓΓΕΛΟΣ ΒΕΝΙΖΕΛΟΣ: Συζητούσαμε νομοσχέδιο εδώ την ίδια ώρα.
	ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Βενιζέλο. 
	Το λόγο έχει ο κ. Αλευράς ο οποίος είναι ο Κοινοβουλευτικός σας Εκπρόσωπος και θα απαντήσει προφανώς για την παράταξη.
	ΑΘΑΝΑΣΙΟΣ ΑΛΕΥΡΑΣ: Κυρίες και κύριοι συνάδελφοι, η ομιλία του Υπουργού που μόλις κατήλθε, δυστυχώς, μας βάζει σε περισσότερες και μεγαλύτερες ανησυχητικές σκέψεις, καθώς απ’ ό,τι φαίνεται το στοίχημα της Πολιτιστικής Πρωτεύουσας για την Πάτρα είναι στοίχημα ανάγνωσης, όπως ευφυολογικώς προσπάθησε να μας πει ο κύριος Υφυπουργός. 
     Δεν ξέρω βεβαίως αν η ανάγνωση, αυτή την άλλη ανάγνωση που πρότεινε πριν λίγο στην Πάτρα και στους Πατρινούς ο κύριος Υπουργός, την αισθάνεται ως ένα μείζον πολιτικό και πολιτιστικό επίτευγμα. Είμαι, όμως, σίγουρος ότι αυτή η άλλη ανάγνωση θα είναι εξαιρετικά σύντομη αν συνεχίσει να κινείται έτσι όπως κινείται σήμερα η Κυβέρνηση. Θα είναι πραγματικά η ανάγνωση μιας λευκής σελίδας, μιας σελίδας χωρίς έργο και χωρίς δημιουργική προσπάθεια.
     Θα έπρεπε να περάσουν ένδεκα μήνες, κυρίες και κύριοι συνάδελφοι, για να αξιωθούμε στη Βουλή να συζητήσουμε ένα κρίσιμο και καθοριστικό νομοσχέδιο για το θεσμό της Πολιτιστικής Πρωτεύουσας. Μέσα σε αυτούς τους ένδεκα μήνες, δυστυχώς, ήταν τόσο δύσκολο φαίνεται για την Κυβέρνηση να μπορέσει να ασχοληθεί με το να καταστρώσει τον οργανισμό της Πολιτιστικής Πρωτεύουσας Πάτρας, την ανώνυμη εταιρεία. Ήταν τόσο δύσκολο να αποσαφηνίσει τα βασικά και αρχειακά ζητήματα. Γιατί; Και με ποια εχέγγυα σήμερα εμφανίζεται μπροστά στη Βουλή να αποτιμήσει το έργο των κυβερνήσεων του ΠΑΣΟΚ και από την άλλη μεριά να εγγυηθεί ότι θα πετύχει στους στόχους τους οποίους θέτει. Καμιά εγγύηση δεν προσφέρει ο κύριος Υπουργός. Γιατί μέσα στους ένδεκα μήνες αυτό το οποίο έχουμε δει από το Υπουργείο Πολιτισμού είναι να σωρεύονται τα δεινά και τα προβλήματα στον τομέα του πολιτισμού. Να σωρεύεται μια προβληματική διαχείριση σε όλους τους τομείς, χωρίς ορατό αποτέλεσμα, για κάτι το οποίο η Κυβέρνηση στα λόγια και εδώ εμφανίζει ως πρώτη προτεραιότητα. 
     Χθες ο κυβερνητικός εκπρόσωπος μίλησε για ένα πλουσιοπάροχο τραπέζι που έκανε η προηγούμενη κυβέρνηση αλλά άφησε, είπε, το λογαριασμό απλήρωτο. Εμείς κατ’ αρχάς τον ευχαριστούμε, διότι επιτέλους, έστω και τώρα, αναγνώρισε ότι το τραπέζι το οποίο έγινε στους Έλληνες πολίτες ήταν πλουσιοπάροχο όλα αυτά τα χρόνια, γιατί ήταν το έργο και η προσπάθεια που το έκανε πλουσιοπάροχο. Όμως, σήμερα ο Υπουργός Πολιτισμού ανακοίνωσε ότι το τραπέζι ήταν άδειο, αυτό που βρήκε, είπε, ήταν μια λευκή σελίδα. 
     Με όλη αυτήν τη φιλολογία, με όλη αυτήν την πολιτική που αναζητεί άλλοθι στο παρελθόν χωρίς καμία δημιουργική προσπάθεια, το μόνο το οποίο καταλαβαίνουμε είναι ότι τελικά το λογαριασμό, στο τέλος της τετραετίας της Νέας Δημοκρατίας, θα κληθούν να τον πληρώσουν οι Έλληνες πολίτες. 
     Ο κύριος Υπουργός θα έπρεπε σήμερα να έχει τη δυνατότητα να μας παρουσιάσει εκ μέρους της Κυβέρνησης ένα όραμα και για το θεσμό και για την πόλη και για την περιοχή. Ποιο είναι το όραμα, ποια είναι η προοπτική;
     Θα θυμίσω ότι η Πάτρα σε όλο το προηγούμενο διάστημα, από τον ολυμπιακό προϋπολογισμό και το Γ΄ Κοινοτικό Πλαίσιο Στήριξης στηρίχθηκε με έργα προϋπολογισμού 63.000.000.000 δραχμών. Θα θυμίσω ότι χάρη σε αυτήν την «κακή» διαχείριση, την οποία επικαλείστε κάθε τόσο, η Πάτρα έχει σήμερα τη μεγάλη γέφυρα του Ρίου Αντιρρίου, που αποτελεί το μεγαλύτερο αναπτυξιακό έργο για τη δυτική Ελλάδα, έχει τον περιφερειακό δρόμο είκοσι δύο χιλιομέτρων που δίνει μια άλλη ανάπτυξη στις οδικές μεταφορές, έχει το μεγάλο λιμάνι, έχει σημαντικές αθλητικές υποδομές. Όλα αυτά είναι που έκαναν την Πάτρα κόμβο, όπως και σεις αναγνωρίσατε στην ομιλία σας και της δίνουν μια προοπτική. 
     Μπορείτε να πείτε, κύριε Υπουργέ, μπορεί η Κυβέρνησή σας να μας πει ένα μεγάλο έργο που σχεδιάζει για την Πάτρα για τα επόμενα χρόνια; Ακόμη και ο αυτοκινητόδρομος, ο οποίος πραγματικά είναι ένα σημαντικό έργο, από την Κόρινθο ως την Πάτρα, για ένδεκα μήνες τώρα έχει βαλτώσει στο ΥΠΕΧΩΔΕ. Μπορείτε να μας πείτε ποιος είναι ο προγραμματισμός σας; Όχι για τα τέσσερα χρόνια; Πείτε μας για τα δέκα χρόνια, να ακούσουν οι πολίτες της Πάτρας ότι δεν προλάβατε και δεν θα προλάβετε να κάνετε τίποτα για την Πολιτιστική Πρωτεύουσα, αλλά θα προλάβετε έστω να κάνετε ένα μεγάλο έργο για την Πάτρα αντίστοιχο με τα μεγάλα έργα, που όχι μόνο σχεδίασε και οραματίστηκε το ΠΑΣΟΚ, αλλά και τα υλοποίησε; 
      Γιατί αυτό θα ήταν μια έντιμη, δίκαιη και καθαρή εξήγηση απέναντι στο λαό της Πάτρας, αντί να αναζητάτε δεξιά και αριστερά τα άλλοθι για μια πολιτική η οποία είναι ανύπαρκτη. Γιατί μέσα στους έντεκα μήνες και μάλιστα με Υπουργό Πολιτισμού τον ίδιο τον Πρωθυπουργό εκείνο το οποίο διαπιστώνουμε, έκπληκτοι, είναι ότι ούτε τα εσωτερικά προβλήματα μέσα στο ίδιο το Υπουργείο δεν έχουν λυθεί. Υπάρχουν προβλήματα με τις ίδιες τις αρμοδιότητες των Υπουργών. Υπάρχουν αντιπαραθέσεις σ’ έναν κρίσιμο οργανισμό για παράδειγμα, τον Οργανισμό Προβολής του Ελληνικού Πολιτισμού, όπου ο κ. Μαύρος βρίσκεται σε διαρκή κόντρα με στελέχη του Υπουργείου. Ένας οργανισμός ο οποίος θα μπορούσε να προωθήσει σημαντικά τον ελληνικό πολιτισμό, όπως ο ΟΠΕΠ,  αυτήν τη στιγμή βρίσκεται εν υπνώσει. 
      Και το μόνο το οποίο υπάρχει είναι η παρελθοντολογία και από την άλλη μεριά οι θεωρητικές αναγνώσεις του κυρίου Υφυπουργού, ο οποίος πριν από λίγο καιρό βγήκε και μίλησε για τον κρατικοδίαιτο πολιτισμό, στον οποίο δεν πιστεύει και τον οποίο θέλει να καταργήσει. Αλλά οι συνάδελφοι εδώ από την Αχαΐα γνωρίζουν ότι εξαιτίας αυτής της αντίληψης περί του «κρατικοδίαιτου πολιτισμού» ο Δήμαρχος και στέλεχος της Νέας Δημοκρατίας κ. Φλωράτος, ο προηγούμενος δήμαρχος, επί τέσσερα χρόνια διακήρυττε ότι το σχέδιο για την Πολιτιστική Πρωτεύουσα θα γίνει με ιδιωτικούς πόρους και ιδιωτικές ενέργειες. Γι’ αυτό και ο φάκελος από την πλευρά του δήμου για τέσσερα χρόνια ήταν λευκός και η αναζήτηση κάθε πολιτιστικής πρωτοβουλίας και κάθε πολιτικής δράσης γινόταν μέσα από επαφές με ιδιώτες. Και όταν ήρθε η νέα δημοτική αρχή προσπάθησε να ανασχεδιάσει αυτό το εγχείρημα με την υποστήριξη του Υπουργείου Πολιτισμού, ακριβώς για να μπορέσει να δώσει πνοή σ’ αυτό το φιλόδοξο εγχείρημα.
      Μας κατηγορείτε ότι δεν κάναμε τίποτα και ότι είχαμε λευκή σελίδα για την Πάτρα, όταν ο θεσμός της Πολιτιστικής Πρωτεύουσας για την Πάτρα κερδήθηκε χάρη στον αγώνα της κυβέρνησης του ΠΑΣΟΚ; Δεν ήταν ο Υπουργός Πολιτισμού κ. Βενιζέλος αυτός ο οποίος πέτυχε με σκληρές διαπραγματεύσεις με την ολλανδική κυβέρνηση μέσα στο Συμβούλιο των Υπουργών να φέρει το θεσμό το 2006 στην Πάτρα; Δεν είναι αντιφατικό από τη μια μεριά να εργάζεται, για να φέρει στην πόλη την Πολιτιστική Πρωτεύουσα, και από την άλλη μεριά να τον κατηγορείτε ότι δεν έχει κάνει τίποτα; Δεν είναι αντιφατικό να παρουσιάζετε μια εικόνα μίζερη, όταν για έντεκα μήνες δεν μπορέσατε αυτόν το σημαντικό θεσμό, που είναι ουσιαστικά η μεγαλύτερη προβολή της χώρας μετά τους Ολυμπιακούς Αγώνες, να τον βάλετε σε κίνηση; Δεν είναι παράξενο ότι μετά την Πάτρα-Ολυμπιακή Πόλη βρισκόμαστε σ’ ένα μηδενικό σημείο εξαιτίας της αδυναμίας της δικής σας Κυβέρνησης;
      Δεν λέω, κύριε Υπουργέ, ότι ο δρόμος είναι στρωμένος με άνθη. Χρειάζεται δουλειά. Και δεν παραγνωρίζω ότι αντιμετωπίζετε προβλήματα και σε σχέση με το Υπουργείο Οικονομίας και τις χρηματοδοτήσεις τις οποίες ζητάτε. Όμως, αυτό δεν μπορεί να είναι άλλοθι, όταν δεν υπάρχει όραμα, δεν υπάρχει σχέδιο και δεν υπάρχει προοπτική.
      Εμφανίζεστε σήμερα, έντεκα μήνες μετά, να καταθέτετε ένα νομοσχέδιο και σύσσωμη η Αντιπολίτευση να σας ρωτά ποιος θα είναι το κεντρικό πρόσωπο, το οποίο θα αναλάβει την ευθύνη της Πολιτιστικής Πρωτεύουσας ως συντονιστής της εκτελεστικής επιτροπής. Δεν τον έχετε αποφασίσει. Αν δεν τον έχετε αποφασίσει, πολύ κακώς. Είσαστε ένα χρόνο στην Κυβέρνηση και θα έπρεπε ήδη να ξέρετε ποιος είναι επιτέλους αυτός που θα βάλει μπροστά αυτήν την υπόθεση. Τον έχετε αποφασίσει και δεν το λέτε; Πάλι κακώς, γιατί αποκρύπτετε ένα κρίσιμο σημείο και θέμα από τη γνώση της Εθνικής Αντιπροσωπείας. Και εν πάση περιπτώσει, θεωρώ ότι δεν υπάρχει καλύτερη λύση από το να συνεργαστείτε με το δήμο και το δήμαρχο, προκειμένου ο δήμαρχος με τη θεσμική του ιδιότητα να αναλάβει αυτήν την ευθύνη.
      Όταν, λοιπόν, παρατηρούμε όλα αυτά, όλη αυτήν την απουσία σχεδιασμού και τις καθυστερήσεις, όταν παρατηρούμε την έλλειψη δεσμεύσεων σε σχέση με το τι θα γίνει στην πόλη και μέσα σε ποιο χρονικό ορίζοντα, δικαιούμαστε να είμαστε ανήσυχοι.
    Υποστηρίζουμε τη θεσμική οργάνωση της Πολιτιστικής Πρωτεύουσας και ψηφίζουμε αυτό το νομοσχέδιο ακριβώς γιατί πιστεύουμε ότι δεν πρέπει να δώσουμε κανένα άλλοθι στην Κυβέρνηση να αναζητήσει σε τρίτους τις ευθύνες τις οποίες έχει. 
    Και περιμένουμε επιτέλους να δούμε και τον Πρωθυπουργό να πηγαίνει στην πόλη της Πάτρας, με την ιδιότητά του και ως Υπουργός Πολιτισμού, για να αναλάβει επιτέλους κάποιες δεσμεύσεις, να χαράξει μια προοπτική, να δώσει ένα όραμα και μια κατεύθυνση. Γιατί με τους ρυθμούς τους οποίους κινούνται σήμερα τα πράγματα είναι βέβαιο ότι η Πάτρα το μόνο το οποίο θα εισπράξει από όλη αυτή την προσπάθεια είναι ελάχιστα ωφελήματα. 
    Άκουσα προηγουμένως τον συνάδελφο κ. Γεωργιάδη, ο οποίος σωστά σας επεσήμανε ότι το ζήτημα δεν είναι μόνο ζήτημα υποδομών –που είναι ασφαλώς πρωτίστως ζήτημα υποδομών- αλλά είναι και ζήτημα και άυλου έργου. Όταν έγινε η τελετή έναρξης των Ολυμπιακών Αγώνων, την οποία επικαλέστηκε ο κ. Γεωργιάδης με τον κ. Δημήτρη Παπαϊωάνου, η οποία είχε ένα σημαντικό κόστος, ήταν μια σημαντική επένδυση σε αυτό το μεγάλο άυλο αγαθό, που ήταν η προβολή και η παρουσία του ελληνικού πολιτισμού. Αυτές τις μεγάλες επενδύσεις, κύριε Υπουργέ, θα πρέπει και εσείς να στηρίξετε ακούγοντας και τις προτάσεις που κάνουν εδώ οι συνάδελφοι και να βοηθήσετε, ώστε πραγματικά να συνεχιστεί αυτή η μεγάλη δημιουργική προσπάθεια, την οποία πετύχαμε και ολοκληρώθηκε το καλοκαίρι του 2004 με τους Ολυμπιακούς Αγώνες. 
    Είναι κρίμα, πραγματικά, η Ελλάδα η οποία έδειξε τόσες δυνατότητες, τόσα σύγχρονα στοιχεία με τους Ολυμπιακούς Αγώνες, σήμερα να εμφανίζεται ως μια χώρα καχεκτική, μίζερη, που πνίγεται μέσα σε μια δυσωδία διαφθοράς και σκανδάλων, όπου διάφοροι θεσμοί και κοινωνικοί χώροι δεν έχουν κανένα έρεισμα και κανένα όραμα. Είναι κρίμα η Κυβέρνηση να μένει απαθής μπροστά σε μια γενικότερη κρίση από την οποία δεν προκύπτει τίποτα. Είναι κρίμα να μην υπάρχει ένα σχέδιο για τον πολιτισμό. Και το σχέδιο να εξαντλείται στις γενικολογίες και στις αοριστολογίες χωρίς πρακτικά αποτελέσματα. Είναι κρίμα σημαντικές κρατικές θεατρικές σκηνές να αντιμετωπίζουν σήμερα τραγικά προβλήματα λόγω υποχρηματοδότησης. Είναι κρίμα σημαντικές πολιτιστικές δραστηριότητες στον τομέα των αρχαιολογικών ανασκαφών σήμερα να βρίσκονται σε δύσκολη φάση. 
    Δεν σας ζητάμε από τη μια μέρα στην άλλη να κάνετε θαύματα, σας ζητάμε όμως, όπως σας ζητάει ο ελληνικός λαός, να ανταποκριθείτε στις δεσμεύσεις, στο πρόγραμμά σας, στις ευθύνες σας. Με αυτές τις δεσμεύσεις και αυτές τις ευθύνες γίνατε Κυβέρνηση. Δεν γίνατε Κυβέρνηση για να διαχειριστείτε ούτε λευκές σελίδες ούτε να επικαλείστε λευκές εξαγγελίες για να εισπράξετε λευκές επιταγές. 
    Έχετε την υποχρέωση να κάνετε δουλειά και έργο. Και η δουλειά και το έργο θέλουν σκληρή προσπάθεια. Και αν εσείς είστε εργατικός, κύριε Υπουργέ, οφείλει και η Κυβέρνηση να δείξει πνεύμα προσοχής, συγκέντρωσης και ευθύνης στο σχεδιασμό και στην υλοποίηση. Τα λόγια είναι καλά αλλά έχει περάσει η περίοδος των λόγων. Και επειδή η κ. Παπαδημητρίου μας προκάλεσε να θυμηθούμε και να κατανοήσουμε ότι δεν είμαστε κυβέρνηση θα σας παρακαλούσα και θα σας προκαλούσα να κατανοήσετε εσείς ότι είστε Κυβέρνηση και δεν είστε πια στην Αντιπολίτευση. 
    Ευχαριστώ.
(Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε.
      Το λόγο έχει ο Κοινοβουλευτικός Εκπρόσωπος του Συνασπισμού κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Ευχαριστώ κύριε Πρόεδρε. 
      Κυρίες και κύριοι συνάδελφοι, ανεξάρτητα από την ύπαρξη λευκών σελίδων και ποιος τις διαμόρφωσε ως λευκές, υπάρχει μια πραγματικότητα. Απομένουν, κύριε Πρόεδρε, δέκα μήνες μέχρι την 01/01/2006, έτος κατά το οποίο θα είναι Πολιτιστική Πρωτεύουσα της Ευρώπης η Πάτρα. Και υπάρχει μεγάλη αγωνία ποια Πολιτιστική Πρωτεύουσα και με ποια δραστηριότητα και με ποιες υποδομές, όταν μιλάμε στα μέσα του μηνός Φεβρουαρίου του προηγούμενου έτους -σε σχέση με το 2006- και διαπιστώνεται από όλες τις πλευρές ότι δεν υπάρχουν οι αναγκαίες υποδομές, κύριε Υπουργέ. 
    Άκουγα το δήμαρχο της πόλης στη σχετική ακρόαση στη Διαρκή Επιτροπή να λέει ο άνθρωπος ότι το κλειστό θέατρο θα ολοκληρωθεί το 2009. 
    Η κοινωνία της Πάτρας –και δεν βλέπω να υπάρχει αντίρρηση από κανέναν- έχει μείνει αμέτοχη. Υποδομές δεν υπάρχουν. Αυτές οι περίφημες στοχεύσεις, η πύλη προς τη Δύση, που θα μετατραπεί η Πάτρα, πιστέψτε με, δεν το βλέπω να γίνεται. Δεν το βλέπω. Και φοβάμαι –και επιλέγω τη διατύπωση- ότι η Πάτρα δεν θα είναι Πολιτιστική Πρωτεύουσα της Ευρώπης με την κατάσταση η οποία υπάρχει. 
    Η Πάτρα θα οργανώσει το έτος 2006 φεστιβάλ ουσιαστικά, κύριε Υπουργέ. Διότι δεν άκουσα τόση ώρα, ούτε από εσάς ούτε από τον κ. Αλευρά, να παραθέτετε συγκεκριμένα στοιχεία ποια έργα έγιναν, τα οποία θα στηρίξουν πραγματικά το θεσμό «Πολιτιστική Πρωτεύουσα της Ευρώπης – Πάτρα». Πιστεύετε ότι θα προλάβετε στο χρονικό διάστημα των δέκα μηνών, όσο εργατικός κι αν είστε, όταν μάλιστα διαπιστώνεται ότι δεν έχουμε συμμετοχή –έτσι δεν είναι, κύριε Κοσιώνη;- των κοινωνικών φορέων, δηλαδή του λαού της Πάτρας, της κοινωνίας της Πάτρας, όταν τα προβλήματα εξακολουθούν υφιστάμενα επίσης, κύριε Πρόεδρε, δέκα μήνες πριν από την έναρξη του θεσμού στην Πάτρα;
    Κύριε Υπουργέ, σας είπα και στη Διαρκή Επιτροπή: Εμείς ευχόμεθα να πάνε όλα καλά, αλλά δεν θα πάνε καλά. Ή μάλλον θα πάνε καλά αναφορικά με περιορισμένες επιλογές. Και οι επιλογές αυτές περιορίζονται στο να μπορέσει η Πάτρα να διεκπεραιώσει απλώς ένα θεσμό ο οποίος δεν θα είναι θεσμός της Πολιτιστικής Πρωτεύουσας της Ευρώπης και όπως τη θέλουμε και όπως τη θέλει και η Ευρωπαϊκή Ένωση και όπως πίστεψε και φιλοδόξησε ο λαός της Πάτρας ότι θα μπορούσε από την ώρα που θα φιλοξενούσε αυτόν το θεσμό να εξασφαλίσει αναπτυξιακά στοιχεία, να αντιμετωπίσει εν πάση περιπτώσει κάποια προβλήματα, να μείνουν έστω κάποια έργα για να μπορούν να λειτουργούν σε μία διάρκεια χρόνου μετά τη λήξη του έτους 2006.
    Εμείς, όπως σας είπα και στη Διαρκή Επιτροπή, θα ψηφίσουμε το σχέδιο νόμου για να μην εκληφθεί ότι έχουμε αντίθεση στο να γίνει η Πάτρα η Πολιτιστική Πρωτεύουσα. Ψηφίζουμε, όμως, το νομοσχέδιο διατυπώνοντας όλες αυτές τις σκέψεις και ασκώντας ταυτόχρονα κριτική και στη δική σας Κυβέρνηση και στην προηγουμένη κυβέρνηση του ΠΑΣΟΚ, διότι δεν κάνατε τίποτε, ο καθένας κατά το μερίδιο ευθύνης, από εκείνα που αντιστοιχούν σε έναν επιτυχημένο θεσμό, όπως θα έπρεπε να είναι η Πολιτιστική Πρωτεύουσα της Ευρώπης στην Πάτρα.
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στο στάδιο των δευτερολογιών.
    Το λόγο έχει η κ. Καρύδη.
    ΧΡΥΣΗ ΚΑΡΥΔΗ: Ευχαριστώ, κύριε Πρόεδρε.
    Αισθάνομαι την ανάγκη να αναφερθώ και πάλι στο θέμα που ανέκυψε με την παράληψή μου να μιλήσω για τη Μελίνα Μερκούρη. 
    Αγαπούσα, τιμούσα και σεβόμουν την προσωπικότητα της Μελίνας Μερκούρη, που όπως σας είπα γνώριζα απ’ όταν ήμουν πολύ μικρή μέχρι το θάνατό της. 
    Έχετε ως ΠΑΣΟΚ κάθε λόγο να αγιοποιείτε και να προβάλλετε πατρότητες ή μητρότητες ακόμα και εκεί όπου στρεβλώνετε την αλήθεια ή απλώς καλύπτετε την ανυπαρξία έργου. Σημαντικές προσωπικότητες του πολιτικού σας χώρου, όπως ήταν η Μελίνα Μερκούρη, αλλά και προσωπικότητες του δικού μας πολιτικού χώρου, έχουν καταγραφεί στη συλλογική μνήμη του λαού και δεν χρειάζονται καμία υπεράσπιση από εμάς. 
    Να μπούμε τώρα στην ουσία της συζήτησης. Δεν αντιλαμβάνομαι γιατί θεωρείτε αναγκαία την τόση επιθετικότητα. Κανείς δεν αρνήθηκε τη συμβολή του προηγούμενου Υπουργού Πολιτισμού στο να πάρει η Πάτρα τη διοργάνωση για το 2006. Δεν φαντάζομαι ότι κανείς μπορεί να αρνηθεί ότι μέχρι την 7η Μαρτίου 2004 δεν είχε εξασφαλιστεί και καμία πίστωση που να εξασφαλίζει την επιτυχία αυτού του θεσμού.
    Θέλω να πω και κάτι άλλο: Επειδή είμαι σίγουρη ότι επιθυμείτε την επιτυχία αυτής της διοργάνωσης όσο και εμείς, είμαι επίσης σίγουρη ότι ξέρετε ότι για να εξασφαλιστεί αυτή η επιτυχία είναι απαραίτητη η κινητοποίηση των πολιτών. 
    Με όλη αυτή τη συζήτηση που κάνουμε εδώ, που αμφισβητούμε ο ένας το έργο του αλλουνού, απλώς δημιουργούμε ένα αίσθημα αμφιβολίας και ανασφάλειας στους πολίτες της Πάτρας, που μόνο προς αυτή την κατεύθυνση δεν πηγαίνει. 
     Τώρα φοβούμαι ότι θα σας στεναχωρήσω, κύριε Αλευρά, γιατί αν όλα ήταν τόσο τέλεια στην Πάτρα, πώς εξηγείτε ότι έχει ένα από τα μεγαλύτερα ποσοστά ανεργίας; Πώς εξηγείτε ότι την έχει συμπαρασύρει όλη αυτή η ατμόσφαιρα που περιβάλλει τη δυτική Ελλάδα και την Ήπειρο και την κατατάσσει στις φτωχότερες περιοχές της Ευρώπης; Ναι, η Πάτρα απέκτησε υποδομές, οι πολίτες όμως συμμετείχαν σ’ αυτές τις υποδομές; Κινητοποιήθηκαν; Έγινε κάτι όλο αυτό το διάστημα; Αυτό το θαύμα που έπρεπε να πετύχει η Κυβέρνηση της Νέας Δημοκρατίας σε δέκα μήνες, τόσο καιρό, από το 1998, που ξέρετε ότι έχετε την ανάθεση, τι έγινε, άσχετα εάν απέτυχε η πρώτη υποβολή πρότασης;
     Θέλω να τελειώσω λέγοντας ότι δεν θέλω σε καμία περίπτωση να υποβαθμίσω –προς Θεού- ούτε τη σημασία της ΟΝΕ ούτε τη σημασία της επιτυχίας των ολυμπιακών έργων. Αλλά αυτός ο λαός έχει στη διάρκεια της ιστορίας του πολλές φορές την ευκαιρία να ζήσει σημαντικά γεγονότα. Υπήρχε δηλαδή και πριν απ’ αυτά τα γεγονότα. Και δεν τον κούρασαν τα σημαντικά γεγονότα. Φοβούμαι πως αυτό που τον κούρασε –και το απέδειξε άλλωστε- είναι τα μεγάλα λόγια, οι υποσχέσεις χωρίς αντίκρισμα, το μεγάλο φαγοπότι, κύριε Αλευρά. Και καλύτερα να μη μιλάμε γι’ αυτά.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑΣΟΚ κ. Φούρας έχει το λόγο.
     ΑΝΔΡΕΑΣ ΦΟΥΡΑΣ: Κύριε Πρόεδρε, καλόπιστα ορισμένοι συνάδελφοι Βουλευτές, αλλά και κάποιοι οι οποίοι παρακολουθούν τη συζήτησή μας, αναρωτιούνται τι συνέβη την περίοδο 1998-2002, που ήταν η πρώτη περίοδος που μιλήσαμε για «Πάτρα-Πολιτιστική Πρωτεύουσα 2006». Και νομίζω ότι πρέπει να μιλήσω γι’ αυτό ακριβώς το θέμα, για να γίνει κατανοητό το πώς φτάσαμε στις έκτακτες συνθήκες, που είμαστε σήμερα για τη διοργάνωση της Πολιτιστικής Πρωτεύουσας.
     Εκείνη την περίοδο η δημοτική αρχή στην Πάτρα ήταν υπό το Δήμαρχο κ. Φλωράτο. Η θεωρία, η νοοτροπία, η αντίληψη, η λογική αυτής της δημοτικής αρχής ήταν η εξής απλή, που την εξέφραζε και ήταν και ο λόγος για τον οποίον έχασε τις επόμενες εκλογές: τα έργα για την Πολιτιστική Πρωτεύουσα πίστευε ότι πρέπει να γίνουν όχι με κρατική χρηματοδότηση, αλλά διά του ιδιωτικού τομέα. Έχω δεκάδες δημοσιευμάτων, τα οποία αναφέρονται για παράδειγμα στο Λαδόπουλο. Εκείνος ο δήμαρχος την περίοδο 1998-2002 πίστευε ότι στο συγκρότημα Λαδόπουλου πρέπει να γίνει ένα ξενοδοχείο -και μάλιστα είχε αναπτύξει συζητήσεις με τον κ. Δασκαλαντωνάκη- και η υποχρέωση αυτού που θα έπαιρνε το ξενοδοχείο θα ήταν να φτιάξει ένα θέατρο και άλλες εγκαταστάσεις. Αυτή ήταν η θεωρία του. Δεν επιζητούσε και δεν αξίωνε μέχρι την 1.1.2003 η δημοτική αρχή της Πάτρας κρατική συμμετοχή και δράση στο θέμα της οργάνωσης των υποδομών της Πολιτιστικής Πρωτεύουσας. Το μόνο που ζήτησε και τα μόνα χαρτιά που υπάρχουν στην αλληλογραφία με το Υπουργείο ήταν 150.000.000 από το Υπουργείο συν 50.000.000 από το Γ΄ Περιφερειακό Επιχειρησιακό Πρόγραμμα  για το φάκελο της υποψηφιότητας, ο οποίος αρχικός φάκελος προβλέπει ότι τα έργα θα γίνουν με αυτήν τη μεθοδολογία. 
     Πώς, λοιπόν, επικαλείται ο κ. Τατούλης λευκές σελίδες για το παρελθόν; Και μάλιστα στέκεται κριτικά και επιθετικά σ’ αυτήν την Αίθουσα απέναντι στον τέως Υπουργό Πολιτισμού, λέγοντας ότι «το μόνο που κάνατε ήταν να γράψετε 10.000.000 ευρώ στη ΣΑΕ του 2003». Με αυτήν τη ΣΑΕ ήρθε αυτό το νομοσχέδιο εδώ τη Βουλή. Θα μπορούσαμε να επιστρέψουμε αυτό το επιχείρημα στον κ. Τατούλη και να του πούμε ότι δέκα μήνες τώρα και αυτός λευκή σελίδα γράφει ουσιαστικά. 
     Γιατί όταν ανακοινώνει την 1η Ιουλίου του 2004 το μονομετοχικό τομέα και δεν τον έχουμε ακόμα έτοιμο στα τέλη Φεβρουαρίου, όταν ανακοινώνει με δελτίο Τύπου στις 24 Απριλίου από το Υπουργείο, που θα σας καταθέσω, ότι σταματούν τα λόγια και συγκροτεί Επιτροπή Παρακολούθησης των Έργων και ταυτόχρονα δίνει εντολή για διεθνή αρχιτεκτονικό διαγωνισμό για το κλειστό θέατρο Λαδόπουλου, κάτι που δεν έχει συμβεί ακόμα μέχρι σήμερα, ποιον προσπαθεί να παραπλανήσει ο κύριος Υπουργός; Θέλει να μεταθέσει τις ευθύνες στο παρελθόν και βεβαίως δεν θέλει με τη σημερινή τοποθέτησή του να αναλάβει τις ευθύνες, τις οποίες αναλαμβάνει πλήρως.
      (Στο σημείο αυτό ο Βουλευτής κ. Ανδρέας Φούρας καταθέτει για τα Πρακτικά το προαναφερθέν δελτίο Τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Συμφώνησε η δημοτική αρχή να συνταχθεί με αυτήν τη θεωρία του κ. Τατούλη για φορέα διοργάνωσης πολιτιστικής, γιατί ο κύριος Υπουργός παίρνει όλη την ευθύνη της διεξαγωγής του εγχειρήματος, αφού ελέγχει όλα τα όργανα της πολιτιστικής, ελέγχει και τη χρηματοδότηση.
      Κύριε Υπουργέ, σήμερα είχαμε και πάλι εκπτώσεις σε αυτή την Αίθουσα. Τα 24.300.000 ευρώ υπέθετε και ο καλλιτεχνικός διευθυντής, όπως νομίζω, αλλά και η Πάτρα, ότι είναι ένα ποσό, το οποίο αναφέρεται στο καλλιτεχνικό πρόγραμμα. Εκεί εσείς εντάσσετε και τις λειτουργικές δαπάνες του φορέα, ενός φορέα που δεν έχει όρια, ενός φορέα που θα μπορεί να κάνει συμβάσεις, προσλήψεις, συνεργασίες. Τι θα αφήσετε, λοιπόν, για το καλλιτεχνικό πρόγραμμα; 
      Μας είπατε, χωρίς να το επιβεβαιώνετε, ότι για τα έργα έχετε διασφαλίσει 100.000.000 ευρώ. Να το δεχτούμε, αλλά να το δούμε κάποια στιγμή.
      Όμως, ο καλλιτεχνικός διευθυντής τι πρόγραμμα κάνει; Πρόγραμμα 15.000.000 ευρώ; Ξέρετε πόσο στοίχισε μία εκδήλωση του Γαβρά στη Μετροπόλιταν Όπερα της Νέας Υόρκης; Πολύ περισσότερα από αυτά. 
      Εν πάση περιπτώσει, τι προτείνετε για την Πάτρα, κύριε Υπουργέ; Ποιο πρόγραμμα;
      Και μια ερώτηση, την οποία πρέπει να απαντήσετε και στην οποία οφείλετε να τοποθετηθείτε. Για να πάρουμε την Πολιτιστική Πρωτεύουσα στον αναθεωρημένο φάκελο, μιλήσαμε για μια συνεργασία με τη Λεμεσό στα πλαίσια των νέων χωρών της Ευρωπαϊκής Ένωσης. Τι έχετε κάνει; Πείτε μας μία ενέργεια. Πείτε μας μια επαφή. Πείτε μας μια σχέση που αναπτύξατε με την Κύπρο, προκειμένου να μην εμφανιζόμαστε ανακόλουθοι με εκείνα τα οποία δεσμευτήκαμε, για να πάρουμε τη διοργάνωση της Πολιτιστικής Πρωτεύουσας. 
      Κύριε Πρόεδρε, δεν μπορούμε να ψηφίσουμε τα άρθρα 6 και 9 του πρώτου κεφαλαίου, ούτε τα άρθρα 12 και 23 του δευτέρου, δεδομένου ότι έχουμε διατυπώσει έντονες διαφωνίες στο γεγονός ότι η εκτελεστική επιτροπή έχει άγνωστο αρχηγό –να δούμε για πόσο χρόνο ακόμα θα προετοιμάζεται η Πάτρα να φιλοξενήσει την Ευρώπη ως πολιτισμό με άγνωστο αρχηγό. Και βεβαίως τα άρθρα που προβλέπουν στις προσλήψεις προσωπικού,  νομίζω ότι θα μετατρέψουν το φορέα σε φορέα σκανδάλων.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κοσιώνης, ως Κοινοβουλευτικός Εκπρόσωπος του Κομμουνιστικού Κόμματος Ελλάδας.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Κύριοι συνάδελφοι, είχα πει στην επιτροπή, γιατί νομίζω ότι ξέχασα να το αναφέρω στην πρωτολογία μου, ότι εμείς θα καταψηφίσουμε το νομοσχέδιο για πολύ συγκεκριμένους λόγους, τους οποίους έχω ήδη πει. Είναι ένας φορέας, δηλαδή, που ως ανώνυμος εταιρεία είναι υποχρεωμένος να λειτουργήσει μέσα στο οικονομικό, πολιτικό και ιδεολογικό πλαίσιο, που έχουν καθορίσει τα βασικά κόμματα της εξουσίας.
      Ήθελα, όμως, να πω και ορισμένα πράγματα, γιατί μου κάνει εντύπωση η επανάληψη. Για τη «λευκή σελίδα» δεν θα πω περισσότερα. Το άσχημο είναι ότι πρώτον, θα γραφτούν ορισμένα πράγματα για τις κόντρες που υπήρξαν εδώ και στην επιτροπή, γι’ αυτήν την καθυστέρηση που έχει δημιουργηθεί και δεύτερον, ότι η Βουλή μεταδίδει απευθείας τις συνεδριάσεις και ο κόσμος θα καταλάβει περισσότερα από ό,τι γνωρίζει μέχρι τώρα. Το ποιος φταίει περισσότερο και ποιος λιγότερο, δεν έχει ιδιαίτερη σημασία. Ήταν μια ηθελημένη πολιτική καθυστέρηση, που θα έχει τον αντίκτυπό της και αργότερα.
      Επίσης, και ο κύριος Υφυπουργός και άλλοι σήμερα μίλησαν για την κοινωνία της Πάτρας. Ποια κοινωνία της Πάτρας; Εγώ πρέπει να πω με απόλυτη ειλικρίνεια ότι και οι Βουλευτές δεν ήξεραν μέχρι πριν από λίγο τι θα πει Πολιτιστική Πρωτεύουσα, ποιο θα είναι το πολιτιστικό προϊόν κλπ.
      Κύριε Υπουργέ, η κοινωνία της Πάτρας δεν σημαίνει ότι υπάρχει, όταν εσείς πηγαίνετε μία φορά στο Δημοτικό Συμβούλιο, ή ο κ. Μικρούτσικος συναντιέται με τον Πρωθυπουργό της χώρας, που είναι και Υπουργός Πολιτισμού.
      Είναι αν οι κοινωνικοί φορείς της Πάτρας έχουν κάποια άποψη γι’ αυτό το θέμα. Και γνωρίζετε πάρα πολύ καλά ότι δεν έχει γίνει ούτε μία φορά συζήτηση στο δημοτικό συμβούλιο για το τι είναι Πολιτιστική Πρωτεύουσα και ποιο είναι το παραχθησόμενο, όπως λέγεται, πολιτιστικό προϊόν. Τελικά σε αυτό δεν έχει απαντήσει κανένας συνάδελφος. 
      Τι είναι πολιτισμός τελικά και για ποιον είναι; Είναι η ιστορική διαδρομή ενός λαού, μιας γεωγραφικής περιοχής, που σημαίνει ότι κάπως ήταν πιο μπροστά και αλλιώς είναι τώρα; Αναφορά καμία στο γιατί μέχρι το 1990 ήταν τέταρτη από πλευράς οικονομικής ανάπτυξης και τώρα είναι μία από τις φτωχότερες περιοχές της Ευρωπαϊκής Ένωσης και με την «Πάτρα - Πολιτιστική Πρωτεύουσα της Ευρώπης Α.Ε.» θα αναβαθμιστεί. Κανείς δεν μίλησε. 
      Και επειδή μιλήσαμε και για κτήρια, ο ΑΣΟ τώρα γιατί έχει μείνει έρημος, κύριε Υφυπουργέ; Γιατί ο «Λαδόπουλος» έχει μείνει, έτσι όπως είναι; Και θα πω κάτι τώρα που ήθελα να το αποφύγω, αλλά δεν μπορείς να μην το πεις. Θυμάστε τον Οργανισμό Ανασυγκρότησης Επιχειρήσεων; Πειραϊκή-Πατραϊκή, «Λαδόπουλος» κλπ. Ποια από αυτές τις επιχειρήσεις αποδόθηκε; 
      Θα πω και ένα ιδιαίτερο πράγμα για να τελειώσω με το θέμα του Λαδόπουλου. Τεράστια έκταση, μηχανήματα, οικοδομές και μηχανή τελειοτάτου τύπου, την οποία είχε αγοράσει τότε ο Αντώνης Καρράς που ήταν υπεύθυνος, γιατί ήθελε να λειτουργήσει η Πειραϊκή-Πατραϊκή. Δεν θυμάμαι ποια ήταν η κυβέρνηση τότε! Αποφασίστηκε να μην λειτουργήσει και εξαγοράστηκε από το Δήμο της Πάτρας για 1,6 δισεκατομμύρια. Με ποιων γνώμη, κύριοι συνάδελφοι; Του απερχόμενου και του νεοεκλεγμένου δημάρχου. Ήταν μαζί στα κανάλια. Αν ζητήσετε τις κασέτες, θα τα δείτε. Εκεί έχουν χύσει ιδρώτα και αίμα και έχουν χάσει πολλοί άνθρωποι την υγεία τους. Θα μπορούσε να είχε λειτουργήσει. Αλλά να δούμε έστω πότε θα γίνει. 
      Ας δούμε και το θέμα των υποδομών και τελειώνω με αυτό. Είπα κάτι στην Επιτροπή με το φόβο να παρεξηγηθώ, αλλά δεν με ενδιαφέρει. Είπα για κάποιο πολιτικό πρόσωπο από το Νομό Αχαΐας που βοήθησε να γίνουν οι αθλητικές εγκαταστάσεις. Έγιναν οι αθλητικές εγκαταστάσεις και υποτίθεται ότι ήταν έργα υποδομής για να τα χρησιμοποιεί ο λαός, ο ερασιτέχνης αθλητής, τα σωματεία κλπ. Τι γίνεται με αυτά; Δεν αλλάζουν ούτε το νερό από τα κολυμβητήρια γιατί δεν υπάρχουν λεφτά, δεν υπάρχουν χρηματοδοτήσεις, σβήνουν τα φώτα γιατί δεν έχουν να πληρώσουν και έχει μπει ο ιδιωτικός παράγοντας τώρα στη μέση για να μπορέσουν να λειτουργήσουν οι αθλητικές εγκαταστάσεις. Έτσι θα γίνουν και αυτές.
      Σ’ ένα σημείο στα Πρακτικά που διάβαζα, εκεί που λέμε για αναπλάσεις κλπ. ο κ. Τατούλης χρησιμοποίησε τον όρο «όψεις». Όψεις θα ξαναφτιάξουμε, όπως έγινε με τους Ολυμπιακούς Αγώνες που μοστράραμε τα παλιά κτήρια και βάλαμε μπροστά διάφορες πινακίδες για να μη φαίνονται και να περνάει ο Ευρωπαίος και να λέει τι ωραία που είναι! Και δεν είναι καθόλου ντροπή, όταν λες ότι έχει μία πολιτιστική παράδοση εκείνη η περιοχή, να πεις ότι έχεις την Αγία Αικατερίνη εκεί, τα λεγόμενα «Γύφτικα», να πεις ότι έχεις προσφυγικούς συνοικισμούς που είναι από το 1924, συνοικίες οι οποίες είναι τελείως εγκαταλειμμένες και τεράστια κονδύλια στο λεγόμενο ιστορικό κέντρο της Πάτρας από τα οποία καρπώθηκαν κάμποσοι. 
      Γι’ αυτό το καταψηφίζουμε, όχι μόνο γι’ αυτά, αλλά γιατί πιστεύουμε ότι δεν θα αποδώσει αυτό που λέγεται και είναι μία παραπλάνηση της κοινής γνώμης της Πάτρας, του Νομού Αχαΐας και της ευρύτερης περιοχής. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, η λογική της Κυβέρνησης είναι πάρα πολύ απλή: Ενοχλείται βαθύτατα επειδή το ΠΑΣΟΚ δεν τα έκανε όλα και έχουν απομείνει θέματα που υποχρεούται να κάνει, έργα να δημοπρατήσει, συμβάσεις να υπογράψει.
      Ο λόγος του κυρίου Πρωθυπουργού -και ο κ. Τατούλης είναι γνήσιος Υφυπουργός του κ. Καραμανλή- είναι ένας λόγος αυτάρεσκος και αυτοαναφορικός. Και το επιμύθιο είναι: «Μη μας ταλαιπωρείται με πρακτικά θέματα. Εμείς είμαστε εδώ για να διατυπώνουμε ηθικές παραινέσεις και να ασκούμε το έργο του αξιολογητή και του εισαγγελέα. Και δεν πρόκειται να κάνουμε τίποτα, γιατί θέλουμε να κτυπήσουμε τη διαφθορά και θα την κτυπήσουμε κλείνοντας την κάνουλα των χρηματοδοτήσεων, των έργων και των κονδυλίων, δηλαδή με μία αντιαναπτυξιακή, μινιμαλιστική πολιτική».
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
    Εμφανίζεται η Κυβέρνηση μ’ ένα ύφος και μία στάση ωσάν να έχει ολοκληρώσει το ιστορικό της έργο και να το παραδίδει έτοιμο προς χρήση στο λαό της Πάτρας, της Αχαΐας, της Ελλάδος. Δεν έρχεται να εξηγήσει γιατί έχασε ένα χρόνο και οδηγείται σε αδιέξοδο όλο το χρονοδιάγραμμα του οικονομικού της και πολιτικού της σχεδιασμού και γιατί φλερτάρει με την ιδέα των πρόωρων εκλογών παρά τη συναινετική εκλογή του Προέδρου της Δημοκρατίας. 
    Λέει ο κ. Τατούλης «παραλάβαμε λευκή σελίδα». Παρέλαβε η Κυβέρνηση της Νέας Δημοκρατίας ολόκληρο το βιβλίο με καλλιτεχνική βιβλιοδεσία για την «Πολιτιστική Πρωτεύουσα της Πάτρας του 2006». Εμείς κατασκευάσαμε το θέμα. Εμείς αποφασίσαμε να διεκδικήσει η Ελλάδα το έτος 2006 ως συνέχεια των Ολυμπιακών Αγώνων. Εμείς αποφασίσαμε να γίνει η Πάτρα Πολιτιστική Πρωτεύουσα. Εμείς χρηματοδοτήσαμε τη διοίκηση του κ. Φλωράτου να ετοιμάσει το φάκελο. Εμείς και εγώ προσωπικά, πήγαμε στο Ευρωπαϊκό Κοινοβούλιο και στο Συμβούλιο Υπουργών για να επιβεβαιωθεί η ανάθεση το 2003. Ε, λοιπόν, ας προσθέσει αυτά που πρέπει στο σχεδιασμό. 
    Κοιτάξτε, τα χρόνια αυτά από το 2000 έως το 2004 ο κ. Αλευράς, ως αρμόδιος Υφυπουργός και εγώ ως αρμόδιος Υπουργός για το συντονισμό της ολυμπιακής προετοιμασίας, έχουμε συνδέσει το όνομά μας και το όνομα της κυβέρνησης Σημίτη με τα έργα της Πάτρας Ολυμπιακής Πόλης, με το Πελοποννησιακό Στάδιο, με τους οδικούς κόμβους και τις συνδετήριες οδούς, με τα νέα προπονητήρια της «Θύελλας», της «Παναχαϊκής», της «Κάτω Αχαΐας», με τα έργα του Κοινοτικού Πλαισίου Στήριξης όπως είναι το Διαχρονικό Μουσείο, τα έργα στο Ωδείο, στους αρχαιολογικούς χώρους του νομού. Είχαμε προωθήσει όλο το κτηριολογικό πρόγραμμα της Πολιτιστικής Πρωτεύουσας. Είχαμε προχωρήσει ένα σύστημα ανάθεσης των μελετών και των έργων που θα είχε αποτελέσματα. 
    Εν πάση περιπτώσει, υπάρχουν τα αποτυπώματα αυτής της πολιτικής, όπως υπάρχει η παρακαμπτήρια οδός της Πάτρας, η περιφερειακή, όπως υπάρχει η γέφυρα στο Ρίο-Αντίρριο. Θα έρθει κάποια στιγμή η ώρα που θα μετρήσουμε πεπραγμένα και θα κάνουμε ισότιμη αξιολόγηση προσώπων και πολιτικών. 
    Δεν είναι καθόλου δίκαιο και είναι απόλυτα ανιστόρητο, να συγκρίνεις από τη μια μεριά έργα, που σημαίνουν κόπο και χρόνο και από την άλλη μεριά βαρύγδουπες δηλώσεις κενές περιεχομένου. 
    Ε, λοιπόν, κοιτάξτε με αυτούς τους άνισους όρους η Νέα Δημοκρατία κέρδισε τις εκλογές. Αυτή είναι η λογική της δημοκρατίας. Η Κυβέρνηση απολογείται, φθείρεται και η Αντιπολίτευση διαχειρίζεται προσδοκίες. Τώρα, όμως, έχουν αντιστραφεί οι όροι. 
    Ο κόσμος αξιώνει θεσμικά, δημοκρατικά από το ΠΑΣΟΚ να ασκεί το ρόλο της Αντιπολίτευσης, να ασκεί κριτική, να διατυπώνει εναλλακτική λύση. Από τον κ. Καραμανλή και την Κυβέρνησή του –και από τον κ. Καραμανλή επιπλέον ως Υπουργού Πολιτισμού- η Πάτρα-Πολιτιστική Πρωτεύουσα αξιώνει συγκεκριμένα πράγματα με υλικό περιεχόμενο, χειροπιαστά, συγκεκριμένα. Δεν αρκούν πλέον αυτού του είδους οι δηλώσεις και αυτού του είδους οι συμπεριφορές. 
    Είναι και η Πάτρα, όπως είναι και η Θεσσαλονίκη με την EXPO του 2008, θύμα της απογραφής και του αδιεξόδου της οικονομικής και αναπτυξιακής πολιτικής της Κυβέρνησης. Όταν έχουμε εμπλακεί στην ιστορία του δημοσιονομικού ελλείμματος και της υπέρβασής του, λόγω της απρονοησίας, της εθνικής απρονοησίας της απογραφής, που στοιχίζει στον απλό άνθρωπο πολλά, φυσικά δεν υπάρχει η δημοσιονομική ευχέρεια στον κ. Αλογοσκούφη να δώσει αυτά που πρέπει να δώσει στην Πολιτιστική Πρωτεύουσα. 
    Ούτε τα έργα του Κοινοτικού Πλαισίου Στήριξης θα προχωρήσουν. Χειρίζεται αυτήν τη στιγμή ο κύριος Πρωθυπουργός και οι συνεργάτες του στο Υπουργείο Πολιτισμού ένα από τα καλύτερα προγράμματα του Κοινοτικού Πλαισίου Στήριξης, το δεύτερο σε απόδοση μετά τα οδικά έργα του ΥΠΕΧΩΔΕ, που είναι γραμμικά, συνεχιζόμενα έργα από το Α΄ Κοινοτικό Πλαίσιο Στήριξης. Ούτε αυτό το πρόγραμμα ούτε άλλα προγράμματα θα αποδώσουν, γιατί η δημοσιονομική αυτοαιχμαλωσία της απογραφής έχει θύματα απλούς ανθρώπους, μισθωτούς, συνταξιούχους, κοινωνικές ομάδες και έχει θύματα και περιοχές της χώρας στην περιφέρεια.
      Η Θεσσαλονίκη και η Πάτρα είναι δύο χαρακτηριστικά παραδείγματα. Όταν, λοιπόν, θα φτάσει η ώρα στις επόμενες εκλογές να κάνει η Κυβέρνηση του κ. Καραμανλή τον απολογισμό της, θα δούμε τον κατάλογο των έργων, που αναφέρουν τα δικά μας ονόματα συλλογικά ως κυβέρνηση του ΠΑΣΟΚ -και ατομικά ημών που διατελέσαμε Υπουργοί- σε σχέση με τον κατάλογο των έργων που θα εμφανίσει ο κ. Καραμανλής και η Κυβέρνησή του και θα δούμε τι αποτέλεσμα θα έχουν, κοινωνικό και αναπτυξιακό. Τότε θα τα πούμε με ίσους ιστορικούς όρους. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θεωρώ πράξη ειλικρίνειας και δικαιοσύνης εκ μέρους του κυρίου Υφυπουργού να παραδεχθεί ότι η Πάτρα ως Πολιτιστική Πρωτεύουσα της Ευρώπης για το 2006 υπήρξε πράξη ευφυής και αποτελεσματική ως προς τη σύλληψη, τη διεκδίκηση και την απόφαση. Αυτή, όμως, η σημαντική απόφαση ήταν απόφαση της κυβέρνησης του ΠΑΣΟΚ. 
      Στην αναφορά του ο Υφυπουργός, σε σχέση με το καλλιτεχνικό πρόγραμμα, είπε ότι θα στοιχίσει 24,3 εκατομμύρια ευρώ μαζί με τη λειτουργία του φορέα. Άρα δεν ξέρουμε ποιο είναι το κόστος του καλλιτεχνικού προγράμματος. Γι’ αυτό ζητήσαμε να μπει μια οροφή στη λειτουργία αυτού του φορέα, για να μάθουμε το κόστος του καλλιτεχνικού προγράμματος. Μας είπε, όμως, ότι το αντίστοιχο δικό μας πρόγραμμα, του κ. Βενιζέλου, ήταν της τάξεως των 10.000.000 ευρώ. Δεν μας είπε, όμως, ότι το συνολικό σχέδιο για την Πολιτιστική Πρωτεύουσα Πάτρα 2006 ήταν 110.000.000 ευρώ. Κάνοντας, όμως, τους λογαριασμούς, μαζί με τα χρήματα που είπατε για τα λειτουργικά έξοδα και για το κόστος του καλλιτεχνικού προγράμματος, αλλά και για τα έργα τα οποία αναφέρατε συνολικά και αθροίζοντας τους προϋπολογισμούς, βλέπουμε ότι ούτε στο μισό δεν φθάνουν αυτές οι δαπάνες, σε σχέση με τον προϋπολογισμό που είχε σχεδιάσει η κυβέρνηση του ΠΑΣΟΚ για την Πάτρα 2006.
      Ωραία μας λέτε τους προϋπολογισμούς. Δεν μας δίνετε, όμως, τα χρονοδιαγράμματα και τις δεσμεύσεις για το πώς θα εξελιχθούν αυτά τα έργα, πότε θα ολοκληρωθούν, ποια από αυτά θα είναι έτοιμα μέσα στο 2006, για να βοηθήσουν στη διοργάνωση. Ζητήθηκε από τον Υφυπουργό να μας αναφέρει ποιο είναι το όραμά του, το σχέδιό του, ποια θα είναι η ταυτότητα της Πολιτιστικής Πρωτεύουσας Πάτρα 2006. Δεν ακούσαμε τίποτα γι’ αυτά. Ακούσαμε μόνο κάποιες γενικόλογες αναφορές, ότι το όραμά σας θα είναι ένας κώδικας, μία μέθοδος για την επίλυση ομοειδών προβλημάτων στην Ευρωπαϊκή Ένωση. Δεν καταλαβαίνω, αυτό είναι το όραμα για την Ελλάδα και για την Πάτρα;
      Μας είπε επίσης ότι το όραμά σας είναι να αναδειχθεί η Πάτρα σαν πύλη της χώρας μας προς την Ευρώπη. Μα, αυτό το έχει κατακτήσει η ίδια με αγώνες, με προσπάθειες, με θυσίες, με τους φορείς της. Είναι η πόλη που έχει την επικοινωνία με την Ευρώπη, είναι η πύλη, είναι η πόλη του πολιτισμού, είναι η πόλη της καταγωγής μεγάλων πολιτικών, είναι η πόλη των επιστημών με το Πανεπιστήμιο και το ΤΕΙ. Άρα, ποιο είναι το όραμά σας; Τι θα αναδείξετε; Σας είπαμε ότι εμείς δεν θέλουμε αυτό το πολύ μεγάλο γεγονός να γίνει ένα τοπικό φεστιβάλ και μόνο. 
      Ο Κοινοβουλευτικός μας Εκπρόσωπος κ. Αλευράς σας μίλησε για μια σειρά έργων, τα οποία τα τελευταία χρόνια εκτελέστηκαν στην περιοχή και δίνουν μία άλλη δυναμική. Σας μίλησε όμως και γι’ αυτά που έχουν σχεδιαστεί και πρόκειται να εκτελεστούν. Εγώ θα σας επισημάνω, όχι την πρόοδο που οφείλατε να έχετε κάνει γι’ αυτά τα έργα, αλλά τις περικοπές που έχετε κάνει γι’ αυτά τα έργα. Θα σας αναφέρω ένα μόνο, το σιδηρόδρομο, ο οποίος ήταν προγραμματισμένος από την κυβέρνηση του ΠΑΣΟΚ να φτάσει το 2009 στην Πάτρα, ολοκληρώνοντας ένα διευρωπαϊκό δίκτυο, Πάτρα-Αθήνα-Θεσσαλονίκη.
      Και εσείς σήμερα ήρθατε επισήμως πλέον και περικόψατε αυτό το έργο. Και μέχρι το 2009 θα φτάσει μόνο μέχρι το Αίγιο. Και λέτε ότι δεσμεύεστε ότι θα διεκδικήσετε πόρους στη συνέχεια, για να φτάσει το έργο αυτό μέχρι την Πάτρα, πόρους από το Δ΄ Κοινοτικό Πλαίσιο Στήριξης. Αλλά αλήθεια, τι δεν έχετε φορτώσει μέχρι τώρα στο Δ΄ Κοινοτικό Πλαίσιο Στήριξης; Και δεν ξέρουμε ακόμα ποιο θα είναι και πώς θα διεκδικήσετε και τι θα διεκδικήσετε με τη θέση, στην οποία έχετε φέρει τη χώρα μας σήμερα μέσα στην Ευρωπαϊκή Ένωση.
      Κύριε Πρόεδρε, τελειώνοντας θα πω ότι, δυστυχώς, μας δόθηκε η ευκαιρία εδώ να ξεκαθαρίσουμε ορισμένα πράγματα και κυρίως να συστρατευθούμε όλοι σ’ ένα στόχο. Πιστεύω ότι δεν θα φύγουμε από ΄δω αισιόδοξοι. Εμείς δεν θα ψηφίσουμε τα συγκεκριμένα άρθρα, όπως είπε και ο εισηγητής του κόμματός μας κ. Φούρας. Και κυρίως δεν θα τα ψηφίσουμε, γιατί κλείνετε μ’ αυτόν τον τρόπο το μάτι πονηρά σε κάποιους, όπως το κάνετε τελευταία. Και εμείς δεν θέλουμε να γίνουμε συμμέτοχοι σ’ αυτό, δημιουργώντας ελπίδες και προσδοκίες, που δεν πρόκειται να ικανοποιηθούν.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σπηλιόπουλε.
      Κυρίες και κύριοι συνάδελφοι, δεν υπάρχει άλλος εγγεγραμμένος για να δευτερολογήσει.
      Έχει ζητήσει το λόγο ο κύριος Υπουργός.
      Ορίστε, κύριε Υπουργέ.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κυρίες και κύριοι συνάδελφοι, άκουσα με μεγάλη προσοχή τις δευτερολογίες και θα ήθελα λίγο να σταθώ με προσοχή στην άποψη που διατύπωσε ο εισηγητής της Μειοψηφίας.
      Ασφαλώς αυτό το μοντέλο είναι μοντέλο ΠΑΣΟΚ και δεν είναι μοντέλο δικό μας. Εμείς, κυρίες και κύριοι συνάδελφοι, ό,τι κάνουμε, το κάνουμε με πολιτική λογική, συνεργαζόμαστε με τους φορείς και δεν έχουμε ιδιοτέλεια, δεν κομματικοποιούμε τις παρεμβάσεις μας και τις ενέργειές μας και η συνεννόηση και η συμφωνία που γίνεται, είναι καθαρή. Γιατί εμείς έχουμε λόγο και τον τηρούμε και τον τιμούμε. Και αυτό είναι μια διαφορετική προσέγγιση, μια εντελώς διαφορετική προσέγγιση.
      Σας είπα προηγούμενα, κυρίες και κύριοι συνάδελφοι, από τη συνέντευξη Τύπου που είχε δώσει ο τότε Υπουργός Πολιτισμού στις 13 Ιουλίου του 2003, ποιες ήταν οι προβλέψεις του και ποιες ήταν οι διαπιστώσεις του. Νουθετούσε τους Αχαιούς ότι δεν έπρεπε σε καμία περίπτωση να ξοδευτούν πάνω από 20.000.000 ευρώ στο καλλιτεχνικό πρόγραμμα. Αυτό βρίσκεται μέσα στη συνέντευξή του, δεν είναι λόγια δικά μου. Και έλεγε ότι το πρόγραμμα των υποδομών δεν θα έπρεπε επ’ ουδενί να ξεπεράσει τα 100.000.000 ευρώ. Αυτές οι κουβέντες δεν είναι δικές μου κουβέντες, είναι κουβέντες του τέως Υπουργού. Και ανατρέξτε στη συνέντευξή του, για να τα δείτε.
      Τώρα αντιλαμβάνομαι ποια είναι ακριβώς αυτή η λογική του οδυρμού: Όταν λέμε ότι για την Πάτρα είναι πολλά αυτά τα πράγματα, ενώ αντιστοίχως, σε άλλες χρονικές περιόδους, οι κυβερνήσεις του ΠΑΣΟΚ χρηματοδοτούσαν με εντελώς διαφορετικό στόχο άλλα πράγματα, άλλα γεγονότα.
      Σας είπα, κυρίες και κύριοι συνάδελφοι, και για άλλη μια φορά θα πω το εξής: Εγώ πολιτική διαχείριση κάνω. Ούτε μίλησα ποτέ περί σκανδάλων και ποτέ δεν αναφέρθηκα σε τέτοια θέματα. Αυτά είναι θέματα άλλων ανθρώπων, άλλων θεσμών.
      Είπα λοιπόν -και επαναλαμβάνω, για να μην ξεχνιόμαστε σ’ αυτήν την Αίθουσα- ότι η Πολιτιστική Ολυμπιάδα ξεπέρασε σε δαπάνες τα 150.000.000 ευρώ. Και όπως προηγούμενα είπε και κάποιος κύριος συνάδελφος, τα λειτουργικά έξοδα στοίχισαν 40.000.000 ευρώ. Ξέρετε τι σημαίνει αυτό το πράγμα, κυρίες και κύριοι συνάδελφοι;
      ΑΘΑΝΑΣΙΟΣ ΑΛΕΥΡΑΣ: Τι βάζετε στα λειτουργικά έξοδα, κύριε Υπουργέ;
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Ξέρετε τι σημαίνει αυτό, κυρίες και κύριοι συνάδελφοι; Ότι εάν μόνο προστρέχανε στην ελεύθερη αγορά, το κόστος της εξεύρεσης αυτών των στοιχείων θα ήταν πολύ μικρότερο. Εγώ δεν έκανα καμία αναφορά σ’ αυτό το σημείο. Εγώ είπα ότι δεν άφησε απολύτως τίποτε πίσω της η Πολιτιστική Ολυμπιάδα, όπως ασφαλώς και με το θέμα της Πολιτιστικής Πρωτεύουσας της Θεσσαλονίκης. Εταιρεία υπό εκκαθάριση εκτελούσε δημόσια έργα! Κανένα σχόλιο. Και, όμως, αυτό έγινε. 
      Κύριε Πρόεδρε, άκουσα με μεγάλη προσοχή τον Κοινοβουλευτικό Εκπρόσωπο της Αντιπολίτευσης και αντιλαμβάνομαι και την αγωνία του. Αυτή τη στιγμή θεωρώ ότι δεν έχει γίνει αντιληπτό, δεν έχει γίνει κατανοητό το μήνυμα των εκλογών. Ασφαλώς δεν είστε εσείς κυβέρνηση. Ο ελληνικός λαός αποφάσισε για το ποιος θα είναι Κυβέρνηση από το 2004 μέχρι το 2008. 
      Θα πρέπει, λοιπόν, αυτό το πράγμα να γίνει κατανοητό. Επίσης, θα πρέπει να καταλάβετε ποια είναι η θέση σας. Γιατί σε καμία περίπτωση δεν μπορούμε να προστρέχουμε στην εύκολη λογική ότι ξεγελάστηκε ο ελληνικός λαός, ότι δεν έχει ωριμότητα ο ελληνικός λαός και δεν μπορεί να δει, έτσι όπως θέλει αυτός και να κρίνει τα πολιτικά πράγματα στον τόπο. 
      Άλλωστε νομίζω ότι αποδέχομαι την πρόταση που διατυπώθηκε πριν λίγο. Ασφαλώς μετά από τρία, τέσσερα χρόνια, απολογιστικά, θα δούμε τότε ποιο είναι το έργο της σημερινής Κυβέρνησης. Εκείνο, όμως, που θέλω να σας διαβεβαιώσω, είναι ότι το έργο της σημερινής Κυβέρνησης θα είναι καλύτερο σε ποιότητα και θα έχει μεγαλύτερη αποδοτικότητα και αποτελεσματικότητα, γιατί πάνω από όλα θα έχει μια βασική αρχή, το σεβασμό του δημοσίου χρήματος. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, έχει ζητήσει το λόγο επί προσωπικού ο κ. Βενιζέλος. 
      Ορίστε, κύριε Βενιζέλο. Πείτε μας σε τι συνίσταται το προσωπικό ζήτημα. 
      ΕΥΑΓΓΕΛΟΣ ΒΕΝΙΖΕΛΟΣ: Ο κύριος Υφυπουργός απέδωσε σε μένα γνώμη, την οποία δεν έχω διατυπώσει και κατά τον Κανονισμό της Βουλής θέλω να διευκρινίσω την άποψή μου. 
      Κύριε Πρόεδρε, επειδή έχω ακούσει πάρα πολλές φορές τον κ. Τατούλη να αναφέρεται σε δύο προσφιλή του θέματα, αυτό της Πολιτιστικής Πρωτεύουσας της Θεσσαλονίκης και αυτό της Πολιτιστικής Ολυμπιάδας, θέλω να αποσαφηνίσω ενώπιον της Ολομελείας της Βουλής τα εξής θέματα: 
      Πρώτον, είναι απολύτως ανακριβές ότι ο Οργανισμός Πολιτιστικής Πρωτεύουσας της Ευρώπης, τελών εν εκκαθαρίσει, διεξήγαγε πραγματικές εργασίες και εκτελούσε δημόσια έργα. Το σκέλος των κατασκευαστικών έργων εποπτευόταν πάντα από το Υπουργείο Περιβάλλοντος Χωροταξίας και Δημοσίων Έργων. Είμαι, όμως, σε θέση να γνωρίζω ότι όλα τα έργα ολοκληρώθηκαν, όπως είχε προβλεφθεί και κανένα έργο δεν ανατέθηκε από τον Οργανισμό μετά την 31η Δεκεμβρίου 1997, οπότε και ετέθη σε εκκαθάριση υπό την προεδρία εν ενεργεία συμβούλου και νυν Αντιπροέδρου του Ελεγκτικού Συνεδρίου. Άλλωστε όποιος διαβάσει το ν. 2557/1997, θα δει ότι εκ του νόμου μεταβιβάζεται η ιδιοκτησία όλων των έργων του Οργανισμού στους καθ’ ύλην αρμοδίους φορείς του Υπουργείου Πολιτισμού, μουσεία, θέατρα κ.ο.κ.
      Είναι επίσης απολύτως ανακριβές ότι ο προϋπολογισμός ή μάλλον η συνολική δαπάνη του προγράμματος της Πολιτιστικής Ολυμπιάδας έφθασε στα 150.000.000 ευρώ.
    Πρόκειται για έναν αλχημικού χαρακτήρα υπολογισμό, που θεωρεί δαπάνη της Πολιτιστικής Ολυμπιάδας όλο το κόστος λειτουργίας του Οργανισμού Προβολής Ελληνικού Πολιτισμού τα χρόνια 2000-2004, ενώ ο Οργανισμός ανέπτυξε και πολλές άλλες δραστηριότητες: Από τα πωλητήρια των αντιγράφων του ΤΑΠ που κατασκεύασε, μέχρι τα προγράμματα της Κοινωνίας της Πληροφορίας που διαχειρίστηκε στο πλαίσιο του Κοινοτικού Πλαισίου Στήριξης.
    Επίσης στα ποσά αυτά αθροίζεται ο Φόρος Προστιθέμενης Αξίας, που επιστρέφεται στο ελληνικό δημόσιο, δηλαδή από τη μία μεριά μπαίνει και από την άλλη βγαίνει, σύμφωνα με το σύστημα της διπλοεγγραφής των κονδυλίων αυτών. 
    Η Πολιτιστική Ολυμπιάδα ήταν μια επένδυση σ’ ένα θεσμό και σ’ ένα πολιτιστικό πρόγραμμα, που αξιολογείται όπως όλα τα προγράμματα αυτά. Δεν ήταν κατασκευαστικό πρόγραμμα. Προβλέφθηκε και εξελίχθηκε, επειδή την ίδια περίοδο είχαμε την ολυμπιακή προετοιμασία, άρα έπρεπε να αφήσουμε κάτι καινούργιο στο απόθεμα του ολυμπιακού κινήματος και της ολυμπιακής μνήμης και επίσης γιατί την ίδια περίοδο διαχειριστήκαμε το μεγαλύτερο κατασκευαστικό πρόγραμμα σε πολιτιστικές υποδομές από συστάσεως του ελληνικού κράτους. 
    Όσα έγιναν, κύριε Πρόεδρε, στον τομέα των πολιτιστικών υποδομών από το 1996 έως το 2004,  δηλαδή με αφορμή το Β΄ και το Γ΄ Κοινοτικό Πλαίσιο Στήριξης, δεν έχουν γίνει σε καμία άλλη περίοδο της ελληνικής ιστορίας: μουσεία, αρχαιολογικοί χώροι, πολιτιστικά κτίρια. Όταν, λοιπόν, έχεις ένα τόσο εκτεταμένο πρόγραμμα κατασκευών και όταν έχεις ένα τέτοιο κίνητρο, όπως είναι οι Ολυμπιακοί Αγώνες, είναι λογικό να έχεις και προγράμματα, τα οποία δεν είναι κατασκευαστικά, αλλά είναι προγράμματα, πολιτιστικού και επικοινωνιακού χαρακτήρα.
    Το συνολικό κόστος της τελετής έναρξης των Ολυμπιακών Αγώνων -που είναι μία εκδήλωση- ήταν, μαζί με τις αναγκαίες πρόσθετες υποδομές, περίπου 140.000.000 ευρώ. Εκατόν σαράντα εκατομμύρια ευρώ! Και όλο το πρόγραμμα των τεσσάρων ετών της Πολιτιστικής Ολυμπιάδας ήταν λιγότερο από 100.000.000 ευρώ, σύμφωνα με το σωστό υπολογισμό. Θα παρακαλούσα, λοιπόν, τον κ. Τατούλη να αναφέρεται σε ακριβή στοιχεία. 
    Και εν πάση περιπτώσει, κάποια στιγμή θα δούμε τι δόθηκε στη συνέχεια, τι έγινε στους δώδεκα μήνες, πώς υπερασπίστηκε ο Πρωθυπουργός και Υπουργός Πολιτισμού το θεσμό και την ιδέα της Πολιτιστικής Ολυμπιάδας, τι κέρδισε η χώρα ως διοργανώτρια των Ολυμπιακών Αγώνων, όταν εμφανίστηκε πανέτοιμη, με τις υποδομές και μπορούσε να υπαγορεύσει τους όρους της στην Οργανωτική Επιτροπή των Ολυμπιακών Αγώνων και στη ΔΟΕ, σε σχέση με το θεσμό αυτό. Γιατί έξι μήνες πριν ή τέσσερα χρόνια πριν, υπό την πίεση των διεθνών παραγόντων για το αν η Ελλάδα μπορεί ή δεν μπορεί να αντεπεξέλθει στην ολυμπιακή προετοιμασία, δεν μπορούσαμε να επιβάλουμε πράγματα, που μπορούσαμε να τα επιβάλουμε το Μάιο ή τον Ιούνιο του 2004. Γιατί υπάρχει ο καιρός του σπείρειν και ο καιρός του θερίζειν. Αλλά ο καιρός του θερίζειν θέλει και ανθρώπους, οι οποίοι να μπορούν να θερίσουν και να ξανασπείρουν. Και αυτό δεν υπάρχει.
    ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, έγινε μια κατάχρηση. Δεν ήταν ακριβώς προσωπικό το ζήτημα, αλλά τέλος πάντων. Βρήκατε την ευκαιρία να κάνετε και ορισμένες πολιτικές εκτιμήσεις, όπως πιστεύω ότι και οι εκτιμήσεις του Υπουργού ήταν πολιτικές εκτιμήσεις περισσότερο και δεν υπάρχει παραχάραξη…
    ΕΥΑΓΓΕΛΟΣ ΒΕΝΙΖΕΛΟΣ: Δεν είπα ότι δεν ήταν πολιτικές, αλλά εδώ πρέπει και να συζητούμε. Αν μου τα θέτει στη δευτερολογία του, πώς να μην απαντήσω;
    ΠΡΟΕΔΡΕΥΩΝ (Σωτήρης Χατζηγάκης): ‘Ένα λεπτό, κύριε Βενιζέλο, σας παρακαλώ! Το Προεδρείο κρίνει ότι δεν υπήρχε προσωπικό ζήτημα. Ο Υπουργός έκανε ορισμένες εκτιμήσεις. Τα στοιχεία τα οποία έθεσε, τα έθεσε κατά τρόπο περισσότερο πολιτικό. Για το Προεδρείο δεν υπάρχει λόγος επί προσωπικού, όμως ο κύριος Υπουργός κάτι θέλει να πει.
    Ορίστε, κύριε Υπουργέ, έχετε το λόγο.
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, νομίζω ότι ήταν ευφυέστατο αυτό που κάνατε, ότι, δηλαδή, ξεκαθαρίσατε ότι δεν υπήρξε προσωπικό ζήτημα. Διότι όλοι εδώ έχουμε μια ιστορία. Εγώ σε καμμία περίπτωση όλα αυτά τα χρόνια που είμαι εδώ, δεν έχω δημιουργήσει προσωπικό θέμα με κανένα. Οι πολιτικές…
    ΕΥΑΓΓΕΛΟΣ ΒΕΝΙΖΕΛΟΣ: Δεν θεωρώ ότι είναι προσωπικό. Η επίκληση του προσωπικού είναι διαδικαστικά αναγκαία. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Σας παρακαλώ, κύριε Βενιζέλο! Έγινε αντιληπτό αυτό και είναι κατανοητό. Απλώς μπορούσατε να ζητήσετε με καλύτερο τρόπο το λόγο, για να απαντήσετε ως τριτολογών πάνω στο συγκεκριμένο θέμα. Αλλά το να γίνεται αυτή η εικονική προσέγγιση αναφοράς σε μια τελείως διαφορετική αντίληψη, με σημείο αναφοράς το προσωπικό, νομίζω ότι ήταν λάθος.
      Θα ήθελα σ’ αυτό το σημείο να κάνω την εξής παρατήρηση: Κύριε Πρόεδρε, τα στοιχεία που αναφέρονται στους δύο θεσμούς, στην Πολιτιστική Πρωτεύουσα και στην Πολιτιστική Ολυμπιάδα, έχουν κατατεθεί στη Βουλή. Τα μεν στοιχεία για την Πολιτιστική Πρωτεύουσα έχουν κατατεθεί στη Βουλή με σημείο αναφοράς την τροπολογία, που πριν από λίγο καιρό ψήφισε η Βουλή, για την οριστική παύση, το οριστικό τέρμα της Πολιτιστικής Πρωτεύουσας της Θεσσαλονίκης μετά από οκτώ χρόνια. Εκεί φαίνεται ξεκάθαρα ότι η ανώνυμη εταιρεία, ο οργανισμός, εκτελούσε έργο, όντας υπό εκκαθάριση. Αυτό προσβάλλει ολόκληρο το πολιτικό σύστημα, γιατί μ’ αυτόν τον τρόπο η εικόνα που δώσαμε στην κοινωνία, είναι εντελώς απαράδεκτη. Όλα αυτά αφορούν μία δομή, η οποία αυτήν τη στιγμή έχει απαιτήσεις που ξεπερνούν τα 5,5 εκατομμύρια ευρώ. 
      Επίσης θα ήθελα να πω κάτι, για να το ξέρει ο πρώην Υπουργός Πολιτισμού. Ο Πρόεδρος του Συμβουλίου Εκκαθάρισης -και προσωπική επιλογή του κ. Βενιζέλου- έχει αποζημιωθεί όλα αυτά τα χρόνια μ’ ένα πολύ υψηλό ποσό και οι απαιτήσεις του είναι για άλλα 300.000.000 δραχμές, δηλαδή περίπου 1.000.000 ευρώ. 
      Δεύτερον, έρχομαι στο θέμα της Πολιτιστικής Ολυμπιάδας. Δεν θα κάνω κριτική στην ποιότητα του παραγόμενου έργου και δεν θα αναφερθώ σ’ αυτό που είπε ο κύριος εισηγητής, στο εάν, δηλαδή, ξέρω πόσο στοίχισε η εκδήλωση στη Νέα Υόρκη. Ο κ. Βενιζέλος είναι δίπλα σας και μπορείτε να τον ρωτήσετε τι είπα ακριβώς. Πάντως εγώ δεν έκανα καμία τέτοια παρατήρηση. Είπα το εξής απλό πράγμα: Το κόστος ξεπέρασε τα 150.000.000 ευρώ και το κόστος των λειτουργικών εξόδων ξεπέρασε τα 40.000.000 ευρώ. Το κόστος των λειτουργικών εξόδων είναι αυτό που λέγεται στην αγορά «ο ατζέντης», γιατί ουσιαστικά η Πολιτιστική Ολυμπιάδα δεν έγινε παραγωγός πολιτιστικών γεγονότων, αλλά μεταπράτης.
      Κυρίες και κύριοι συνάδελφοι, έκανα αυτήν την παρατήρηση, γιατί νομίζω ότι υπήρξε μία αστοχία από πλευράς του πρώην Υπουργού Πολιτισμού. Η αστοχία έγκειται στο ότι ζήτησε το λόγο επί προσωπικού. Εγώ είμαι δεκαπέντε χρόνια στο ελληνικό Κοινοβούλιο και ποτέ δεν έχω δημιουργήσει με κανέναν κάποιο προσωπικό θέμα. Όσες φορές απευθύνομαι, απευθύνομαι κυρίως με πολιτικά κριτήρια. Θα ήθελα, συμφωνώντας μαζί του και αποδεχόμενος την πρόκληση, να του πω ότι μετά από τέσσερα χρόνια ο ελληνικός λαός θα κρίνει το έργο της Κυβέρνησης. Θέλω να σημειώσει μόνο αυτό: Εμείς πιστεύουμε και είμαστε φανατικοί θιασώτες της υπεράσπισης του δημοσίου συμφέροντος και του δημοσίου χρήματος.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ζητώ το λόγο επί προσωπικού.
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Βενιζέλο, δεν υπάρχει προσωπικό θέμα. Επ’ ευκαιρία του προσωπικού δεν μπορούμε να ανοίγουμε την ατζέντα.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μου στερείτε το λόγο. Εγώ θέλω να μου πει σε τι συνίσταται…
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, σας παρακαλώ πολύ. Θεωρώ ότι ήταν απόλυτα ξεκάθαρες και κρυστάλλινες οι τοποθετήσεις του κυρίου Υπουργού.
      ΕΥΑΓΓΕΛΟΣ ΒΕΝΙΖΕΛΟΣ: Δεν είναι αρμοδιότητά σας αυτό.
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, είναι αρμοδιότητά μου να κρίνω αν είναι προσωπικό ή όχι. Δείτε τον Κανονισμό.
      ΕΥΑΓΓΕΛΟΣ ΒΕΝΙΖΕΛΟΣ: Πρέπει να με ακούσετε πρώτα.
      ΠΡΟΕΔΡΕΥΩΝ (Σωτήρης Χατζηγάκης): Άκουσα, δεν είμαι κουφός. Δείτε τον Κανονισμό.
      ΕΥΑΓΓΕΛΟΣ ΒΕΝΙΖΕΛΟΣ: Ο Κανονισμός λέει ότι, αν επιμένει ένας Βουλευτής, πρέπει να ακούσετε για ποιο λόγο ζητά να μιλήσει.
      ΠΡΟΕΔΡΕΥΩΝ ( Σωτήρης Χατζηγάκης): Όχι, δεν λέει αυτό.
      ΕΥΑΓΓΕΛΟΣ ΒΕΝΙΖΕΛΟΣ: Ναι, αυτό λέει.
	ΠΡΟΕΔΡΕΥΩΝ (Σωτήρης Χατζηγάκης): Θα σας έδινα το λόγο, αλλά δεν θέλω να ανοίξω μία ιστορία, δηλαδή  νομολογώντας επ’ ευκαιρία του προσωπικού, να γίνεται βιομηχανία προσωπικών. Αυτός είναι μόνο ο λόγος. Δεν έχω κανέναν άλλο λόγο να μη σας δώσω το λόγο επί προσωπικού. 
	ΕΥΑΓΓΕΛΟΣ ΒΕΝΙΖΕΛΟΣ: Για μισό λεπτό μόνο να δώσω μία απάντηση.
	ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Βενιζέλο, σας παρακαλώ, γιατί δημιουργούμε κακό προηγούμενο. 
	ΕΥΑΓΓΕΛΟΣ ΒΕΝΙΖΕΛΟΣ: Αυτό είναι αντικοινοβουλευτικό επί της ουσίας.
	ΠΡΟΕΔΡΕΥΩΝ (Σωτήρης Χατζηγάκης): Νομίζω ότι αυτήν τη στιγμή είστε άδικος απέναντί μου. Σας παρακαλώ πολύ.
	Ορίστε, κύριε Αλευρά, έχετε το λόγο.
	ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, νομίζω ότι για μία ακόμα φορά η Κυβέρνηση χρησιμοποιεί μία μέθοδο, η οποία μπορεί να είναι ενδιαφέρουσα για μια συνδικαλιστική αίθουσα, αλλά δεν είναι καθόλου ενδιαφέρουσα για το Κοινοβούλιο και είναι τελικά επιζήμια για τον ελληνικό λαό. 
	Ο κύριος Υπουργός επιμένει να γυρνά στο παρελθόν, για να εξηγήσει τι θα κάνει στο μέλλον. Εγώ δεν κατάλαβα: Ο σεβασμός του δημοσίου χρήματος τον οποίο επικαλέσθηκε ως αρχή και στόχο, αυτή είναι η πολιτική της Κυβέρνησης για την Πολιτιστική Πρωτεύουσα Πάτρα; Του είπε κανένας του κυρίου Υπουργού να μη σεβαστεί το δημόσιο χρήμα; Του είπε κανένας του κυρίου Υπουργού ότι μπορεί να έρχεται στην Αίθουσα, να αφήνει νέφη υπονοιών και να θεωρεί ότι αυτό είναι πολιτική προσέγγιση ζητημάτων και κυβερνητική πολιτική; Δεν είναι νοητό να απαξιώνεται ούτε το έργο ούτε η προσπάθεια που έχει γίνει. 
      Η Πολιτιστική Πρωτεύουσα Θεσσαλονίκη –τα ανέλυσε προηγουμένως ο κ. Βενιζέλος- άφησε ένα τεράστιο έργο στη Θεσσαλονίκη. Η Πολιτιστική Ολυμπιάδα προσέφερε μία τεράστια προβολή στο διεθνές όνομα της χώρας μας στον πολιτιστικό τομέα. Εσείς την αξιολογείτε διαφορετικά. Η κ. Καρύδη που διαμαρτύρεται, την αξιολογεί διαφορετικά. Να το δεχτώ και να δεχτώ ότι στην αξιολόγηση μπορεί ο ένας να έχει την άλφα άποψη και ο άλλος τη βήτα.
	Μπορείτε να μας πείτε, κύριε Υπουργέ, εσείς και η Κυβέρνησή σας, που κόπτεται για τον πολιτισμό και το πολιτιστικό προϊόν, ποιο είναι το πρόγραμμα στο οποίο θα επενδύσετε 150.000.000 ευρώ τα επόμενα τέσσερα χρόνια για την προβολή του πολιτισμού, την καλύτερη, κατά τα δικά σας κριτήρια, προβολή του πολιτισμού; Εμείς αυτό που ακούμε και αυτό που εισπράττει ο ελληνικός λαός, είναι ότι στο όνομα της κριτικής του παρελθόντος σταματούν οι δημόσιες επενδύσεις σε έργα υποδομών και σταματούν και οι πολιτιστικές δράσεις. 
      Πού είναι τα 150.000.000 ευρώ της προηγούμενης τετραετίας; Να μας ανακοινώσετε επιτέλους σε ποιους τομείς και στόχους θα τα επενδύσετε, για να ακούσει και να εισπράξει και ο κόσμος του πολιτισμού μία θετική εντύπωση, αλλά και η γενικότερη διεθνής κοινότητα σ’ αυτόν τον τομέα. Το μόνο που ακούμε, είναι μία απαξίωση της δουλειάς των προηγούμενων, αλλά και μία απαξίωση του μέλλοντος. Καμμία προοπτική, κανένα μέλλον δεν υπάρχει. 
      Σεβαστείτε το δημόσιο χρήμα. Βεβαίως αυτή είναι η υποχρέωσή σας, αλλά ταυτόχρονα οφείλετε να καταθέσετε και ένα πρόγραμμα, να καταθέσετε στους πολίτες της Αχαΐας τι πρόκειται να γίνει στην Πάτρα, ποια είναι τα μεγάλα έργα, όχι μόνο στον τομέα του πολιτισμού, αλλά και σ’ ολόκληρη την κυβερνητική δραστηριότητα και επίσης να καταθέσετε και ποιο είναι το πρόγραμμά σας για το Υπουργείο. 
	Αντί να αφήνετε δεξιά και αριστερά υπαινιγμούς –όχι μόνο εσείς, αλλά και άλλοι συνάδελφοί σας στην Κυβέρνηση- θα σας παρακαλούσα να προσγειωθείτε στην πραγματικότητα, η οποία λέει ότι είστε Κυβέρνηση τεσσάρων ετών και έχετε χάσει τον πρώτο χρόνο. Γιατί τον πρώτο χρόνο τον έχετε χάσει. Θα ήταν ευχής έργο για σας στο τέλος της τετραετίας να αναμετρηθείτε όχι μόνο με το έργο, αλλά και με το θετικό όνομα και το κύρος που έχει αφήσει ο κ. Βενιζέλος κατά το πέρασμά του από το Υπουργείο Πολιτισμού.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Αλευρά.
	Ο κύριος Υπουργός έχει το λόγο.
	ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, νομίζω ότι ο Κοινοβουλευτικός Εκπρόσωπος του ΠΑΣΟΚ δεν θέλει να καταλάβει. Σε καμία περίπτωση δεν απαξιώσαμε το έργο που έγινε και το ξέρετε πάρα πολύ καλά. Όχι μόνο τώρα, αλλά και ως Βουλευτής της Αντιπολίτευσης παλιότερα εγώ, προσωπικά, δημοσίως έβγαινα και επαινούσα. Αυτό μην το ξεχνάτε ποτέ και δεν πρέπει ποτέ να σας διαφεύγει από το μυαλό. 
	Επίσης θα ήθελα να πω το εξής: Είπαμε στους Αχαιούς πολίτες τι θα κάνουν και δώσαμε ακριβώς όλο το πλάνο μας. Δεν καταλαβαίνω τι δεν καταλαβαίνετε. Δεν καταλαβαίνετε τα έργα που αναγγείλαμε και που έχουμε ανακοινώσει, τις κατευθύνσεις που έχουμε δώσει με την εξαιρετική συνεργασία που έχουμε με τον κύριο Δήμαρχο Πατραίων και με το υπόλοιπο Δημοτικό Συμβούλιο; 
      Αυτά δεν τα αντιλαμβάνεσθε; Δεν καταλαβαίνετε ότι είναι μία εντελώς διαφορετική προσέγγιση; Δεν καταλαβαίνετε ότι βρισκόμαστε σε πλήρη συνεργασία με τον καλλιτεχνικό διευθυντή της Πολιτιστικής Πρωτεύουσας, ότι βρισκόμαστε σε πλήρη επαφή με την επικοινωνιακή ομάδα; Και μην κάνετε λάθος, μην παρασύρεσθε από τις εξής έννοιες, δηλαδή ποιος είναι ο συντονιστής ή το ένα ή το άλλο.
      Ο Οργανισμός είναι ένας οργανισμός ο οποίος είναι πρωτότυπος για τα ελληνικά δεδομένα, γιατί έχει νόμο βάσει του οποίου ιδρύεται και έχει καταστατικό που επικυρώνεται. Και ασφαλώς είναι μια ανώνυμος εταιρεία, η οποία υπάγεται στο ν. 2190/20. Δεν υπάρχει τίποτα που είναι σκοτεινό. Όλα είναι διαφανή. 
      Το αίτημα του κυρίου Δημάρχου ήταν να απορροφήσει ο Οργανισμός τους ήδη εργαζόμενους στην αναπτυξιακή εταιρεία. Το αποδεχτήκαμε. Επίσης, πριν γίνει οτιδήποτε, υπάρχει απόλυτη συνεργασία. Αυτό είναι το μεγάλο σας πρόβλημα, ότι δεν μπορείτε να καταλάβετε ότι εμείς δεν είμαστε ΠΑΣΟΚ. Και εκεί είναι το ζητούμενο. 
      Όσον αφορά το θέμα των έργων, με σαφήνεια έχουμε ορίσει ποια έργα θα γίνουν. Ασφαλώς και εμείς δεν ευθυνόμαστε γιατί τα έργα αυτά δεν θα γίνουν μέσα στον προβλεπόμενο χρόνο, γιατί δεν υπήρξε κανένας τέτοιος σχεδιασμός από την κυβέρνηση τη δική σας. Δεν υπήρξε καμμία απολύτως τέτοια φροντίδα. Σας είπα ότι εγώ δεν θέλω να υποστηρίξω τον κ. Φλωράτο, αλλά η δική σας η δεδομένη στάση ήταν αυτή που αδίκησε την υπόθεση της Πολιτιστικής Πρωτεύουσας. Εσείς δεν συνεργαστήκατε μαζί του. Εσείς δεν φροντίσατε να υπάρξει η αντίστοιχη κινητικότητα. Γι’ αυτό και επιπόλαια, στο πόδι, καταθέσατε αυτόν το φάκελο. Και ασφαλώς η δική σας κυβέρνηση δεν είχε εξασφαλίσει καμιά πίστωση και κανένα χρονοδιάγραμμα και κανένα μοντέλο, για να μπορέσει η υλοποιηθεί η Πολιτιστική Πρωτεύουσα.
      Αυτό που ήταν να σας το αναγνωρίσω, σας το αναγνώρισα και είπα ότι ήταν ευφυέστατη η ενέργεια να κινηθεί και να διεκδικηθεί η Πολιτιστική Πρωτεύουσα του 2006 για την Πάτρα. Αλλά από κει και πέρα τίποτα απολύτως. Λευκή σελίδα ήταν αυτό που παραλάβαμε. Και μας κατηγορείτε ότι μέσα στον ένα χρόνο δεν έχουμε κάνει τίποτα; Αυτή η κινητικότητα που υπάρχει, πώς προέκυψε, έτσι; Και υπάρχει κινητικότητα σε όλα τα έργα και σε όλους τους τομείς των έργων.
      Άλλωστε, κύριοι συνάδελφοι, μη στέκεσθε στο ότι δεν έχει ψηφιστεί ακόμα ο μονομετοχικός. Ήδη οι κατευθύνσεις και οι οδηγίες εδώ και καιρό έχουν δοθεί και ήδη υπάρχει εργασία προς αυτήν την κατεύθυνση. Υπάρχει και έργο προς αυτήν την κατεύθυνση.
      Εκείνο που νομίζω, κύριοι συνάδελφοι, ότι αποτελεί χρέος για μας, είναι το να ενώσουμε τις δυνάμεις μας για να μπορέσει να πετύχει η Πάτρα στο μεγάλο στοίχημα για την ίδια και για το 2006. Γιατί μπορεί να είναι πολύ καλές οι κουβέντες αυτές που είπε ο Κοινοβουλευτικός Εκπρόσωπος για το πόσο μεγάλα έργα έχετε κάνει στην Πάτρα, αλλά η πατρινή κοινωνία έχει εντελώς διαφορετική αίσθηση. Και αυτή θα πρέπει να την αποκαταστήσουμε, γιατί αυτό είναι το χρέος μας.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχει τεθεί θέμα προσωπικού ζητήματος από τον κ. Βενιζέλο και ο Πρόεδρος σύμφωνα με το άρθρο 68 παράγραφος 3…
      ΕΥΑΓΓΕΛΟΣ ΒΕΝΙΖΕΛΟΣ: Επί του Κανονισμού ζήτησα το λόγο. 
      ΠΡΟΕΔΡΕΥΩΝ (Σωτήρης Χατζηγάκης): Εδώ λέτε επί προσωπικού, κύριε συνάδελφε. Σας παρακαλώ, ας μη δημιουργήσουμε ένταση εκεί που δεν υπάρχει. Δεν υπάρχει θέμα προσωπικό…
      ΕΥΑΓΓΕΛΟΣ ΒΕΝΙΖΕΛΟΣ: Έχω ζητήσει εγγράφως το λόγο επί του Κανονισμού. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, γράμματα ξέρετε και γράμματα ξέρω. «Ζητώ το λόγο επί προσωπικού», λέτε και έχετε και δύο υπογραφές. 
      ΕΥΑΓΓΕΛΟΣ ΒΕΝΙΖΕΛΟΣ: Διαβάστε το. Είναι ευανάγνωστο το κείμενο, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, ελάτε να το διαβάσετε εσείς. Δεν είναι θέμα δικό μου να ερμηνεύσω το τι γράφετε. 
      Λέτε: «Ζητώ το λόγο επί προσωπικού».
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε…..
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, δεν θα ανοίξουμε τώρα ψιλή κουβέντα.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής και επί των άρθρων του σχεδίου νόμου του Υπουργείου Πολιτισμού: «Ίδρυση Οργανισμού Πολιτιστικής Πρωτεύουσας της Ευρώπης – Πάτρα 2006 Α.Ε.».
      Ερωτάται το Σώμα: Γίνεται δεκτό το νομοσχέδιο επί της αρχής. 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Πολιτισμού: «Ίδρυση Οργανισμού Πολιτιστικής Πρωτεύουσας της Ευρώπης – Πάτρα 2006 Α.Ε.» έγινε δεκτό επί της αρχής κατά πλειοψηφία.
      Προχωρούμε τώρα στην ψήφιση των άρθρων. 
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 2 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το κεφάλαιο Β΄, δηλαδή τα άρθρα 1-30 που αποτελούν το Καταστατικό του Οργανισμού Πολιτιστικής Πρωτεύουσας της Ευρώπης – Πάτρα 2006 Α.Ε.;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
      ΑΝΔΡΕΑΣ ΦΟΥΡΑΣ: Εμείς τα άρθρα 12 και 23 τα καταψηφίζουμε. 
      ΠΡΟΕΔΡΕΥΩΝ (Σωτήριος Χατζηγάκης): Συνεπώς το κεφάλαιο Β΄, δηλαδή τα άρθρα 1-30 που αποτελούν το Καταστατικό του Οργανισμού Πολιτιστικής Πρωτεύουσας της Ευρώπης – Πάτρα 2006 Α.Ε., έγινε δεκτό κατά πλειοψηφία.
      Προχωρούμε τώρα στη συζήτηση και ψήφιση της τροπολογίας με γενικό αριθμό 257 και ειδικό 23, η οποία υπογράφεται από τους Υπουργούς κυρίους Γ. Αλογοσκούφη, Ν. Κακλαμάνη και Π. Τατούλη, σχετικά με την παραχώρηση διαχείρισης δημοσίου ακινήτου στον Πειραιά από το Υπουργείο Υγείας και Κοινωνικής Αλληλεγγύης στο Υπουργείο Πολιτισμού. 
      Το λόγο έχει ο κ. Φούρας.
      ΑΝΔΡΕΑΣ ΦΟΥΡΑΣ: Κύριε Πρόεδρε, την περίοδο 1983-1987 υπηρέτησα ως Νομάρχης Πειραιά. Γνωρίζω το θέμα. Εκείνη την περίοδο ορθώς πήγε στην εποπτεία και την ευθύνη του Υπουργείου Υγείας και ορθώς σήμερα πηγαίνει στο Υπουργείο Πολιτισμού, για να αντιμετωπισθούν τα ζητήματα των αρχαιοτήτων του Πειραιά. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχει υποβληθεί νέο αίτημα του κ. Βενιζέλου και του κ. Αλευρά, που ζητούν το λόγο επί του Κανονισμού. 
      Κύριε Βενιζέλο, νομίζω ότι δεν θα πρέπει να κάνετε «Α!». Μου στείλατε νέο αίτημα. Ε, δεν θα βγει και τρελή όλη η Βουλή, επειδή το θέλετε εσείς.
      Ορίστε, έχετε το λόγο να μας πείτε ποιο άρθρο του Κανονισμού παραβιάστηκε. Σας προειδοποιώ ότι δεν μπορείτε να μιλήσετε επί ουσιαστικού ζητήματος. Θα σας διακόψω. Σας το λέω εκ των προτέρων. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, δεν είναι αυτό εισαγωγή στο θέμα από τον Προεδρεύοντα. Ο Πρόεδρος δεν είναι επί της Έδρας για να απειλεί. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, αμφισβητήσατε τα δικά σας γράμματα.
      ΕΥΑΓΓΕΛΟΣ ΒΕΝΙΖΕΛΟΣ: Δεν έχετε αρμοδιότητα απειλών.  Δεν σας το παρέχει αυτό το Σύνταγμα και ο Κανονισμός. 
      ΠΡΟΕΔΡΕΥΩΝ (Σωτήρης Χατζηγάκης): Μου παρέχει, όμως, το Σύνταγμα και ο Κανονισμός τη δυνατότητα να έχω μάτια και ακοή, να διαβάζω και να ακούω. 
      ΕΥΑΓΓΕΛΟΣ ΒΕΝΙΖΕΛΟΣ: Σας το λέω, γιατί συχνά προκαλείτε οξύτητα με μέλη της Αντιπολίτευσης από της Έδρας του Προέδρου.
      ΠΡΟΕΔΡΕΥΩΝ (Σωτήρης Χατζηγάκης): Την οξύτητα την προκαλείτε εσείς. Παρακαλώ συνεχίστε. 
      ΕΥΑΓΓΕΛΟΣ ΒΕΝΙΖΕΛΟΣ:  Κύριε Πρόεδρε, επικαλούμαι δύο παραβιάσεις του Κανονισμού. Πρώτον, εκκρεμεί το ζήτημα της υπογραφής επί του νομοσχεδίου αυτού από τον αρμόδιο Υπουργό, που είναι είτε ο Πρωθυπουργός είτε η Αναπληρωτής Υπουργός Πολιτισμού. Αυτό εκκρεμούσε από τη Διαρκή Επιτροπή και δεν έχει αποσαφηνισθεί, διότι στην κατανομή αρμοδιοτήτων αυτά τα θέματα, που ανήκουν στη Διεύθυνση Ευρωπαϊκής Ένωσης, ανήκουν στην αρμοδιότητα της κ. Πετραλιά και φυσικά του Πρωθυπουργού.
      Θα παρακαλούσα να διευκρινιστεί, γιατί πρέπει να ξέρουμε ποιος θα υπογράψει την έκδοση του νόμου από τον Πρόεδρο της Δημοκρατίας, γιατί αυτό είναι στοιχείο της  εξωτερικής τυπικής συνταγματικότητας.
      Δεύτερον, επικαλούμαι παραβίαση του άρθρου 68 του Κανονισμού, γιατί μου στερήσατε το λόγο επί προσωπικού. Ενώ ο κύριος Υφυπουργός, επιχειρώντας να τονίσει τον πολιτικό και όχι προσωπικό χαρακτήρα της τοποθέτησής του -πράγμα που δέχομαι- έκανε την εξής αποστροφή. «Ο επικεφαλής της εκκαθάρισης του Οργανισμού «Πολιτιστική Πρωτεύουσα της Θεσσαλονίκης»,  που είναι προσωπική επιλογή του κ. Βενιζέλου, διεκδικεί ένα ποσό πολλών εκατομμυρίων ευρώ».
    Αυτό το θεωρώ προσβλητικό, γιατί κανένας επικεφαλής εκκαθάρισης δεν είναι προσωπική μου επιλογή. Ο κ. Λοϊζος, ο οποίος παρέδωσε την εκκαθάριση, ήταν διευθύνων σύμβουλος, αρμόδιος για τα έργα και υπόλογος ενώπιον του ΥΠΕΧΩΔΕ και όχι ενώπιον του Υπουργείου Πολιτισμού. Δεν συμφώνησα ποτέ να καταβληθούν αποζημιώσεις στα μέλη του συμβουλίου εκκαθάρισης, κατά το νόμο περί ανωνύμων εταιρειών, αλλά μικρές κατ’ αποκοπήν αποζημιώσεις. Γι’ αυτό είχα προτείνει στη Βουλή -και η Βουλή είχε δεχθεί και νομοθέτησε- να είναι επικεφαλής της εκκαθάρισης εν ενεργεία ανώτατος δικαστικός λειτουργός. Δεν δέχομαι, λοιπόν, αυτού του είδους τις παρεμπίπτουσες αναφορές, διότι είναι ανακριβείς και αντιβαίνουν στην πρόθεση του κ. Τατούλη να τοποθετεί τα θέματα πολιτικά και όχι προσωπικά. Αν, λοιπόν, η πρόθεσή του ήταν αυτή, τότε έκανε μία παρέκκλιση η οποία είναι αδικαιολόγητη. 
    ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, όσον αφορά το δεύτερο θέμα επί του Κανονισμού που αφορά το Προεδρείο, εκείνο στο οποίο έχω να σας παραπέμψω, είναι το ίδιο το άρθρο 68, παράγραφος 3, για να δείτε ότι δεν υπάρχει καμμία παράβαση του Κανονισμού, από τη στιγμή που το ίδιο το άρθρο λέει ότι ο Πρόεδρος μπορεί να μη δώσει το λόγο, αν κρίνει ότι δεν υπάρχει προσωπικό θέμα. Και δεν χρειάζεται εκ των προτέρων ανάπτυξη. Σε περίπτωση αμφισβήτησης έρχεται η επόμενη παράγραφος και λέει ότι μπορεί να ερωτηθεί η Βουλή. 
    ΕΥΑΓΓΕΛΟΣ ΒΕΝΙΖΕΛΟΣ: Η αμφισβήτηση πώς προκύπτει, κύριε Πρόεδρε; 
    ΠΡΟΕΔΡΕΥΩΝ (Σωτήρης Χατζηγάκης): Αμφισβήτηση σ’ αυτό, αν επιμείνετε. 
    ΕΥΑΓΓΕΛΟΣ ΒΕΝΙΖΕΛΟΣ: Εγώ επέμεινα. 
    ΠΡΟΕΔΡΕΥΩΝ (Σωτήρης Χατζηγάκης):  Δεν επιμείνατε. Θέλετε να ρωτήσω τη Βουλή; 
    ΕΥΑΓΓΕΛΟΣ ΒΕΝΙΖΕΛΟΣ: Δεν επέμεινα εγώ προηγουμένως; 
    ΠΡΟΕΔΡΕΥΩΝ (Σωτήρης Χατζηγάκης):  Όχι. Μου στείλατε, κύριε Βενιζέλο, σημείωμα. 
    ΕΥΑΓΓΕΛΟΣ ΒΕΝΙΖΕΛΟΣ: Παραβιάστηκε η διαδικασία;  Εγώ επέμενα και εσείς δεν καταφύγατε στη Βουλή. 
    ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Βενιζέλο. Δεν είπατε «επιμένω» και να ερωτηθεί η Βουλή. 
    ΕΥΑΓΓΕΛΟΣ ΒΕΝΙΖΕΛΟΣ: Μα, τι λέτε;
     ΠΡΟΕΔΡΕΥΩΝ (Σωτήρης Χατζηγάκης): Όσον αφορά το πρώτο θέμα της παραβιάσεως του Κανονισμού, κύριε Υπουργέ, θέλετε να απαντήσετε; Νομίζω ότι έχετε απαντήσει για εκείνο. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Έχω ήδη απαντήσει. 
    ΠΡΟΕΔΡΕΥΩΝ (Σωτήρης Χατζηγάκης): Έχει ήδη απαντήσει προηγουμένως. 
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Για την υπογραφή, κύριε Υπουργέ. 
    ΠΡΟΕΔΡΕΥΩΝ (Σωτήρης Χατζηγάκης): Με πληροφορούν ότι ετέθη στην αρχή και απαντήθηκε αυτό το θέμα. 
    ΕΥΑΓΓΕΛΟΣ ΒΕΝΙΖΕΛΟΣ: Ποιος το έθεσε; 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Φαίνεται αυτήν τη στιγμή ότι από την πλευρά των κυρίων συναδέλφων υπάρχει ένα σκεπτικό, το οποίο δεν έχει να κάνει με την πραγματικότητα. ΄Επρεπε να είναι εδώ ο κύριος εισηγητής που έθεσε το θέμα αυτό και στη διακοπή του απάντησα ποια είναι η άποψή μας. Από εκεί και πέρα, νομίζω, κύριε Πρόεδρε, ότι εκ των υστέρων και αφού έχει τελειώσει η διαδικασία, γιατί έχει ψηφιστεί ο νόμος…
    ΕΥΑΓΓΕΛΟΣ ΒΕΝΙΖΕΛΟΣ: Δεν έχει ψηφιστεί στο σύνολο. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Αυτό θα γίνει στην επόμενη συνεδρίαση της Ολομέλειας, κύριε συνάδελφε και το ξέρετε πολύ καλά. Από εκεί και πέρα θεωρείται περαιωμένη η συζήτηση, για να ξέρουμε τι γίνεται. 
    ΕΥΑΓΓΕΛΟΣ ΒΕΝΙΖΕΛΟΣ: Κάνετε παρατήρηση στον Πρόεδρο; 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Δεν κάνω καμμία παρατήρηση. Κάνω μία παρατήρηση μεταξύ μας, τελείως φιλικά. Αν, όμως, υπάρξει ή υπάρχει κάποιο τυπικό πρόβλημα, νομίζω ότι αυτό….
    ΕΥΑΓΓΕΛΟΣ ΒΕΝΙΖΕΛΟΣ: Υπάρχει ένα τυπικό πρόβλημα, που πρέπει να το λύσετε. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Απαντήθηκε και υπήρξε διαδικασία, η οποία νομιμοποιεί την υπόθεση, όπως εξελίχθηκε. 
    ΕΥΑΓΓΕΛΟΣ ΒΕΝΙΖΕΛΟΣ: Δεν αμφιβάλλω, αλλά να μας το πείτε.
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Το είπα. Ανατρέξτε.
    ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Το είπε στην αρχή, αλλά δεν ήσασταν εδώ. 
    ΕΥΑΓΓΕΛΟΣ ΒΕΝΙΖΕΛΟΣ: Αν απάντησε στην αρχή…
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Νομίζω ότι δεν υπάρχει ζήτημα. 
    Κηρύσσεται περαιωμένη η συζήτηση επί της τροπολογίας με γενικό αριθμό 257 και ειδικό 23. 
    Ερωτάται το Σώμα: Γίνεται δεκτή η τροπολογία με γενικό αριθμό 257 και ειδικό 23; 
    ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
    ΠΡΟΕΔΡΕΥΩΝ (Σωτήρης Χατζηγάκης):  Συνεπώς η τροπολογία με γενικό αριθμό 257 και ειδικό 23 έγινε δεκτή ομοφώνως και εντάσσεται στο νομοσχέδιο ως ίδιον άρθρο. 
    Εισερχόμαστε στην ψήφιση του ακροτελεύτιου άρθρου. 
    Ερωτάται το Σώμα: Γίνεται δεκτό το ακροτελεύτιο άρθρο; 
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
    ΠΡΟΕΔΡΕΥΩΝ (Σωτήρης Χατζηγάκης):  Το ακροτελεύτιο άρθρο έγινε δεκτό ομοφώνως. 
    Συνεπώς το νομοσχέδιο του Υπουργείου Πολιτισμού «’Ιδρυση Οργανισμού Πολιτιστικής Πρωτεύουσας της Ευρώπης – Πάτρα 2006 Α.Ε.» έγινε δεκτό επί της αρχής και επί των άρθρων. 
    Η ψήφισή του στο σύνολο αναβάλλεται για άλλη συνεδρίαση. 
     Δέχεστε, κύριοι συνάδελφοι, στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14:55΄ λύεται η συνεδρίαση για αύριο ημέρα Πέμπτη 17 Φεβρουαρίου 2005 και ώρα 10:30΄, με αντικείμενο εργασιών του Σώματος: i) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: α) συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής για τις αιτήσεις άρσης της ασυλίας των Βουλευτών κυρίων Αριστείδη Μουσιώνη και Ιωάννη Πατσιλινάκου και ii) συζήτηση και ψήφιση, σύμφωνα με τις διατάξεις του άρθρου 76 του Συντάγματος, της πρότασης της Προέδρου της Βουλής «Για την τροποποίηση του Κανονισμού της Βουλής, (Μέρος Κοινοβουλευτικό)», σύμφωνα με τις ειδικές ημερήσιες διατάξεις που έχουν διανεμηθεί.
     Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ 



1

ΣΥΝΕΔΡΙΑΣΗ 16-2-2005


