Π Ρ Α Κ Τ Ι Κ Α    Β Ο Υ Λ Η Σ
 
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ Η'
Τετάρτη 15 Οκτωβρίου 1997
 
Αθήνα, σήμερα στις 15 Οκτωβρίου 1997, ημέρα Τετάρτη και ώρα 18.24' συνήλθε στην Αίθουσα συνεδριάσεων του Βουλευτηρίου η Βουλή σε Ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 14.10.1997 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της Ζ' συνεδριάσεώς του, της Τρίτης 14 Οκτωβρίου 1997 σε ό,τι αφορά την ψήφιση στο σύνολο του σχεδίου νόμου "Κύρωση Πράξης Νομοθετικού Περιεχομένου").
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Δημήτριο Κουτσόγιωργα, Βουλευτή Αχαίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Δελφών Νομού Φωκίδας ζητεί να μη λειτουργούν τα αρχαιολογικά μουσεία και οι αρχαιολογικοί χώροι με παρατεταμένο ωράριο μετά τη δύση του ηλίου και το Μουσείο των Δελφών να λειτουργεί κάθε Δευτέρα πρωί.
2) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η 'Ενωση Ποδοσφαιρικών Σωματείων Φωκίδας διαμαρτύρεται για την απόφαση του Δ.Σ. της Ομοσπονδίας για ορισμό των δύο ομάδων Φωκικού και Αστέρα Ιτέας στο 2ο όμιλο της Δ' εθνικής.
3) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Δελφών Φωκίδας ζητεί την πρόσληψη διδακτικού προσωπικού στο δημοτικό σχολείο της περιοχής του.
4) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Σωματείο Αρτοποιών Νομού Πειραιώς "Η ΔΗΜΗΤΡΑ" ζητεί την επίλυση των προβλημάτων του κλάδου τους.
5) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία ο Εμπορικός Σύλλογος Αγρινίου "Ο ΕΡΜΗΣ" ζητεί την άρση των περιορισμών στην εκλογή μελών των Επιμελητηρίων.
6) Οι Βουλευτές κύριοι ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορές με τις οποίες η Κοινότητα Πλατανούσας Νομού Ιωαννίνων ζητεί την εκτέλεση έργων υποδομής στην περιοχή της, λόγω κατολισθήσεων.
7) Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία ο Παμμικρασιατικός Σύνδεσμος Πατρών και Περιχώρων Αχαίας ζητεί τη διάθεση βιβλίων του για οικονομική του ενίσχυση.
8) Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία ο Παμμικρασιατικός Σύνδεσμος Πατρών και Περιχώρων Αχαίας ζητεί την οικονομική του επιχορήγηση.
9) Οι Βουλευτές κύριοι ΑΝΔΡΕΑΣ ΚΑΡΑΓΚΟΥΝΗΣ, ΙΩΑΝΝΗΣ ΚΑΡΑΚΩΣΤΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Φίλων Προστασίας Λίμνης Τριχωνίδας του Νομού Αιτωλ/νίας ζητεί τη λήψη μέτρων κατά της παράνομης αλιείας στη Λίμνη.
10) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Φίλων Προστασίας Λίμνης Τριχωνίδας στο Νομό Αιτωλ/νίας ζητεί τη λήψη μέτρων κατά της παράνομης αλιείας στη λίμνη.
11) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Συντεχνία Αρτοποιών Αθηνών - Προαστίων - Περιχώρων διαμαρτύρεται για την κατάργηση του Ν. 726/1977 περί παραγωγής και εμπορίας του άρτου.
12) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Βιοτεχνών Επισκευαστών Αυτοκινήτων και Μηχανημάτων διαμαρτύρεται για το μη χαρακτηρισμό των συνεργείων του κλάδου της ως βιοτεχνίες, που οδηγεί στις υπέρογκες πληρωμές των μελών της προς τη ΔΕΗ.
13) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται σε καταγγελίες δασκάλων και καθηγητών περί προσλήψεων εκπαιδευτικών με κομματικά κριτήρια.
14) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται σε εργασιακά αιτήματα αστυνομικών υπαλλήλων, όπως η χορήγηση αποζημίωσης για την υπερωριακή απασχόληση στο παγκόσμιο πρωτάθλημα στίβου.
15) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στην αύξηση των κερδών που επιδιώκουν οι Τράπεζες διατηρώντας τη "μεγάλη ψαλίδα" μεταξύ καταθέσεων και χορηγήσεων.
16) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στο πρόβλημα της ανεργίας, το οποίο αντιμετωπίζει το εργατικό δυναμικό των γυναικών στην Ελλάδα.
17) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το ΚΤΕΛ Καβάλας ζητεί την καθιέρωση υπεραστικής γραμμής προς την Κομοτηνή - Αλεξανδρούπολη.
18) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Ιδιοκτητών Συνεργείων Επισκευής Αυτοκινήτων Νομού Φωκίδας ζητεί την ένταξη του Νομού Φωκίδας ως προβληματικού στη Δ' ζώνη και να τύχει των προνομίων, που προβλέπονται για τις παραμεθόριες περιοχές.
19) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Δ.Σ. του Α.Σ. Αστέρα Ιτέας Φωκίδας διαμαρτύρεται για την τοποθέτηση του "Αστέρα" στο 2ο όμιλο της Δ' Εθνικής κατηγορίας.
20) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας, όπου το Δ.Σ. της Δωρικής Αδελφότητας υποβάλλει προτάσεις για την ίδρυση φυλακών στη Δωρίδα.
21) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας, αναφορικά με προτάσεις αναπτυξιακής πολιτικής στο Νομό Φωκίδας, όπως τη βελτίωση του εθνικού οδικού δικτύου, την άρδευση του Ελαιώνα 'Αμφισσας και της πεδιάδας του Μόρνου.
22) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία οι Κάτοικοι Κίρρας Φωκίδας ζητούν να μην εφαρμοστεί το πρόγραμμα "Ι.Καποδίστριας" στην περιοχή τους.
23) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Ιερά Μητρόπολη Φωκίδας ζητεί χρηματοδότηση για την εκτέλεση εργασιών συντήρησης στον Ιερό Ναό Αγίου Νικολάου 'Αμφισσας.
24) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Κοινότητα Καλοσκοπής του Νομού Φωκίδας ζητεί την πύκνωση των δρομολογίων των υπεραστικών λεωφορείων κατά τους θερινούς μήνες.
25) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο κ. Ζήσης Βλαχόπουλος, Δήμαρχος του χωριού "Ν. Μπελογιάννης" της Ουγγαρίας, ζητεί ο ίδιος καθώς και άλλοι έλληνες - πολιτικοί πρόσφυγες να επανακτήσουν την ελληνική ιθαγένεια.
26) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Δήμος Βόλου Μαγνησίας ζητεί τη λήψη μέτρων για την εύρυθμη λειτουργία των κρατικών παιδικών σταθμών.
27) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Επιτροπή για τη μη επικύρωση και εφαρμογή της Συμφωνίας Σένγκεν αναφέρεται στο ζήτημα ηθικής και πολιτικής τάξης που τίθεται με δύο εγκυκλίους του Υπουργείου Δικαιοσύνης, οι οποίες αναφέρονται στη Συμφωνία Σένγκεν και στο ηλεκτρονικό φακέλωμα των πολιτών.
28) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Μητρόπολης Καρδίτσας και ο κ. Α. Κακαβάς, κάτοικος Μητρόπολης, ζητούν την παρέμβαση του Υπουργείου Οικονομικών ώστε το Τελωνείο Καρδίτσας να δώσει στον κ. Α.Κακαβά άδεια εισαγωγής ανοξείδωτων άμβυκα και καυστήρα για να χρησιμοποιηθούν στην απόσταξη στεμφύλων, για την παραγωγή τσίπουρου ποιότητας.
29) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η 'Ενωση Αναπήρων και Θυμάτων Πολέμου Νομού Μαγνησίας διαμαρτύρεται για τις χαμηλές συντάξεις των αναπήρων και θυμάτων πολέμου και ζητεί την ικανοποιητική αύξησή τους.
30) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία Φορείς του Νομού Καρδίτσας ζητούν την επίλυση προβλημάτων της 'Ενωσης Αγροτικών Συνεταιρισμών Καρδίτσας, τα οποία έχουν άμεσες επιπτώσεις στους εργαζόμενους στην 'Ενωση.
31) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Γενική Συνομοσπονδία Εργατών Ελλάδας ζητεί προσαύξηση κατά 3 ημέρες της άδειας των απασχολουμένων στο δημόσιο και τα ΝΠΔΔ με σύμβαση εργασίας ιδιωτικού δικαίου.
32) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ, ΕΥΑΓΓΕΛΟΣ ΜΠΟΥΤΑΣ, ΙΩΑΝΝΗΣ ΑΡΑΠΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Ομοσπονδία Αγροτικών Συλλόγων 'Αρτας ζητεί την κατασκευή αρδευτικών και αποστραγγιστικών έργων στο Νομό 'Αρτας.
33) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η 'Ενωση Αγροτικών Συνεταιρισμών Λέσβου ζητεί τη διαγραφή και ρύθμιση χρεών Συνεταιριστικών Οργανώσεων.
34) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Σωματείο Εργατών Πριονιστηρίων - Καθεκλοποιίων - Κιβωτοποιίων Νάουσας Νομού Ημαθίας ζητεί την οικονομική στήριξη των ανέργων του κλάδου του.
35) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία Δήμαρχοι και Κοινοτάρχες Νομού Εύβοιας διαμαρτύρονται για τις αναγκαστικές συνενώσεις των ΟΤΑ.
36) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Σωματείο Εργαζομένων στο "ΜΠΟΔΟΣΑΚΕΙΟ" Νοσοκομείο Πτολεμαϊδας - Κοζάνης και η Πρόεδρος του Δ.Σ. του Νοσοκομείου ζητούν τη λήψη μέτρων για την εύρρυθμη λειτουργία του Νοσοκομείου.
37) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Μορφωτικός και Πολιτιστικός Σύλλογος Σιάτιστας Νομού Κοζάνης "ΜΑΡΚΙΔΕΣ ΠΟΥΛΙΟΥ" ζητεί τη λήψη μέτρων για τη διάσωση των παραδοσιακών κτισμάτων της Σιάτιστας μετά το σεισμό της 13ης/5/95.
38) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Σωματείο Καπνεργατών-τριών και Στιβαδόρων Αγρινίου και Περιχώρων ζητεί την επίλυση συνταξιοδοτικών προβλημάτων υπερηλίκων καπνεργατών-τριών.
39) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Κίρρας Νομού Φωκίδας δηλώνει την αντίθεσή της με τις αναγκαστικές συνενώσεις των ΟΤΑ.
40) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Εργατικό Κέντρο Αθήνας αναφέρεται στις διαδικασίες πώλησης των αποθηκών της Βαρυμπόμπης, που είναι περιουσιακό στοιχείο της Πειραϊκής Πατραϊκής.
41) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΧΑΡΑΛΑΜΠΟΣ ΑΓΓΟΥΡΑΚΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Αγ. Λαυρεντίου Μαγνησίας, το Δ.Σ. της Αγροτικής Συνεταιριστικής Οργάνωσης, ο Αγροτικός Συνδικαλιστικός Σύλλογος και ο Γυναικείος Σύλλογος Ανάπτυξης της Κοινοτητας δηλώνουν την αντίθεσή τους στο σχέδιο "Ι.Καποδίστριας".
42) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία Εργαζόμενοι στα Τ.Α.Σ. 'Αμφισσας Νομού Φωκίδας ζητούν την άμεση καταβολή δεδουλευμένων αποδοχών τους.
43) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία Κάτοικοι Αλίμου Αττικής καταγγέλλουν την παράνομη λειτουργία μάνδρας οικοδομικών και αδρανών υλικών στο 361 Ο.Τ. του Δήμου Αλίμου ιδιοκτησίας "Ι. και ΑΙΜ. ΜΑΛΤΕΖΟΥ".
44) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΑΧΙΛΛΕΑΣ ΚΑΝΤΑΡΤΖΗΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία Εργαζόμενοι στο Δήμο Βόλου Μαγνησίας ζητούν να αρθεί η αδικία που τους επιβλήθηκε με το Ν. 2508/97 που τους εξαίρεσε από τη μονιμοποίηση.
45) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Τμήμα Μαγνησίας του Τεχνικού Επιμελητηρίου καταγγέλλει τον αποκλεισμό μελετητών επαρχίας από τις αναθέσεις μελετών του Εθνικού Κτηματολογίου.
46) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ, ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Πανελλήνια Ομοσπονδία Συλλόγων Γεωπόνων ζητεί την άμεση πρόσληψη 1500 γεωπόνων στον ευρύτερο δημόσιο τομέα.
47) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Συνταξιούχων Αναπηρίας - Γήρατος ΙΚΑ και ΟΚΑ και Συνταξιούχοι όλων των Επικουρικών Ταμείων Νομού Μαγνησίας ζητούν την επαναφορά του νόμου 1902/90.
48) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Ζαγοράς Μαγνησίας ζητεί να της παραχωρηθεί οικόπεδο του ΕΟΤ μετά του παρακείμενου παλιού αρχοντικού (περιπτέρου).
49) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Συντονιστική Επιτροπή Αγώνα Συνταξιουχικών Οργανώσεων Ελλάδας ζητεί την ουσιαστική αντιμετώπιση σοβαρών προβλημάτων των συνταξιούχων.
50) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία Φορείς των επαγγελματιών και κατοίκων του Δήμου Σοφάδων Καρδίτσας ζητούν τη λήψη μέτρων για τη στήριξη της τοπικής οικονομίας και την αντιμετώπιση των πολλών προβλημάτων των κατοίκων της περιοχής τους.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 9/2-7-97 ερώτηση δόθηκε με το υπ'αριθμ. 20/4-8-97 έγγραφο από τoν Υφυπουργό Εργασίας και Κοιν. Ασφαλίσεων η ακόλουθη απάντηση:
"Απαντώντας στην ερώτηση 9/2-7-97 που κατατέθηκε στη Βουλή από το Βουλευτή κ. Ευγένιο Χαϊτίδη, σχετικά με καθυστέρηση των ασφαλιστικών Ταμείων στην εξόφληση των λογαριασμών των φαρμακοποιών, σας γνωρίζουμε τα εξής:
Δεν παρατηρείται καθυστέρηση στην εξόφληση των λογαριασμών των φαρμακοποιών από το σύνολο των ασφαλιστικών οργανισμών με μόνη εξαίρεση τον ΟΓΑ.
Ο ΟΓΑ επί σειρά ετών είναι απόλυτα συνεπής στις υποχρεώσεις του αυτές και η κατά τους τελευταίους μήνες καθυστέρηση της πληρωμής των λογαριασμών των φαρμακοποιών για μικρό χρονικό διάστημα, οφείλεται σε καθαρά διαδικαστικούς λόγους.
Πάντως καταβάλλεται κάθε δυνατή προσπάθεια για την έγκαιρη εξόφληση των υποχρεώσεων του Οργανισμού προς τα φαρμακεία της χώρας.
Συγκεκριμένα η πρώτη δόση εξόφλησης λογαριασμών των φαρμακείων, μηνός Μαϊου 1997, ύψους 7.400 εκατ. δραχμών η οποία έπρεπε να πληρωθεί στις 25/6/97 πληρώθηκε της 18/7/97 και η δεύτερη δόση, μηνός Μαϊου, ύψους 665 εκατ. η οποία έπρεπε να πληρωθεί στις 10/7/97, καταβλήθηκε στους φαρμακοποιούς την 31-7-97.
Είναι προφανές ότι από τον ΟΓΑ καταβάλλεται προσπάθεια σταδιακής ομαλοποίησης του χρόνου, με τελικό στόχο την καταβολή των χρημάτων αυτών σύμφωνα με τις καταστατικές του διατάξεις.
Ο Υφυπουργός
ΝΙΚΟΣ ΦΑΡΜΑΚΗΣ"
2. Στην με αριθμό 11/2-7-97 ερώτηση δόθηκε με το υπ'αριθμ. 316/4-8-97 έγγραφο από τoν Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 11/2-7-1997, που κατέθεσαν οι Βουλευτές κ.κ. Σ. Παναγιώτου και Σ. Κόρακας, σας γνωρίζουμε ότι το Υπουργείο μας εξαντλεί κάθε δυνατότητα για επίλυση των προβλημάτων στελέχωσης των Υπηρεσιών της Ελληνικής Αστυνομίας, μέσα από την ελλειματική δύναμη του Σώματος.
Η περιοχή της νήσου Θάσου αστυνομεύεται αποτελεσματικά από το Αστυνομικό Τμήμα Θάσου, τους Αστυνομικούς Σταθμούς Θεολόγου, Λιμεναρίων, Πρίνου, Καλλιράχης και τον Θερινό Σταθμό Τουριστικής Αστυνομίας, που έχουν στελεχωθεί με ανάλογο προσωπικό.
Στο ανωτέρω Αστυνομικό Τμήμα έχουν χορηγηθεί δύο αυτοκίνητα τζιπ, ένα περιπολικό και δύο μοτοσυκλέτες. Ο περαιτέρω εφοδιασμός του με οχήματα θα εξετασθεί με την εξέλιξη των προγραμμάτων προμηθειών.
Στην Αστυνομική Διεύθυνση Καβάλας, η οποία πρόσφατα ενίσχυσε το Αστυνομικό Τμήμα Θάσου με δύο Ανθυπαστυνόμους - Αρχιφύλακες και τρεις Αστυφύλακες, δόθηκε εντολή να εξετάσει τα προβλήματα της περιοχής και να λάβει τα απαραίτητα μέτρα για τη βελτίωση της αστυνόμευσης και της παροχής υπηρεσιών στους πολίτες. Δυνατότητα ενίσχυσης της αναφερόμενης Διεύθυνσης κατά τους θερινούς μήνες δεν είναι δυνατή, λόγω των γνωστών αυξημένων υπηρεσιακών αναγκών που αντιμετωπίζει η Γ.Α.Δ. Αττικής.
Ο Υπουργός
ΓΕΩΡΓΙΟΣ ΡΩΜΑΙΟΣ"
3. Στην με αριθμό 16/2-7-97 ερώτηση δόθηκε με το υπ'αριθμ. 4276/6-8-97 έγγραφο από τoν Υφυπουργό Yγείας και Πρόνοιας η ακόλουθη απάντηση:
"Σε απάντηση της ερώτησης 16/2-7-97, που κατέθεσαν οι Βουλευτές κ.κ. Αγγουράκης Μπάμπης και Τασούλας Αποστόλης, σας γνωρίζουμε τα εξής:
Σύμφωνα με το άρθρο 34 παρ. 1 του ν. 1566/85 (ΦΕΚ 167/τ. Α'./ 30-9-85) οποιοδήποτε θέμα ειδικής εκπαίδευσης και ειδικής σχολικής αγωγής υπάγεται στην αποκλειστική αρμοδιότητα του Υπουργείου Εθνικής Παιδείας και Θρησκευμάτων: 'Οσον αφορά τον τομέα της φυσικής αποκατάστασης των Ατόμων με Ειδικές Ανάγκες και ειδικότερα των κινητικά αναπήρων, εκτός από την εποπτεία και ενίσχυση των υπαρχουσών δομών δημοσίου ή ιδιωτικού δικαίου από το Υπουργείο Υγείας-Πρόνοιας, πρέπει να επισημάνουμε και την ανάπτυξη νέων θεσμών και δραστηριοτήτων στον ευρύτερο Προνοιακό χώρο όπως τα Κέντρα Αποθεραπείας και Αποκατάστασης αλλά και τα Κέντρα Κοινωνικής Υποστήριξης και Κατάρτισης Ατόμων με Ειδικές Ανάγκες (ΚΕΚΥΚΑΜΕΑ).
Οι παραπάνω μορφές ιδρυμάτων επιδιώκουν τόσο την επαγγελματική όσο και τη φυσική αποκατάσταση των κινητικά αναπήρων με απώτερο σκοπό την ισότιμη ένταξή τους στο κοινωνικό σύνολο.
Σχετικά με την Ελληνική Εταιρεία Προστασίας και Αποκατάστασης Αναπήρων Παίδων (ΕΛΕΠΑΠ) για το 1997 έχει εγκριθεί στον κωδικό του Υπουργείου Υγείας-Πρόνοιας από τον οποίο χρηματοδοτείται το συγκεκριμένο Φιλ. Σωματείο και τα παραρτήματά του, το ποσό των 370.000.000 δρχ.
Επίσης έχουν προωθηθεί αποφάσεις συμπληρωματικής επιχορήγησης του ιδρύματος ύψους 76.000.000 δρχ. (δηλ. 370.000.000 δρχ. τακτικός προϋπολογισμός + 76.000.000 δρχ. συμπληρωματική επιχορήγηση = 446.000.000 δρχ.) από τα οποία τα 45.000.000 δρχ. ειδικά για την λειτουργία του ΤΕΚΑΝ.
Ο Υφυπουργός
Θ. ΚΟΤΣΩΝΗΣ"
4. Στην με αριθμό 17/2-7-97 ερώτηση δόθηκε με το υπ' αριθμ. 2/28-7-97 έγγραφο από τoν Υπουργό Γεωργίας η ακόλουθη απάντηση:
"Απαντώντας στην ερώτηση 17/2-7-97 που κατέθεσαν οι Βουλευτές κ.κ. Σ. Παναγιώτου, Μ. Μπόσκου, σας πληροφορούμε τα εξής:
Από τη σφοδρή χαλαζόπτωση της 24-6-97 επλήγησαν στις Κοινότητες Νέου Ξεριά, Αβραμηλιάς, Γέροντα, Ζαρκαδιάς και Διαλεκτού του Νομού Καβάλας περίπου 7.500 στρέμματα σε καλλιέργειες κυρίως σιτηρών (5.000 στρέμματα) καπνού, μποστανικών, βαμβακιών, αμπελιών, και περίπου 20.000 ελαιοδένδρων.
Οι επισημάνσεις των ζημιών έγιναν στις 26-6-96 και διαπιστώθηκε ότι οι ζημιές στα σιτηρά και τα μποστάνια αγγίζουν σε πολλές περιπτώσεις το 100% της αναμενόμενης παραγωγής.
Η διαδικασία των εξατομικευμένων εκτιμήσεων έχει ήδη αρχίσει από τις 2.7.97 (η παρέλευση 12ημέρου από την αναγγελία είναι υποχρεωτική) για τις καλλιέργειες των σιτηρών που βρίσκονται στο στάδιο της συγκομιδής και θα συνεχιστεί για τις υπόλοιπες καλλιέργειες.
Η αντικειμενικότητα των εκτιμήσεων είναι κύριο μέλημα και βασικός στόχος του ΕΛΓΑ. Για το λόγο αυτό οι εκτιμήσεις διενεργούνται από γεωπόνους εκτιμητές, πτυχιούχους ανωτάτων γεωπονικών σχολών, ειδικά εκπαιδευμένους, υπό την επίβλεψη γεωπόνων εποπτών του ΕΛΓΑ με μακρόχρονη εμπειρία στο αντικείμενο των εκτιμήσεων και με τις οδηγίες να είναι αντικειμενικοί και δίκαιοι και να συνεργάζονται με τους ασφαλισμένους και τους φορείς που τους εκπροσωπούν.
Αφού ολοκληρωθούν οι εκτιμήσεις των παραπάνω ζημιών από τον ΕΛΓΑ θα καταβληθεί κάθε δυνατή προσπάθεια ώστε οι αποζημιώσεις στους πληγέντες παραγωγούς να καταβληθούν το συντομότερο δυνατό.
Ο Υπουργός
ΣΤΕΦ. ΤΖΟΥΜΑΚΑΣ"
5. Στην με αριθμό 41/2-7-97 ερώτηση δόθηκε με το υπ' αριθμ. 4/28-7-97 έγγραφο από τoν Υπουργό Γεωργίας η ακόλουθη απάντηση:
"Απαντώντας στην ερώτηση 41/2-7-97 που κατέθεσαν οι Βουλευτές κ.κ. Α. Τασούλας, Β. Μπούτας, σας πληροφορούμε τα εξής:
Για τις καθυστερήσεις κατά την έναρξη του Προγράμματος της συλλογικής καταπολέμησης του δάκου της ελιάς στο Ν.Κερκύρας κατά την τρέχουσα δασική περίοδο, γνωρίζουμε ότι:
Η Υπουργική Απόφαση για την κατάργηση των αεροψεκασμών εκδόθηκε έγκαιρα (29-4-97) και έγκαιρα επίσης εκδόθηκε (18-4-97) η Υπουργική Απόφαση έγκρισης πρόσληψης του εποχιακού εργατοτεχνικού προσωπικού δακοκτονίας με αποτέλεσμα να έχουν ολοκληρωθεί έγκαιρα από την τοπική Διεύθυνση Γεωργίας οι διαδικασίες της πρόσληψης του ως άνω προσωπικού και της συγκρότησης των ψεκαστικών συνεργείων εδάφους. 'Ηδη την 7-7-97, δηλαδή κανονικά, άρχισαν στην Κέρκυρα οι δολωματικοί από εδάφους ψεκασμοί, οι οποίοι θα καλύψουν όλες τις ελαιοκομικές περιοχές του Νομού.
'Εχει γίνει προμήθεια έγκαιρα όλων των απαιτούμενων δακοκτόνων υλικών (εντομοκτόνα, ελκυστικές ουσίες, ψεκαστήρες κλπ).
Δεν υπάρχει διαφορά στην αποτελεσματικότητα της προστασίας της ελαιοπαραγωγής απο το δάκο μεταξύ αεροψεκασμών και ψεκασμών από το έδαφος, όταν εφαρμόζονται και στις δύο περιπτώσεις οι τεχνικές προδιαγραφές της δακοκτονίας.
Προβλήματα πιθανόν να προκύψουν σε ορισμένες (λίγες) δύσβατες ελαιοκομικές περιοχές, στις οποίες θα είναι δύσκολη η εφαρμογή των ψεκασμών από το έδαφος.
Θα πρέπει όμως να καταβληθεί κάθε προσπάθεια από όλους τους εμπλεκόμενους φορείς για την εφαρμογή των ψεκασμών από το έδαφος κατά τον καλύτερο δυνατό τρόπο στις ως άνω περιοχές, δεδομένου ότι δεν υπάρχει άλλος τρόπος αποτελεσματικής προστασίας της ελαιοπαραγωγής από το δάκο.
Το Υπουργείο Γεωργίας μελετά και ερευνά εδώ και 15 χρόνια εναλλακτικές μεθόδους καταπολέμησης του δάκου πιο φιλικές προς τον άνθρωπο και το περιβάλλον. Προς το παρόν οι μέθοδοι αυτές χρειάζονται παραπέρα βελτιώσεις σε τρόπο ώστε να καταστούν ικανοποιητικά αποτελεσματικές για να μπορέσουν να εφαρμοστούν στην πράξη της καταπολέμησης του δάκου.
Ο Υπουργός
ΣΤΕΦ. ΤΖΟΥΜΑΚΑΣ"
6. Στην με αριθμό 74/23-7-97 ερώτηση δόθηκε με το υπ' αριθμ. 6396/5-8-97 έγγραφο από τoν Υφυπουργό Οικονομικών η ακόλουθη απάντηση:
"Απαντώντας στην ερώτηση με αριθμό 74/23-7-97 που κατέθεσε στη Βουλή ο Βουλευτής κ. Μαν. Κεφαλογιάννης σε ό,τι αφορά την ΑΕΔΙΚ που υπάγεται στην εποπτεία μας, σας πληροφορούμε τα κατωτέρω σύμφωνα με στοιχεία που μας τέθηκαν υπόψη από την ως άνω εταιρία:
1. Η Εταιρία δεν παρουσιάζει ελλείματα, ούτε επιχορηγείται από τον κρατικό προϋπολογισμό, αντιθέτως από τα κέρδη της εισφέρει στα κρατικά έσοδα.
Κατά το 1996 η ΑΕΔΙΚ παρουσίασε κέρδη δρχ. 690.000.000 και απέδωσε το ποσό των δρχ. 55.000.000 στο Ελληνικό Δημόσιο. Για το έτος 1997 προβλέπονται κέρδη ανάλογα αυτών του 1996.
2. Κατά τη προηγούμενη χρήση 1996 πραγματοποιήθηκαν πέντε (5) προσλήψεις ατόμων ενώ αποχώρησαν 15 εργαζόμενοι. Οι προσλήψεις αυτές ήταν απαραίτητες για τη λειτουργία της επιχείρησης διότι αφορούσαν πλοηγούς, ειδικότερα, που η έλλειψή της σημαίνει διακοπή του 60% των διελεύσεων από τη Διώρυγα.
Να σημειωθεί ότι για την πρόσληψη των ανωτέρω 5 πλοηγών ακολουθήθηκε αυστηρά ο ν. 2190/1994 (προκήρυξη - δημοσίευση - διαγωνισμός - πρόσληψη).
Κατά το 1997 δεν έχει πραγματοποιηθεί καμία πρόσληψη παρά μόνο 2 αναγκαστικές προσλήψεις βάσει του ν. 1648/1986 και 1 απόσπαση βάσει του άρθρου 20 του ν.2414/1996.
3. 'Οσον αφορά τις αποδοχές, κανείς εργαζόμενος στην ΑΕΔΙΚ δεν θεωρείται υψηλόμισθος. Οι κάπως υψηλές αμοιβές (700.000) συγκεκριμένης ειδικότητας (πλοηγοί) καθορίστηκαν μέχρι τα 3/4 των αμοιβών των Πλοηγών του Πειραιά, ύστερα από παρέμβαση του Δ.Σ. και με νομοθετική ρύθμιση του άρθρου 17 του ν. 2322/1995.
4. Τέλος σας πληροφορούμε ότι τα επιχειρησιακά σχέδια ώστε να συνεχίσει η εταιρία να είναι βιώσιμη και κερδοφόρα εκπονούνται με βάση το θεσμικό πλαίσιο που διέπει την επιχείρηση.
Ο Υφυπουργός
Ν. ΧΡΙΣΤΟΔΟΥΛΑΚΗΣ"
7. Στην με αριθμό 77/2-7-97 ερώτηση δόθηκε με το υπ' αριθμ. 12/28-7-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 77/2.7.97 που κατέθεσε ο Βουλευτής κ. Μ. Κεφαλογιάννης για τα θέματα της αρμοδιότητάς μας, σας πληροφορούμε τα εξής:
Με την αριθμ. 273/97 κοινή Διυπουργική απόφαση (Γεωργίας και Οικονομικών) εγκρίθηκαν μέτρα υπέρ των αγροτών της χώρας που γεωργοκτηνοτροφικές τους εκμεταλλεύσεις ζημιώθηκαν από πυρκαγιές κατά το έτος 1996.
Τα μέτρα που εγκρίθηκαν αφορούν:
1. Οικονονικές ενισχύσεις για την ανασύσταση των ζημιωθέντων καρποφόρων δένδρων και αμπέλων.
2. Οικονομικές ενισχύσεις για την απώλεια της παραγωγής (ετήσιων καλλιεργειών, αμπέλων, καρποφόρων δένδρων και ρητινευομένων πεύκων).
3. Ενισχύσεις για την αποκατάσταση των ζημιών σε γεωργοκτηνοτροφικά κτίσματα και θερμοκήπια
4. Ενισχύσεις για την αντικατάσταση ζώων, πτηνών, κυψελών και μελισσοσμηνών που κάηκαν.
5. Ενισχύσεις για την αντικατάσταση των σωλήνων άρδευσης που κάηκαν.
Οι οικονομικές ενισχύσεις θα χορηγηθούν στους ζημιωθέντες αγρότες, εφόσον αυτοί προβούν πρώτα στην ανασύσταση των καρποφόρων δένδρων και αμπέλων, στην αποκατάσταση των ζημιών στα γεωργοκτηνοτροφικά κτίσματα, θερμοκήπια και στην αποκατάσταση των ζώων, πτηνών, μελισσοσμηνών και σωλήνων άρδευσης που κάηκαν.
Επίσης η δασική έκταση που κάηκε το 1996 στην περιοχή Κοινότητας Ροδιάς Μαλεβυζίου έχει κηρυχθεί αναδασωτέα με την 5197/20.11.96 απόφαση του Περ/κού Δ/ντή Ηρακλείου. Τυχόν απαιτούμενες τεχνικές επεμβάσεις για αναδάσωση θα γίνουν μετά την παρέλευση του χρόνου αναμονής για την επίτευξη φυσικής αναγέννησης (2-3 έτη).
Ο Υπουργός
ΣΤΕΦ. ΤΖΟΥΜΑΚΑΣ"
8. Στην με αριθμό 97/2-7-97 ερώτηση δόθηκε με το υπ' αριθμ. 14/28-7-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 97/2-7-97 που κατέθεσε η Βουλευτής κα Α. Λουλέ για τα θέματα της αρμοδιότητάς μας, σας πληροφορούμε τα εξής:
Τα αιτούμενα έργα στην Κοιν. Πυργετού Λάρισας λόγω της τοπικής τους σημασίας, αποτελούν αντικείμενο της Νομαρχιακής Αυτοδιοίκησης Λάρισας.
Ο Υπουργός
ΣΤΕΦ. ΤΖΟΥΜΑΚΑΣ"
9. Στην με αριθμό 98/2-7-97 ερώτηση δόθηκε με το υπ' αριθμ. 32055/5-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 98/2-7-97 που κατατέθηκε στη Βουλή των Ελλήνων από τη Βουλευτή κ. Α. Λουλέ και αναφέρεται στο πιο πάνω θέμα, σύμφωνα με όσα μας γνώρισε η Περιφέρεια Θεσσαλίας, σας πληροφορούμε ότι:
1. Η Κοινότητα Πυργέτου Λάρισας τον Απρίλιο του 1997 με υπόμνημά της στην Περιφέρεια Θεσσαλίας, ζήτησε την κατασκευή και χρηματοδότηση διαφόρων έργων υποδομής συνολικού προϋπολογισμού 220 εκ. δρχ.
2. Στο ΠΕΠ Θεσσαλίας δεν έχουν συμπεριληφθεί τα προτεινόμενα έργα διότι στερούνται μελετών και ο προϋπολογισμός τους υπερβαίνει τις δυνατότητες του προγράμματος.
3. Στην επόμενη τροποποίηση του ΕΑΠΤΑ/2 η Περιφέρεια θα εξετάσει το ενδεχόμενο ένταξης του εν λόγω προϋπολογισμού 6 εκ. δρχ. με την προϋπόθεση να προταθεί από το φορέα σε σχέση με τα υπόλοιπα έργα και εφόσον πληροί όλες τις προϋποθέσεις ένταξης έργου (μελέτες κ.λπ.).
Ο Υφυπουργός
Λ. ΠΑΠΑΔΗΜΑΣ"
10. Στην με αριθμό 105/2-7-97 ερώτηση δόθηκε με το υπ' αριθμ. 5488/31-7-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στο σχετικό έγγραφό σας, με το οποίο μας διαβιβάζετε την ερώτηση 105/2-7-97 των Βουλευτών κ.κ. Μουσταφά Μουσταφά και Σπ. Δανέλλη και απευθύνεται στον Υπουργό Μεταφορών και Επικοινωνιών, σχετικά με οργανόγραμμα ρύθμισης των σχέσεων εργοδοτών ιδιοκτητών λεωφορειούχων και εργαζομένων, ο Νομάρχης Αρκαδίας μας πληροφορεί τα παρακάτω:
Η Νομαρχιακή Αυτοδιοίκηση Αρκαδίας αντιμετωπίζει με ευαισθησία κάθε πρόβλημα που δημιουργείται στον εργασιακό χώρο και φροντίζει για την διατήρηση της εργασιακής ειρήνης προς όφελος τόσον των εργαζομένων όσο και της Εθνικής Οικονομίας.
Η τήρηση της εργατικής νομοθεσίας στο ΚΤΕΛ Αρκαδίας, στους Λεωφορειούχους και στις υπόλοιπες επιχειρήσεις, επιβάλλεται με συνεχείς ελέγχους, συστάσεις ή και υποβολή μηνύσεων κατά των παραβατών από τη Διεύθυνση Εργασίας - Επιμόρφωσης και Επαγγελματικής Κατάρτισης.
Συγκεκριμένα στο ΚΤΕΛ Αρκαδίας έχουν υποβληθεί πέντε μηνύσεις για μη τήρηση της εβδομαδιαίας ανάπαυσης από τους ιδιοκτήτες οδηγούς, ή για χρησιμοποίηση ως οδηγών ατόμων από άλλες υπηρεσίες.
Επίσης σας γνωρίζουμε ότι προς επίλυση όλων των προβλημάτων που απασχολούν τους εργαζόμενους στο ΚΤΕΛ Αρκαδίας, πραγματοποιήθηκε στη Νομαρχία Αρκαδίας σύσκεψη, στην οποία συμμετείχαν.
Ο Προϊστάμενος της Επιθεώρησης Εργασίας, ο Προϊστάμενος του Τμήματος Συγκοινωνιών, ο Πρόεδρος και ο Αντιπρόεδρος του ΚΤΕΛ και ο Πρόεδρος και ο Αντιπρόεδρος του Σωματείου Εργατοϋπαλλήλων Μεταφοράς Αρκαδίας.
Στη σύσκεψη αυτή, από τον νεοεκλεγέντα Πρόεδρο του ΚΤΕΛ κ. Ράλλη Θεόφιλο, πήραμε την διαβεβαίωση, ότι όλα τα προβλήματα που απασχολούν τους εργαζόμενους, θα επιλυθούν σε προθεσμία ενός μηνός.
Μετά την παρέλευση της παραπάνω προθεσμίας όλα τα θέματα θα ελεγχθούν από τις αρμόδιες Υπηρεσίες.
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ"
11. Στην με αριθμό 116/2-7-97 ερώτηση δόθηκε με το υπ' αριθμ. 206/4-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση αριθμ. 116/2-7-97 που κατατέθηκε στη Βουλή από τους Βουλευτές κ. Μουσταφ. Μουσταφά, Στ. Αλφιέρη και Σπ. Δανέλλη, σχετικά με το στεγαστικό πρόγραμμα του Υπουργείου μας στην περιοχή Αγ. Αποστόλων (Μέγγαβλη) Ρόδου, σας πληροφορούμε τα εξής:
α. Για όλες τις πολυκατοικίες έχει τελειώσει η σύσταση οριζοντίου ιδιοκτησίας και έχει σταλεί στη Δ/νση Τεχνικών Υπηρεσιών Ρόδου για θεώρηση.
Μετά θα συνταχθεί ο κανονισμός διοίκησης και λειτουργίας των πολυκατοικιών και στη συνέχεια θα εκδοθούν τα παραχωρητήρια στους δικαιούχους.
β. 'Οπως είναι γνωστό, σύμφωνα με τις διατάξεις του Β.Δ. 775/64 "Περί Λαϊκής Κατοικίας" (άρθρο 9 παρ. 6), όσες οικογένειες έχουν εγκατασταθεί αυθαίρετα σε οικήματα που υπάγονται στη διαχείριση του Υπουργείου μας, είναι παράνομες και αποβάλλονται διοικητικώς.
Στην περίπτωση των αυθαίρετα εγκαταστημένων στη περιοχή της Μέγγαβλης, θα εξετασθεί η δυνατότητα τακτοποίησης, με νομοθετική ρύθμιση, όσως οικογενειών πληρούν τις προϋποθέσεις που ορίζει ο Νομος περί Λαϊκής Κατοικίας.
Ο Υφυπουργός
Θ. ΚΟΤΣΩΝΗΣ"
12. Στην με αριθμό 123/2-7-97 ερώτηση δόθηκε με το υπ' αριθμ. 20/28-7-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 123/2-7-97 που κατέθεσε ο βουλευτής κ. Ε. Μπασιάκος για τα θέματα της αρμοδιότητάς μας, σας πληροφορούμε τα εξής:
Για την πορεία των Μελετών Περιβαλλοντικών Επιπτώσεων (ΜΠΕ) των Εγγειοβ. Εργων του Επιχειρησιακού Προγράμματος "Ανάπτυξη γεωργίας 1994 - 1999" γνωρίζουμε ότι:
'Εχουν ολοκληρωθεί οι ΜΠΕ και έχουν εκδοθεί οι Περιβαλλοντικοί Οροι για τα κατωτέρω έργα:
- Λιμνοδεξαμενή Πλατύ Κω Δωδεκανήσου
- Λιμνοδεξαμενή Φιολίτη Ζακύνθου
- Λιμνοδεξαμενή Βαθύ Καλύμνου Δωδεκανήσου
- Φράγμα Ερεσσού Λέσβου
- Φράγμα Φανερωμένης Νάξου Κυκλάδων
- Ταμιευτήρας Τάκας Αρκαδίας
- Λιμνοδεξαμενή Σεδούντα Λέσβου
- Λιμνοδεξαμενή Χριστού Αγ. Κηρύκου Ικαρίας
- Φράγμα Κρητηνίας Ρόδου Δωδεκανήσου
- Φράγμα Παρθένι Λέρου
- Διάφραγμα πηγών Μαλαύρας Λασηθίου
- Ταμιευτήρα Ινίου Ηρακλείου
- Αρδευτικό Μόρνου Φωκίδας
- Αρδευτικό Βίστριζα Φθιώτιδας
- Αρδευτικό Κυργίων Δράμας
- Φράγμα και δίκτυα Γουμένισσας Ν. Κιλκίς
- Λιμνοδεξαμενή Ανωγής Ιθάκης
- Μικρό Αρδευτικό Βασιλικών Ανωγείων Ν. Ηρακλείου
- Μικρό Αρδευτικό Αυγενικής Κερασίων Ν. Ηρακλείου
- Μικρό Αρδευτικό Τυλίσσου Ν. Ηρακλείου
- Μικρό Αρδευτικό Δαφνών Ν. Ηρακλείου
- Μικρό Αρδευτικό Αγ. Τριάδος Ν. Λασηθίου
- Μικρό Αρδευτικό Παλαίκαστρου Ν. Λασηθίου
'Εχει χορηγηθεί η Προέγκριση Χωροθέτησης και έχει διαβιβασθεί η Β' Φάση της ΜΠΕ Δ/νση Περιβαλοντικού Σχεδιασμού του ΥΠΕΧΩΔΕ για την έκδοση των Περιβαλλοντικών Ορων οι οποίοι αναμένεται να ολοκληρωθούν εντός τριών μηνών για τα εξής έργα:
- Αρδευτικό Μεσοχωρίου Φλώρινας
- Φράγμα Κατάφυτου Δράμας
- Λιμνοδεξαμενή Υδρούσας Σάμου
- Φράγμα Φερέκαμπου Σκύρου Ευβοίας
- Λιμνοδεξαμενή Καστανιάς Αλονήσου Μαγνησίας
- Λιμνοδεξαμενή Πανόρμου Σκοπέλου Μαγνησίας
- Φράγμα Στενό Σερίφου Κυκλάδων
- Λιμνοδεξαμενή Γωνομιού Ρεθύμνου
- Αρδευτικό Λίθινο Ιωαννίνων
- Λιμνοδεξαμενή Κακής Λαγκάδας Παξών Κερκύρας
- Λιμνοδεξαμενή Αγ. Ειρήνη Ανάφης Κυκλάδων
- Λιμνοδεξαμενή Ατσικής Λήμνου
- Λιμνοδεξαμενή Μετόχι Υδρας
- Αρδευτικό Γαλατά Αιτ/νίας (εκπονείται η Β' Φάση)
- Φράγμα Βράχου Καστοριάς (εκπονείται η Β' Φάση)
- Αρδευτικό Αγ. Παρασκευής - Καλαμπακίου Δράμας (εκπονείται η Β' Φάση)
'Εχουν διαβιβασθεί στην Δ/νση Χωροταξίας του ΥΠΕΧΩΔΕ για τη χορήγηση Προέγκρισης Χωροθέτησης τα εξής έργα:
- Φράγμα Κόρης Γεφύρι Χίου (από 20.6.95) υπάρχουν δυσχέρειες στη χορήγηση Προέγκρισης χωροθέτησης λόγω συνύπαρξης ΧΥΤΑ Χίου και γειτνίασης με το Γενοβέζικο Γεφύρι που έχει κηρυχθεί διατηρητέο.
- Αρδευτικό Ελαιώνα Πρεβέζης (από 7.12.94) υπάρχουν δυσχέρειες στη χορήγηση πρ. χωροθέτησης διότι η υδροληψία του έργου είναι εντός της ζώνης απόλυτης προστασίας του Αμβρακικού.
- Αρδευτικό Αρτζάν Κιλκίς
- Αρδευτικό Ελους Κανδήλας Αρκαδίας
- Αρδευτικό Κουκλιών Ιωαννίνων
- Λιμνοδεξαμενή Θεολόγου Θάσου
- Λιμνοδεξαμενή Λάκκα Αίγινας
- Λιμνοδεξαμενή Καραβά Κυθήρων
- Λιμνοδεξαμενή Περιστεριώνα Κυθήρων
Οι τρεις τελευταίες έχουν διαβιβασθεί στον Οργανισμό Ρυθμιστικού Σχεδίου και Προστασίας Περιβάλλοντος Πρωτευούσης και αναμένεται από εκεί η χορήγηση προέγκρισης χωροθέτησης και αναμένεται να ολοκληρωθούν μέσα σε ένα έτος εφόσον δεν υπάρξουν δυσχέρειες.
'Εγινε προκήρυξη, εκδήλωση ενδιαφέροντος για την ανάθεση των κατωτέρω για την ανάθεση των κατωτέρω ΜΠΕ.
- Ταμιευτήρας Αετού Σκύρου
- ΙΙ Αρδευτικό δίκτυο Σερρών
Θα ανατεθούν οι ΜΠΕ παράλληλα με την ανάθεση των κατασκευαστικών μελετών των κατωτέρω έργων:
- Αξιοποίηση Ταμιευτήρα Πλατύ Κω
- Αξιοποίηση Ταμιευτήρα Βαθύ Καλύμνου
- Αξιοποίηση Ταμιευτήρα Ερεσού Λέσβου
- Αξιοποίηση Ταμιευτήρα Φανερωμένης Εγγαρών Νάξου
- Αξιοποίηση Ταμιευτήρα Σεδούντα Λέσβου
- Αξιοποίηση Ταμιευτήρα Κρητηνίας Ρόδου
- Αξιοποίηση Ταμιευτήρα Παρθένι Λέρου
Θα γίνει με απευθείας ανάθεση η εκπόνηση της ΜΠΕ: Φράγματος Τσικαλαρίου Νάξου
Για την έγκριση των ΜΠΕ σύμφωνα με τις απαιτούμενες διαδικασίες από την κείμενη νομοθεσία απαιτείται χρονικό διάστημα δύο έως δυόμισυ έτη (προκήρυξη, εκδήλωση ενδιαφέροντος, αξιολόγηση, ανάθεση, εκπόνηση Α' φάσης ΜΠΕ, έλεγχος ΜΠΕ, διαβίβαση ΥΠΕΧΩΔΕ για χορήγηση προέγκρισης χωροθέτησης, εκπόνηση Β' φάσης, έλεγχος Β' φάσης, διαβίβαση ΥΠΕΧΩΔΕ, δημοσιοποίηση ΜΠΕ, περιβαλλοντικοί όροι).
Ο Υπουργός
ΣΤΕΦ. ΤΖΟΥΜΑΚΑΣ"
13. Στην με αριθμό 131/2-7-97 ερώτηση δόθηκε με το υπ' αριθμ. 1329/4-8-97 έγγραφο από τον Υφυπουργό Εργασίας και Κοιν. Ασφαλίσεων η ακόλουθη απάντηση:
"Απαντώντας στην ερώτηση 131/2-7-97, που κατατέθηκε στη Βουλή από το Βουλευτή κ. Βασίλη Κορκολόπουλο, σχετικά με καθυστέρηση του ΟΓΑ στην εξόφληση των λογαριασμών των φαρμακοποιών, σας γνωρίζουμε τα εξής:
Ο ΟΓΑ επί σειρά ετών είναι απόλυτα συνεπής στις υποχρεώσεις του και η κατά τους τελευταίους μήνες καθυστέρηση της πληρωμής των λογαριασμών των φαρμακοποιών για μικρό χρονικό διάστημα, οφείλεται καθαρά σε διαδικαστικούς λόγους.
Πάντως καταβάλλεται κάθε δυνατή προσπάθεια για έγκαιρη εξόφληση των υποχρεώσεων του Οργανισμού προς τα φαρμακεία της Χώρας.
Συγκεκριμένα η πρώτη δόση εξόφλησης λογαριασμών των φαρμακείων, μηνός Μαϊου 1997, ύψους 7.400 εκατ. δραχμών η οποία έπρεπε να πληρωθεί στις 25/6/97 κατεβλήθει στις 18/7/97 και η δεύτερη δόση, μηνός Μαϊου, ύψους 665 εκατ., η οποία έπρεπε να πληρωθεί στις 10-7-97 κατεβλήθει στους φαρμακοποιούς στις 31-7-97.
Ο χρόνος εξόφλησης των λογαριασμών των φαρμακοποιών ομαλοποιείται σταδιακά και ο ΟΓΑ θα καταβάλει περαιτέρω προσπάθεια για την καταβολή των χρημάτων αυτών σύμφωνα με τις καταστατικές τους διάταξεις.
Ο Υφυπουργός
ΝΙΚΟΣ ΦΑΡΜΑΚΗΣ"
14. Στην με αριθμό 135/2-7-97 ερώτηση δόθηκε με το υπ' αριθμ. 22/ 28-7-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 135/2.7.97 που κατέθεσαν οι Βουλευτές κ.κ. Β. Μπούτας, Α. Κανταρτζής, Ν. Γκατζής, σας πληροφορούμε τα εξής:
Από το χαλάζι της 6.6.97 επλήγησαν πολλές περιοχές της Θεσσαλίας μεταξύ των οποίων μία περιοχή του Ν. Καρδίτσας έκτασης 20.000 περίπου στρ. (Κοινότητες Αγ. Θεοδώρων, Γοργοβιτών, Ματαράγκας, Αμπέλου κ.λπ.) και μία περιοχή του Ν. Λάρισας έκτασης 15.000 περίπου στρ. (Κοινότητες Ελευθερών, Κοιλάδας, Μαυροβουνίου, Κρανώνας κ.λπ.) με καλλιέργειες βαμβακιού αραβοσίτου τεύτλων, βιομηχανικής τομάτας κ.λπ.).
Ο ΕΛΓΑ διενήργησε όλες τις απαραίτητες επισημάνσεις και με την εκπνοή της 12ήμερης προθεσμίας υποβολής δηλώσεων ζημιάς άρχισαν οι εξατομικευμένες εκτιμήσεις από πολυμελές κλιμάκιο γεωπόνων εκτιμητών.
'Ηδη το έργο των εκτιμήσεων έχει ολοκληρωθεί και σύντομα τα πορίσματα των εκτιμήσεων θα κοινοποιηθούν ώστε να λάβουν γνώση οι ενδιαφερόμενοι παραγωγοί.
Στις καλλιέργειες του βαμβακιού θα ακολουθήσουν και δεύτερες εκτιμήσεις λίγο πριν από την συγκομιδή δηλ. όταν πλέον οι ζημιές θα έχουν οριστικοποιηθεί, έτσι ώστε τα πορίσματα των εκτιμήσεων να εκφράζουν με όσο το δυνατό μεγαλύτερη ακρίβεια την απώλεια εισοδήματος των παραγωγών.
Επισημαίνεται ότι η αντικειμενικότητα των εκτιμήσεων είναι κύριο μέλημα και βασικός στόχος της ΕΛΓΑ. Οι εκτιμήσεις διενεργούνται από γεωπόνους εκτιμητές πτυχιούχους ανωτάτων γεωπονικών σχολών, ειδικά εκπαιδευμένους, υπό την επίβλεψη γεωπόνων εποπτών του ΕΛΓΑ με μακρόχρονη εμπειρία στο αντικείμενο των εκτιμήσεων και με τις οδηγίες να είναι αντικειμενικοί και δίκαιοι και να συνεργάζονται με τους ασφαλισμένους και τους φορείς που τους εκπροσωπούν.
Μετά την οριστικοποίηση των πορισμάτων εκτίμησης και του καθορισμού των τιμών των προϊόντων από τον ΕΛΓΑ θα καταβληθεί κάθε δυνατή προσπάθεια ώστε οι αποζημιώσεις να καταβληθούν στους πληγέντες παραγωγούς το συντομότερο δυνατό.
Ο Υπουργός
ΣΤΕΦ. ΤΖΟΥΜΑΚΑΣ"
15. Στην με αριθμό 142/2-7-97 ερώτηση δόθηκε με το υπ' αριθμ. 23/28-7-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 142/2-7-97 που κατέθεσε ο Βουλευτής κ. Θ. Πασσαλίδης, σας πληροφορούμε τα εξής:
Ο Εθνικός Οργανισμός Καπνού, θα αποστείλει άμεσα ειδικευμένους γεωπόνους στην περιοχή της επαρχίας Παιονίας Ν. Κιλκίς προκειμένου να ελέγξουν τις καπνοφυτείες ποικιλιών Βιρτζίνια και Ν. Κουλάκ ως προς την προσβολή και τα αίτια της καθώς και το συνολικό ποσοστό της ζημιάς.
Σε περίπτωση που εκτιμηθεί ότι η ζημιά είναι μεγάλη και ότι δεν οφείλεται σε έλλειψη ή ανεπάρκεια καλλιεργητικών φροντίδων από τους παραγωγούς, τότε αυτό θα ληφθεί υπόψιν στον υπολογισμό των ποσοστώσεων.
Επισημαίνουμε ότι στον υπολογισμό της ποσόστωσης εσοδείας 1998, δεν λαμβάνεται υπόψιν η εσοδεία 1997, αλλά ο μέσος όρος των ετών 1994, 1995 και 1996.
Ο Υπουργός
ΣΤΕΦ. ΤΖΟΥΜΑΚΑΣ"
16. Στην με αριθμό 145/2-7-97 ερώτηση δόθηκε με το υπ' αριθμ. 25/28-7-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 145/2.7.97 που κατέθεσε ο Βουλευτής κ. Γ. Σαλαγκούδης, σας πληροφορούμε ότι:
Για τις ζημιές που προξενήθηκαν από τον παγετό της 15.4.97 στις δενδροκαλλιέργειες της Κοινότητας 'Οσσας Λαγκαδά Θεσ/νίκης, ο ΕΛΓΑ διενήργησε τις απαραίτητες επισημάνσεις διά του αρμοδίου γεωπόνου που επισκέφθηκε την πληγείσα περιοχή προκειμένου να προσδιορίσει επί τόπου την έκταση των ζημιών, τα είδη των καλλιεργειών που ζημιώθηκαν, καθώς και τα βλαστικά στάδια αυτών κατά την ημερομηνία της ζημιάς.
Από τις επισημάνσεις διαπιστώθηκε ότι τα μήλα και τα τραγανά κεράσια ζημιώθηκαν σε προανθικό στάδιο και δεν καλύπτονται ασφαλιστικά από τον ΕΛΓΑ.
Για τις υπόλοιπες καλλιέργειες (κεράσια ποικιλίας Μπουρλά, αχλάδια κλπ.) οι εκτιμήσεις έχουν ήδη ολοκληρωθεί και σύντομα θα κοινοποιηθούν τα σχετικά πορίσματα για την ενημέρωση των ενδιαφερομένων παραγωγών, θα καταβληθεί δε στη συνέχεια από τον ΕΛΓΑ προσπάθεια ώστε οι αποζημιώσεις να καταβληθούν στους δικαιούχους στο συντομότερο δυνατό.
Ο Υπουργός
ΣΤ. ΤΖΟΥΜΑΚΑΣ"
17. Στην με αριθμό 156/3-7-97 ερώτηση δόθηκε με το υπ' αριθμ. 6491/1-8-97 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Απαντώντας στο σχετικό έγγραφό σας, με το οποίο μας διαβιβάζετε την ερώτηση του Βουλευτή κ. Ευαγ. Αποστόλου και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:
Ο ΟΤΕ ήδη έχει αρχίσει και εφαρμόζει το πρόγραμμα εκσυγχρονισμού των τηλεπικοινωνιών σ' όλη τη χώρα.
Στα πλαίσια αυτού του προγράμματος για τη Βόρεια Εύβοια σε πρώτο στάδιο έχει αρχίσει η αντικατάσταση παλαιών αναλογικών κέντρων με άλλων νεώτερης τεχνικής ή ψηφιακά.
Επίσης εκσυγχρονίζονται και εμπλουτίζονται τα δίκτυα της περιοχής μεταξύ των οποίων η ήδη εγκατεστημένη και σε λειτουργία ευρισκόμενη ψηφιακή Ρ/Η ζεύξη Λ. Αιδηψού - Α/Τ Πάρνηθας ενώ μέχρι τα τέλη του 1998 προβλέπεται να έχει ολοκληρωθεί η εγκατάσταση του οπτικού καλωδίου στην διαδρομή Χαλκίδα - Μαντουδίου - Ιστιαίας - Λ. Αιδηψού.
Μετά από αυτά αναμένεται σημαντική βελτίωση στην τηλεπικοινωνιακή εξυπηρέτηση της περιοχής στην Βόρεια Εύβοια.
Ο Υπουργός
ΧΑΡΑΛΑΜΠΟΣ ΚΑΣΤΑΝΙΔΗΣ"
18. Στην με αριθμό 187/4-7-97 ερώτηση δόθηκε με το υπ' αριθμ. 2106/5-8-97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 187/4-7-97 που κατατέθηκε στη Βουλή, από το Βουλευτή κ. Μαν. Κ. Κεφαλογιάννη, αναφορικά με υγειονομικά προβλήματα που δημιουργούνται στην περιοχή Λινοπεραμάτων Ηρακλείου από τη λειτουργία βιομηχανικών εγκαταστάσεων (εκπομπή ρύπων, ηχορύπανση κλπ.), σας διαβιβάζουμε συνημμένα την απάντηση μας με αριθμ. πρωτ. Υ2/1871/27-6-97.
Ο Υπουργός
Κ. ΓΕΙΤΟΝΑΣ"
Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
19. Στην με αριθμό 237/8-7-97 ερώτηση δόθηκε με το υπ' αριθμ. 155/4-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 237/8-7-97, που κατέθεσε ο Βουλευτής κ. Λ. Παπαγεωργόπουλος, σε ό,τι αφορά, σας γνωρίζουμε τα εξής:
Η προστασία των δασών και των δασικών εκτάσεων της χώρας από τις πυρκαγιές, σύμφωνα με τον ν. 998/1979 ανήκει στο Υπουργείο Γεωργίας, το οποίο έχει και την ευθύνη για τον προγραμματισμό, τη μελέτη και την εκτέλεση των απαραίτητων για το σκοπό αυτό δασοτεχνικών και λοιπών έργων και το συντονισμό των εμπλεκομένων δυνάμεων.
Τα Υπουργεία μας συνεπικουρεί το έργο αυτό με τις Υπηρεσίες της Ελληνικής Αστυνομίας και του Πυροσβεστικού Σώματος, οι οποίες συνεργάζονται στενά και παρέχουν αμέριστη βοήθεια στην προσπάθεια αυτή των Δασικών Υπηρεσιών.
Ιδιαίτερα το Πυροσβεστικό Σώμα διαθέτει για την αντιμετώπιση των δασικών πυρκαγιών οχήματα και προσωπικό από την οργανική του δύναμη που προορίζεται για την πυροπροστασία των αστικών περιοχών. Η βοήθεια αυτή παρέχεται σύμφωνα με την 79135/4026/6-7-1990 κοινή Απόφαση των Υπουργών Γεωργίας και Δημόσιας Τάξης "Περί αμοιβαίας συνεργασίας και αρωγής προς τη Δασική Υπηρεσία".
Στα πλαίσια αυτά κινητοποιήθηκαν οι Πυροσβεστικές Υπηρεσίες Οινοφύτων, Θηβών και Α' Αθηνών και συνέδραμαν τη Δασική Υπηρεσία για την κατάσβεση της αναφερόμενης πυρκαγιάς με επτά πυροσβεστικά οχήματα και 20 πυροσβεστικούς υπαλλήλους.
Για τα λοιπά θέματα αρμόδια να σας πληροφορήσουν είναι τα συνερωτώμενα Υπουργεία.
Ο Υπουργός
ΓΕΩΡΓΙΟΣ ΡΩΜΑΙΟΣ"
20. Στην με αριθμό 242/8-7-97 ερώτηση δόθηκε με το υπ' αριθμ. 1083/5-8-97 έγγραφο από τον Αναπληρωτή Υπουργό Εξωτερικών η ακόλουθη απάντηση:
"Σε απάντηση της ερώτησης 242 από 8-7-97 των Βουλευτών κ.κ. Μπ. Αγγουράκη και Στρ. Κόρακα σας γνωρίζουμε τα εξής:
Το Δεκέμβριο του 1991 στη Χάγη οι αρμόδιοι Υπουργοί των Κρατών - Μελών της Ε.Ε. συμφώνησαν στην πραγματοποίηση μελέτης σκοπιμότητας δημιουργίας του συστήματος EURODAC.
Σκοπός του συστήματος ανταλλαγής και αναγνώρισης δακτυλικών αποτυπωμάτων είναι ο εντοπισμός όσων υποβάλλουν πολλαπλές αιτήσεις ασύλου σε περισσότερα του ενός Κράτη - Μέλη, ενισχύοντας έτσι την εφαρμογή της Σύμβασης του Δουβλίνου της 16.6.1990 "περί καθορισμού του κράτους που είναι υπεύθυνο για την εξέταση αιτήσεως ασύλου, η οποία υποβάλλεται σ' ένα από τα κράτη - μέλη των Ευρωπαϊκών Κοινοτήτων".
Η δακτυλοσκόπηση του αιτούντος άσυλο αλλοδαπού, η οποία γίνεται σε όλες τις Ευρωπαϊκές χώρες δεν σχετίζεται με εγκληματική δραστηριότητα των αιτούντων, αλλά με τη δυνατότητα εξακρίβωσης της ταυτότητάς τους, καθώς τις περισσότερες φορές αυτοί δεν φέρουν μαζί τους έγγραφα από τα οποία να προκύπτουν τα στοιχεία τους. Εξάλλου είναι σοβαρή η επιβάρυνση των διαφόρων συναρμοδίων υπηρεσιών όταν εν αγνοία τους εξετάσουν αίτημα που ήδη είχε υποβληθεί αλλού.
Μέχρι σήμερα δεν έχει ακόμα ολοκληρωθεί η μελέτη του συστήματος καθώς εξετάζονται νομικές, οικονομικές και τεχνικές πτυχές του.
Με την προσεχή εφαρμογή του συστήματος EURODAC αν τελικά τα Κράτη - Μέλη συμφωνήσουν πάνω στις λεπτομέρειες, θα διασφαλίζεται καλύτερα η εφαρμογή της Σύμβασης του Δουβλίνου που θα τεθεί σε ισχύ από 1.9.1997.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
21. Στην με αριθμό 242/8-7-97 ερώτηση δόθηκε με το υπ' αριθμ. 10/4-8-97 έγγραφο από τον Υπουργό Δημόσιας Τάξης η ακόλουθη απάντηση:
Σε απάντηση της ερώτησης 242/8-7-1997 που κατέθεσαν οι Βουλευτές κ.κ. Μ. Αγγουράκης και Σ. Κόρακας, σε ό,τι μας αφορά, σας γνωρίζουμε ότι το Δεκέμβριο του 1991 στη Χάγη οι αρμόδιοι Υπουργοί των Κρατών - Μελών της Ευρωπαϊκής 'Ενωσης συμφώνησαν στην πραγματοποίηση μελέτης σκοπιμότητας δημιουργίας του αναφερόμενου στο θέμ συστήματος, προκειμένου να ενισχυθεί στην εφαρμογή της η σύμβαση του Δουβλίνου της 15-6-1990 "περί καθορισμού του Κράτους που είναι υπεύθυνο για την εξέταση αιτήσεως ασύλου η οποία υποβάλλεται σε ένα από τα Κράτη - Μέλη των Ευρωπαϊκών Κοινοτήτων".
Σκοπός του αναφερόμενου συστήματος θα είναι ο εντοπισμός αυτών που υποβάλλουν αίτηση ασύλου σε περισσότερα του ενός Κρατών - Μελών της Ε.Ε. Με το εν λόγω σύστημα θα εξετάζονται μόνο οι αιτούντες άσυλο αλλοδαποί, στους οποίους δεν περιλαμβάνονται οι υπήκοοι Κρατών - Μελών της Ε.Ε.
Επισημαίνεται ότι μέχρι σήμερα απόφαση δεν έχει ληφθεί από το αρμόδιο Συμβούλιο των Υπουργών για τη δημιουργία του αναφερόμενου συστήματος.
Ο Υπουργός
ΓΕΩΡΓΙΟΣ ΡΩΜΑΙΟΣ"
22. Στην με αριθμό 258/8-7-97 ερώτηση δόθηκε με το υπ' αριθμ. 1081/4-8-97 έγγραφο από τον Αναπληρωτή Υπουργό Εξωτερικών η ακόλουθη απάντηση:
"Σε απάντηση της Ερώτησης 258 από 8-7-97 σας γνωρίζουμε τα εξής:
Είναι γνωστή η βούληση της Πολιτείας για την εξαίρεση από το Πρόγραμμα Θράκης και την επιτόπου στέγαση των ομογενών μας, οι οποίοι βρίσκονται σήμερα στον Οικισμό Υποδοχής Φαρκαδώνας Τρικάλων.
Στο πλαίσιο της παραπάνω δέσμευσης, το ΕΙΥΑΠΟΕ αποδέχτηκε καταρχήν την πρόθεση του Δημοτικού Συμβουλίου Φαρκαδώνας να παραχωρήσει την αναγκαία έκταση και να προχωρήσει, το συντομότερο δυνατόν, στην ένταξη των οικοπέδων στο Σχέδιο Πόλεως. Η Νομαρχιακή Αυτοδιοίκηση ανέλαβε εξάλλου να πραγματοποιήσει τα έργα υποδομής του υπό δημιουργία μόνιμου Οικισμού.
Το ΕΙΥΑΠΟΕ έχει επίσης προβεί στις κατάλληλες ενέργειες για την εκπόνηση σχετικής μελέτης, ενώ εξετάζει, σε συνεργασία με τους ενδιαφερόμενους, όλες τις εναλλακτικές λύσεις για την εξασφάλιση μόνιμης στέγης στους ομογενείς μας.
Η παρατηρούμενη προσωρινή καθυστέρηση στην ολοκλήρωση του Προγράμματος δεν επηρεάζει καθόλου τους στόχους, τις επιλογές και τον πάγιο σχεδιασμό του Ιδρύματος σε ό,τι αφορά την στεγαστική αποκατάσταση των ομογενών μας στην περιοχή της Φαρκαδώνας Τρικάλων.
Ο Αναπληρωτής Υπουργός
ΓΕΩΡΓΙΟΣ Α. ΠΑΠΑΝΔΡΕΟΥ"
23. Στην με αριθμό 260/8-7-97 ερώτηση δόθηκε με το υπ' αριθμ. 3533/4-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην υπ' αριθ. 260/8.7.97 ερώτηση που πρωτοκολλήθηκε στο Υπουργείο μας με αρ. Ερ. 43/14.7.97, όσον αφορά τα ερωτήματα που εμπίπτουν στις αρμοδιότητές μας, σας ενημερώνουμε ότι:
1) Τα μέτρα που λαμβάνονται από το Υπουργείο Υγείας - Πρόνοιας (εμβολιασμοί, αγωγή υγείας, απολυμάνσεις κλπ) για την πρόληψη όλων των λοιμωδών νοσημάτων αφορούν το σύνολο του πληθυσμού της χώρας μας, συμπεριλαμβανομένων και των αστυνομικών.
3) και 4) Υπό μορφήν προγράμματος δεν έχει ξεκινήσει εμβολιασμός των αστυνομικών κατά της ηπατίτιδας Β. Η έναρξη τέτοιου προγράμματος θα είναι εφικτή εφ' όσον καθοριστεί ο ακριβής αριθμός των αστυνομικών που υπάγονται στις ομάδες υψηλού κινδύνου. Σύμφωνα με την εισήγηση της Επιστημονικής Επιτροπής Ιογενούς Ηπατίτιδας του ΚΕΕΑ, στις ομάδες αυτές δεν μπορεί να υπαχθεί το σύνολο των εργαζομένων στα σώματα ασφαλείας πλην των ευρισκομένων σε αυξημένο κίνδυνο λοιμώξεων με τον ιό λόγω της φύσης της εργασίας τους.
Κατά την παρούσα χρονική περίοδο, το Υπουργείο Υγείας - Πρόνοιας ευρίσκεται σε συνεργασία με τη Δ/νση Υγειονομικού του Υπουργείου Δημόσιας Τάξης, προκειμένου -με αυστηρά επιδημιολογικά κριτήρια- να επιτευχθεί σαφής αποτύπωση της κατάστασης, όσον αφορά την αναγκαιότητα εμβολιασμού κατά της ηπατίτιδας Β συγκεκριμένων ομάδων αστυνομικών, για την από κοινού κατάλληλη αντιμετώπιση του θέματος.
Ο Υφυπουργός
ΕΜΜΑΝΟΥΗΛ ΣΚΟΥΛΑΚΗΣ"
24. Στην με αριθμό 260/8-7-97 ερώτηση δόθηκε με το υπ' αριθμ. 3/4-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 260/8-7-1997 που κατέθεσε η Βουλευτής κ. Σ. Αλφιέρη, σας γνωρίζουεμ τα εξής:
Το θέμα της καλής υγιεινής κατάστασης του αστυνομικού προσωπικού παρακολουθείται με ιδιαίτερη ευαισθησία από τις αρμόδιες Υγειονομικές Υπηρεσίες του Σώματος, οι οποίες λαμβάνουν κάθε αναγκαίο μέτρο, ώστε να παρέχεται σε αυτό η απαραίτητη ενημέρωση επί θεμάτων υγείας και φαρμακευτική, νοσοκομειακή και εξωνοσοκομειακή περίθαλψη.
Στα πλαίσια αυτά ενημερώθηκε το προσωπικό για τον τρόπο μετάδοσης της ηπατίτιδας Β' και τα μέτρα προφύλαξης και έχει ζητηθεί επανειλημμένα από το Υπουργείο Υγείας και Πρόνοιας η ένταξή του σε ομάδες υψηλού κινδύνου, για να χορηγηθεί το εμβόλιο δωρεάν. Για το θέμα αυτό είναι σε εξέλιξη συνεννόηση με το ανωτέρω Υπουργείο.
'Ηδη, από τον προϋπολογισμό του Υπουργείου μας, εξασφαλίσθηκαν οι απαραίτητες πιστώσεις και κινήθηκε η διαδικασία για τον εμβολιασμό κατά της H.B.V λοίμωξης (ηπατίτιδας Β') 2.000 αστυνομικών οι οποίοι αντιμετωπίζουν αυξημένο κίνδυνο μόλυνσης.
Στόχος μας είναι η προοδευτική επέκταση του εμβολιασμού και στους υπόλοιπους αστυνομικούς ανάλογα με την αποστολή που εκτελούν και η εφαρμογή ενός μακρόπνοου προγράμματος εμβολιασμού του προσωπικού, ο οποίος θα διενεργείται στους εισερχόμενους για εκπαίδευση στις Αστυνομικές Σχολές.
Επίσης καταβάλλονται συνεχείς προσπάθειες και για τη διασφάλιση άνετων και υγιεινών συνθηκών εργασίας, χορηγούνται στις Υπηρεσίες για την προφύλαξη του προσωπικού πλαστικά γάντια, λαμβάνονται για την καθαριότητα των χώρων εργασίας και διαμονής, στα αστυνομικά καταστήματα τα απαιτούμενα μέτρα και ικανοποιείται κάθε αίτημα των Υπηρεσιών για έγκριση πιστώσεων προς απολύμανση.
Σχετικά με τα αναφερόμενα περί προσβολής από τον ιό της ηπατίτιδας Β' του προσωπικού παραμεθόριας Αστυνομικής Διεύθυνσης σας πληροφορούμε ότι, σύμφωνα με έρευνα που διενεργήθηκε, διαπιστώθηκε ότι η κατάσταση στην Αστυνομική Διεύθυνση Ημαθίας οριοθετείται εντός των αναμενόμενων πλαισίων, όπως αυτά προσδιορίζονται στο γενικό πληθυσμό της χώρας. Συγκεκριμένα, κατά τον προληπτικό έλεγχο για ηπατίτιδα Β' των αστυνομικών της αναφερόμενης Διεύθυνσης προκειμένου αυτοί να εμβολιασθούν, βρέθηκαν 4 με θετική ένδειξη μεταξύ των 115 ελεγθέντων, δηλαδή ποσοστό το οποίο συμφωνεί με τη συχνότητα της ηπατίτιδας Β' σε όλο τον ελληνικό πληθυσμό.
Σε ό,τι αφορά τους πυροσβεστικούς υπαλλήλους, σας πληροφορούμε ότι ήδη ολοκληρώνεται ο εμβολιασμός, κατά της αναφερόμενης λοιμώδους ασθένειας του προσωπικού Αθηνών και Πειραιώς και θα ακολουθήσει ο εμβολιασμός του υπολοίπου προσωπικού μέσα από τις υφιστάμενες δημοσιονομικές δυνατότητες.
Επίσης, πέραν των ενημερώσεων, από γιατρούς, του Σώματος, του προσωπικού, χορηγήθηκαν σε αυτό ειδικά γάντια μιας χρήσεως και ειδικοί σάκοι μεταφοράς τραυματιών και νεκρών σε Υπηρεσίες που καλύπτουν μεγάλες οδικές αρτηρίες με προοπτική χορήγησης τέτοιων σε όλες τις Υπηρεσίες.
Κρούσματα χολέρας δεν υφίστανται. Εμβολιασμός κατά της ασθένειας αυτής γίνεται μόνο σε περίπτωση επιδημίας.
Ο Υπουργός
ΓΕΩΡΓΙΟΣ ΡΩΜΑΙΟΣ"
25. Στην με αριθμό 277/9-7-97 ερώτηση δόθηκε με το υπ' αριθμ. 8859/4-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην αριθμ. 277/9.7.97 ερώτηση που κατέθεσε ο Βουλευτής κ. Γερ. Γιακουμάτος, σας πληροφορούμε τ' ακόλουθα:
"Το Υπουργείο στα πλαίσια του καθορισμού του νοσηλίου των Νοσηλευτικών Ιδρυμάτων θα εξετάσει το θέμα του επαναπροσδιορισμού του νοσηλίου τόσο των Κρατικών νοσοκομείων, όσο και των ιδιωτικών κλινικών."
Ο Υφυπουργός
Μ. ΣΚΟΥΛΑΚΗΣ"
26. Στην με αριθμό 286/9.7.97 ερώτηση δόθηκε με το υπ' αριθμ. 5487/31.7.97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 286/9.7.97 της Βουλευτού κ. Μ.Δαμανάκη και απευθύνεται στον Υπουργό Μετ/ρών και Επικ/νιών, σχετικά με τα κυκλοφοριακά προβλήματα της σιδ/κής γραμμής Πειραιά-Αθήνας, Σιδηροδρομικού Κέντρου Αχαρνών, σας πληροφορούμε τα παρακάτω:
6. Για το σχεδιασμό της σιδηροδρομικής γραμμής Πειραιά-Αθήνας-Σιδηροδρομικού Κέντρου Αχαρνών συγκροτήθηκε το 1995 ομάδα εργασίας από το Υπουργείο Μεταφορών και Επικοινωνιών στην οποία συμετείχαν εκπρόσωποι του ΥΠΕΘΟ, του ΥΠΕΧΩΔΕ και Ο.Σ.Ε.
2. Ο Ο.Σ.Ε. βάσει του πορίσματος της ομάδας εργασίας με την 88/96 σύμβαση ανέθεσε στο γραφείο "Δρόμος Α.Ε.Μ." την εκπόνηση της Προκαταρκτικής κυκλοφοριακής μελέτης για την ανισοπεδοποίηση του Σιδηροδρομικού διαδρόμου Πειραιά-Αθήνας-Αχαρνών".
'Ηδη ο ανάδοχος της κυκλοφοριακής μελέτης εκπονεί κατά προτεραιότητα τις μελέτες στο τμήμα μεταξύ Τριών Γεφυρών-Σπατών, Διασταύρωσης της σιδηροδρομικής γραμμής με τη Λεωφόρο Ελευσίνας-Σταυρού-Σπατών, λόγω των εντόνων κυκλοφοριακών προβλημάτων που παρουσιάζονται στην περιοχή των Αγίων Αναργύρων, αφενός μεν με τις αλεπάλληλες ισόπεδες διαβάσεις που διακόπτουν συχνά την κυκλοφορία και αφετέρου με την ύπαρξη δύο αξόνων που διαιρούν σε τρία τμήματα τον αστικό ιστό και που προβλέπεται να ενοποιηθούν σε ένα ανισόπεδο διάδρομο.
Οι μελέτες αυτές προβλέπεται να ολοκληρωθούν μέχρι τις αρχές του 1998.
3. Στις 14.7.97 ο Ο.Σ.Ε. δημοσίευσε πρόσκληση ενδιαφέροντος για την εκπόνηση "Προμελέτης των τεχνικών έργων και της γεωτεχνικής έρευνας και μελέτης για την ανισοπεδοποίηση του σιδηροδρομικού διαδρόμου Πειραιά-Αθήνας-Αχαρών στο τμήμα μεταξύ Χ.Θ. 13+000 και διασταύρωσης με τη λεωφόρο Ελευσίνας-Σταυρού-Σπάτων της σιδηροδρομικής γραμμής". Σε τριάντα μέρες από τις 14.07.97 θα κατατεθούν οι σχετικές αιτήσεις και μέσα στο Σεπτέμβριο αναμένεται να γίνει η ανάθεση για την εκπόνηση της μελέτης πυο προβλέπεται να είναι έτοιμη στις αρχές του 1998.
4. Πέραν αυτού ο Ο.Σ.Ε. έχει ήδη αναθέσει την άμεση σύνταξη των τοπογραφικών διαγραμμάτων της περιοχής σε κλίμακα 1.500 που είναι απαραίτητα για να προχωρήσουν οι παραπάνω μελέτες.
5. Βάσει των παραπάνω υπολογίζεται ότι μέσα στο πρώτο τρίμηνο του 1998 θα γίνει η δημοπράτηση των έργων.
6. Πράγματι για την υλοποίηση του εν λόγω έργου έχει εγγραφεί στον προϋπολογισμό κονδύλι 7,5 δισ.
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ"
27. Στην με αριθμό 308/10.7.97 ερώτηση δόθηκε με το υπ' αριθμ. 49/10.7.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 308/10.7.97 που κατέθεσε ο Βουλευτής κ. Γ.Β. Γαρουφαλιάς, σας πληροφορύμε τα εξής:
Για την εσοδεία 1995, δόθηκε η δυνατότητα παράδοσης της πλεονασματικής παραγωγής Καπνού με καταβολή και πριμοδότηση σύμφωνα με τον Καν.259/961, ο οποίος ίσχυε μόνο για την Εσοδεία 1995.
Συνεπώς για την εσοδεία 1996 δεν υπήρξε αυτή η δυνατότητα για τις ποσότητες που παρήχθησαν πέρα της βεβαίωσης ποσόστωσης. Ωστόσο αυτές οι ποσότητες μπορούν να πουληθούν χωρίς πριμ στους μεταποιητές εφ' όσον έχουν δηλωθεί γραπτώς στα αρμόδια γραφεία του ΕΟΚ μέχρι 25.5.97.
Είχε άλλωστε γνωστοποιηθεί εγκαίρως στους παραγωγούς Καπνού ότι δεν θα ίσχυε ο παραπάνω Κανονισμός για την εσοδεία 1996.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
28. Στην με αριθμό 314/11.7.97 ερώτηση δόθηκε με το υπ' αριθμ. 1082/4.8.97 έγγραφο από τον Αναπληρωτή Υπουργό Εξωτερικών η ακόλουθη απάντηση:
Σε απάντηση της ερώτησης σας 314 από 11-7-97 γνωρίζουμε τα εξής:
Οι υπήκοοι Βουλγαρίας και Ρουμανίας πράγματι χρειάζονται θεώρηση για να εισέλθουν σε οποιοδήποτε κράτος-μέλος της Ευρ. 'Ενωσης. Οι δύο χώρες περιλαμβάνονται στον "αρνητικό κατάλογο" της Ευρω. 'Ενωσης (Κανονισμός ΕΚ2317/95 του Συμβουλίου), ο οποίος καταρτίστηκε τελικά με ομοφωνία και ο οποίος περιλαμβάνει τρίτες χώρες, που χαρακτηρίζονται από όλα τα κράτη-μέλη ως υψηλού μεταναστευτικού κινδύνου. Σημειώνεται ότι στον κατάλογο αυτό περιλαμβάνονται όλες οι χώρες της Βαλκανικής πλην Κροατίας και Σλοβενίας.
Η Ελλάδα ήταν το μόνο κράτος-μέλος της Ε.Ε. που υποστήριξε από την αρχή το αίτημα των δύο χωρών για απάλειψή τους από τον αρνητικό κατάλογο, όταν αυτό διατυπώθηκε, σε όλα τα επίπεδα και σε κάθε ευκαιρία. Η θέση της αυτήν την έφερε αντιμέτωπη με όλους τους υπόλοιπους εταίρους της, οι οποίοι εξακολουθούν να είναι έντονα αρνητικοί σε παρόμοιο ενδεχόμενο.
Επιπλέον: α) η Ελλάδα, η Αυστρία, η Γερμανία και η Ισπανία έχουν καταργήσει τις θεωρήσεις σε διπλωματικά διαβατήρια Βουλγραρίας, β) η Ελλάδα-μόνη- έχει καταργήσει τις θεωρήσεις σε υπηρεσιακά διαβατήρια Βουλγαρίας, γ) η Ελλάδα, η Αυστρία, οι χώρες Μπενελούξ, η Ισπανία και η Ιταλία έχουν καταργήσει τις θεωρήσεις σε διπλωματικά διαβατήρια Ρουμανίας. Πρόσφατα, άλλωστε, σύμφωνα με πληροφορίες της Α3 Δ/νσης του Υπουργείου μας, μειώθηκαν κατά 40% τα τέλη θεωρήσεων για Βουλγάρους υπηκόους.
'Εχουν επίσης παραχωρηθεί διευκολύνσεις ως προς τη χορήγηση θεωρήσεων (π.χ. ελαστική εφαρμογή της αρχής της αυτοπρόσωπης παρουσίας του αιτουμένου θεώρηση, όταν πρόκειται για γνωστά και αξιοσέβαστα άτομα, ή για σοβαρά και αναγνωρισμένα γραφεία ταξιδίων), και έχουν γίνει ειδικές ρυθμίσεις για επιχειρηματίες (12 μήνες mult), οδηγούς φορτηγών (6 μήνες mult)κ.λπ.
Κατά συνέπεια, η χώρα μας διατηρεί-μεταξύ των κρατών της Ε.Ε.- το πλέον φιλελεύθερο καθεστώς θεωρήσεων για τις παραπάνω δύο χώρες.
Η ανωτέρω πρακτική ακολουθείται στο πλαίσιο των διατάξεων της Ε.Ε. και της εθνικής μας νομοθεσίας. Οι Συμφωνίες SCHENGEN δεν εφαρμόζονται ακόμη από τη χώρα μας.
Σύμφωνα με στοιχεία της Δ/νσης Κρατικής Ασφαλείας, κατά το δίμηνο Ιουνίου-Ιουλίου 1996, 28.750 Βούλγαροι υπήκοοι και 10.798 Ρουμάνοι εισήλθαν με θεώρηση στη χώρα μας, εκ των οποίων μόνον 5.637 από τους πρώτους και 1.545 από τους δεύτερους αναχώρησαν, ενώ οι υπόλοιποι παρέμειναν στην Ελλάδα.
Κατά το δίμηνο Ιουνίου-14.7.97, 23.624 Βούλγαροι και 7.480 Ρουμάνοι εισήλθαν και μόνον 5.673 από τους πρώτους και 2.454 από τους δεύτερους αναχώρησαν. Οι υπόλοιποι παραμένουν στη χώρα μας έχοντας, ήδη, παραβιάσει τη θεώρησή τους.
Ο Αναπληρωτής Υπουργός
ΓΕΩΡΓΙΟΣ Α. ΠΑΠΑΝΔΡΕΟΥ"
29. Στην με αριθμό 331/11.7.97 ερώτηση δόθηκε με το υπ' αριθμ. 5505/5.8.97 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Aπαντώντας στην ερώτηση του Βουλευτή κ.κ. Ευαγ. Αποστόλου και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:
1. Κατ' αρχήν κανένας υπάλληλος του Οργανισμού Τηλ/νιών Ελλάδος δεν μπορεί να διωχθεί πειθαρχικά, εάνα ποδεδειγμένα δεν έχει διαπράξει πειθαρχικό αδίκημα.
2. Ο υπάλληλος του Οργανισμού μας ΠΑΝΑΓΙΩΤΗΣ ΚΟΛΥΒΑΣ ΤΟΜ/Ο, που υπηρετεί ως προϊστάμενος στον Τομέα Οικονομικών θεμάτων και Υλικών της Διεύθυνσης Τηλεφωνικών Καταλόγων, εκλήθη μία και μόνη φορά, και όχι τρεις, σε απολογία στις 4.6.97, για συγκεκριμένα πειθαρχικά αδικήματα που διέπραξε και ταοποία προβλέπονται και τιμωρούνται από το Γενικό Κανονισμό του Προσωπικού του ΟΤΕ (άρθρο 36 παρ.4 εδάφ. α, γ, δ, στ και ιστ σε συνδυασμό με το άρθρο 28 του ιδίου Κανονισμού) και συγκεκριμένα:
α. Για παρέλκυση εκτέλεσης και άρνηση σε εντολή ιεραρχικά προϊσταμένου. 
β. Για αδικαιολόγητη αποχή από την εκτέλεση των υπηρεσιακών του καθηκόντων.
γ. Για αντιπειθαρχική διαγωγή και ανάρμοστη συμπεριφορά προς την υπαλληλική του ιδιότητα και
δ. Για πλημμελη και μη έγκαιρη εκπλήρωση του καθήκοντος.
3. Καθ' όν χρόνο η πειθαρχική δίωξη ευρίσκετο σε εκκρεμοδικία και μετά την από 6.6.97 απολογία του, ο εγκαλούμενος ΠΑΝ. ΚΟΛΥΒΑΣ, με την 452.131/729689/7.7.97 επιστολή του προς τη Διεύθυνση Τηλεφωνικών Καταλόγων, διαβεβαιώνει ότι "...το υπηρεσιακό κλίμα θα αποκατασταθεί και ότι θα υπάρξει στο μέλλον ομαλή συνεργασία με τη Δ/νση σα κανονιστικά πλαίσια του ΟΤΕ", δι' ον λόγο και ο αρμόδιος πειθαρχικός προϊστάμενος ΓΕΩΡΓ. ΝΤΙΝΟΠΟΥΛΟΣ ΥΠΟΔ/Δ προϊστάμενος της Διεύθυνσης Τηλεφωνικών Καταλόγων, χάριν της εξασφάλισης και διατήρησης της εργασιακής ειρήνης και της ομαλής λειτουργίας της Υπηρεσίας του με την 452.131/93/14.7.97 απόφασή του τον απήλλαξε των κατηγοριών που τον είχαν αποδοθεί με το οικείο εγκλητήριο.
Από τ' ανωτέρω, σαφώς προκύπτει ότι η πειθαρχική δίωξη του ΠΑΝ. ΚΟΛΥΒΑ ΤΟΜ/Ο δεν έχει καμία σχέση με τη συνδικαλιστική του ιδιότητα, αλλά με συγκεκριμένα πειθαρχικά αδικήματα που διέπραξε και συνεπώς ουδεμία παραβίαση του Ν.1264/82 έχει γίνει ώστε να απαιτείται η λήψη μέτρων για την αποκατάσταση της υπηρεσιακής ομαλότητας στην ανωτέρω Διεύθυνση, μέτα που δε διστάζει να λαμβάνει η Διοίκηση Οργανισμού, όταν παρίσταται ανάγκη, αφού είναι γνωστή η ευαισθησία της σε θέματα που άπτονται των συνδικαλιστικών ελευθεριών και δικαιωμάτων.
Τέλος, σας πληροφορούμε ότι δενέχει γίνει καμία ανάθεση της έκδοσης των τηλεφωνικών καταλόγων σε ιδιώτες.
Ο Υπουργός
ΧΑΡΑΛΑΜΠΟΣ ΚΑΣΤΑΝΙΔΗΣ"
30. Στην με αριθμό 333/11.7.97 ερώτηση δόθηκε με το υπ' αριθμ. 31514/1.8.97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 333/11.7.1997 των Βουλευτών κ.κ. Μπάμπη Αγγουράκη και Αχιλλέα Κανταρτζή η οποία αφορά την καθυστέρηση που παρατηρείται σχετικά μετ ην αποκατάσταση των ζημιών που προκάλεσε το 1995 καθίζηση σε τμήμα τουδρόμου Μάρθα-Βιάννος σας πληροφορούμε ότι η Νομαρχιακή Αυτοδιοίκηση Ηρακλείου, που ήταν ο φορέας κατασκευής έργου, με το (2) σχετικό, μας γνώρισε τα παρακάτω:
1. Στα πλαίσια της υπάρχουσας εργολαβίας δόθηκε εντολή στον ανάδοχο, για την αποκατάσταση της βατότητας του δρόμου και την ασφαλή κυκλοφορία, που πραγματοποιήθηκε άμεσα.
2. Για την οριστική αντιμετώπιση του φαινομένου, ζητήθηκε από το ΚΕΔΕ της Γ.Γ.Δ.Ε.-ΥΠΕΧΩΔΕ η εκπόνηση ειδικής γεωτεχνικής έρευνας και μελέτης και ήδη έχει περαιωθεί το στάδιο των γεωτρήσεων. Μετά την αξιολόγηση των γεωτρήσεων θα προταθούν τελικές λύσεις από το ΚΕΔΕ.
3. Στα πλαίσια επόμενης εργολαβίας, η οποία έχει ήδη δρομολογηθεί θα αντιμετωπισθεί ριζικά και στο συνολό του, το φαινόμενο των κατολισθήσεων που παρατηρούνται στην περιοχή και δημιουργούν τις αναπόφευκτες καθιζήσεις.
Ο Υφυπουργός
Λ. ΠΑΠΑΔΗΜΑΣ"
31. Στην με αριθμό 351/14.7.97 ερώτηση δόθηκε με το υπ' αριθμ. 861/5.8.97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην Ερώτηση με αριθμό 351/14-7-1997 σχετικά με τη χρηματοδότηση των έργων σχολικής στέγης του Νομού Μαγνησίας, που κατέθεσαν οι Βουλευτές κ.κ. Ν.Γκατζής και Αχ. Κανταρτζής, σας γνωρίζουμε τα ακόλουθα:
Η Νομαρχιακή Αυτοδιοίκηση Μαγνησίας το 1996 επιχορηγήθηκε από το ΥΠΕΠΘ με τα εξής ποσά:
Οικόπεδα - κατασκευές 
600.000.000 
δρχ.
Επισκευές 
235.500.000 
δρχ.
(4η Δόση Δανείου 1128/93) ΤΚΑΣΕ 
210.000.000 
δρχ.
χωρίς περικοπές στις επιχορηγήσεις του ΥΠΕΠΘ από το Εθνικό Π.Δ.Ε.
Το 1997 η Ν.Α. Μαγνησίας θα επιχορηγηθεί από το ΥΠΕΠΘ με τα εξής ποσά:
Οικόπεδα - Κατασκευές 
600.000.000 
δρχ.
Επισκευές 
170.000.000 
δρχ.
(1η Δόση Δανείου 1192/95) ΤΚΑΣΕ 
505.000.000 
δρχ.
Η ετήσια επιχορήγηση από το Εθνικό Π.Δ.Ε. κυμαίνεται στα πλαίσια του ορίου πληρωμών του Π.Δ.Ε. του ΥΠΕΠΘ όπως αυτό ορίζεται κατ'έτος με την ψήφιση του Προϋπολογισμού. Το όριο πληρωμών των Δημοσίων Επενδύσεων του ΥΠΕΠΘ δεν αφορά μόνον στις επιχορηγήσεις των Νομαρχιακών Αυτοδιοικήσεων αλλά και στις χρηματοδοτήσεις των Α.Ε.Ι., Τ.Ε.Ι., Ο.Σ.Κ., Β/βάθμια Τ.Ε.Ε., Βιβλιοθηκών και Ιστορικών Αρχείων. 
Ως εκ τούτου λόγω των περιορισμένων πιστώσεων του Εθνικού Π.Δ.Ε. δεν είναι δυνατόν να υπάρξει περαιτέρω αύξηση των επιχορηγήσεων των Ν.Α.
'Οσον αφορά το ΤΚΑΣΕ η Ν.Α. Μαγνησίας περιλαμβάνεται στους δέκα Νομούς της Ελλάδας στους οποίους παρουσιάζεται οξύ στεγαστικό πρόβλημα των σχολείων της Α/βάθμιας και Β/βάθμιας Εκπαίδευσης και χρηματοδοτούνται από νέο Δάνειο ΤΚΑΣΕ 1192/95. 
Οι εκταμιεύσεις των δόσεων του Δανείου δεν είναι τακτές.
Η εκάστοτε εκταμίευση των δόσεων γίνεται έπειτα από την εκτέλεση έργου για την κάλυψη ήδη ανειλημμένων υποχρεώσεων πληρωμής εκκρεμούντων λογαριασμών.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
32. Στην με αριθμό 372/15.7.97 ερώτηση δόθηκε με το υπ' αριθμ. 32498/7.8.97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 372/15.7.97 του Βουλευτή κ. Πέτρου Τατούλη με την οποία κατέθεσε υπόμνημα-ψήφισμα λαϊκής συνέλευσης δημάρχου, δημοτικού συμβουλίου, φορέων και κατοίκων δήμου Τυροσαπουναιϊκων σχετικά με τις αναγκαστικές συνενώσεις, σας γνωρίζουμε τα εξής:
Η αναγκαστική συνένωση αποτελεί θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα συνέδρια της ΚΕΔΚΕ και των ΤΕΔΚ.
Στο Υπουργείο έχει συγκροτηθεί η Κεντρική Επιτροπή Παρακολούθησης του Προγράμματος "Ι. Καποδίστριας" η οποία αποτελείται από εμπειρογνώμονες τεχνοκράτες και υπηρεσιακούς παράγοντες και καταβάλλει κάθε δυνατή προσπάθεια να διαμορφώσει πρόταση για τη χωροθέτηση των διοικητικών ορίων τωννέων Ο.Τ.Α. και ιδιαίτερα στις περιπτώσεις που οι προτάσεις των Επιτροπών που έχουν συγκροτηθεί σε κάθε Νομό.
Προς τούτο όλες οι απόψεις τίθενται προς συζήτηση να αξιολογούνται από την Κεντρική Επιτροπή.
Σε κάθε περίπτωση ο επιδιωκώμενος στόχος είναι να υπάρχει η μέγιστη δυνατή κοινωνική και πολιτική συναίνεση σε ένα τόσο σοβαρό και καθοριστικής σημασίας για τη χώρα μας εγχείρημα.
Ο Υφυπουργός
Λ. ΠΑΠΑΔΗΜΑΣ"
33. Στην με αριθμό 387/15.7.97 ερώτηση δόθηκε με το υπ' αριθμ. 328/31.7.97 έγγραφο από τον Υπουργό Πολιτισμού η ακόλουθη απάντηση:
"Απαντώντας στην αριθμ.387/15.7.97 ερώτηση των Βουλευτών κ.κ. Πέτρο Κουναλάκη, Σπύρο Δανέλλη και Ανδριανή Λουλέ, σας γνωρίζουμε τα εξής:
Τα ζητήματα που θέτουν με την ερώτησή τους η κ. και οι κ.κ. Βουλευτές θα εξεταστούν σε σύσκεψη πυ θα συγκαλέσω και στην οποία θα συμμετέχουν οι ενδιαφερόμενοι φορείς. Για το ζήτημα αυτό έχω ήδη συννενοηθεί με τον κ. Δήμαρχο Ιεράπετρας, ενώ ετοιμάζετε η κατά προτεραιότητα εισαγωγή του θέματος στο ΚΑΣ.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
34. Στην με αριθμό 399/16.7.97 ερώτηση δόθηκε με το υπ' αριθμ. 323/31.7.97 έγγραφο από τον Υπουργό Πολιτισμού η ακόλουθη απάντηση:
"Απαντώντας στην αριθμ.399/16.7.97 ερώτηση του Βουλευτή κ. Μιχάλη Καρχιμάκη, σας γνωρίζουμε τα εξής:
Πρόκειται, καταρχάς για τον Ι.Ν. της Παναγίας στον 'Αγιο Νικόλαο. Ολοκληρώθηκε η συντήρηση των τοιχογραφιών που είχαν αποτοιχιστεί, σύντομα δε θα επανέλθουν στη θέση τους και το όλο έργο θα αποπερατωθεί. Το ενδιαφέρον του Υπουργείου Πολιτισμού για την αποτελεσματική αντιμετώπιση των προβλημάτων του μνημείου, πρέπει να θεωρείται αυτονόητο.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
35. Στην με αριθμό 406/16.7.97 ερώτηση δόθηκε με το υπ' αριθμ. 3009/1.8.97 έγγραφο από τον Υφυπουργό Οικονομικών η ακόλουθη απάντηση:
"Κατόπιν του παραπάνω σχετικού, με το οποίο διαβιβάσθηκε στην Υπηρεσία μας η αριθ.406/16.7.97 ερώτηση των Βουλευτών κ.Μήτσου Κωστόπουλου και Αχιλλέα Κανταρτζή σχετικά με την εκμετάλλευση περιουσιακών στοιχείων της κληρονομίας Μάριου Γ.Νομικού, σας γνωρίζουμε τα εξής:
Ο Ε.Ο.Π. ως διάδοχος φορέας της Κεντρικής Επιτροπής Αποκατάστασης Απόρων Κορασίδων το Σεπτέμβριο του 1939, όπως αναφέρει το αριθ. 5277/10.6.1991 έγγραφό του, απέκτησε την πλήρη κυριότητα όλων των ακινήτων της κληρονομίας Μ. Νομικού σύμφωνα με την απογραφή που έγινε και τα οποία είναι:
Το 1/2 εξ αιδαιρέτου (το υπόλοιπο ποσοστό ανήκει στην Ακαδημία Αθηνών από κληρονομιά Ισμήνης Πετροπούλου).
α) 5.000 περίπου στρεμμάτων διακατεχόμενου δάσους από δρυς.
β) 7 περίπου στρεμμάτων με δενδροκήπων
γ) 8,5 περίπου στρεμμάτων με καρυδιές
δ) 63 περίπου στεμμάτων με φυστικιές
ε) 35 περίπου στρεμμάτων με μηλιές
στ) Διώροφη οικία με αποθήκη σε οικόπεδο 3 στρεμμάτων στην περιοχή Καστανιώτισσας (σύμφωνα με το αριθ. 9/1428/2.3.1993 έγγραφο του Ε.Ο.Π. η εν λόγω οικία είναι κατεστραμμένη).
Σύμφωνα με τις ισχύουσες διατάξεις του Α.Ν.2039/39 η κληρονομιά Μάριου Νομικού αποτελεί για τον Ε.Ο.Π. κεφάλαιο αυτοτελούς διαχ/σης ξεχωριστό της υπόλοιπης περιουσίας του.
Ο Ε.Ο.Π. κατά την από 24.10.1992 συνεδρίασή του και κατόπιν σχετικών οδηγιών της Υπηρεσίας μας (1063081/2680/Α0011/12.8.1991 έγγραφό μας) όρισε επιτροπή η οποία από κοινού με την Ακαδημία Αθηνών ανέλαβε τη διαχείριση της εν λόγω περιουσίας.
Από έλεγχο που πραγματοποίησε η Δ/νση Ελέγχων του Υπουργείου μας (έκθεση ελέγχου Β/619/8.7.1991) δεν διαπιστώθηκαν παρανομίες ή διαχειριστικές ανωμαλίες στη διαχ/ση της περιουσίας δεδομένου ότι, μέχρι της ημερομηνίας αυτής, δεν είχαν προκύψει έσοδα για την κληρονομία αφού δεν είχε μισθωθεί η αγροτική περιουσία.
Κατόπιν αυτού η Υπηρεσία μας (έγγραφο 1063081/2680/Α0011/12.8.91) προκειμένου να εκτελεσθεί ο κοινωφελής σκοπός της κληρονομίας έδωσε εντολές και οδηγίες στον Ε.Ο.Π. για την εκμετάλευση της εν λόγω περιουσίας.
Στη συνέχεια ο Ε.Ο.Π. με την συγκληρονόμο Ακαδημία Αθηνών προχώρησε στην εκμίσθωση της περιουσίας αφού λόγω της ιδιομορφίας της (διακατεχόμενο δάσος από φυστικιές καρυδιές κ.λπ.) δέχθηκε προσφορές Αγροτικών Συνεταιρισμών της περιοχής.
Σύμφωνα με τους απολ/σμούς τους οποίους έχει υποβάλει ο Ε.Ο.Π. στην Υπηρεσία μας και οι οποίοι έχουν σταλεί στο αρμόδιο τμήμα επιθεώρησης του Υπουργείου μας (1050430/1672/Α0011/27.6.97 έγγραφό μας) για έλεγχο τα συνολικά έσοδα του κληρ/τος μέχρι 31.12.1995 ανέρχονται σε 3.040.900 δραχ. το δε υπόλοιπο του Ταμείου σε 1.452.958 δραχ. αφού έχει αποδοθεί στην Ακαδημία Αθηνών το ίδιο ποσό (1.452.958) δρχ.
Κατά το χρονικό διάστημα 1.1.1996 δεν προέκυψε για την κληρονομιά έσοδο από υλοτόμηση δάσους επειδή δεν είχαν ορισθεί οι συστάδες οι οποίες επρόκειτο να υλοτομηθούν (σχετ. το αριθ. /2635/23.4.1997 έγγραφο Ε.Ο.Π.).
Επί της ίδιας υπόθεσης, σχετικά με την διαχ/ση της περιουσίας της κληρονομίας Μάριου Νομικού από τον Ε.Ο.Π. έχουμε αναφερθεί με το αριθ. 1069820/2287/Α0011/30.6.1997 έγγραφό μας κατόπιν ερώτησης του Βουλευτή κ. Αναστ. Παπαληγούρα.
Ο Υφυπουργός
ΓΕΩΡΓ. ΔΡΥΣ"
36. Στην με αριθμό 411/16-7-97 ερώτηση δόθηκε με το υπ' αριθμ. 6581/4-7-97 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην αριθμ. 411/16-7-97 ερώτηση του Βουλευτή κ. Γεώργιου Τζιτζικώστα, σχετικά με αιτήματα της Ομοσπονδίας Βιοτεχνικών Σωματείων Θεσσαλονίκης, με την οποία μεταξύ άλλων, ζητείται η διαμόρφωση νέου χρηματοδοτικού πλαισίου στήριξης κ.τ.λ. των μικρομεσαίων επιχειρήσεων, σας γνωρίζουμε ότι για την εξέταση του θέματος αυτού αρμόδιο κατ' αρχήν είναι το Υπουργείο Εθνικής Οικονομίας στο οποίο έχει ήδη απευθυνθεί ο ενδιαφερόμενος Βουλευτής.
'Οσον αφορά την εγγύηση του Δημοσίου για τη χρηματοδότηση της βιοτεχνίας από το Ειδικό Κεφάλαιο της ΑΝΕ 197/78, αυτή εξακολουθεί να ισχύει όπως παρασχέθηκε με τις αποφάσεις Υπουργού Οικονομικών με αριθμ. 2064537/4703/25.10.91 και 2077755/17620/0025/13.1.92, σε περίπτωση δε διαμόρφωσης νέου πλαισίου, θα εξετασθεί και η ανάλογη προσαρμογή της εγγύησης αυτής.
Ο Υφυπουργός
ΝΙΚ. ΧΡΙΣΤΟΔΟΥΛΑΚΗΣ"
37. Στην με αριθμό 425/16-7-97 ερώτηση δόθηκε με το υπ' αριθμ. 124/6-8-97 έγγραφο από τον Υφυπουργό Οικονομικών η ακόλουθη απάντηση:
"Απαντώντας στο από 17-7-1997 έγγραφό σας, με το οποίο μας διαβιβάσατε την αριθμ. 425/16-7-97 ερώτηση του Βουλευτή κ. Χρήστου Γ. Κηπουρού σχετικά με την ατελή από Φ.Π.Α. εισαγωγή δωρηθέντων ιατρικών μηχανημάτων στο Νομαρχιακό Νοσοκομείο Διδυμοτείχου, σας γνωρίζουμε ότι από τις ισχύουσες εθνικές και Κοινοτικές διατάξεις, δεν προβλέπεται αλλά ούτε και μπορεί να παρασχεθεί απαλλαγή από τον φόρο αυτό.
Ο Υφυπουργός
Γ. ΔΡΥΣ"
38. Στις με αριθμό 446/17-7-97, 450/17-7-97 ερωτήσεις δόθηκε με το υπ' αριθμ. 32058/5-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση των ερωτήσεων 446/17-7-97 και 450/17-7-97 που κατατέθηκαν στη Βουλή των Ελλήνων από τον Βουλευτή κ. Σπ. Σπηλιωτόπουλο και αναφέρονται στο πιο πάνω θέμα, σας πληροφορούμε ότι:
Εκτελείται ήδη εργολαβία κατασκευής της οδού Σούλι-Μοίρα που θα επιλύσει το πρόβλημα της επικοινωνίας των κατοίκων της περιοχής. Η σύνδεση του οικισμού Λατσεϊκών με το υπό κατασκευή έργο προβλέπεται να περιληφθεί στο επόμενο πρόγραμμα.
Σε επόμενο πρόγραμμα επίσης θα περιληφθεί και το έργο για την αντικατάσταση του δικτύου ύδρευσης του οικισμού.
Ο Υφυπουργός
Λ. ΠΑΠΑΔΗΜΑΣ"
39. Στην με αριθμό 447/10-7-97 ερώτηση δόθηκε με το υπ' αριθμ. 330/31-7-97 έγγραφο από τον Υπουργό Πολιτισμού η ακόλουθη απάντηση:
"Απαντώντας στην αριθμ. 447/17-10-97 ερώτηση του Βουλευτή κ. Σπήλιου Σπηλιωτόπουλου, σας γνωρίζουμε τα εξής:
Ως προς τα προβλήματα των λαθρανασκαφών και της αρχαιοκαπηλείας η αρμόδια Υπηρεσία του ΥΠ.ΠΟ. εφαρμόζει όσα προβλέπονται από τη σχετική νομοθεσία, συνεργάζεται με τις αστυνομικές αρχές, διενεργεί αμέσως σωστική αρχαιολογική ανασκαφή για τη διάσωση αρχαιολογικών ευρημάτων που έχουν ενδεχομένως παραμείνει στον τόπο της λαθρανασκαφής και αρχίζει αρχαιολογική έρευνα, όπου διαπιστώνεται κίνδυνος για τη συνέχιση της λαθρανασκαφής. Το Υπουργείο Πολιτισμού επιδιώκει επίσης το διορισμό νέων φυλάκων μέσα στο γνωστό πλαίσιο των δημοσιονομικών περιορισμών. Πάντως, στο ένθετο της "Καθημερινής" της 17.5.97 πουθενά δεν αναφέρεται ότι ο νομός Αχαϊας κατέχει υψηλή θέση στον κατάλογο των περιοχών της χώρας που βρίσκονται στο έλεος των αρχαιοκαπήλων.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
40. Στην με αριθμό 476/18-7-97 ερώτηση δόθηκε με το υπ' αριθμ. 110/4-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 476/18-7-97 που κατέθεσαν οι Βουλευτές κ.κ. Α. Κανταρτζής και Β. Μπούτας, σας γνωρίζουμε τα εξής:
Η επίλυση των προβλημάτων που απασχολούν τις Υπηρεσίες και το προσωπικό του Πυροσβεστικού Σώματος και η αναβάθμιση της επιχειρησιακής τους ικανότητας αποτελεί πρωταρχικό στόχο και καθημερινή επιδίωξή μας.
Στα πλαίσια αυτά και λόγω του υφιστάμενου μεγάλου αριθμού κενών οργανικών θέσεων (1.200 κενές θέσεις σε σύνολο 7.007 οργανικών θέσεων) έγινε με την 39327 Φ.102.2/27-12-1996 Απόφαση του Υπουργού Δημόσιας Τάξης ορθολογική ανακατανομή της υπηρετούσας δύναμης, όπως προβλέπεται από το άρθρο 10 του Π.Δ. 5/1995 "Κανονισμός Μεταθέσεων προσωπικού Πυροσβεστικού Σώματος" προκειμένου όλες οι Υπηρεσίες να έχουν το ίδιο ποσοστό μείωσης με αυτό της συνολικής ελλειμματικής δύναμης.
Με την ανακατανομή αυτή η δύναμη της αναφερόμενης Υπηρεσίας ορίσθηκε στους 30 πυροσβεστικούς υπαλλήλους. Σήμερα σε αυτήν υπηρετούν περισσότεροι από τους προβλεπόμενους πυροσβεστικοί υπάλληλοι.
Για τις ανάγκες της Πυροσβεστικής Υπηρεσίας Τρικάλων έχει διατεθεί σε αυτήν ο απαραίτητος εξοπλισμός και με την εξέλιξη των προγραμμάτων προμηθειών θα εξετασθεί και η διάθεση υδροφόρου οχήματος 12 τόνων.
Ο Υπουργός
ΓΕΩΡΓΙΟΣ ΡΩΜΑΙΟΣ"
41. Στην με αριθμό 488/21-7-97 ερώτηση δόθηκε με το υπ' αριθμ. 306/5-8-97 έγγραφο από τον Υπουργό Εμπορικής Ναυτιλίας η ακόλουθη απάντηση:
"Επί των διαλαμβανομένων στην αριθμ. 488/21-7-97 ερώτηση που κατατέθηκε από τους κ.κ. Βουλευτές προς τους οποίους κοινοποιείται το παρόν, σας πληροφορούμε τα ακόλουθα:
1. Το ΥΕΝ θεωρεί τον 'Ελληνα ναυτικό ως παράγοντα απόλυτα συνδεδεμένο με την ανάπτυξη της εμπορικής μας ναυτιλίας.
Παράλληλα, θεωρούμε ότι αποτελεί κοινά αποδεκτή θέση ότι, τις θέσεις εργασίας για 'Ελληνες ναυτικούς τις δημιουργεί η ύπαρξη Ελληνικών πλοίων.
2. Οι συνθήκες που διαμορφώθηκαν τα τελευταία χρόνια στη διεθνή ναυτιλία όπως, η εισαγωγή νέων τεχνολογιών, οι νέες απαιτήσεις των διεθνών κανόνων, ο έντονος διεθνής ανταγωνισμός, δημιούργησαν σημαντικές πιέσεις στην Ελληνική εμπορική ναυτιλία, με αποτέλεσμα τη μείωση του Ελληνικού στόλου. Η μείωση αυτή είχε ως άμεση συνέπεια τη μείωση των θέσεων εργασίας των Ελλήνων ναυτικών.
3. Το ΥΕΝ πρόσφατα ανακοίνωσε δέσμη ρεαλιστικών μέτρων τόσο για τη βελτίωση της ανταγωνιστικότητας των Ελληνικών πλοίων, την παραμονή τους στο Ελληνικό Νηολόγιο και την προσέλευση σ'αυτό ακόμα περισσοτέρων πλοίων, όσο και την ενίσχυση της απασχόλησης των Ελλήνων ναυτικών, η οποία επηρεάζεται άμεσα από τον αριθμό των πλοίων στην Ελληνική σημαία.
4. Οι πιο πάνω ρυθμίσεις αναφέρονται μεταξύ άλλων α) στην υποχρέωση στελέχωσης των Ελληνικών πλοίων ανάλογα με το μέγεθός τους σε ένα ελάχιστο αριθμό Ελλήνων ναυτικών, β) στην εκκαθάριση του μητρώου των ναυτικών, έτσι ώστε να έχουμε την πραγματική εικόνα των εργαζομένων στην εμπορική μας ναυτιλία που θα αποτελέσει και τη βασική προϋπόθεση για την επιτέλους ύπαρξη μητρώου ναυτικών το οποίο θα επηρεάσει θετικά και την εξεύρεση εργασίας στους πραγματικά επαγγελματίες ναυτικούς μας και γ) στον εκσυγχρονισμό, σε συνεργασία με τους κοινωνικούς εταίρους, του Γραφείου Εύρεσης Ναυτικής Εργασίας. Θεωρούμε πως ένα σύγχρονο Γ.Ε.Ν.Ε., που πυρήνας του θα είναι ένα σύγχρονο μητρώο ναυτικών, θα συμβάλει θετικά όχι μόνο στην ενίσχυση της απασχόλησης των ναυτικών μας αλλά και στην αντιμετώπιση των παρενεργειών που παρατηρούνται στο χώρο της ναυτικής εργασίας όπως το απαράδεκτο φαινόμενο της μεσιτείας.
Παράλληλα θεωρούμε ότι η εφαρμογή των ρυθμίσεων αυτών θα έχει θετικά αποτελέσματα και για την οικονομική πορεία του ΝΑΤ.
5. 'Οσον αφορά το ύψος του επιδόματος ανεργίας των ναυτικών, το ΥΕΝ σε συνεργασία με το Υπουργείο Εθνικής Οικονομίας επέτυχε το διπλασιασμό του ύψους του και την επιμήκυνση του χρόνου καταβολής του.
Κατά τα λοιπά το θεσμικό πλαίσιο κανόνων στο οποίο βασίστηκε η ανάπτυξη της Ελληνικής ναυτιλίας εξακολουθεί να ισχύει και οι Υπηρεσίες του ΥΕΝ ελέγχουν αυστηρά την εφαρμογή του.
6. Εκτιμούμε ότι η επίτευξη του στόχου που έχει θέσει το ΥΕΝ για αναβάθμιση των συνθηκών δράσης της ναυτιλίας και για εξασφάλιση θέσεων εργασίας για 'Ελληνες ναυτικούς πρέπει να αποτελεί κοινή επιδίωξη όλων των φορέων της ναυτιλίας.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
42. Στην με αριθμό 492/21-7-97 ερώτηση δόθηκε με το υπ' αριθμ. 334/31-7-97 έγγραφο από τον Υπουργό Πολιτισμού η ακόλουθη απάντηση:
"Απαντώντας στην αριθμ. 492/21.7.97 ερώτηση του Βουλευτή κ. Δημήτρη Σιούφα, σας γνωρίζουμε τα εξής:
Για τα ζητήματα που θέτει με την ερώτησή του ο κ. Βουλευτής έχω απαντήσει με εκτενή δήλωσή μου σε απάντηση της πληρωμένης καταχώρησης του ιδρύματος "Βασίλη και Ελίζας Γουλανδρή" και σε ειδική συνέντευξη τύπου. Ας μου επιτραπεί να επισυνάψω τα σχετικά κείμενα.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
43. Στην με αριθμό 510/22-7-97 ερώτηση δόθηκε με το υπ' αριθμ. 337/31-7-97 έγγραφο από τον Υπουργό Πολιτισμού η ακόλουθη απάντηση:
"Απαντώντας στην αριθμ. 510/22.7.97 ερώτηση του Βουλευτή κ. Πέτρου Κουναλάκη, σας γνωρίζουμε τα εξής:
Το Υπουργείο Πολιτισμού βρίσκεται σε συνεχή επαφή με τον κ. Ντούμα προκειμένου να διευθετούνται όλα τα προβλήματα της ανασκαφής, η χρηματοδότηση της οποίας έγινε κατά προτεραιότητα, ονομαστικά και εκτός του πλαισίου των χρηματοδοτήσεων των ανασκαφών της Ελληνικής Αρχαιολογικής Εταιρείας.
Η φετινή χρηματοδότηση είναι 40.000.000 δρχ. και έχει κατ' επανάληψη τονιστεί ότι το ΥΠ.ΠΟ. θα καλύψει πλήρως τις ανασκαφικές δαπάνες. Σε σχέση με την προηγούμενη χρονιά η χρηματοδότηση αυξάνεται κατά 33%.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
44. Στην με αριθμό 522/22-7-97 ερώτηση δόθηκε με το υπ' αριθμ. 307/5-8-97 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση της 522/97 ερώτησης του Βουλευτή κ. Ελ. Παπαγεωργόπουλου, αναφορικά με την αποκατάσταση των ζημιών του λιμένα Καρύστου, σας γνωρίζουμε τα ακόλουθα:
α. Το ΥΕΝ, στα πλαίσια των αρμοδιοτήτων του για την ανάπτυξη και τη λειτουργικότητα της λιμενικής υποδομής της Χώρας, ζήτησε από τους αρμόδιους φορείς, με το (β) σχετικό, που σας επισυνάπτουμε σε φωτοαντίγραφο, να μεριμνήσουν για την κάλυψη της απαιτούμενης πίστωσης και για την εκπόνηση των οικείων τεχνικών μελετών.
β. 'Ολες οι αιτήσεις εφοπλιστών ή πλοιοκτητών πλοίων δρομολογημένων στη γραμμή ΡΑΦΗΝΑΣ - ΚΑΡΥΣΤΟΥ - ΜΑΡΜΑΡΙΟΥ, για απαλλαγή από την υποχρέωση εφοδιασμού τους με Ηλεκτρονικό Σύστημα Κράτησης Θέσεων και 'Εκδοσης Εισιτηρίων και Αποδείξεων (Η.Σ.Κ.Θ.Ε.Ε.Α.) ή για χορήγηση χρονικής παράτασης στην εκπλήρωση της υποχρέωσης αυτής, έχουν τύχει αρνητικών απαντήσεων και από τις Λιμενικές Αρχές έχει κινηθεί η διαδικασία επιβολής των προβλεπομένων κυρώσεων.
γ. Βάσει της ισχύουσας Νομοθεσίας (Π.Δ. 814 - ΦΕΚ 359 Α/74), οι δρομολογιακές γραμμές που εξυπηρετούν την ΚΑΡΥΣΤΟ χαρακτηρίζονται ως δευτερεύουσες και ο χαρακτηρισμός δρομολογιακής γραμμής ως "Πορθμειακής" δεν προβλέπεται από τις ισχύουσες διατάξεις.
2. Οι κ.κ. Υπουργοί Εθνικής Οικονομίας και ΠΕ.ΧΩ.Δ.Ε., προς τους οποίους κοινοποιείται το παρόν, με φωτοαντίγραφα των σχετικών (α) και (β), παρακαλούνται για τις ενέργειές τους κατά λόγο αρμοδιότητας, για την ενημέρωση της ΒΟΥΛΗΣ των ΕΛΛΗΝΩΝ.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, πριν εισέλθουμε στην ημερήσια διάταξη των επικαίρων ερωτήσεων θα αναγνωστεί το δελτίο επικαίρων ερωτήσεων της Πέμπτης 16 Οκτωβρίου 1997, κατά τον Κανονισμό.
Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρο 130 παρ. 4 Καν. Βουλής)
1. Η με αριθμό 64/10-10-97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Εθνικής 'Αμυνας, σχετικά με τη λειτουργία του εργοστασίου "Ηλεκτρομηχανικής" Κύμης Ευβοίας και τη συμμετοχή του στις προμήθειες των Ενόπλων Δυνάμεων.
2. Η με αριθμό 51/8-10-97 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Υγείας και Πρόνοιας, σχετικά με τα προβλήματα στη χρηματοδότηση των προγραμμάτων του Κέντρου Ψυχικής Υγιεινής.
3. Η με αριθμό 57/9-10-97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Τύπου και Μέσων Μαζικής Ενημέρωσης, Μεταφορών και Επικοινωνιών, σχετικά με την επίλυση των προβλημάτων που δημιουργήθηκαν από τον τρόπο διανομής των τηλεοπτικών συχνοτήτων στους ιδιωτικούς τηλεοπτικούς σταθμούς.
4. Η με αριθμό 75/13-10-97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τους Υπουργούς Εθνικής Οικονομίας και Οικονομικών, Περιβάλλοντος, Χωροταξίας και Δημοσίων 'Εργων, σχετικά με τα προβλήματα που υπάρχουν στη Δημόσια Διοίκηση στον Τομέα Παραγωγής 'Εργων και στην καθυστέρηση υλοποίησης του προγράμματος Δημοσίων Επενδύσεων.
5. Η με αριθμό 53/9-10-97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Δημόσιας Τάξης, σχετικά με το πρόβλημα της μη ασφαλούς φρούρησης των κρατητηρίων των Αστυνομικών Τμημάτων.
Β. ΕΠΙΚΑΙΡΕΣ ΕΡΩΤΗΣΕΙΣ δευτέρου κύκλου ('Αρθρο 130 παρ.4 Καν.Βουλής)
1. Η με αριθμό 82/13-10-97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ελένης Ανουσάκη προς τον Υπουργό Πολιτισμού, σχετικά με την επιτακτική ανάγκη δημιουργίας Μουσείου 'Οπερας.
2. Η με αριθμό 55/9-10-97 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Δημόσιας Τάξης, σχετικά με τα προβλήματα που δημιουργούνται στο Νομό Πέλλας από τους αλλοδαπούς κακοποιούς και από τη μείωση του έμψυχου δυναμικού της Αστυνομίας.
3. Η με αριθμό 80/13-10-97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Δημόσιας Τάξης, σχετικά με τα μέτρα που πρόκειται να ληφθούν για την αντιμετώπιση της αστυνομικής βίας κατά των μεταναστών.
4. Η με αριθμό 76/13-10-97 επίκαιρη ερώτηση του Βουλευτή του Συνασπισμού της Αριστεράς και της Προόδου, κ. Ιωάννη Δραγασάκη προς τον Υφυπουργό Πολιτισμού (αρμόδιο για θέματα Αθλητισμού), σχετικά με τη διακοπή λειτουργίας του Εθνικού Κολυμβητηρίου του Δήμου Αιγάλεω.
5. Η με αριθμό 69/10-10-97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Εργασίας και Κοινωνικών Ασφαλίσεων, σχετικά με την καθυστέρηση έγκρισης και απόδοσης των συντάξεων στους δικαιούχους από το Ταμείο Μετάλλου.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 59/9-10-97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παντελή Οικονόμου προς την Υπουργό Ανάπτυξης, σχετικά με τις επιπτώσεις που θα υποστούν οι επαγγελματικές τάξεις του Κέντρου της Αθήνας, από την κατασκευή του νέου αεροδρομίου των Σπάτων και τους νέους οδικούς περιφερειακούς άξονες.
Η επίκαιρη ερώτηση έχει ως εξής:
"Με την κατασκευή του νέου Αερολιμένα στα Σπάτα, σε συνδυασμό με τους νέους, περιφερειακούς οδικούς άξονες και την ανάπτυξη των λιμανιών του Λαυρίου και της Ραφήνας, η Αθήνα θα πάψει να είναι κέντρο διέλευσης και σύντομης παραμονής ενός αριθμού τουριστών με τελικό προορισμό τα νησιά. Ως εκ τούτου οι ξενοδόχοι, οι εστιάτορες, τα ταξί, οι έμποροι του ιστορικού κέντρου της Αθήνας και άλλοι επαγγελματίες θα υποστούν μείωση του κύκλου εργασιών τους.
Ερωτάται συνεπώς, η κυρία Υπουργός Ανάπτυξης αν συμμερίζεται τις ανησυχίες μας αυτές και εάν ναι, ποιος είναι ο σχεδιασμός, ώστε να αντιμετωπιστεί το διαφαινόμενο πρόβλημα πριν εκδηλωθεί".
Η Υφυπουργός Ανάπτυξης κ. 'Αννα Διαμαντοπούλου έχει το λόγο.
ANNA ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Πρέπει να πω από την αρχή ότι η απάντηση έχει σχέση σε μεγάλο βαθμό με τον τρόπο ερμηνείας των επιπτώσεων που έχουν τόσο μεγάλα έργα στο χώρο του Λεκανοπεδίου.
Θα πρέπει με κάποια σημεία που επιγραμματικά θα αναφέρω να δούμε τη σημερινή κατάσταση και τις προοπτικές. Η μεγάλη χρονοαπόσταση της χώρας μας και ιδιαίτερα των νησιών από τους κύριους χώρους προελεύσεως των τουριστών αφενός επιβαρύνει το ελληνικό πακέτο και αφετέρου έχει σαν αποτέλεσμα πτήσεις τσάρτερς να πηγαίνουν απευθείας στα νησιά χωρίς να περνάνε από την Αθήνα.
Δεύτερον, η υποβάθμιση της ζωής στην Αθήνα με τα προβλήματα του κυκλοφοριακού και του νέφους που έχουν προβληθεί υπέρ του δέοντος πολλές φορές, έχουν δημιουργήσει μία κατάσταση στην Αθήνα ώστε η τουριστική κίνηση σύμφωνα με τα στοιχεία της ΕΣΥΕ είναι από στάσιμη έως φθίνουσα.
Τρίτον, υπάρχει μία συνεχής προβολή τα τελευταία χρόνια μέσα από μεγάλες διοργανώσεις, διεθνή συνέδρια, τα οποία λειτούργησαν σαν σανίδα σωτηρίας για την Αθήνα. 
Η εκτίμηση γι' αυτά τα μεγάλα έργα για το αεροδρόμιο, του Λαύριο και τη Ραφήνα στα οποία αναφέρεται ο κύριος συνάδελφος είναι ότι αυτά τα έργα είναι αναγκαία για την ίδια την Αθήνα, γιατί θα έχουν σοβαρές επιπτώσεις και στο θέμα της κυκλοφορίας και στο θέμα του νέφους. Θα πρέπει να θεωρηθεί ότι με τα μεγάλα έργα η Αθήνα απελευθερώνεται σιγά-σιγά και ότι όλα τα θετικά και τα ανταγωνιστικά της στοιχεία, δηλαδή τα πολιτιστικά της μνημεία, ο πολύ καλός τουριστικός ξενοδοχειακός εξοπλισμός σε σχέση με άλλες πόλεις, θα αναδειχθούν και θα γίνουν ένας πόλος προσέλκυσης με αποτέλεσμα να ευνοηθεί η Αθήνα.
'Οσον αφορά τον ιδιαίτερο σχεδιασμό για την Αθήνα θα κάνω δύο επισημάνσεις. Από το δεύτερο Κοινοτικό Πλαίσιο Στήριξης για πρώτη φορά ενισχύονται μορφές ειδικού τουρισμού όπως είναι ο συνεδριακός. Ο τουρισμός αυτός έχει ιδιαίτερο ενδιαφέρον για την πόλη των Αθηνών. Υπάρχει και η απόφαση για το συνεδριακό κέντρο που θα γίνει στην Αττική. 'Οπως ξέρετε με απόφαση της Γενικής Γραμματείας του ΕΟΤ έχει ξεκινήσει ο εντοπισμός των εναλλακτικών θέσεων για την ίδρυση αυτού του κέντρου.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Οικονόμου έχει το λόγο.
ΠΑΝΤΕΛΗΣ ΟΙΚΟΝΟΜΟΥ: Κυρία Υφυπουργέ, αν υπονοήσατε με την απάντησή σας ότι το νόημα της ερωτήσεώς μου είναι ότι οι επιπτώσεις όλων των έργων με το σχεδιασμό που υπάρχει θα είναι αρνητικές για την Αθήνα, σας λέω ότι ασφαλώς δεν εννοώ κάτι τέτοιο. Ασφαλώς είμαστε υπέρ της λειτουργίας και του νέου αεροδρομίου και των οδικών αξόνων και υπέρ του προγραμματισμού που υπάρχει.
Το βέβαιο όμως είναι ότι υπάρχουν μία σειρά έκτακτα προβλήματα που έχουν μεγάλες ομάδες επαγγελματιών του χώρου της Αθήνας που πολλά απ' αυτά είναι γνωστά στον παρακαθήμενο Υπουργό ΠΕΧΩΔΕ, αφορούν πάλι σε έργα πολύ χρήσιμα, όπως είναι η γέφυρα Ροσινιόλ, ή άλλα όπως το έργο του Μετρό και άλλα τα οποία πράγματι θα αποδώσουν σε ό,τι αφορά στην ποιότητα ζωής των κατοίκων, έχουν όμως έκτακτες, αρνητικές επιπτώσεις στον κύκλο εργασιών συγκεκριμένων επιχειρήσεων.
'Ομως τα έργα στα οποία εγώ αναφέρθηκα στην ερώτησή μου έχουν επιπτώσεις με κάποιο πιο μόνιμο χαρακτήρα. Το νέο αεροδρόμιο και οι νέοι λιμένες με την εξέλιξη που έχει πάρει η μορφή της τουριστικής ροής από το εξωτερικό προς την Ελλάδα, οδηγούν σε μόνιμη μείωση του κύκλου εργασιών των επιχειρήσεων που συναρτούν τη ζωή τους από τον τουρισμό. Αυτές είναι που αναφέρω στην ερώτησή μου.
Εάν συμμερίζεστε ότι πράγματι θα υπάρξει τέτοιο πρόβλημα, νομίζω ότι θα ήταν πολύ θετικό για όλους να υπάρξει μία πρόληψη. Είναι πολύ χρήσιμο να προλαμβάνουμε κάτι αρνητικό που επέρχεται παρά να το αντιμετωπίζουμε εκ των υστέρων. Θα μπορούσε, λοιπόν, να ξεκινήσει ένας διάλογος με ευθύνη του Υπουργείου σας με κάποιον αρμόδιο φορέα που εκπροσωπεί τους συγκεκριμένους επιχειρηματίες, το ΕΒΕΑ ή οποιονδήποτε άλλον, για να υπάρξει ένας σχεδιασμός ούτως ώστε όταν περάσει το 2004 που θα είναι μία καλή χρονιά, κατά πάσα βεβαιότητα για αυτές τις επιχειρήσεις, να μπορέσει μετά να υπάρξει μία συνέχεια. Γιατί αν τους υποσχόμεθα τώρα, μέχρι το 2004 δυσκολίες λόγω των έργων που γίνονται και μετά το 2004 μειωμένο κύκλο εργασιών, εκ προοιμίου αυτό δεν θα είναι κάτι θετικό, όχι για την πόλη, αλλά για τους απασχολούμενους στο συγκεκριμένο τομέα της οικονομίας. Αυτό ήταν και το νόημα της ερώτησής μου.
ΠΡΟΕΔΡΕΥΩΝ (Παναγιώτης Ν. Κρητικός): Η Υφυπουργός Ανάπτυξης, κ. Διαμαντοπούλου, έχει το λόγο για να δευτερολογήσει.
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Το μόνο που μπορώ να πω, κύριε Πρόεδρε, είναι ότι προφανώς λαμβάνεται υπόψη αυτή η προσέγγιση και θα ληφθεί και από το Γενικό Γραμματέα του ΕΟΤ, μια και σήμερα δεν έχουμε κάποια συγκεκριμένα στοιχεία που οδηγούν σε εκτίμηση για φθίνουσα πορεία του Κέντρου της Αθήνας και όλων αυτών των επαγγελμάτων στα οποία αναφερθήκατε που θα μπορούσαμε να στοιχειοθετήσουμε κάτι τέτοιο.
Είναι όμως δεδομένο, ότι και για την πτώση που θα υπάρξει μετά το 2004 δεν θα πρέπει να οδηγήσει σε κρίση, δηλαδή θα πρέπει να παρθούν μέτρα ώστε να υπάρξει μια ομαλή μετάβαση. Αλλά να επαναλάβω, ότι όλα αυτά τα έργα, εκτός από όλη την άλλη χρησιμότητά τους σε εθνικό επίπεδο, στόχο έχουν να απελευθερώσουν και την ίδια την Αθήνα. Αυτό θα έχει σαν θετικό αποτέλεσμα την αύξηση, κατά την άποψή μας και όχι τη μείωση της τουριστικής κίνησης στο κέντρο της Αθήνας.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 72/13.10.97 επίκαιρη ερώτηση του Βουλευτή της Νέας Δημοκρατίας κ. Αθανασίου Χειμάρα, προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τα προβλήματα που δημιουργούνται από τη Ζεύξη του Μαλιακού Κόλπου.
Η επίκαιρη ερώτηση του κ. Χειμάρα έχει ως εξής:
"Η απόφαση της πολιτικής ηγεσίας του ΥΠΕΧΩΔΕ να προχωρήσει στη "Ζεύξη του Μαλιακού" ως την καλύτερη λύση από τη χάραξη μέσω Δομοκού, έχει δημιουργήσει δικαιολογημένη αναστάτωση σε έντεκα νομούς της ενδοχώρας, διότι:
1. Η λύση αυτή εκτός από το ότι είναι δαπανηρότερη, εκατόν πενήντα πέντε δισεκατομμύρια (155.000.000.000) έναντι εκατόν δεκαπέντε δισεκατομμυρίων (115.000.000.000) δεν εξυπηρετεί και τρεις άλλες ελληνικές οδούς, που περνούν από είκοσι διαφορετικούς νομούς.
2. Παρουσιάζει περιβαλλοντικά προβλήματα, μεγάλη επικινδυνότητα στην όλη κατασκευή λόγω υψηλής σεισμικότητας της περιοχής και θα επιφέρει οικονομικό μαρασμό στους έντεκα νομούς της ενδοχώρας.
Μετά τα παραπάνω, ερωτάται ο κύριος Υπουργός:
Για ποιους πραγματικά λόγους επελέγη η λύση της Ζεύξης, αφού είναι απολύτως βέβαιο ότι από πάσης πλευράς, εθνικά, οικονομικά, τεχνικά, περιβαλλοντικά, αναπτυξιακά κ.λπ. είναι ασύμφορη και ο μόνος που θα ωφεληθεί είναι ο όποιος επενδυτής, κατασκευαστής, ο οποίος θα κερδίσει οκτώ έως δέκα δισεκατομμύρια ετησίως για διάστημα τουλάχιστον τριάντα ετών".
Ο Υπουργός Περιβάλλοντος-Χωροταξίας και Δημοσίων 'Εργων, κ. Κώστας Λαλιώτης, έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος-Χωροταξίας και Δημοσίων 'Εργων): Κύριε Πρόεδρε, πριν από λίγες εβδομάδες είχα τη δυνατότητα στα Καμμένα Βούρλα να παρουσιάσω την πορεία για την εξέλιξη του οδικού άξονα Πατρών-Αθηνών-Θεσσαλονίκης-Ευζώνων, ενός έργου ενταγμένου στα διευρωπαϊκά δίκτυα. 'Εδωσα έμφαση σ' εκείνη τη συνάντηση για την παράκαμψη του Αγίου Κωνσταντίνου και των Καμμένων Βούρλων, ένα έργο σημαντικό για την περιοχή.
Σ' εκείνη τη συνάντηση ανέλυσα τα συγκριτικά πλεονεκτήματα της Ζεύξης του Μαλιακού. 'Ομως θα ήθελα και σήμερα να επισημάνω ορισμένα στοιχεία για τον οδικό άξονα Πατρών-Αθηνών-Θεσσαλονίκης-Ευζώνων. 'Εχει μήκος περίπου επτακόσια τριάντα χιλιόμετρα. 'Εχουν κατασκευαστεί μέχρι τώρα διακόσια είκοσι χιλιόμετρα, βρίσκονται υπό κατασκευή διακόσια τριάντα χιλιόμετρα, εκ των οποίων τα εκατό θα παραδοθούν μέχρι το τέλος του χρόνου και βρίσκονται υπό δημοπράττηση και σε διαδικασία ανάθεσης τριάντα χιλιόμετρα και υπό μελέτη εβδομήντα χιλιόμετρα, ενώ στο στάδιο των προκαταρκτικών μελετών και των μελετών σκοπιμότητας είναι τμήματα εκατόν ογδόντα πέντε χιλιομέτρων, με αιχμή το τμήμα Πάτρα-Κόρινθος.
Στην πρόσφατη συνάντηση των φορέων της Φθιώτιδας στα Καμμένα Βούρλα έδωσα αναλυτικά στοιχεία, γιατί πρέπει να γίνει η Ζεύξη του Μαλιακού. Αυτό το έργο είναι σημαντικό, γιατί συντομεύει τον οδικό άξονα Πατρών-Αθηνών-Θεσσαλονίκης κατά σαράντα τέσσερα χιλιόμετρα. Αυτά που αναφέρει ο κ. Χειμάρας στην ερώτησή του δεν ανταποκρίνονται στην πραγματικότητα. Δεν ξέρω από πού παίρνει τα στοιχεία. Απλώς, θα ήθελα να ενημερώσω και τον κ. Χειμάρα, αλλά και την Εθνική Αντιπροσωπεία, ότι για να επιλεγεί η λύση της ζεύξης, απλή ζεύξη, μελετήθηκαν τέσσερις λύσεις: Η αναβάθμιση σε αυτοκινητόδρομο της υφιστάμενης εθνικής οδού, η διέλευση του αυτοκινητοδρόμου μέσω Δομοκού και η διπλή Ζεύξη Μαλιακού και η απλή Ζεύξη του Μαλιακού. Καταλήξαμε μέσα από κριτήρια, που έχουν σχέση με τα οικονομικά, τα χρηματοδοτικά και τα τεχνικά δεδομένα, στη λύση της απλής Ζεύξης του Μαλιακού σε μήκος 4,5 χιλιομέτρων.
Μ' αυτήν την παρέμβαση αποκαθίσταται η ενότητα του διευρωπαϊκού δικτύου. Επίσης, αυτά που λέει ο κ.Χειμάρας ότι δεν υπάρχουν συντελεστές ασφαλείας ή μελέτες περιβαλλοντικών επιπτώσεων, τον πληροφορώ ότι έχουν ληφθεί τα πάντα υπόψη και υπάρχουν και συντελεστές ασφαλείας για το έργο, σύμφωνα με τις μελέτες που κάνουν επιστήμονες διεθνούς κύρους. Υπάρχουν περιβαλλοντικές μελέτες και δεν πρόκειται να κοπεί ο Μαλιακός στη μέση ή να διακοπεί ή ελεύθερη ναυσιπλοϊα, διότι εγκιβωτίζεται η γέφυρα και θα είναι ακριβώς στο επίπεδο της στάθμης του βυθού που είναι σήμερα ο Μαλιακός. Δεν πρόκειται να υπάρξει φράγμα. Αυτά τα έχουμε πει πολλές φορές.
Ακόμη, για να μην υπάρχουν αμφιβολίες, είπαμε ότι δεν μένει κανένας νομός και καμιά περιφέρεια σε απομόνωση. Γιατί; Γιατί έχει ολοκληρωθεί η μελέτη στο πρώτο της στάδιο, εκπονείται η μελέτη για το δεύτερο στάδιο, και διασφαλίστηκε η ολοκλήρωση της μελέτης (τρίτο στάδιο) με προϋπολογισμό και για τα τρία τρία στάδια διόμισι δισεκατομμυρίων (2.500.000.000) δραχμών περίπου για τον ενσωματωμένο στα διευρωπαϊκά δίκτυα συνδετήριο άξονα της Εγνατίας με το ΠΑΘΕ και το Βόλο. Αυτός ο άξονας ξεκινάει από το Μέτσοβο, από την Παναγιά, κατεβαίνει στην Καλαμπάκα, στα Τρίκαλα, στην Καρδίτσα και εκεί υπάρχει ένας κλάδος προς τη Λάρισα και το Βόλο και ο άλλος κλάδος, προς τη Φθιώτιδα. Υπάρχει και ο οριζόντιος άξονας από το Αντίρριο στη Λαμία. Aυτό, τι σημαίνει; Σημαίνει, ότι κα η ζεύξη Μαλιακού δίνει μια λυτρωτική λύση για τον οδικό άξονα Πατρών-Αθηνών-Θεσσαλονίκης και οι άλλες λύσεις, που δίνουμε, σύνδεσης Εγνατίας με το Βόλο και τη Λαμία και σύνδεση του Αντιρρίου με τη Λαμία, δεν αφήνει κανέναν νομό της χώρας στην απομόνωση.
ΠΡΟΕΔΡΕΥΩΝ (Παναγιώτης Ν. Κρητικός): Ο κ.Χειμάρας, έχει το λόγο.
ΑΘΑΝΑΣΙΟΣ ΧΕΙΜΑΡΑΣ: Κύριε Υπουργέ, σας άκουσα με πολλή προσοχή και δυστυχώς δεν άκουσα τίποτα καινούριο. Οφείλω να σας τονίσω από την αρχή, ότι εγώ δεν είμαι απλά ενημερωμένος, είμαι καλύτερα από εσάς ενημερωμένος και την ενημέρωσή μου τη στηρίζω στις μελέτες του Υπουργείου σας. Τα στοιχεία που θα επικαλεσθώ θα τα καταθέσω στα Πρακτικά της Βουλής.
Η εμμονή της Κυβέρνησης σε μια λύση που είναι αποδεδειγμένα ασύμφορη, απαράδεκτη και επικίνδυνη, αποτελεί για μας, κύριε Υπουργέ, μέγα πολιτικό ολίσθημα και ταυτόχρονα αποδεικνύει την έλλειψη σεβασμού και ευαισθησίας της Κυβέρνησης προς τους πολιτικούς και κοινωνικούς φορείς έντεκα νομών -ομόφωνα τον ζητάμε- και κυρίως της Φθιώτιδας, οι οποίοι στηρίζονται σε πραγματικά στοιχεία από μελέτες του δικού σας Υπουργείου. Θα επαναλάβω μερικά απ'αυτά που δεν τα αναφέρατε καθόλου.
Mε τη Ζεύξη του Μαλιακού συντομεύει η απόσταση του ΠΑΘΕ κατά σαράντα ένα χιλιόμετρα, έστω κατά σαράντα τέσσερα που είπατε εσείς δια μέσου του Μαλιακού, αλλά με τη λύση που εμείς προτείναμε δια μέσου Δομοκού κατά σαράντα έξι χιλιόμετρα. Θα καταθέσω αντίγραφο της δικής σας μελέτης, που το λέει αυτό, του Υπουργείου σας.
Δεν εξυπηρετούνται τρεις άλλοι εθνικοί άξονες. Δεν έχω χρόνο να το αναλύσω, έχω τον χάρτη. Τεχνικά η λύση της ζεύξης είναι απαράδεκτη, όπως υποστηρίζει το ΤΕΕ Ανατολικής Στερεάς Ελλάδος με υπόμνημά του, το οποίο θα καταθέσω και είναι πλήρως τεκμηριωμένο. Είναι δε και επικίνδυνο λόγω σεισμικότητας της περιοχής. Υπάρχει ειδική μελέτη γι' αυτό. Απορώ πως δεν την λάβατε υπόψη σας. Καμία άλλη μελέτη δεν έχετε κάνει εσείς.
Οικονομικά είναι ασύμφορη, όπως προκύπτει από στοιχεία του ΥΠΕΧΩΔΕ από μελέτη του 1994, αλλά και πρόσφατη, που τη δώσατε, του Ιουλίου 1997. Θα τις καταθέσω και αυτές. Απορρώ γιατί κάνατε αυτές τις μελέτες και δεν τις λάβατε υπόψη σας. Δηλαδή, διακόσια είκοσι δύο δισεκατομμύρια (222.000.000.000) δραχμές στοιχίζει η λύση γενικά της ζεύξης, ενώ η άλλη μόνο εκατόν δεκαπέντε δισεκατομμύρια (115.000.000.000) δραχμές, τα διπλάσια χρήματα.
Κατηγορηματικά αντίθετα με τη ζεύξη είναι τα Εμποροβιομηχανικά Επιμελητήρια έντεκα νομών της ενδοχώρας. Θα καταθέσω το υπόμνημά τους.
Τέλος, περιβαλλοντικά είναι τελείως παράλογο να προβαίνετε στη δημοπράτηση ενός τόσο μεγάλου έργου, χωρίς περιβαλλοντική μελέτη. Τώρα θα την κάνετε; Δεν έχετε, κύριε Υπουργέ, περιβαλλοντική μελέτη. Αν έχετε, να μου πείτε μετά.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Ν. Κρητικός): Κύριε Χειμάρα, σας παρακαλώ τελειώνετε.
ΑΘΑΝΑΣΙΟΣ ΧΕΙΜΑΡΑΣ: 'Ενα είναι βέβαιο -και τελειώνω, κύριε Πρόεδρε-ότι παρά τη διαφωνία όλων μας, προχωράτε σε μια λύση που θα ζημιώσει έντεκα νομούς και θα ωφελήσει μόνο τον όποιο επενδυτή πάρει τη ζεύξη με τεράστια ποσά, με εκατοντάδες δισεκατομμύρια.
Και σας καταθέτω και ένα υπόμνημα των φορέων του Νομού Φθιώτιδας, που πάρθηκε η απόφαση μετά τη δική σας ενημέρωση.
Στο σημείο αυτό ο Βουλευτής κ. Αθανάσιος Χειμάρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, εγώ σέβομαι την αγωνία και τη γνώμη του κ. Χειμάρα, πρέπει όμως να σέβεται και ο κ. Χειμάρας την εγκυρότητα και τη γνώση δεκάδων επιστημόνων, που με αντικειμενικά κριτήρια αξιολογούν τις μελέτες και τελικά προτείνουν τις λύσεις. Οι μελέτες που έχουμε αποδεικνύουν ότι η συμφέρουσα λύση οικονομικά, οδικά, αλλά και κοινωνικά είναι η λύση της Ζεύξης του Μαλιακού σε συνδυασμό με τις άλλες προτάσεις που υπάρχουν, σύνδεσης της Εγνατίας με το Βόλο και τη Λαμία και σύνδεση του Ρίου - Αντιρρίου με τη Λαμία.
Αυτά τα έργα είναι σημαντικά, έχουν αρχίσει να εκπονούνται οι μελέτες σε πρώτη φάση και τώρα αρχίζει η δεύτερη φάση για να μπορούν να είναι ώριμα και επιλέξιμα για το Γ' Κοινοτικό Πλαίσιο Στήριξης.
Πιστεύω ότι υπερασπιστής έντεκα νομών δεν είστε μόνον εσείς, κύριε Χειμάρα. 'Εχουμε κι εμείς την ίδια ευαισθησία και ευθύνη.
Δεν μπορεί ο κ. Χειμάρας να λέει ότι απ' αυτό το έργο θα ωφεληθεί ο οποιοσδήποτε ανάδοχος. Αυτό το έργο θα προωθηθεί ως συγχρηματοδοτούμενο έργο με σύμβαση παραχώρησης. Αυτό σημαίνει ότι θα βάλει ένα ποσό το ελληνικό δημόσιο με την Ευρωπαϊκή 'Ενωση, ένα ποσό ο ιδιώτης ανάδοχος και ένα δάνειο η Ευρωπαϊκή Τράπεζα Επενδύσεων και θα αποπληρώνεται μέσα από την εκμετάλλευση που θα κάνει ο ανάδοχος αυτού του έργου. Ο ανάδοχος όσα χρήματα βάλει, τόσα θα πάρει. Υπάρχει ο συνυπολογισμός των κεφαλαίων που θα βάλει σε συνδυασμό με την τιμή του διοδίου και το χρόνο εκμετάλλευσης. Αυτά είναι ξεκάθαρα σε όλα τα συγχρηματοδοτούμενα έργα. Δεν είναι η ώρα να τα πούμε τώρα, αλλά κάποια άλλη φορά.
Δεν πρέπει, όμως, να κινδυνολογείτε για τους συντελεστές ασφάλειας του έργου. Υπάρχουν μελέτες, είναι έγκυρες και αξιόπιστες και δεν μπορεί να λέτε ότι δεν υπάρχουν μελέτες περιβαλλοντικών επιπτώσεων. 
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Λέτε στην ερώτησή σας ότι θα κόψει στα δύο το Μαλιακό Κόλπο. Είναι δυνατόν; Σας είπα ότι θα εγκυβωτισθεί και η στάθμη του βυθού θα είναι ακριβώς η ίδια. Μην κάνετε τον έξυπνο, όταν δεν γνωρίζετε.
ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση και της δεύτερης επίκαιρης ερώτησης πρώτου κύκλου.
Κύριοι συνάδελφοι, οι επίκαιρες ερωτήσεις πρώτου κύκλου που ακολουθούν, δεν θα συζητηθούν σήμερα. Δηλαδή η τρίτη με αριθμό 21/1/6.10.97 του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον κύριο Πρωθυπουργό, σχετικά με την παρακολούθηση συνδικαλιστικών εκδηλώσεων από αστυνομικά όργανα και τη λήψη μέτρων προστασίας των συνδικαλιστικών και πολιτικών δικαιωμάτων και ελευθεριών και η τέταρτη με αριθμό 27/2/6.10.97 του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικά με τη λήψη μέτρων αντιμετώπισης της ανεργίας κλπ.
Αυτό προκύπτει, λόγω αλλαγής που έγινε στο πρόγραμμα του Πρωθυπουργού. Θα φθάσει εδώ υποθέτω με καθυστέρηση, αφού πριν λίγο ξεκίνησε από τα Τίρανα.
Κατά συνέπεια θα παρακαλέσω, επειδή και τα δύο αυτά θέματα έχουν το στοιχείο της επικαιρότητας, και τον Πρόεδρο του Συνασπισμού κ. Κωνσταντόπουλο και το Βουλευτή του Κομμουνιστικού Κόμματος κ. Αγγουράκη, να καταθέσουν τις δύο επίκαιρες ερωτήσεις αύριο, ώστε την προσεχή Τετάρτη να συζητηθούν οπωσδήποτε.
Oρίστε, κύριε Κωνσταντόπουλε, έχετε το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, εκ των πραγμάτων δεν υπάρχει άλλη λύση πέρα απ' αυτήν...
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, ο Πρωθυπουργός, χθες βράδυ που μίλησα μαζί του, υπελόγιζε ότι θα ήταν νωρίτερα εδώ. Μου είπε ότι προσετέθη το μεσημέρι κάτι επιπλέον στο πρόγραμμά του, αλλά ήλπιζε ότι θα ήταν έστω και αργά εδώ.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, εκ των πραγμάτων δεν υπάρχει άλλη λύση, πλην όμως ήταν φανερό ότι δεν θα μπορέσει να ανταποκριθεί ο κύριος Πρωθυπουργός...
ΠΡΟΕΔΡΟΣ (Απόστολος Κακλαμάνης): Κύριε Κωνσταντόπουλε, είμαι απολύτως βέβαιος ότι στην πρόθεση του Πρωθυπουργού....
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν αναφέρομαι σε αξιολόγηση προθέσεως. 'Αλλο θέλω να πω. Μπορούσε να προγραμματίσει την απάντηση αυτών των ερωτήσεων για αύριο και να μην την ορίσει για σήμερα. Μπορούσε να απαντήσει αύριο το πρωί σ' αυτές τις δύο ερωτήσεις, γιατί ήταν ανθρωπίνως αδύνατο να προλάβει, ερχόμενος από τα Τίρανα να απαντήσει.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, η Τετάρτη έχει καθοριστεί ...
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εκεί θα δίναμε συναίνεση εμείς, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης):... κυρίως με πρωτοβουλία δική μου, επειδή η Παρασκευή που αρχικώς είχαμε ορίσει να συζητούνται οι ερωτήσεις είναι η μέρα που παγίως συνεδριάζει το Υπουργικό Συμβούλιο ή η Κυβερνητική Επιτροπή και για να είμαι βέβαιος ότι θα είναι σε θέση ο Πρωθυπουργός πάντοτε να ανταποκρίνεται, τον παρεκάλεσα, συμφώνησε και ορίσαμε κάθε Τετάρτη. Αν θα το μεταθέτω από ημέρα σε ημέρα, φοβούμαι ότι θα είναι για όλους μας πειρασμός να κυλίουμε τη συζήτηση. Ας είμεθα συνεπείς. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Λόγω του ότι συνέπιπτε την Τετάρτη με το προγραμματισμένο επίσημο ταξίδι στην Αλβανία που είχε ασφαλώς μια προτεραιότητα.
Θα ήθελα να σας παρακαλέσω μόνο, επειδή το θέμα αυτό για το οποίο ερωτώ τον κύριο Πρωθυπουργό έχει κρίσιμη επικαιρότητα, δεδομένου ότι θα γίνουν τις αμέσως επόμενες μέρες διασκέψεις σε επίπεδο Ευρωπαϊκής 'Ενωσης, δεδομένου ότι η Ιταλία και η Γαλλία προωθούν θεσμικές παρεμβάσεις για την ανεργία, είναι αναγκαίο να γνωρίζουμε ποιά είναι η θέση της ελληνικής Κυβέρνησης και τί επιστολή έχει στείλει ο κύριος Πρωθυπουργός. Αποδέχεται το τριανταπεντάωρο που προτείνουν Γάλλοι και Ιταλοί ή αποδέχεται την ευελιξία εργασίας, όπως γράφτηκε...
ΠΡΟΕΔΡΟΣ (Απόστολος Κακλαμάνης): Πολύ καλά. Ας προχωρήσουμε, λοιπόν, τώρα στην επόμενη επίκαιρη ερώτηση.
Πέμπτη είναι η με αριθμό 68/10.10.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Εργασίας και Κοινωνικών Ασφαλίσεων, Γεωργίας, σχετικά με τις συνθήκες υγιεινής και εργασίας που επικρατούν στο εργοστάσιο Ζαχάρεως Λάρισας. 
Η επίκαιρη ερώτηση του κ. Αράπη έχει ως εξής:
"Στο εργοστάσιο Ζαχάρεως Λαρίσης που ανήκει πλέον στην Αγροτική Τράπεζα, επικρατούν απαράδεκτες συνθήκες υγιεινής και εργασίας.
Το εργοστάσιο λειτουργεί από το 1961 σε συνθήκες που θα μπορούσαν να χαρακτηρισθούν πρωτόγονες (και χωρίς να έχει γίνει ποτέ περιβαλλοντολογική μελέτη). Η διάχυση υδροχλωρικού οξέως και σκόνης όχι μόνο στην ατμόσφαιρα αλλά και στους χώρους εργασίας επιβαρύνει ανεπανόρθωτα την υγεία των εργαζομένων. Η πνευμονοκονίαση και η εμφάνιση καρκίνου παρουσιάζουν εξαιρετικά μεγάλα ποσοστά (20% πεθαίνουν από καρκίνο). Σχεδόν κανένας εργαζόμενος δεν βγαίνει στη σύνταξη υγιής και πολλούς τους προλαβαίνει ο θάνατος. 
Μετά τα παραπάνω ερωτώνται οι κύριοι Υπουργοί: 
1. Γιατί δεν γίνεται έλεγχος για τις συνθήκες υγιεινής και εργασίας από τις αρμόδιες υπηρεσίες;
2. Τι μέτρα θα ληφθούν άμεσα για την προστασία της υγείας των εργαζομένων;".
Ο Υφυπουργός Γεωργίας κ. Δημήτριος Σωτηρλής έχει το λόγο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε και κύριοι συνάδελφοι, για το εργοστάσιο Ζαχάρεως αλλά και για πολλά εργοστάσια στη χώρα μας δεν μπορεί κανείς με ευθύνη και σοβαρότητα να μιλήσει για ιδανικές συνθήκες εργασίας. 
Υπάρχει η περιβαλλοντολογική μελέτη, γίνονται έλεγχοι των συνθηκών υγιεινής και εργασίας. 'Εχω τέτοιες εκθέσεις για την Ελληνική Βιομηχανία Ζαχάρεως στα χέρια μου, κύριοι συνάδελφοι. Αυτό όμως δεν σημαίνει ότι δεν συμμερίζομαι αρκετές από τις απόψεις του συναδέλφου. Γι' αυτό και θεωρώ υποχρέωση της πολιτείας για παρέμβαση λήψης μέτρων και τήρησης στοιχειωδών κανόνων και συνθηκών υγιεινής και εργασίας. 
(Στο σημείο αυτό, την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).
Πέρα από τους άλλους ελέγχους που έχουν γίνει κατά καιρούς, αρμόδιοι τεχνικοί και υπάλληλοι του Κέντρου Πρόληψης Επαγγελματικών Κινδύνων του γνωστού Κ.Ε.Π.Ε.Κ. πραγματοποίησαν στις 2 και στις 3 Οκτωβρίου 1997, δηλαδή πριν λίγες μέρες, εκτεταμένους ελέγχους και κατέγραψαν αρκετές παραλείψεις και τεχνικά προβλήματα στα πλαίσια της λειτουργίας του εργοστασίου, είτε αυτό αφορά την θερμοκρασία και την υγρασία είτε τη μονάδα υδροχλωρικού οξέος που ζητήθηκε να απομακρυνθεί ακόμη περισσότερο από τους χώρους του εργοστασίου, τη μονάδα θειαφιού που χρησιμεύει για το φιλτράρισμα του PH του νερού, τη σκόνη από την ασβεστοκάμινο και τα σιλό, αλλά και άλλες λειτουργίες του εργοστασίου και για όλα αυτά συντάχθηκε πρωτόκολλο για άμεσες ενέργειες και βελτιώσεις των τμημάτων. Η δική μας δουλειά, η δουλειά της Κυβέρνησης είναι να παρακολουθεί βήμα -βήμα τις βελτιώσεις και την εφαρμογή κανόνων προστασίας της υγιεινής και των εργασιακών συνθηκών των εργαζομένων.
Η θέση μας, αποκρυσταλλωμένη και σε εγκυκλίους και χαρτιά, όχι μόνο τώρα αλλά διαρκώς, προς τις υπηρεσίες είναι να συνεχιστούν οι έλεγχοι και να επιβληθούν κυρώσεις για πιθανές καθυστερήσεις στο πρόγραμμα βελτίωσης των συνθηκών λειτουργίας της επιχείρησης.
Αναφέρατε, κύριε συνάδελφε, αυξημένα ποσοστά πνευμονοκονίασης και καρκίνων, γενικεύοντας έτσι με μία βεβαιότητα και με μία υπερβολική εκτίμηση ότι κανένας εργαζόμενος από το εργοστάσιο Ζαχάρεως δεν βγαίνει στη σύνταξη υγιής.
Αναζήτησα στοιχεία αναγόμενα σε αρκετά χρόνια λειτουργίας του εργοστασίου για να υπάρχει σαφής εικόνα της πραγματικότητας. Μέχρι σήμερα στο ΚΕΠΕΚ δεν έχει υποβληθεί ή καταγραφεί κανένα πρόβλημα επαγγελματικής ασθένειας στο εργοστάσιο Ζαχάρεως στη Λάρισα.
Σε αυτήν την προσπάθεια τα θεσμοθετημένα όργανα του τεχνικού υγιεινής και ασφάλειας των εργαζομένων, του ιατρού εργασίας και της επιτροπής υγιεινής και ασφάλειας των εργαζομένων σε συνεργασία με τη διοίκηση, αλλά προπαντός με τον Σύλλογο Προσωπικού, δεν έχουν αναφέρει μέχρι σήμερα στις εκθέσεις τους ασθενείς ή ασθένειες που να οφείλονται σε αίτια του εργοστασιακού χώρου.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Τελειώνω, κύριε Πρόεδρε.
Οι αρμόδιες υπηρεσίες αξιολογώντας τα διαθέσιμα στοιχεία από περιπτώσεις ασθενειών στεφανιαίων νόσων, εγκεφαλικών, καρκίνου και άλλων ασθενειών, διαπίστωσαν ανάμεσα στους εργαζόμενους του εργοστασίου Ζαχάρεως, ότι υπάρχει η ίδια συχνότητα με αυτή που παρατηρείται στο γενικότερο πληθυσμό της περιοχής.
Παρ' όλα αυτά, θέλω να σας διαβεβαιώσω, κύριε συνάδελφε, ότι αισθανόμαστε και εμείς, κατά τον ίδιο τρόπο, ευαίσθητοι, γι' αυτό τα αρμόδια Υπουργεία και η πολιτεία έχουν σαν μόνιμη φροντίδα τους, τους ελέγχους και τη συνεχή βελτίωση των συνθηκών εργασίας στους χώρους των εργοστασίων και ειδικότερα εκείνων που εποπτεύονται από τις κρατικές υπηρεσίες και τους οργανισμούς.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αράπης έχει το λόγο.
ΙΩΑΝΝΗΣ ΑΡΑΠΗΣ: Κύριε Υπουργέ, είπατε ότι αυτήν τη στιγμή όλα λειτουργούν ρόδινα. Εγώ σας προκαλώ να κάνετε μία επίσκεψη, να δείτε το εργοστάσιο αυτοπροσώπως, για να δείτε την κατάντια που υπάρχει.
Το χαρακτηρίζω πρωτόγονο γιατί είπατε ότι υπάρχει περιβαλλοντική μελέτη. Εγώ ζήτησα από το διευθυντή του εργοστασίου να τη δω και μου είπε ότι υπάρχει μόνο η άδεια από το 1961, που δημιουργήθηκε το εργοστάσιο και από εκεί και πέρα δεν είχε καν γνώση αν υπάρχει περιβαλλοντική μελέτη.
Δεύτερον, ζήτησα να δω αν υπάρχει υγειονομικός έλεγχος για τις συνθήκες εργασίας των εργαζομένων και δεν μου έφερε κανένα στοιχείο.
Εγώ σας λέω, ότι επί δέκα χρόνια οι εργαζόμενοι ζητούσαν και διεκδικούσαν καλύτερες συνθήκες εργασίας, καλύτερες συνθήκες υγιεινής, αλλά η διοίκηση αδιαφορούσε για όλα αυτά που ζητούσαν οι εργαζόμενοι. Και όντως στους εκατό εργαζόμενους οι είκοσι πεθαίνουν από καρκίνο. Πνευμονοκονίαση είναι μία πάθηση που την ξέρουν όλοι οι γιατροί, εναποτίθεται στις κυψελίδες των πνευμόνων και από εκεί δημιουργούνται αναπνευστικά προβλήματα και κατόπιν καρκίνος.
Και για το υδροχλωρικό αξύ που κυκλοφορεί εντελώς ανεξέλεγκτα δίπλα στο εργοστάσιο, δεν έχετε πάρει κανένα μέτρο.
'Ολα αυτά συντελούν στο να μην υπάρχουν καλές συνθήκες εργασίας. Μήπως θέλετε, κύριε Υπουργέ, να κλείσετε το εργοστάσιο -είναι ένα βασικό ερώτημα- να το ρίξετε και αυτό στις προβληματικές επιχειρήσεις για να πείτε ότι δεν πάει καλά; Το εργοστάσιο νομίζω ότι πάει πολύ καλά. Και κερδοφόρο είναι και θετικό είναι.
Ψάξτε να βρείτε γιατί από το 1961 μέχρι σήμερα δεν δώσατε καινούριες συνθήκες εργασίας για τους εργαζόμενους.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Γεωργίας έχει το λόγο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε συνάδελφε, φροντίζω να δείχνω τον ανάλογο σεβασμό σε όλους τους συναδέλφους όταν φέρνουν επίκαιρες ερωτήσεις και κάθε τι που λέω πρέπει να το τεκμηριώνω με στοιχεία.
Πρώτον, για τις περιβαλλοντικές μελέτες, από τις 4.1.95, με την ανανέωση της άδειας λειτουργίας, η απόφαση της νομαρχίας προβλέπει την κατάθεση συγκεκριμένων δικαιολογητικών -και έχω την απόφαση εδώ- για να δοθεί η έγκριση της αδείας. Και ένα από αυτά που ως προϋπόθεση ζητείται είναι οι περιβαλλοντικές μελέτες, με βάση το προεδρικό διάταγμα 1180/81, απόφασης του ΥΠΕΧΩΔΕ.
Δεύτερον, όπως είπα και στην αρχή δεν υπάρχουν ιδανικές συνθήκες όχι μόνο στο Εργοστάσιο Ζαχάρεως, αλλά σε αρκετά εργοστάσια. 'Εχω εδώ τις αναλυτικές εκθέσεις των εκπροσώπων των αρμοδίων οργάνων υγιεινής και ασφάλειας εργαζομένων οι οποίες διαπιστώνουν την ανάγκη βελτιώσεων.
Τρίτον, έχω εκθέσεις του ΚΕΠΕ και αν αυτές δεν ήρθαν στα χέρια σας, εγώ έχω την υποχρέωση να σας τις δώσω. Δεν είναι μόνο οι τελευταίες, αλλά και από προηγούμενους ελέγχους, και διαπιστώνονται πράγματι διάφορες παραλείψεις, για τις οποίες η πολιτεία είναι υποχρεωμένη να παρακολουθήσει βήμα-βήμα τις αναγκαίες διορθώσεις, έτσι ώστε να προστατεύεται πράγματι και ο εργαζόμενος και η υγεία του και να έχουμε καλύτερες συνθήκες εργασίας.
Εγώ, παρ' όλα αυτά, θεωρώ ότι το μήνυμά σας ήταν θετικό και ότι προέρχεται από πραγματικό ενδιαφέρον και ευαισθησία. Θα πρέπει πράγματι να δούμε αυτό το μεγάλο χώρο και επίσης, να δούμε το πρόβλημα της υγιεινής και των συνθηκών εργασίας των εργαζομένων στα εργοστάσια της χώρας μας και βεβαίως στα εργοστάσια που είναι υπό κρατικό φορέα.
ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δεύτερου κύκλου.
Πρώτη είναι η με αριθμό 66/10.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Μεταφορών και Επικοινωνιών, σχετικά με την καθυστέρηση υλοποίησης του νόμου 2271/94 για την εξυγίανση του Εθνικού μας Αερομεταφορέα.
Η επίκαιρη ερώτηση του κ. Πιπεργιά έχει ως εξής:
"Τα γεγονότα που εξελίσσονται την τελευταία περίοδο στην Ολυμπιακή Αεροπορία έρχονται να καταδείξουν για μια ακόμα φορά τις αδυναμίες και τα μεγάλα προβλήματα που αντιμετωπίζει ο Εθνικός μας Αερομεταφορέας.
Προβλήματα τα οποία έχουν να κάνουν τόσο με την οργανωτική δομή, όσο και την πορεία εξυγίανσης της εταιρείας και τα οποία παραμένουν στάσιμα, παρά την ψήφιση του ν. 2271/94 για την εξυγίανσή της και με τον οποίο το ελληνικό δημόσιο αναλάμβανε χρέη εξακόσια δισεκατομμύρια (600.000.000.000) δραχμές, ώστε να μπορέσει, λειτουργώντας με κριτήρια ιδιωτικοοικονομικά, να καταστεί κερδοφόρα.
Τρεις μήνες πριν τη λήξη του προγράμματος εξυγίανσης είναι αναμφισβήτητο το γεγονός της χρονικής υστέρησης στην αναπτυξιακή ώθηση της επιχείρησης, ώστε να αποκτήσει σταθερότητα και να μεγιστοποιήσει τη θετική οικονομική βάση που δημιούργησε για την εταιρεία ο ν. 2271/94.
Βασικά ζητήματα ανασυγκρότησης της εταιρείας, όπως οργανωτική ανασυγκρότηση-πολιτική προσωπικού, μετεγκατάσταση στα Σπάτα, πολιτική εξυπηρέτησης των αεροσκαφών, εμπορευμάτων και πολιτική πωλήσεων, παραμένουν ανοιχτά παρά τις σαφείς προβλέψεις του νόμου.
Τα σχέδια για την εξυγίανση και την ανάπτυξη της Ο.Α. δεν μπορεί και δεν πρέπει να αποτύχουν, γιατί μία αποτυχία δεν θα έπληττε μόνο τους εργαζόμενους αλλά και ολόκληρη τη χώρα. Οι ευθύνες για την ηγεσία είναι αυτονόητες, όταν αυτές έχουν να κάνουν με τις αποκλίσεις αναφορικά με την υλοποίηση του ν. 2271/94.
Ερωτάται ο αρμόδιος Υπουργός:
- Πού οφείλονται οι αποκλίσεις στην υλοποίηση του ν.2271/94;
- Σε ποιο στάδιο βρίσκεται το πρόγραμμα οργανωτικής ανασυγκρότησης;
- Υπάρχει πολιτική για την εξυπηρέτηση των αεροσκαφών και πώς πρόκειται να αντιμετωπίσει το Υπουργείο την απελευθέρωση των αερομεταφορών;
- Πού οδηγείται τελικά ο Εθνικός μας Αερομεταφορέας;"
Αυτές είναι οι ερωτήσεις μιας πλήρους επερώτησης, οι οποίες δεν μπορούν να απαντηθούν -όπως αντιλαμβάνεσθε- σε τρία λεπτά.
Ο κύριος Υπουργός έχει το λόγο και μάλιστα τον παρθενικό λόγο από τη νέα του θέση.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Ευχαριστώ, κύριε Πρόεδρε. Θα επιχειρήσω να απαντήσω σε τρία λεπτά.
Η ερώτηση είναι πολλαπλώς επίκαιρη. Ο νόμος 2271 περιέχει μία σειρά υποχρεώσεων του κράτους και μία σειρά υποχρεώσεων της Ολυμπιακής. Από την πλευρά του κράτους, έπρεπε να γίνει αύξηση του μετοχικού κεφαλαίου της Ολυμπιακής στις 10 Ιανουαρίου 1995, 1996 και 1997 κατά δεκαεννέα δισεκατομμύρια (19.000.000.000), είκοσι τρία δισεκατομμύρια (23.000.000.000) και δώδεκα δισεκατομμύρια (12.000.000.000) δραχμές αντίστοιχα.
'Ηδη έχει καταβληθεί η πρώτη δόση ενώ οι δύο άλλες εκκρεμούν, όχι γιατί το κράτος δεν θέλει να τις καταβάλει, αλλά γιατί η Ευρωπαϊκή Επιτροπή, πραγματοποιεί έλεγχο για την πορεία του προγράμματος εξυγίανσης και αυτό θα αποδεσμεύσει το κράτος για την πληρωμή των υπόλοιπων δόσεων. Αυτό ακριβώς καθιστά την ερώτηση επίκαιρη αφού αυτήν την περίοδο γίνεται ο έλεγχος και από τα πορίσματα του, θα μπορούσαμε πολλά ζητήματα να δούμε και να συζητήσουμε.
Δεύτερη υποχρέωση του κράτους είναι η ανάληψη των διαφόρων χρεών και υποχρεώσεων της Ολυμπιακής. Είναι ένα σημαντικό ποσό. Νομίζω ότι έφθασε περίπου τα εξακόσια δισεκατομμύρια (600.000.000.000) δραχμές, τα οποία ανέλαβε πράγματι το κράτος, ώστε να μπορέσει η Ολυμπιακή να αρχίσει την πορεία εξυγίανσής της από μηδενική βάση.
Τρίτη υποχρέωση του κράτους είναι να μην παρεμβαίνει στην επιχειρησιακή διοίκηση τη Ολυμπιακής. Το κράτος πρέπει να λειτουργεί μόνο ασκώντας τα δικαιώματα και τις υποχρεώσεις που έχει ως μέτοχος.
Μπορώ δε να βεβαιώσω ότι τόσο εγώ και πιστεύω και ο προκάτοχός μου, τηρούμε αυτήν την υποχρέωση της μη παρέμβασης στην επιχειρησιακή διοίκηση. Αυτές είναι οι τρεις βασικές υποχρεώσεις του κράτους, οι οποίες τηρούνται. Δεν υπάρχει, λοιπόν, πολιτική ευθύνη. Οι αποκλίσεις, οι οποίες έχουν παρουσιασθεί, ως προς την καταβολή των δόσεων, οφείλονται στο γεγονός ότι πρέπει να τελειώσει πρώτα ο έλεγχος από την Ευρωπαϊκή Επιτροπή. 'Ενα δεύτερο κεφάλαιο είναι οι υποχρεώσεις που πρέπει να τηρήσει η Ολυμπιακή.
Η πρώτη υποχρέωση της Ο.Α. αφορά τον οργανωτικό της ανασχεδιασμό, που έπρεπε να έχει ολοκληρωθεί...
'Εχει πράγματι σχεδιαστεί η οργανωτική αναδιάρθρωση από συμβουλευτικό οίκο, στον οποίο είχε ανατεθεί η μελέτη, όμως, ο οργανωτικός ανασχεδιασμός δεν έχει συντελεστεί.
Δεύτερον, η Ο.Α. έπρεπε να έχει καταρτίσει νέους κανονισμούς εργασίας. Αυτοί οι κανονισμοί εργασίας δεν έχουν καταρτισθεί.
Τρίτον, είχαμε το ζήτημα της εθελουσίας εξόδου. Η εθελουσία έξοδος έπρεπε να λειτουργήσει ως εργαλείο για να ανασάνει η επιχείρηση. Δεν είχε όμως αυτό το χαρακτήρα. Στην πραγματικότητα εξήλθαν όσοι ήθελαν να αποχωρήσουν και πληρούσαν κάποιες χρονικές προϋποθέσεις. Δεν έγινε η επιλογή εκείνων, για τους οποίους θα έπρεπε η Ολυμπιακή Αεροπορία με κριτήρια εξυγίανσης να ζητήσει και να επιτύχει την έξοδό τους, αλλά έφυγαν όσοι ήθελαν, όσοι είχαν συμπληρώσει τον προβλεπόμενο χρόνο εργασίας και όσοι τους συνέφερε να αποχωρήσουν. Αυτό δεν ήταν μία καλή τακτική, και γι' αυτό δεν νομίζω ότι απέδωσε η εθελουσία έξοδος τα αναμενόμενα αποτελέσματα.
Το τελευταίο, ως προς την οικονομική πορεία της Ολυμπιακής. Η Ο.Α. σημείωνε συνέχεια κερδοφορία όλο αυτό το χρονικό διάστημα μετά την εξυγίανση. Δεν έφθασε όμως το ποσό, το οποίο είχε τεθεί ως στόχος. Οι αιτίες της απόκλισης μπορεί να είναι πολλές και διάφορες. Μία απο τις σημαντικές αιτίες είναι ακριβώς ότι δεν τηρήθηκαν όσα προηγούμενα σας ανέφερα. Δηλαδή δεν έγινε η οργανωτική αναδιάρθρωση, δεν καταρτίστηκαν οι νέοι κανονισμοί εργασίας κλπ.
Ολοκληρώνοντας, θα πρέπει να σας πω το εξής: Εάν και εφόσον εργασθούμε σκληρά και ιδιαίτερα η διοίκηση και οι εργαζόμενοι της Ολυμπιακής, την επόμενη τριετία μπορεί να ατενίζει με αισιοδοξία το μέλλον.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, πιστεύω ότι αυτά, τα οποία είπε ο κύριος Υπουργός, είναι αρκετά κατατοπιστικά για την πορεία εξυγίανσης της εταιρείας. Είναι, όμως, ολοκάθαρο ότι χρειάζεται επιτάχυνση των σχετικών διαδικασιών. Και εδώ, κύριε Υπουργέ, έχουμε μία καθυστέρηση. Η επιτάχυνση θα γίνει από τα εκτελεστικά όργανα της Ολυμπιακής, που ναι μεν, το κράτος δεν παρεμβαίνει στη διοίκηση, αλλά δεν τα αφήνει και ασύδοτα.
Στην προκειμένη περίπτωση, υπάρχει μία καθυστέρηση στην πρόσληψη του διευθύνοντος συμβούλου, που θα μπορούσε να προχωρήσει με γρήγορους ρυθμούς την εκτέλεση του προγράμματος εξυγίανσης. Και εδώ χρειάζεται να επιταχυνθούν οι ρυθμοί από τη μεριά του Υπουργείου, για να επιλεγεί αυτός ο διευθύνων σύμβουλος, γιατί καμία εταιρεία δεν εξυγιαίνεται ακέφαλη. Εξάλλου, πρέπει αυτό να γίνει το γρηγορότερο δυνατόν, γιατί από 1.1.98 έχουμε απελευθέρωση των αερομεταφορών και της εξυπηρέτησης των αεροσκαφών και πάνω σ' αυτό πρέπει να γίνουν γρήγορες κινήσεις και από την Ολυμπιακή και από το Υπουργείο, για να συνταχθεί το σχετικό προεδρικό διάταγμα που καθορίζει τους όρους και τις προϋποθέσεις αυτού του ανταγωνισμού σ' αυτό τα σημεία.
Υπάρχουν και άλλα ζητήματα, τα οποία χρειάζεται να αντιμετωπίσει γρήγορα η Ολυμπιακή, όπως είναι το θέμα της μετεγκατάστασης στα Σπάτα, η μετεγκατάσταση θα κοστίσει πολλά χρήματα και πρέπει να εξετασθούν τα ζητήματα του χρηματοδοτικού σχήματος και το πώς ακριβώς η Ολυμπιακή θα αποκτήσει αυτήν την οικονομική δυνατότητα να μεταφέρει όλες τις δραστηριότητες της από το Ελληνικό στα Σπάτα, γιατί αν μεταφέρει τμήμα των δραστηριοτήτων της, τότε δεν θα αντέξει στον όλο και εντεινόμενο ανταγωνισμό στις αερομεταφορές.
Υπάρχει βέβαια και το ζήτημα της ανανέωσης του στόλου. Είναι γνωστό ότι τα μπόινγκ 727 αποσύρονται, ότι τελειώνει ο χρόνος μίσθωσης στα δύο air-bus και είναι αμφίβολο, εάν η Ολυμπιακή Αεροπορία έχει από το 1998 αεροσκάφη να εκτελεί τα δρομολόγια ή αν μπορεί να διεκδικήσει το σημαντικό μερίδιο που της ανήκει στην αγορά των αερομεταφορών. Γι' αυτό κιόλας χρειάζεται το Υπουργείο να επιταχύνει τη διαδικασία. Ναι μεν, δεν επεμβαίνει στη λειτουργία της Ολυμπιακής, αλλά πρέπει να σφίξει τα λουριά, γιατί πολύ φοβάμαι ότι στην Ολυμπιακή μάλλον τα λουριά είναι χαλαρά και ότι υπάρχει ένα αλισβερίσι, μεταξύ διοίκησης και συνδικαλιστών. 'Οπως έγραψαν τελευταία οι εφημερίδες, μάλλον αυτό είναι ένα αλισβερίσι που έχει και έντονο οικονομικό ενδιαφέρον, κύριε Υπουργέ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, συμφωνώ απόλυτα ότι πρέπει να επιταχυνθεί ο ρυθμός. 'Οχι μόνο πρέπει να επιταχυνθεί, αλλά πρέπει να δράσουμε με πολύ γρήγορους ρυθμούς, έτσι ώστε μέσα στην επόμενη τριετία - που πρέπει να είναι τριετία σκληρής δουλειάς - να φέρουμε την Ολυμπιακή εκεί που της αξίζει. Οι πρώτοι μήνες θα είναι μήνες σκληρής εργασίας και επιτάχυνσης αν θέλουμε να προχωρήσουμε γρήγορα, αν θέλει η Ολυμπιακή να κερδίσει το χρόνο των καθυστερήσεων που σας ανέφερα προηγούμενα.
Στα υπόλοιπα ζητήματα τα οποία θίξατε, θα ήθελα να σας πω ότι πολιτική της Κυβέρνησης είναι να υπερασπισθεί τα εθνικά συμφέροντα εναρμονισμένα μέσα στα πλαίσια της ευρωπαϊκής πολιτικής. Επομένως τα ζητήματα της επίγειας εξυπηρέτησης θα ακολουθήσουν την κοινοτική νομοθεσία, όπως βέβαια είμαστε υποχρεωμένοι, αλλά θα φροντίσουμε μέσα από την εφαρμογή της να διασφαλισθούν τα εθνικά συμφέροντα.
Τέλος, όσον αφορά το θέμα της διοίκησης που αναφέρατε, ξέρετε ότι υπάρχει προκήρυξη για τη θέση του διευθύνοντος συμβούλου σύμφωνα με τις διατάξεις του νόμου 2414, η οποία λήγει 27.10.97, δηλαδή σε δύο εβδομάδες. Η προκήρυξη αυτή δεν έχει περιορισθεί μόνο στα ελληνικά όρια, αλλά έχει δημοσιευθεί και σε ξένες εφημερίδες με μεγάλο κύρος. Στόχος μας είναι να επιλέξουμε την καλύτερη δυνατή περίπτωση που θα μπορέσει πραγματικά να φέρει την Ολυμπιακή μπροστά.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 81/13.10.97 επίκαιρη ερώτηση, του Βουλευτή της Νέας Δημοκρατίας κ. Γεωργίου Σούρλα, προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων στο χώρο της Εκπαίδευσης.
Η ερώτηση του κ. Σούρλα έχει ως εξής: "Διανύουμε ήδη το δεύτερο μήνα της νέας σχολικής χρονιάς και στο χώρο της γενικής εκπαίδευσης επικρατεί πλήρης σύγχυση, αναστάτωση και αγανάκτηση σε μαθητές, γονείς και εκπαιδευτικούς.
Ενώ η Κυβέρνηση εξαγγέλει μεταρρυθμίσεις, επιδεικνύει απαράδεκτη αδράνεια στην επίλυση τρεχόντων οργανικών προβλημάτων της εκπαίδευσης (αποσπάσεις εκπαιδευτικών, ορισμό διευθυντών σχολικών μονάδων, διορισμό αναπληρωτών) με αποτέλεσμα τα σχολεία ακόμη να υπολειτουργούν.
Πέραν αυτού με καθαρά οικονομίστικους υπολογισμούς και αδιαφορώντας για την ποιότητα της εκπαίδευσης αποφασίζει εκτεταμένες συμπτύξεις τμημάτων παρ' ό,τι υπάρχει διδακτιριακή υποδομή και χιλιάδες αδιόριστοι εκπαιδευτικοί προσφέροντα να διορισθούν ως αναπληρωτές.
Χαρακτηριστικά στο Νομό Μαγνησίας σε δεκάδες σχολεία εκδηλώνονται καθημερινά έντονες διαμαρτυρίες (αποχές μαθητών, διαδηλώσεις) και απειλούνται καταλήψεις επειδή συμπτύσσονται τμήματα, χωρίς κανείς αρμόδιος να μπορεί να πάρει θέση και να δώσει λύση.
Κατόπιν αυτών ερωτάται ο κύριος Υπουργός και παρακαλείται να ενημερώσει τη Βουλή:
1. Γιατί καθυστερούν και πότε επιτέλους θα ολοκληρωθούν οι διαδικασίες αποσπάσεων των εκπαιδευτικών, ορισμού των νέων διευθυντών και διορισμού αναπληρωτών.
2. Αληθεύει ότι, ενώ τα κεντρικά υπηρεσιακά συμβούλια είχαν εγκρίνει τις αποσπάσεις, η πολιτική ηγεσία του Υπουργείου ηρνείτο την υπογραφή με δυσάρεστα συνεπακόλουθα στην εκπαίδευση αλλά και στις οικογένειες των εκπαιδευτικών;
3. Εάν η Κυβέρνηση θα επιμείνει στις συμπτύξεις τμημάτων αγνοώντας στις δυσμενείς επιπτώσεις που θα έχουν στην ποιότητα της παρεχόμενης εκπαίδευσης".
Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, το θέμα των αποσπάσεων επανήλθε με την ίδια οξύτητα που είχε παρουσιασθεί και κατά το περασμένο σχολικό έτος. Η Κυβέρνηση προχώρησε φέτος σε μαζικούς διορισμούς και κάλυψε πέραν των οργανικών κενών, τα οποία για τις δύο βαθμίδες, την πρωτοβάθμια και δευτεροβάθμια εκπαίδευση ήταν χίλια πεντακόσια, κάλυψε άλλες τεσσερεσήμισι χιλιάδες λειτουργικά κενά, ώστε να μην υπάρξει μεγάλος αριθμός αναπληρωτών. Δυστυχώς όμως, καίτοι διορίστηκαν έξι χιλίαδες συνολικά στην πρωτοβάθμια και δευτεροβάθμια εκπαίδευση, αριθμός ρεκόρ για τα σχολικά δεδομένα, παρ' όλα αυτά είχαμε περίπου τον ίδιο αριθμό αναπληρωτών στον πρώτο μήνα της έναρξης του σχολικού έτους.
Τα αίτια είναι πολλά. Γι' αυτό ακριβώς το Υπουργείο Παιδείας εξετάζει εξ αρχής όλο αυτό το θεσμό και τη διαδικασία των αποσπάσεων. Βεβαίως οι αποσπάσεις δεν θα έπρεπε να δημιουργούν κανένα πρόβλημα στη λειτουργία των σχολείων, γιατί έγκαιρα το Υπουργείο Παιδείας είχε απευθύνει εγκύκλιο και ενημέρωνε όλους τους εκπαιδευτικούς ότι θα έπρεπε να εμφανισθούν την 11η Σεπτεβρίου στις οργανικές τους θέσεις και να φύγουν από εκεί μόνο όταν πάρουν την απόφαση στο χέρι και έρθει ο αναπληρωτής.
Οι περισσότεροι απ' αυτούς δεν εμφανίστηκαν στις οργανικές τους θέσεις και πολλοί απ' αυτούς προσέφυγαν στην εύκολη λύση των αναρρωτικών αδειών. Με εντολή του Υπουργείου Παιδείας εξετάζεται η περίπτωση όλων αυτών που δεν εμφανίστηκαν εγκαίρως, αν και είχαν χρέος, στην οργανική τους θέση, αλλά και προσέφυγαν στην εύκολη διαδικασία των αναρρωτικών αδειών.
Ειδικά όμως για το Νομό Μαγνησίας, κύριε συνάδελφε, οι αποσπάσεις έχουν καλύψει όλα τα λειτουργικά κενά και απ' ό,τι με πληροφορούν στην πρωτοβάθμια και στη δευτεροβάθμια εκπαίδευση δεν υπάρχει θέμα. Θα ήθελα δε να σας δώσω ένα αριθμητικό δεδομένο για την πρωτοβάθμια, για την οποία λέτε ότι υπάρχουν κενά: Δηλώθηκαν μηδέν οργανικά κενά, γιατί είχαν καλυφθεί από μεταθέσεις. 'Αρα δεν έγιναν διορισμοί για οργανικά κενά. 'Εγιναν αποσπάσεις προς Μαγνησία εκατόν είκοσι τριών εκπαιδευτικών της πρωτοβάθμιας εκπαίδευσης. Αποσπάσεις από Μαγνησία σε άλλους νομούς έγιναν είκοσι οκτώ και υπήρχε πλεόνασμα ενενήντα πέντε εκπαιδευτικών στο νομό σας. Και επιπλέον ζητήθηκαν άλλα σαράντα λειτουργικά κενά και έστειλε το Υπουργείο Παιδείας, παρά το πλεόνασμα, άλλες σαράντα πιστώσεις για να καλυφθούν αυτά τα κενά. 
Απορώ, λοιπόν, πώς εξακολουθούν ακόμα να λένε ότι έχουν κενά.
Σχετικά με το διορισμό των νέων διευθυντών, η διαδικασία στη δευτεροβάθμια έχει ολοκληρωθεί. Σε δεκαεπτά δημοτικά σχολεία δεν έχουν επιλεγεί ακόμη οι νέοι διευθυντές. Και πράγματι το Υπουργείο Παιδείας απορεί και εδώ γιατί υπάρχει πρόβλημα, αφού η διαδικασία της επιλογής των νέων διευθυντών ήταν σε εξέλιξη και σε όλα τα σχολεία της χώρας υπήρχαν οι αναπληρωτές διευθυντές από την έναρξη του σχολικού έτους.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σούρλας έχει το λόγο.
ΓΕΩΡΓΙΟΣ ΣΟΥΡΛΑΣ: Για να καταστεί, κύριε Υπουργέ, πιο επίκαιρη η συζήτηση θα παρακαλούσα να απαντήσετε αν πράγματι θα παραταθεί το σχολικό έτος, όπως ανήγγειλε ο Πρόεδρος του Παιδαγωγικού Ινστιτούτου. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν είναι περιεχόμενο της ερώτησής σας αυτό.
ΓΕΩΡΓΙΟΣ ΣΟΥΡΛΑΣ: Για να καταστεί περισσότερο επίκαιρο το θέμα...
ΠΡΟΕΔΡΕΥΩΝ (Παναγιώτης Ν. Κρητικός): Εφόσον δεν υπάρχει ως περιεχόμενο στην ερώτησή σας, δεν πρέπει να ρωτάτε.
ΓΕΩΡΓΙΟΣ ΣΟΥΡΛΑΣ: Εγώ, επαναλαμβάνω για να καταστεί περισσότερο επίκαιρη και ζωντανή αυτή η συζήτηση, πιστεύω ότι έχετε υποχρέωση να απαντήσετε αν αληθεύουν οι εξαγγελίες του Προέδρου του Παιδαγωγικού Ινστιτούτου κ. Εξαρχάκου αν θα παραταθεί για ένα χρόνο ακόμα το σχολικό έτος. Είναι μέσα στο πνεύμα και τα προβλήματα τα οποία υπάρχουν στην παιδεία και για τα οποία και εγώ κατέθεσα ερώτηση για να μου πείτε και να επαίρεσθε ότι ρεκόρ σημειώσατε φέτος στην κάλυψη των θέσεων. Εγώ όμως θα σας πω ότι έχετε σημειώσει ρεκόρ στις κομματικές παρεμβάσεις σε αποσπάσεις βάσει ονομαστικών καταστάσεων και στις περιπτώσεις των δασκάλων ειδικοτήτων. Δεν ξανάγινε άλλη φορά αυτό να εξετάζετε μόνο το όνομα και να κάνετε αποσπάσεις.
Απ' όσα πληροφορούμαι από ειδικότερους πρώτη φορά έγινε να παρεμβαίνετε στη δεύτερη φάση των αποσπάσεων όταν διανύουμε το δεύτερο μήνα της σχολικής χρονιάς. Πιστεύω ότι αποτελεί ατόπημα να αναστέλλετε τη δεύτερη φάση και να δημιουργείτε προβλήματα σε χίλιους και πλέον εκπαιδευτικούς στην πρωτοβάθμια εκπαίδευση.
Ρεκόρ αποτελεί ακόμα η διαιώνιση αυτής της εκκρεμότητας στις αποσπάσεις από νομό σε νομό ανά την Επικράτεια και σε τοποθετήσεις διευθυντών και αναπληρωτών.
'Οσον αφορά για το ρεκόρ της πλήρωσης των θέσεων που είπατε, εγώ γνωρίζω από τα οικονομικά στοιχεία που έχω για το Νομό Μαγνησίας, ότι μειώθηκαν οι πιστώσεις κατά 50% για τους αναπληρωτές. Αυτά είναι τα δικά μου στοιχεία από τις υπηρεσίες της Μαγνησίας και πιστεύω ότι έγινε και σε άλλους νομούς.
Δεν απαντήσατε όμως και σε ένα βασικό σκέλος, τι γίνεται με τις συμπτύξεις των σχολείων. Στο νομό το δικό μου, που γνωρίζω καλά, αλλά πιστεύω και σε όλη την Ελλάδα, προχωρείτε στην σύμπτυξη των σχολείων και αυξάνετε τον αριθμό των μαθητών σε κάθε τάξη και ξέρετε τι συνεπάγεται αυτό και από τα δικά μας μαθητικά χρόνια, αλλά και από τις σημερινές απαιτήσεις.
Βεβαίως αυτό συντελεί σε μια αναταραχή στο χώρο της παιδείας, που έχουν φθάσει και σε καταλήψεις, σε διαμαρτυρίες και γενικότερα υπάρχει μια ένταση, που δεν βοηθά κανέναν στο ξεκίνημα της σχολικής χρονιάς.
Παρακαλώ, λοιπόν, να απαντήσετε σ' αυτά τα καίρια ερωτήματα και σ' αυτό που σας έθεσα για την παράταση του σχολικού έτους.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Το Υπουργείο Παιδείας δεν έδωσε καμία εντολή για συμπτύξεις τμημάτων. Αντίθετα, έδωσε εντολή εκεί όπου υπάρχουν οι προϋποθέσεις, να λειτουργήσουν τμήματα με όχι πάνω από τριάντα μαθητές.
Εάν θα κάνετε μία στατιστική μελέτη όλων των στοιχείων που έχουμε στη διάθεσή σας -και μπορείτε να έρθετε να τα δείτε στο Υπουργείο Παιδείας- θα δείτε ότι ελάχιστα είναι τα τμήματα, κυρίως στην περιφέρεια, που είναι άνω των τριάντα. Σε όλη τη χώρα τα περισσότερα τμήματα και στην πρωτοβάθμια και στην δευτεροβάθμια εκπαίδευση, είναι κάτω των τριάντα. 'Εχουμε δε, τμήματα τα οποία είναι κάτω του αναγκαίου μαθητικού πληθυσμού για να θεωρηθεί και σχολική τάξη, διότι υπάρχουν πάρα πολλά τμήματα με δώδεκα, δεκατρία, δεκατέσσερα εώς και δεκαεπτά παιδιά. Οπότε, διαμορφώνεται άλλο κλίμα εκεί και λείπει το κλίμα του κοινωνικού σχολείου, του σχολείου της συλλογικότητας, του σχολείου της αλληλεγγύης. Μεταβάλλονται σε φροντιστηριακά τμήματα, σε τμήματα ελιτίστικης νοοτροπίας. Και δυστυχώς, είναι πάρα πολλοί εκείνοι που συμβάλουν σε αυτήν τη διάσπαση των τμημάτων, σε ελαχιστοποίηση του αριθμού των μαθητών. Επομένως, δεν έχει δοθεί τέτοια εντολή.
Θα ήθελα να σας φέρω ένα συγκεκριμένο παράδειγμα: Υπήρξε μόνο ένα πρόβλημα τριών ημερών στο Γυμνάσιο Λεχωνίων. Αυτό ήταν το μόνο πρόβλημα, διότι κατά τα άλλα η ερώτησή σας είναι τελείως αόριστη. Δεν αναφέρετε ούτε μία περίπτωση σχολείου που να έχουμε σαράντα ή εξήντα παιδιά. Για το σχολείο Λεχωνίων μετά από παρέμβαση του τοπικού αρμόδιου στελέχους της εκπαίδευσης και του Υπουργείου Παιδείας, ένα τμήμα των εξήντα μαθητών -δεν ξέρω πως προέκυψε πριν από την έναρξη του σχολικού έτους- χωρίστηκε σε τρία τμήματα των είκοσι μαθητών. 'Αλλο τέτοιο τμήμα δεν έχω.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
'Οσον αφορά τις αποσπάσεις, θα ήθελα με την ευκαιρία αυτή να ενημερώσω το Σώμα για τα εξής: Οι αποσπάσεις σε πρώτη φάση ολοκληρώνονται στις 7 Αυγούστου. Στη συνέχεια γίνονται ενστάσεις επί όσων απορρίπτονται και επανεξετάζονται στη διάρκεια του πρώτου μήνα του σχολικού έτους. Γι' αυτό ακριβώς δώσαμε εντολή κανένας εκπαιδευτικός που δεν θα έχει πάρει την απόφαση της απόσπασης να μη μετακινείται από την οργανική του θέση.
'Εχουμε όμως και το εξής: 'Εχουμε και τις συμπληρωματικές αιτήσεις αποσπάσεων που συνεχίζονται σε όλη τη διάρκεια του έτους.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υφυπουργού)
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υφυπουργέ, σας παρακαλώ ολοκληρώστε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Και δεν είναι πρόβλημα για το μαθητή το πρόβλημα του εκπαιδευτικού, διότι το πρόβλημα της εκπαίδευσης είναι να λειτουργούν οι τάξεις και όχι να βολεύονται οι καθηγητές.
Σας ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, ο χρόνος των ερωτήσεων δεν μπορεί να υπερβαίνει τον προβλεπόμενο χρόνο από τον Κανονισμό. Σας παρακαλώ. Υπάρχει και νομοθετικό έργο στη συνέχεια το οποίο είναι εξίσου σοβαρό. Σας παρακαλώ.
Τρίτη είναι η με αριθμό 78/13.10.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Υγείας και Πρόνοιας, σχετικά με τα προβλήματα στις προσλήψεις ιατρικού, νοσηλευτικού και λοιπού προσωπικού στα Δημόσια Νοσοκομεία και Κέντρα Υγείας, η οποία έχει ως εξής:
"Ακόμα και ο ίδιος ο Πρωθυπουργός κατά την επίσκεψή του (2.10.1997) στο Υπουργείο Υγείας και Πρόνοιας, διαπίστωσε την καθυστέρηση στις προσλήψεις ιατρικού, νοσηλευτικού και λοιπού προσωπικού στα δημόσια νοσοκομεία και κέντα υγείας. Αυτή η "καθυστέρηση" που διαρκεί πολλά χρόνια και προκαλεί τεράστια προβλήματα στη λειτουργία των δημόσιων νοσοκομείων και των κέντρων υγείας, εντείνει την αποδιοργάνωση, φορτώνει καθημερινά προβλήματα και άγχος στους εργαζόμενους και τελικά, προκαλεί σοβαρές αρνητικές επιπτώσεις στην ποσότητα και την ποιότητα των παρεχομένων δημόσιων υπηρεσιών υγείας με αποτέλεσμα να στρώνεται ο δρόμος στην ιδιωτική κερδοσκοπική επιχειρηματική δραστηριότητα στο χώρο αυτό.
Ερωτάται ο κύριος Υπουργός:
Πρώτον, με ποιους συγκεκριμένους ρυθμούς, με ποια κατανομή κατά νοσοκομείο και με ποιο χρονοδιάγραμμα θα γίνουν οι συγκεκριμένες προσλήψεις ιατρικού, νοσηλευτικού και βοηθητικού προσωπικού που εξαγγέλθηκαν για φέτος (πεντακόσιοι εξήντα ιατροί και δύο χιλιάδες επτακόσιοι νοσηλευτικό προσωπικό);
Δεύτερον, πότε, πόσες και ποιες συγκεκριμένες προσλήψεις θα γίνουν για τα Νοσοκομεία Παπαγεωργίου και Λάρισας, τα οποία -όπως είπε και ο κύριος Πρωθυπουργός- ολοκληρώθηκαν, πότε θα γίνουν οι πεντακόσιες προσλήψεις μη ιατρικού προσωπικού στο ΕΚΑΒ και με ποιο συγκεκριμένο χρονοδιάγραμμα θα προχωρήσουν οι πέντε χιλιάδες πεντακόσιες εξήντα δύο προσλήψεις που εξαγγέλθηκαν κατά τη συζήτηση των προγραμματικών δηλώσεων;
Τρίτον, πότε θα προσληφθούν οι επτακόσιες νοσηλεύτριες που είναι απαραίτητες προκειμένου να λειτουργήσουν τα εξήντα έτοιμα κρεβάτια των υπαρχόντων Μονάδων" -των υπαρχουσών Μονάδων, θα μας κάνει επίκαιρη ερώτηση η Ακαδημία Αθηνών για κακοποίηση της γλώσσας- "Εντατικής Θεραπείας (ΜΕΘ) και πότε θα προσληφθεί και το υπόλοιπο αναγκαίο ιατρικό και νοσηλευτικό προσωπικό προκειμένου να καλυφθούν οι ανάγκες των τριακοσίων κρεβατιών στις ΜΕΘ, που το ίδιο το Υπουργείο εκτιμά ότι χρειάζονται ακόμα;
Τέταρτον -και τελευταίο- ποια μέτρα θα πάρει η Κυβέρνηση και πότε ώστε να καλυφθούν οι πάνω από δυόμισι χιλιάδες θέσεις ιατρών και είκοσι πέντε χιλιάδες θέσεις νοσηλευτικού και λοιπού προσωπικού που χρειάζονται συνολικά τα δημόσια νοσοκομεία και κέντρα υγείας της χώρας προκειμένου να λειτουργήσουν κανονικά;"
Ο Υφυπουργός Υγείας και Πρόνοιας κ. Σκουλάκης έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Με την επίκαιρη ερώτησή του ο αγαπητός συνάδελφος φέρνει προς συζήτηση το θέμα των προσλήψεων στο υγειονομικό σύστημα της χώρας και των αναγκών που υπάρχουν πράγματι και τις οποίες και εμείς έχουμε ομολογήσει.
Εκείνο όμως που πρέπει να πω προκαταβολικά είναι ότι, παρά τις δυσκολίες και τις οικονομικές συγκυρίες, με απόφαση της Κυβέρνησης οι προσλήψεις του προσωπικού και ιατρικού και νοσηλευτικού στο υγειονομικό σύστημα της χώρας έχουν μπει σε προτεραιότητα. Και δεν είναι νομίζω απλό 1996-1997 να πραγματοποιηθούν στο σύστημά μας δέκα χιλιάδες προσλήψεις.
Τώρα, στα συγκεκριμένα ερωτήματα που βάζει:
Οι πεντακόσιες εξήντα θέσεις κλάδου γιατρών Ε.Σ.Υ. έχουν κατανεμηθεί, έχουν προκηρυχθεί και εκκρεμεί η διαδικασία ολοκλήρωσης ελάχιστων μόνον κρίσεων οι οποίες θα γίνουν άμεσα με τη συγκρότηση των νέων Σ.Κ.Ε.Ι.Ο.Π.Ν.Ι., όπως προβλέπει ο ν.2519/1997.
'Οσον αφορά τις δύο χιλιάδες επτακόσιες θέσεις, έχουν κατανεμηθεί στα νοσοκομεία και στα κέντρα υγείας όλης της χώρας, και από αυτές έχουν προκηρυχθεί από το Α.Σ.Ε.Π. ως εξής: Χίλιες τετρακόσιες τριάντα επτά θέσεις νοσηλευτικού προσωπικού. Από τις συνολικά εγκριθείσες χίλιες τετρακόσιες πενήντα επτά, είκοσι θα διατεθούν για άτομα με ειδικές ανάγκες. Αναμένουμε την έκδοση των αποτελεσμάτων. Πιστεύουμε ότι θα τα έχουμε σε δεκαπέντε ημέρες, όπως μας διαβεβαίωσε το Α.Σ.Ε.Π.
Δεύτερον, τετρακόσιες έντεκα θέσεις. Από τις τετρακόσιες είκοσι έξι που έχουν εγκριθεί, οι δεκαπέντε προορίζονται για άτομα με ειδικές ανάγκες. 
Η προθεσμία υποβολής αιτήσεων στις νομαρχίες όλης της χώρας λήγει στις 27.10.1997.
Οι υπόλοιπες θέσεις τακτικού τεχνικού και λοιπού προσωπικού, ύστερα από επικοινωνία της υπηρεσίας μας σήμερα με το Α.Σ.Ε.Π., μας διαβεβαίωσε ότι θα προκυρηχθούν μέχρι το τέλος του 1997.
'Οσον αφορά το δεύτερο ερώτημά σας για το Ε.Κ.Α.Β., έχουν προκηρυχθεί πεντακόσιες θέσεις του κλάδου Δ.Ε. πληρωμάτων ασθενοφόρων. Και σήμερα, άρχισαν να αναρτώνται οι πίνακες των αποτελεσμάτων στις νομαρχίες της χώρας.
'Οσον αφορά το άλλο σας ερώτημα για τις προσλήψεις πέντε χιλιάδων πεντακοσίων εξήντα σε θέσεις νοσηλευτικού και άλλου προσωπικού στα νοσοκομεία, κέντρα υγείας και κέντρα ψυχικής υγείας όλης της χώρας από ό,τι μας διαβεβαίωσαν σήμερα οι υπηρεσίες, έχουν ολοκληρωθεί πλην ελαχίστων εξαιρέσεων.
Στο άλλο σας ερώτημα για τη λειτουργία των μονάδων εντατικής θεραπείας, πρέπει να σας πω ότι έχουμε ζητήσει την κατ'εξαίρεση έγκριση πλήρωσης πεντακοσίων θέσεων νοσηλευτικού προσωπικού για την κάλυψη των αναγκών των μονάδων εντατικής θεραπείας και των μονάδων αυξημένης φροντίδας για τα νοσοκομεία όλης της χώρας και αναμένουμε απάντηση του Υπουργικού Συμβουλίου.
Στο τελευταίο σας ερώτημα για το πότε θα καλυφθούν οι εικοσιπέντε χιλιάδες κενές θέσεις νοσηλευτικού και άλλου προσωπικού και οι δυόμισι χιλιάδες θέσεις ιατρικού προσωπικού, πρέπει να σας απαντήσω ότι κατά την άποψή μας οι δέκα χιλιάδες την περίοδο 1996-1997 είναι ένα ικανοποιητικό νούμερο. Ασφαλώς δεν έλυσε τα προβλήματα των κενών, δεν είναι βέβαια τόσα που λέτε.
Εν πάση περιπτώσει, θέλω να πιστεύω ότι εάν συνεχισθούν οι ίδιοι ρυθμοί εγκρίσεων και προσλήψεων την τριετία που έρχεται, θα τα πάμε πάρα πολύ καλά στο τέλος της τετραετίας.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριε Υπουργέ, κάναμε την επίκαιρη ερώτηση επειδή το θέμα της υγείας είναι πάρα πολύ σοβαρό και για τη λειτουργία των νοσοκομείων και των κέντρων υγείας.
'Οπως φαίνεται στην ερώτηση και όπως παραδέχεται και το Υπουργείο χρειάζεται προσωπικό. Χρειάζονται πάνω από δυόμισι χιλιάδες γιατροί για να λειτουργήσουν σωστά τα νοσοκομεία και περί τις είκοσι πέντε χιλιάδες, νοσηλευτικό προσωπικό.
'Ομως ο λόγος γίνεται περισσότερο για μία σειρά ειδικούς τομείς στην υγεία, όπως είναι τα τμήματα νοσοκομείων και οι μονάδες εντατικής θεραπείας για νέα νοσοκομεία, όπως είναι της Λάρισας, το Νοσοκομείο "ΠΑΠΑΓΕΩΡΓΙΟΥ" στην 'Αρτα, το Νοσοκομείο στην Ελευσίνα κλπ., τα οποία δεν μπορούν να λειτουργήσουν, εάν δεν γίνει πρόσληψη προσωπικού.
Ακούσαμε για τις θέσεις στο ΕΚΑΒ και γενικά και για άλλες θέσεις, ότι ζητήσατε να πληρωθούν και ότι έγινε προκήρυξη κλπ. Δεν αμφισβητούμε ότι ζητήσατε προσωπικό, εμείς λέμε ότι δεν προσλήφθηκαν. Και σύμφωνα με την ΠΟΕΔΙΝ, δεν προσλήφθηκε κανένας. Αυτό το ζήτημα δυσκολεύει τη λειτουργία των νοσηλευτικών μονάδων.
Ειδικά για το ΕΚΑΒ, κύριε Υπουργέ, είσθε χρεωμένος και κάτι ακόμα. Διαβεβαιώσατε τη Βουλη πριν από πέντε μήνες ότι λύθηκε το πρόβλημα των εκτός έδρας, ενώ δεν έχει λυθεί. Αυτό δυσκολεύει ακόμη περισσότερο τη λειτουργία του ΕΚΑΒ.
Επίσης, ήθελα να επισημάνω ένα ζήτημα. Ξέρουμε ότι γίνονται προσλήψεις με οκτάμηνες συμβάσεις. Αυτό είναι απαράδεκτο και πρέπει να σταματήσει. Οι προσλήψεις πρέπει να γίνονται κανονικά, έγκαιρα, ώστε να καλυφθούν οι ανάγκες όλων των νοσοκομείων της χώρας. Και αυτό πρέπει να γίνει για δύο λόγους: Πρέπει να γίνει για να εξυπηρετηθούν οι χρήστες υγείας, αλλά και για να μην υπάρχει αυτή η εντατικοποίηση εργασίας στους εργαζόμενους στους χώρους υγείας.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Πράγματι υπάρχει καθυστέρηση στη διαδικασία των προσλήψεων. Και αν θέλετε, το ΑΣΕΠ καθυστέρησε να βγάλει τα αποτελέσματα των προκηρύξεων που είχε βγάλει στον αέρα, μέχρι να γίνουν οι βελτιωτικές παρεμβάσεις του νόμου 2190, όσον αφορά τις πενταετίες.
Σίγουρα αυτές οι παρεμβάσεις θα συντομεύσουν πάρα πολύ το χρόνο που μεσολαβεί από την προκήρυξη μέχρι την πρόσληψη. 'Ετσι τουλάχιστον, μας διαβεβαιώνει το ΑΣΕΠ. Σας είπα ότι σήμερα αναρτήθηκαν τα αποτελέσματα για το ΕΚΑΒ στις Νομαρχίες.
'Οσον αφορά αυτό που είπατε, ότι είναι απαράδεκτο να γίνονται προσλήψεις με οκτάμηνες συμβάσεις, δε νομίζω ότι έχετε δίκιο. Διορίσαμε ογδόντα νοσηλεύτριες στο Νοσοκομείο της Ελευσίνας μέχρι να γίνουν οι κανονικές προσλήψεις και έρχεσθε να μας μεμφθείτε γι'αυτό το πράγμα και να μας ελέγξετε; Για όνομα του Θεού! Διορίσαμε τετρακόσιες νοσηλεύτριες τους θερινούς μήνες, ιδιαίτερα στα νησιά που υπάρχουν αυξημένες ανάγκες και έρχεσθε και μας λέτε γιατί τις διορίσαμε;
Οι διορισμοί έγιναν μέσω του ΑΣΕΠ. Δεν έγινε καμία παρέμβαση από πουθενά, εκτός αν έχετε κάτι να μας πείτε. Εφόσον εκκρεμούσαν οι μόνιμες προσλήψεις, καλώς το Υπουργείο προχώρησε στην πρόσληψη αυτού του προσωπικού για να αντιμετωπίσει τις αυξημένες ανάγκες, ιδιαίτερα στα νησιά που όλοι γνωρίζουμε ότι υπάρχουν τους θερινούς μήνες.
'Οσον αφορά το Νοσοκομείο της Λάρισας και το νοσοκομείο "ΠΑΠΑΓΕΩΡΓΙΟΥ", ξέρετε ότι στο Νοσοκομείο "ΠΑΠΑΓΕΩΡΓΙΟΥ" έχει διοριστεί διοικητικό συμβούλιο και προχωρεί στον προγραμματισμό ανάπτυξής του, ενώ στο Νοσοκομείο της Λάρισας, έχει εγκριθεί ο οργανισμός του νοσοκομείου και είναι σε εξέλιξη η διαδικασία ανάπτυξής του από πλευράς του Υπουργείου Υγείας.
ΠΡΟΕΔΡΕΥΩΝ (Παναγιώτης Ν. Κρητικός): Η με αριθμό 73/13-10-97 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Δαμανάκη προς τον Υπουργό Δημόσιας Τάξης, σχετικά με τα μέτρα που πρόκειται να ληφθούν για την αντιμετώπιση της αστυνομικής βίας κατά των μεταναστών, ματαιώνεται, διότι ο κύριος Υπουργός Δημόσιας Τάξης βρίσκεται στα Τίρανα συνοδεύοντας τον κύριο Πρωθυπουργό και δεν έχει επιστρέψει ακόμα.
Θα την επανακαταθέσει η κυρία συνάδελφος για να συζητηθεί.
Πέμπτη είναι η με αριθμό 63/10.10.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννου Καρακώστα προς τον Υπουργό Πολιτισμού, σχετικά με τα μέτρα που πρόκειται να ληφθούν για τη σωστή λειτουργία των Κρατικών Θεάτρων-Σκηνών.
Η ερώτηση του κυρίου συναδέλφου έχει ως εξής:
"Τα Κρατικά μας Θέατρα (Εθνικό, Κρατικό Θέατρο Βορείου Ελλάδος, Λυρική Σκηνή), Κρατικοί Πολιτιστικοί Οργανισμοί του παρελθόντος, που διαπαιδαγώγησαν γενιές Ελλήνων και συνέβαλαν αποφασιστικά στην πολιτιστική ανάπτυξη, σήμερα έχουν περιέλθει σε πλήρη διάλυση.
Εικόνα της διάλυσης μαρτυρούν: Η κακοδιοίκηση, η άλογη σπατάλη του δημοσίου χρήματος, χωρίς έλεγχο, οι κακές παραστάσεις. Το Κρατικό Θέατρο Βορείου Ελλάδας έχει από καιρό αναστείλει τη λειτουργία του. Στο Εθνικό Θέατρο μέλη του Διοικητικού Συμβουλίου υπογράφουν συμβάσεις, χωρίς να εφαρμόζεται ο νόμος. Επίσης, το Λυρικό Θέατρο βρίσκεται σε πλήρη παρακμή και αποσύνθεση. Ο ν.2273/94 έχει διαλύσει τις κρατικές μας σκηνές.
Κατόπιν αυτών, ερωτάται ο κύριος Υπουργός:
Τι έχει να απαντήσει σ' αυτά και τι μέτρα πρόκειται να λάβει, για να επανέλθουν οι Κρατικές μας Σκηνές στην υπηρεσία του λαού και του πολιτισμού;"
Ο Υπουργός Πολιτισμού, κ. Ευάγγελος Βενιζέλος, έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, φοβούμαι ότι ο κύριος συνάδελφος δεν είναι θεατρόφιλος και δεν έχει ιδία εικόνα, για το τι συμβαίνει στις τρεις Κρατικές Σκηνές. 'Ισως για το λόγο αυτό κάποιοι κακοπροαίρετοι πληροφοριοδότες τον παρέσυραν σε μία άδικη, γενικόλογη και αόριστη επίθεση κατά των κρατικών σκηνών, που υπονομεύει το κύρος τους στην αρχή της θεατρικής περιόδου. Και εξηγώ τι εννοώ:
Το 1994, όπως θυμούνται οι κυρίες και κύριοι συνάδελφοι, δια νόμου οι τρεις κρατικές σκηνές μετατράπηκαν από Νομικά Πρόσωπα Δημοσίου Δικαίου σε Νομικά Πρόσωπα Ιδιωτικού Δικαίου. Αυτό έγινε για λόγους ευελιξίας, χωρίς να μειωθεί σε τίποτα ο αυστηρός έλεγχος επί των οικονομικών τους. Απλώς, εφαρμόζονται οι κανόνες, που εφαρμόζονται στα Κρατικά Νομικά Πρόσωπα Ιδιωτικού Δικαίου. Επιπλέον, εφαρμόζονται και οι κανόνες της υπολογίας ενώπιον του Ελεγκτικού Συνεδρίου, πέρα από την καθημερινή σχεδόν παρουσία των Ορκωτών Λογιστών.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Φυσικά εκείνο που δεν άλλαξε, είναι ο γλίσχρος προϋπολογισμός τους, διότι σε σχέση με τα ευρωπαϊκά δεδομένα, η κρατική επιχορήγηση στις τρεις κρατικές σκηνές είναι μικρή. Είναι περίπου δύο δισεκατομμύρια (2.000.000.000) για καθένα από τα δύο Κρατικά Θέατρα και κάτι παραπάνω από τρία δισεκατομμύρια (3.000.000.000) για την πολύ πιο πολυέξοδη λόγω της φύσης του πράγματος, Εθνική Λυρική Σκηνή. 
Τα τρία θέατρα εμφανίζουν από το 1994 μέχρι σήμερα μία σαφή πορεία βελτίωσης. Πρέπει να σας πω ότι στο Εθνικό Θέατρο, που είναι η ναυαρχίδα της θεατρικής ζωής της χώρας, λειτουργούν όχι μόνο τρεις σκηνές -η Κεντρική Σκηνή, η Πειραματική Σκηνή και το ΡΕΞ- αλλά επιπλέον και μόνιμη Παιδική Σκηνή και μόνιμος Θίασος Παρουσίασης Αρχαίου Ελληνικού Δράματος και στο εσωτερικό και στο εξωτερικό κατά τη διάρκεια του χειμώνα. 'Εχει δε από το 1994 έως σήμερα υπερδιπλασιαστεί, περίπου τριπλασιαστεί και ο αριθμός των εισιτηρίων και ο αριθμός των εσόδων, των εισπράξεων, από τις παραστάσεις του Εθνικού Θεάτρου. Μάλιστα, ενσυνείδητη και υποστηριζόμενη από το Υπουργείο Πολιτισμού πολιτική είναι εναλλασσόμενο ρεπερτόριο, δηλαδή, λιγότερες νέες παραγωγές κάθε χρόνο, οι οποίες όμως παρουσιάζονται σε πολύ μεγαλύτερο αριθμό παραστάσεων, έτσι ώστε να έχουμε ένα πλούσιο πρόγραμμα, να παρέχουμε τη δυνατότητα στον πολίτη να παρακολουθεί πολλές παραστάσεις ταυτοχρόνως και βεβαίως, μία δυνατότητα απόσβεσης του κόστους των παραστάσεων αυτών. Το ίδιο συμβαίνει σε μικρότερο βαθμό με την Εθνική Λυρική Σκηνή, όπου η νέα διοίκηση, ο νέος καλλιτεχνικός διευθυντής έχει εξαγγείλει ένα πρόγραμμα συμπαραγωγών, οι οποίες επεκτείνουν κατά πολύ τις δυνατότητες του μόνου λυρικού θεάτρου που έχει η χώρα.
Στο Κρατικό Θέατρο Βορείου Ελλάδος η αλήθεια είναι ότι η εικόνα των αριθμών φέτος δεν είναι καλή. Και δεν είναι καλή, επειδή το Κρατικό Θέατρο, φέτος ειδικά, στερήθηκε της μόνιμης αίθουσάς του, διότι επισκευάζονταν ή κατασκευάζονταν όλες οι αίθουσες, πλην του "δάνειου" που έγινε από το Δήμο Σταυρούπολης, για να στεγαστούν οι χειμερινές παραστάσεις.
Τώρα δε, την περίοδο αυτή ειδικά, διεξάγεται το 6ο Φεστιβάλ των Ευρωπαϊκών Κρατικών Θεάτρων, με τεράστια επιτυχία στη Θεσσαλονίκη.
Προοιωνίζουν δε όλα αυτά μια λαμπρή πορεία του θεάτρου το οποίο θα είναι ο κύριος ή ο χρήστης πολλών αιθουσών, των περισσότερων που διαθέτει το Κρατικό Θέατρο στην Ευρώπη. 'Αρα, νομίζω ότι όλα όσα περιλαμβάνονται ή υπονοούνται στην ερώτηση, είναι άδικα και πάντως ατεκμηρίωτα. Υπάρχουν προβλήματα. Εγώ προσωπικά κάνω διαρκείς συστάσεις και υποδείξεις, στο πλαίσιο της εποπτικής μου αρμοδιότητας, αλλά πάντως η ποιότητα και ο παιδαγωγικός ρόλος του δραματολογίου και των παραστάσεων των τριών κρατικών σκηνών, είναι αυτός που δίνει τον τόνο της αισθητικής σε όλη τη θεατρική ζωή της χώρας.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Βουλευτής έχει το λόγο.
ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριε Υπουργέ, δεν περίμενα ειλικρινά να πάρω αυτήν την απάντηση, διότι θα είχατε τη σοφία να αφουγκραστείτε τους θεατρόφιλους - υπονοήσατε ότι εγώ δεν είμαι θεατρόφιλος- ότι τα κρατικά θέατρα δεν λειτουργούν καλά. Υπάρχει κακοδιοίκηση, υπάρχει κακή διαχείριση του χρήματος και υπάρχουν και κακές ποιότητες παραστάσεων. 'Οπως θα γνωρίζετε, το καλοκαίρι στο Κρατικό Θέατρο Βορείου Ελλάδος ανέβηκε το έργο του Ευριπίδη "Βάκχες". Ξέρετε ότι συκοφαντηθήκαμε εκεί ως λαός με τον τρόπο παρουσίασης του έργου; Ρωτήστε τους θεατρόφιλους να μάθετε τι έγινε το καλοκαίρι στη Θεσσαλονίκη με το Διόνυσο γυμνό. Και θα σας απαντήσω ότι ήταν υποβάθμιση της πολιτιστικής μας κληρονομιάς ο τρόπος εμφάνισης. Να μη σας πω τι έγινε στο Φεστιβάλ της Επιδαύρου που δόθηκαν η παράσταση της Μήδειας και κάποια άλλη. Τι έγινε εκεί στις παραστάσεις αυτές; Δεν ήταν του επιπέδου ενός κρατικού θεάτρου, όπως του αρμόζει. Και αυτό δεν είναι δική μας άποψη. Είναι άποψη των ειδημόνων. 'Εχει έρθει και στη δημοσιότητα το θέμα αυτό.
Κύριε Υπουργέ, δεν λέω ότι ευθύνεσθε εσείς. Ευθύνεται ο ν. 2273/74 ο οποίος έχει κάνει ιδιωτικά τα θέατρα, τα έχει παραδώσει στην ιδιωτική πρωτοβουλία. Θα σας παρακαλέσω να τον τροποποιήσετε και να επανακτήσουν τα κρατικά θέατρα το δημόσιο χαρακτήρα που τους αρμόζει, για να έχουμε πράγματι τα κρατικά θέατρα όπως πρέπει. Γνωρίζετε τί συμβαίνει στη Λυρική Σκηνή. Εγώ θα σας τα πω; Και μου λέτε ότι είμαι ανημέρωτος. Εσείς κάνετε λάθος. Ενδιατρίψτε λίγο πώς λειτουργούν τα θέατρα αυτά και πώς διαχειρίζονται τα δισεκατομμύρια που τους δίνετε εσείς, ως Υπουργείο Πολιτισμού. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δύο λεπτά να δευτερολογήσετε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, θα με διευκόλυνε ο κύριος συνάδελφος στην άσκηση της αρμοδιότητάς μου, αν μου έλεγε κάτι συγκεκριμένο. Δυστυχώς, δεν μου είπε τίποτε συγκεκριμένο. 
ΙΩΑΝΝΗΣ ΚΑΡΑΚΩΣΤΑΣ: Σας είπα συγκεκριμένα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Πρέπει εδώ να διευκρινίσω -θεωρώ ότι είναι αυτονόητο, αλλά καλό είναι να επαναλαμβάνεται- ότι ο τρόπος οργάνωσης της κρατικής παρουσίας στον χώρο του πολιτισμού δεν πρέπει αναγκαστικά να γίνεται με τη μορφή Νομικού Προσώπου Δημοσίου Δικαίου. 'Εχουμε πλήθος Νομικών Προσώπων Ιδιωτικού Δικαίου, τα οποία είναι απολύτως κρατικά, αλλά για λόγους ευελιξίας οργανωτικής και λειτουργικής και για να μην επιβαρύνουμε πολλές φορές και το δημοσιονομικό έλλειμμα της χώρας, επιλέγουμε αυτήν τη μορφή οργάνωσης, η οποία είναι απολύτως συνηθισμένη και συμβατή. 
Σας δίνω ορισμένες ενδείξεις για την πορεία των θεάτρων. Από το Εθνικό Θέατρο το οποίο είναι, αν θέλετε, και το πρώτο ιστορικά κρατικό θέατρο της χώρας, το 1996-1997 είχαμε σύνολο εισπράξεων πεντακόσια σαράντα επτά εκατομμύρια (547.000.000) δραχμές. Είχαμε τετρακόσια τριάντα πέντε εκατομμύρια (435.000.000) δραχμές την προηγούμενη χρονιά. Πριν την εφαρμογή του νόμου, του καινούριου, είχαμε εκατόν εβδομήντα τέσσερα εκατομμύρια (174.000.000) δραχμές.
Και πάμε σε αριθμό θεατών. Φέτος, παρακολούθησαν τις παραστάσεις διακόσιοι είκοσι δυο χιλιάδες θεατές, το 1993-1994 ενενήντα χιλιάδες θεατές. Αντιλαμβάνεσθε ποια είναι η επιρροή του Εθνικού Θεάτρου στη θεατρική ζωή της χώρας; Ποιο άλλο θεατρικό σχήμα έχει να παρουσιάσει τέτοιο αριθμό εισιτηρίων; 
Η δε "Μήδεια" -δεν ξέρω ίσως εν τη ρύμη του λόγου σας το αναφέρατε-θεωρείται η πιο πετυχημένη θεατρική παράσταση του καλοκαιριού, με πλήθος διθυραμβικών κριτικών και πλήθος προσκλήσεων για να παρουσιαστεί σε ξένα θέατρα και σε ξένα φεστιβάλ.
'Ερχομαι τώρα στις "Βάκχες". Οι "Βάκχες" είναι μια παραγωγή του Κρατικού Θεάτρου με διάσημο ξένο σκηνοθέτη το Λάχωφ που απέσπασε θετικές κριτικές από ξένες εφημερίδες. Εσείς διαφωνείτε με την αισθητική της παράστασης. Διαφωνώ και εγώ και μεγάλος αριθμός θεατών. 'Αλλοι είναι θιασώτες αυτού του είδους. Η κριτική διχάστηκε. Μα, μια κρατική σκηνή η οποία αναπτύσσει και διεθνείς συνεργασίες δεν έχει την υποχρέωση ή πάντως το δικαίωμα να οργανώνει και νέες μορφές θεατρικής έκφρασης; Δεν πρέπει να παρέχει σκηνοθετικό βήμα και σε άλλες απόψεις; Δεν πρέπει ο πολιτιστικός και πολιτικός μας φιλελευθερισμός, η ανοχή, η αισθητική ευρυχωρία να επιτρέπει στα κρατικά θέατρα να παρέχουν και αυτή τη δυνατότητα, σε ξένους επώνυμους καλλιτέχνες;
Μπορεί να έχουμε αισθητικές διαφωνίες. Αυτές είναι ίσως οι σημαντικότερες που υπάρχουν στην εποχή μας. Είμαστε όμως υποχρεωμένοι να διασφαλίσουμε το πλαίσιο της ελεύθερης πολιτιστικής έκφρασης. Αυτό θα διασφαλιστεί επί των ημερών μας και στα κρατικά θέατρα και σε κάθε μορφή πολιτιστικής δράσης. 
ΙΩΑΝΝΗΣ ΚΑΡΑΚΩΣΤΑΣ: Να μην υπονομεύουμε όμως την πολιτιστική μας κληρονομιά, κύριε Υπουργέ.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη 
ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Γεωργίας "Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις". 
Κύριοι συνάδελφοι, ο Βουλευτής 'Αρτας κ. Καραμπίνας, ζητά ολιγοήμερη άδεια απουσίας στο εξωτερικό. Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τη ζητηθείσα άδεια.
'Εχω την τιμή να ανακοινώσω στο Σώμα ότι η Διαρκής Επιτροπή Εθνικής 'Αμυνας και Εξωτερικών Υποθέσεων, καταθέτει την 'Εκθεσή της στο σχέδιο νόμου του Υπουργείου Εξωτερικών "Κύρωση Συμφώνου Φιλίας, Συνεργασίας, Καλής Γειτονίας και Ασφάλειας μεταξύ της Ελληνικής Δημοκρατίας και της Δημοκρατίας της Αλβανίας".
Επίσης η Διαρκής Επιτροπή Οικονομικών Υποθέσεων, καταθέτει την 'Εκθεσή της στο σχέδιο νόμου του Υπουργείου Εθνικής Οικονομίας "Κύρωση του Τέταρτου Πρωτοκόλλου της Γενικής Συμφωνίας για τις Συναλλαγές στον Τομέα των Υπηρεσιών".
Κύριοι συνάδελφοι, για να οργανώσουμε τη συζήτηση, πρέπει να ξέρετε ότι έχει μείνει η ενότητα των άρθρων 14 έως 18. Επίσης υπάρχουν έξι τροπολογίες Υπουργών. Επίσης υπάρχουν πενήντα τρεις εμπρόθεσμες τροπολογίες Βουλευτών και είκοσι επτά εκπρόθεσμες. Αυτός είναι ο όγκος του νομοθετικού έργου που πρέπει να διεκπεραιώσουμε.
Ακόμη εκκρεμεί η ψήφιση του άρθρου 7. Το άρθρο ήδη έχει συζητηθεί αλλά έχει μείνει κάποια διόρθωση να γίνει από τον κύριο Υπουργό, κατόπιν παρατηρήσεως του Βουλευτή της Νέας Δημοκρατίας και εισηγητή στο νομοσχέδιο κ. Ευμοιρίδη.
Τέλος έχουν διανεμηθεί δυο προσθήκες στα άρθρα 1 και 4 οι οποίες επειδή τα άρθρα 1 και 4 έχουν ψηφιστεί πρέπει να συζητηθούν ως ξεχωριστά άρθρα και στο τέλος στη νομοτεχνική επεξεργασία του νομοσχεδίου, στην ψήφιση στο σύνολο να ενταχθούν στα άρθρα 1 και 4. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Πρόεδρε, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα πρέπει να προσπαθήσουμε να συνεννοηθούμε για το τι ψηφίζουμε απόψε γιατί πράγματι είναι πολύ περίεργη η αποψινή συνεδρίαση. 'Εχω μπροστά μου μια τελευταία τροπολογία-προσθήκη την οποία υπογράφει ο Υπουργός Γεωργίας και ο Υπουργός Εθνικής Οικονομίας με σημερινή ημερομηνία. Η τροπολογία αυτή υπεβλήθη το μεσημέρι στις 12.55'. Η τροπολογία αυτή προσθέτει προς ρύθμιση περίπου είκοσι δισεκατομμύρια (20.000.000.000) ακόμη.
Θα ήθελα να ξέρω αν με αυτά τελειώνουμε ή μήπως πρόκειται να συνεχιστεί αυτή η άθλια μέθοδος για την οποία θα μιλήσουμε στην ώρα της. Τώρα όμως μιλώ επί του Κανονισμού. Αυτό είναι το ένα θέμα που θέτω.
Το δεύτερο θέμα που θέτω, κύριε Πρόεδρε, αναφέρεται σε μια πρωτότυπη πρόταση που άκουσα για πρώτη φορά στην μακρά μου κοινοβουλευτική εμπειρία, να τροποποιείται ένα άρθρο που μόλις ψηφίστηκε κατά τη διάρκεια της συζήτησης του ίδιου νόμου.
Τέτοιο προηγούμενο δεν υπάρχει στο ελληνικό Κοινοβούλιο ούτε προβλέπεται από κανένα Κανονισμό. Ελπίζω ότι δεν θα θελήσετε την περίοδο της δικής σας προεδρίας να εισάγετε τέτοια καινά δαιμόνια. Εφόσον ο νόμος αυτός εψηφίσθη και από τη Βουλή θα ψηφισθεί το άρθρο όπως είναι μέχρι τέλους και φέρετε ένα άλλο νομοσχέδιο στο μέλλον για να το τροποποιήσετε. Στο τέλος-τέλος είναι και παντελής έλλειψη σοβαρότητας να αλλάζει μια κυβέρνηση τρεις φορές γνώμη κατά τη διάρκεια ψηφίσεως του νόμου επί του ιδίου θέματος.
(Στο σημείο αυτό, την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Αυτά τα θέματα σε ό,τι αφορά τη διαδικασία και αν συμφωνήσουμε και ξεκαθαρίσει το τοπίο είμαστε έτοιμοι να μπούμε στην ουσία του θέματος που συζητάμε.
ΣΤΡΑΤΗΣ ΚΟΡΑΚΑΣ: Κύριε Πρόεδρε παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ναι, κύριε Κόρακα, μόνο θερμή παράκληση προς όλους είναι, επειδή η ώρα πλησιάζει οκτώ και νομίζω ότι το νομοσχέδιο αυτό, τα άρθρα τα οποία θα συζητήσουμε, καθώς και οι τροπολογίες, έχουν περιεχόμενο, είναι σοβαρές, να μην πάρουμε πολύ χρόνο στα διαδικαστικά.
ΣΤΡΑΤΗΣ ΚΟΡΑΚΑΣ: ' Οχι, όχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Αυτό σας παρακαλώ θερμά.
Θέλω επίσης, να δώσω το λόγο και στον Αρχηγό της Αξιωματικής Αντιπολίτευσης, ο οποίος μου εζήτησε να μιλήσει επί του νομοσχεδίου.
Ορίστε, κύριε Κόρακα.
ΣΤΡΑΤΗΣ ΚΟΡΑΚΑΣ: Θα ήθελα εκτός από τις παρατηρήσεις που έκανε ο επίτιμος Πρόεδρος της Νέας Δημοκρατίας ο κ. Μητσοτάκης να θέσω το εξής θέμα στην κρίση σας και στην κρίση του Σώματος.
Χθες συζητήσαμε όλο το βράδυ εκτός από την ψήφιση της Πράξης Νομοθετικού Περιεχομένου, σαράντα τρία άρθρα. Δεν θυμάμαι ποτέ άρθρα με ουσιαστικό περιεχόμενο σε τέτοιο ρυθμό να συζητούνται σε μία συνεδρίαση.
Σήμερα έχουμε το σοβαρότατο θέμα της ρύθμισης των χρεών καθώς επίσης, έχουμε και έξι τροπολογίες του κυρίου Υπουργού και ακόμα έχουμε σαράντα εμπρόθεσμες τροπολογίες Βουλευτών. Δεν ξέρω τι λένε οι άλλοι Βουλευτές, αλλά εμείς έχουμε δύο τροπολογίες που επιμένουμε να συζητηθούν, ιδιαίτερα η μία που αφορά την ποινικοποίηση των αγώνων των αγροτών.
Θα θέλαμε, λοιπόν, να προτείνουμε, αν δεν έχετε αντίρρηση, για να μπορέσουμε στοιχειωδώς να κουβεντιάσουμε να πάμε, με τις τροπολογίες των Βουλευτών και όσες του Υπουργού δεν προλάβουμε να τις συζητήσουμε σήμερα, στην αυριανή συνεδρίαση. Αυτή είναι η πρόταση που κάνουμε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θεωρώ ότι και άλλοι Βουλευτές από τα κόμματα της Αντιπολιτεύσεως, αλλά και συνάδελφοι αυτοτελώς εκφραζόμενοι μέσα στα πλαίσια των κομμάτων τους, θα ήθελαν ίσως να συμφωνήσουν σε μία περαιτέρω παράταση. Αυτό δεν είναι δυνατό, διότι εφόσον συμφωνήσαμε, συμφωνήσαμε για την παράταση και προσετέθη μία ακόμη ημέρα.'Ολα αυτά από πριν είχαν καθοριστεί. Η άποψή μου είναι ότι δεν πρέπει να είμαστε ασυνεπείς σε ό,τι αποφασίζουμε, αλλά αναπροσαρμοζόμαστε αναλόγως με αυτό που από κοινού καθορίσαμε ως πλαίσιο χρονικό της συζητήσεώς μας.
'Ερχομαι, λοιπόν, επί της ουσίας. Ο κύριος Υπουργός κατέθεσε έξι τροπολογίες. Πράγματι, ο κύριος Υπουργός δεν ανταποκρίθηκε σ'αυτό που είχε αναλάβει ο ίδιος και ως δέσμευση χρονική. Πρέπει να πω ότι και ο χρόνος που κατατέθησαν, κύριε Υπουργέ, οι τροπολογίες αυτές δημιουργεί ένα πρόβλημα στη Βουλή, γιατί είχαμε πει ότι θα κατατεθούν την Παρασκευή το απόγευμα και μία εξ αυτών τη Δευτέρα το πρωί. Αντ' αυτού, μέχρι και σήμερα, καταθέτετε τροπολογία. Και ναι μεν κατά το Σύνταγμα και τον Κανονισμό της Βουλής δικαιούσθε μέχρι την τελευταία στιγμή να καταθέσετε τροπολογία. Και είναι αυτό υποτίθεται το πνεύμα του Συντάγματος ότι προβλέπει τη δυνατότητα μέσα από τη συζήτηση που γίνεται εδώ μέχρι την τελευταία στιγμή να διαμορφώνεται ένα νομοσχέδιο. Αυτή είναι η ευχέρεια που έχουν οι Υπουργοί, που δυστυχώς δεν την αξιοποιούν πάντοτε, αλλά την χρησιμοποιούν και στην αντίθετη κατεύθυνση.
Θα σας παρακαλέσω, λοιπόν, όποιες από τις τροπολογίες αυτές δημιουργούν πρόβλημα είτε αποδοχής είτε κατανόησης του περιεχομένου τους από την πλευρά της Αντιπολιτεύσεως, αυτές οι τροπολογίες δεν θα συζητηθούν.
Επειδή ακολουθεί το νομοσχέδιο του Υπουργείου Εθνικής Οικονομίας, οικονομικό νομοσχέδιο, μπορεί όποια τροπολογία από αυτές δεν συζητηθεί σήμερα να προστεθεί στο νομοσχέδιο εκείνο, ώστε στο μεταξύ να έχουν τα κόμματα και οι συνάδελφοι τη δυνατότητα να τις δουν.
Δέχθηκα διαμαρτυρία από την Αξιωματική Αντιπολίτευση ότι η τελευταία τροπολογία που κατατίθεται απόψε, αφορά αντικείμενο για το οποίο δεν είναι σε θέση να διατυπώσει άποψη, από την άλλη πλευρά δεν θέλει να δείξει ότι δεν έχει διάθεση να συμβάλει στη ρύθμιση θεμάτων που απασχολούν γενικότερα.
Σας παρακαλώ, λοιπόν, κύριε Υπουργέ, θα μας πείτε από αυτές τις τροπολογίες ποια μπορείτε να αποσύρετε για να τη φέρετε στο επόμενο νομοσχέδιο.
Θέλω, επίσης, να παρακαλέσω -έχουν ήδη ενημερωθεί τα κόμματα όλα και συμφωνούν- γιατί υπάρχει ένα θέμα που μας έχει απασχολήσει και έχουν κατατεθεί και ερωτήσεις εδώ. Κατά τη συζήτηση ενός νομοσχεδίου του Υπουργείου Περιβάλλοντος-Χωροταξίας και Δημοσίων 'Εργων παρεισέφρησε ο Σύνδεσμος ΔΕΝ που αλλοίωσε την έννοια του κειμένου. Με την ανοχή του Σώματος και κατ'οικονομία ας το δεχθούμε αυτό που μας ζητά ο Υπουργός Περιβάλλοντος, διότι ήδη έχουν δοθεί άδειες με βάση τη νομοθεσία, που λόγω αυτού του στοιχείου είναι αυτήν τη στιγμή εκκρεμείς.
ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, τι να δεχθούμε; Δεν κατάλαβα.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, πρώτον, παρακαλώ να καθήσετε στη θέση σας. Δεύτερον, σας υπενθυμίζω ότι έχετε κοινοβουλευτικό εκπρόσωπο. Τρίτον, ότι όταν ζητάει κανείς το λόγο, τον ζητάει κατά τον Κανονισμό και όχι κατ'αυτόν τον τρόπο.
ΘΕΟΔΩΡΟΣ ΚΑΣΣΙΜΗΣ: Θα σας στείλω σημείωμα!
ΠΡΟΕΔΡΟΣ (Απόστολος Κακλαμάνης): Κύριε Κασσίμη, είστε παλιός Βουλευτής και ξέρετε πώς ζητάει κανείς επί του Κανονισμού το λόγο.
Είναι μια τροπολογία η οποία κατατίθεται από τον αρμόδιο Υπουργό, έχουν ενημερωθεί τα κόμματα. Είναι ένα θέμα για το οποίο δεν υπάρχει ουσιαστικό πρόβλημα και δεν μπορούμε να το δημιουργούμε εμείς. 
Από κει και πέρα, επανέρχομαι στις τροπολογίες του Υπουργού Γεωργίας, τον οποίο παρακαλώ να μας πει ποια εξ αυτών νομίζει -ιδιαίτερα όσες κατετέθησαν σήμερα και χθες- ότι μπορεί να πάει σε επόμενο νομοσχέδιο.
Ορίστε, κύριε Υπουργέ.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, δεν μπορώ ν' αποσύρω καμία από τις τροπολογίες.
ΠΡΟΕΔΡΟΣ (Απόστολος Κακλαμάνης): Σε ό,τι αφορά την παρατήρηση που έκανε ο Πρόεδρος κ. Μητσοτάκης, είδα, κύριε Πρόεδρε, το αντικείμενο της παρατηρήσεώς σας. Εάν μεν ο κύριος Υπουργός ζητά αλλαγή του κειμένου που έχει ψηφίσει η Βουλή, αυτό δεν μπορεί να γίνει. Ο κύριος Υπουργός προσθέτει αυτοτελείς διατάξεις, οι οποίες κατά την ψήφιση στο σύνολο του νομοσχεδίου -οπότε, όπως γνωρίζετε, μπορεί να γίνει αναδιάταξη, αναρίθμηση κλπ.- μπορούν να πάνε όπου σύμφωνα με το γράμμα και το πνεύμα του νομοσχεδίου προβλέπονται. Και αυτό θα κριθεί και από το Σώμα κατά την ψήφιση στο σύνολο του νομοσχεδίου και ενδεχομένως απ' όσους θα εφαρμόσουν εν συνεχεία το νόμο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μου επιτρέπετε;
ΠΡΟΕΔΡΟΣ (Απόστολος Κακλαμάνης): Ορίστε, κύριε Μητσοτάκη.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο κύριος Υπουργός τροποποιεί άρθρα τα οποία ψήφισε το Σώμα και νομίζω ότι είναι κατώτερο της νοημοσύνης όλων μας να λέμε ότι είναι άλλες διατάξεις οι οποίες μπορούν ...
ΠΡΟΕΔΡΟΣ (Απόστολος Κακλαμάνης): Με όλο το σεβασμό, μην κάνετε χαρακτηρισμούς. Εγώ δεν είπα για τη νοημοσύνη κανενός.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, δεν αναφέρομαι σε σας. Δεν καταλαβαίνω γιατί αυτή η σπουδή. Δεν είναι η πρώτη φορά, κύριε Πρόεδρε, που ψηφίζεται ένας νόμος και διαπιστώνεται αμέσως μετά ότι κάτι πρέπει ν'αλλάξει. Ποτέ ίσα με τώρα κανένας Υπουργός και καμία Βουλή δεν σκέφθηκε στη διάρκεια της ψηφίσεως ενός νόμου να ξαναγυρίσει σε ψηφισθέν άρθρο. Θέλετε να πρωτοτυπήσετε, πρωτοτυπήστε. Εξευτελίζουμε απλώς τη Βουλή, κύριε Πρόεδρε, και δεν βλέπω το λόγο.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, μου επιτρέπετε;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να τελειώσω, γιατί θέλω να πω και την άποψή μου για την επιμονή του Υπουργού.
ΠΡΟΕΔΡΟΣ (Απόστολος Κακλαμάνης): Παρακαλώ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι λάθος σας, κύριε Υπουργέ, να επιμένετε να φέρνετε τροπολογίες την τελευταία ώρα κατά παράβαση της συμφωνίας μας.
Επίσης, κύριε Πρόεδρε, επικαλείσθε και εγώ δέχομαι ότι τουλάχιστον σ' αυτήν την Αίθουσα, όταν τα κόμματα έχουν συμφωνήσει, έστω και αν έχουμε κάνει λάθος -κι έχουμε κάνει λάθος σ' αυτό το νομοσχέδιο, δεν έπρεπε να δεχθούμε να ψηφισθεί σε τόσο λίγες συνεδριάσεις- ότι είμαστε υποχρεωμένοι να τιμήσουμε τη συμφωνία μας. Γιατί εμείς την τιμούμε και δεν την τιμά ο κύριος Υπουργός;
Σας καλώ, κύριε Πρόεδρε, να τον φέρετε σε τάξη. Δεν θα εξαρτηθεί από τη δική του θέληση, αν θα περιφρουρήσει ή θα παραβιάσει μία συμφωνία, την οποία όλοι υπογράψαμε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν είναι απαραίτητο να συνεχιστεί ο διάλογος αυτός. Θέλω μόνο να γνωρίζει το Σώμα ότι κατά τη συζήτηση των συγκεκριμένων άρθρων, αφέθη εις τον Υπουργό η ευχέρεια να κάνει κάποιες αναδιατυπώσεις. Ψηφίσθηκαν όμως ήδη τα άρθρα και ακριβώς, σεβόμενος αυτό το οποίο και ο Πρόεδρος κ. Μητσοτάκης σημείωσε λίγο πιο πριν, είπα ότι αυτές οι διατάξεις, οι οποίες αποτελούν αυτοτελείς ρυθμίσεις, μπορούν να μείνουν είτε ως αυτοτελή άρθρα είτε να προστεθούν ως παράγραφοι στα άρθρα που ψηφίστηκαν. Δεν αλλοιώνουν, δηλαδή, το περιεχόμενο αυτών των άρθρων, τα οποία ψηφίστηκαν.
Κατόπιν αυτού, θεωρώ ότι αυτό το ζήτημα κλείνει εδώ και επαναφέρω το θέμα των τροπολογιών. Λυπάμαι, διότι δεν θα ανταποκριθώ στην επιθυμία του Υπουργού και τονίζω ότι, αν υπάρχει θέμα με οποιαδήποτε τροπολογία εξ αυτών που κατετέθησαν, πέραν του χρονικού ορίου που συνεφωνήθη, αυτή η τροπολογία δεν θα συζητηθεί και θα παρακαλέσω την Κυβέρνηση να τη φέρει στο επόμενο νομοσχέδιο, που είναι επίσης νομοσχέδιο με οικονομικό αντικείμενο, όπου μπορεί να ψηφιστεί. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Υπάρχει διαφωνία, κύριε Πρόεδρε.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ας ακούσουμε τον Κοινοβουλευτικό Εκπρόσωπο της Νέας Δημοκρατίας, τον κ. Τσιτουρίδη.
Ορίστε, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, όπως είπαμε και χθες βράδυ, εμείς τηρήσαμε τη συμφωνία που είχαμε κάνει. Η συμφωνία αρχικώς ήταν για τρεις μέρες συζήτηση και μετά από έντονες πιέσεις δεχθήκατε μία τέταρτη μέρα.
ΠΡΟΕΔΡΟΣ (Απόστολος Κακλαμάνης): 'Οχι "έντονες πιέσεις". Με συγχωρείτε.
ΣΑΒΒΑΣ ΤΣΙΤΟΥΡΙΔΗΣ: Παρακαλώ, εγώ είχα ξεπεράσει...
ΠΡΟΕΔΡΟΣ (Απόστολος Κακλαμάνης): Παρακαλώ, μη με αδικείτε, λέγοντας "έντονες πιέσεις". Μόλις είπατε "νομίζουμε ότι πρέπει να δοθεί μία ακόμα ημέρα", σας διέκοψα και είπα "έχετε δίκιο". Αυτό θεωρείται "έντονη πίεση"; 
ΣΑΒΒΑΣ ΤΣΙΤΟΥΡΙΔΗΣ: Ευχαριστώ πολύ που το δέχεσθε. Είχαν προηγηθεί, όμως, έντονες πιέσεις προς τους κυρίους Αντιπροέδρους.
ΠΡΟΕΔΡΟΣ (Απόστολος Κακλαμάνης): Εγώ μιλάω για το Προεδρείο. 
ΣΑΒΒΑΣ ΤΣΙΤΟΥΡΙΔΗΣ: Ο κύριος Υπουργός είχε δεσμευθεί εδώ ότι την Παρασκευή το αργότερο θα κατέθετε την όποια τροπολογία και τις όποιες προσθήκες. Χθες βράδυ, κατά τη συζήτηση επισημάναμε ότι ο χρόνος κύλαγε και ακόμα κυκλοφορούσαν χαρτιά και εξεβιάζοντο συνειδήσεις πάνω σ' αυτήν την τροπολογία ή τις προσθήκες οι οποίες θα κατετίθεντο. 
Και σήμερα ακούμε τον κύριο Υπουργό, με αυτοκρατορικό ύφος, να λέει εδώ "εγώ δεν αποσύρω τίποτα". 'Οταν θα μελετήσουμε τα κείμενα, τα οποία διενεμήθησαν, θα είμαστε σε θέση, όταν θα φτάσουμε στη συζήτηση των τροπολογιών, να πούμε, αν καταλάβαμε ή δεν καταλάβαμε και να τοποθετηθούμε και επί του τυπικού και επί του ουσιαστικού.
Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, επειδή ελέχθη κάτι από τον κ. Τσιτουρίδη και επειδή πιο πριν μου είχε εξηγήσει τις απόψεις του, όταν αναφέρεται σε συνειδήσεις που εκβιάζονται, όπως είπε, εννοεί τη γνωστή πίεση που ασκείται από ενδιαφερομένους -τα κόμματα και τους Βουλευτές- να ψηφίσουν κάποια τροπολογία. Νομίζω ότι χρειαζόταν μία πιο κομψή διατύπωση, για να μη δημιουργούνται εντυπώσεις εις βάρος όλων και του ομιλούντος.
Επειδή εγώ δεν θα είμαι στην 'Εδρα, διότι έχω ένα γεύμα στους Προέδρους των Κοινοβουλίων των χωρών της νοτιοανατολικής Ευρώπης, που συμμετέχουν σε μία διάσκεψη σήμερα και αύριο στη χώρα μας, όποιος εκ των Αντιπροέδρων θα είναι στην 'Εδρα, εφόσον θα υπάρξει αντίρρηση από την Αντιπολίτευση ή και τη Συμπολίτευση για τροπολογία η οποία κατετέθη μετά το χρόνο που συνεφωνήθη, αυτή η τροπολογία δεν θα συζητηθεί. 
Λυπούμαι πάρα πολύ, κύριε Υπουργέ, γι' αυτό που λέω, αλλά πιστεύω στο μεταξύ να ενημερωθεί η Αντιπολίτευση και οποιοσδήποτε άλλος, ώστε να μη φέρει μία τέτοια αντίρρηση.
ΣΤΡΑΤΗΣ ΚΟΡΑΚΑΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Θέλω να δώσω τώρα το λόγο στον κ. Καραμανλή. Αν θέλετε, να μην του στερήσουμε το χρόνο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, θέλω να κάνω μία παρατήρηση, για να μη δημιουργηθούν τριβές.
ΠΡΟΕΔΡΟΣ (Απόστολος Κακλαμάνης): Ορίστε, κύριε Κόρακα, έχετε το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, εμείς έχουμε πρόβλημα με όλες τις τροπολογίες του κυρίου Υπουργού. 
Δεύτερον, θέλουμε να εξασφαλιστεί χρόνος για να συζητηθούν οι τροπολογίες μας. Φοβάμαι ότι με τη ρύθμιση των χρεών θα πάμε μέχρι τις δώδεκα η ώρα.
ΠΡΟΕΔΡΟΣ (Απόστολος Κακλαμάνης): 'Οχι, θα πάμε και πέραν της δωδεκάτης.
ΣΤΡΑΤΗΣ ΚΟΡΑΚΑΣ: Να πούμε τρεις ώρες για τις τροπολογίες των Βουλευτών.
ΠΡΟΕΔΡΟΣ (Απόστολος Κακλαμάνης): 'Οχι, κύριε Κόρακα, θα συνεχιστεί. 
Εφόσον θα υπάρχουν Βουλευτές -και αυτό αφορά την πλειοψηφία που στηρίζει την Κυβέρνηση, διότι δεν είναι υποχρεωμένη η μειοψηφία να παρίσταται εδώ για να ψηφίζει τα άρθρα και τις τροπολογίες της Κυβέρνησης- να παρίστανται και να ψηφίζουν θα συνεχιστεί η συζήτηση του νομοσχεδίου και των τροπολογιών, διότι επιμένω ότι πρέπει να τιμούμε ό,τι αποφασίζουμε και να μη δίνουμε την εντύπωση ότι ευκαιριακά κινούμεθα σε αυτόν τον κατ' εξοχήν υπεύθυνο χώρο. 
ΣΤΡΑΤΗΣ ΚΟΡΑΚΑΣ: 'Οσο πάει η συνεδρίαση.
ΠΡΟΕΔΡΟΣ (Απόστολος Κακλαμάνης): 'Οσο πάει, αρκεί οι Βουλευτές του ΠΑΣΟΚ να είναι εδώ, να ψηφίσουν εάν τυχόν υπάρξουν ονομαστικές ψηφοφορίες. 
ΣΤΡΑΤΗΣ ΚΟΡΑΚΑΣ: Αν σηκωθούν και φύγουν;
ΠΡΟΕΔΡΟΣ (Απόστολος Κακλαμάνης): Δικαίωμα οποιουδήποτε είναι. Εγώ και ο κ. Μητσοτάκης που είμεθα παλαιότεροι εδώ μέσα ενθυμούμεθα ότι μέχρι πρωίας και Σαββάτου και Κυριακής, όταν το Σώμα είχε έργο, δεν ηρνείτο να το διεκπεραιώσει.
ΣΤΡΑΤΗΣ ΚΟΡΑΚΑΣ: Και εγώ το θυμάμαι. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, για να ολοκληρώσω την εικόνα, τώρα μοιράζεται μία τροπολογία-προσθήκη. Κοίταξα τι ώρα κατετέθη, στις 19.25'.
ΠΡΟΕΔΡΟΣ (Απόστολος Κακλαμάνης): Ποιο θέμα αφορά, κύριε Πρόεδρε;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν ξέρω. Κάποιο οικονομικό θέμα. 
ΠΡΟΕΔΡΟΣ (Απόστολος Κακλαμάνης): Είναι αυτό που σας είπα πριν. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οχι, όχι. 
ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Είναι μία τροπολογία για την ΑΤΕ;
ΔΗΜΗΤΡΙΟΣ ΣΙΟΥΦΑΣ: Μάλιστα, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Εμπίπτει σε ό,τι σας είπα μέχρι τώρα.
Ο Πρόεδρος της Νέας Δημοκρατίας και Αρχηγός της Αξιωματικής Αντιπολιτεύσεως κ. Κώστας Καραμανλής έχει το λόγο.
Κύριε Πρόεδρε, εγώ προς διάκριση θα σας καλώ στο Βήμα, Κώστα Αλέξανδρου -εγώ Αλέκο ξέρω τον πατέρα σας, για να το απλοποιήσουμε- Καραμανλή.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, η συγκεκριμένη ρύθμιση χρεών των αγροτικών συνεταιριστικών οργανώσεων που προωθείται αποτελεί πολιτική αδιαφανή, αμαρτωλή και φαύλη. Και μάλιστα είναι ιδιαίτερα αποκαλυπτική δύο πραγμάτων: Πρώτον, της απόλυτης χρεωκοπίας της πολιτικής της Κυβέρνησης στον αγροτικό τομέα, και δεύτερον της διαχρονικής και σε τεράστια έκταση επιχείρησης του ΠΑΣΟΚ να αντλεί κομματικά οφέλη σε βάρος του 'Ελληνα αγρότη και σε βάρος του 'Ελληνα φορολογούμενου.
Πρέπει να ενημερωθεί και να γνωρίσει ο ελληνικός λαός τι καλείται να πληρώσει. Γιατί είναι ο ελληνικός λαός, ο 'Ελληνας φορολογούμενος που θα καταβάλει τα εκατόν εβδομήντα δισεκατομμύρια (170.000.000.000) περίπου που περιλαμβάνει η συγκεκριμένη ρύθμιση. 
Και το λέω αυτό γιατί συχνά-πυκνά η Κυβέρνηση του ΠΑΣΟΚ προωθεί διαφόρων ειδών ρυθμίσεις είτε για συνεταιρισμούς είτε για αστικές συγκοινωνίες είτε για δήθεν εξυγιαντικά προγράμματα της Ολυμπιακής ή άλλων φορέων του ευρύτερου δημοσίου και αφήνεται καμία φορά η εντύπωση ότι αυτά γίνονται δαπάνη κάποιας αφηρημένης έννοιας του δημοσίου, ενώ θα πρέπει σε κάθε στιγμή και κάθε φορά να επισημαίνεται και να υπογραμμίζεται ότι αυτό είναι το χρήμα, το υστέρημα, ο μόχθος, ο ιδρώτας του 'Ελληνα πολίτη.
(Χειροκροτήματα από την πτέρυγα της Νέας Δημοκρατίας)
Και ότι ταυτόχρονα οι πόροι που διοχετεύονται σε τέτοιες κατευθύνσεις αποστερούνται από άλλες παραγωγικές πιθανές επενδύσεις, που θα μπορούσαν να γεννήσουν πλούτο για τη χώρα, περαιτέρω επενδυτικές ικανότητες, εισόδημα και αυξημένο βιοτικό επίπεδο για τους 'Ελληνες πολίτες.
Είναι τρομερά τα προβλήματα που αντιμετωπίζουν σήμερα οι συνεταιριστικές οργανώσεις. Και αυτό οφείλεται κατ' εξοχήν στην εσφαλμένη εντύπωση και στην εσφαλμένη αντίληψη που έχει δημιουργήσει η κυβερνητική πολιτική και στη δεκαετία του '80, αλλά συνεχίζει να το κάνει και σήμερα, για την έννοια του Aγροτικού Συνεταιριστικού Κινήματος. Η βασική του αδυναμία είναι ο έντονος κομματικός παρεμβατισμός που υιοθετήθηκε και στο παρελθόν και που δυστυχώς συνεχίζεται και σήμερα και που έχει αποπροσανατολίσει το συνεταιριστικό κίνημα από την πραγματική αποστολή του.
Oι διαδοχικές κυβερνήσεις του ΠΑ.ΣΟ.Κ. θυσίασαν την οικονομική βιωσιμότητα και την προοπτική των συνεταιρισμών στο βωμό της εξυπηρέτησης κομματικών σκοπιμοτήτων και ωφελειών, με κύριο στόχο τη συγκάλυψη της αποτυχίας της αγροτικής πολιτικής.
Αντί να γίνουν οι αγροτικές συνεταιριστικές οργανώσεις υγιείς επιχειρηματικές μονάδες, όπως θα έπρεπε και όπως έπρεπε να είναι ο σκοπός τους, κατάντησαν, σε πάμπολλες περιπτώσεις, εκτροφεία κομματικών εγκαθέτων και ευνοουμένων βολεμένων.
Υπόλειμμα μάλιστα των ανορθολογικών μεθοδεύσεων των κυβερνήσεων του ΠΑ.ΣΟ.Κ. αποτελεί και το γεγονός ότι και οι τελευταίες εκλογές στους συνεταιρισμούς έγιναν για μία ακόμη φορά με ξεχωριστά ψηφοδέλτια, ενώ ήδη η κυβέρνηση της Νέας Δημοκρατίας είχε προωθήσει το ενιαίο ψηφοδέλτιο.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Aναπόφευκτο επακόλουθο αυτού του κομματισμού και της εσφαλμένης πολιτικής που ακολουθήθηκε, υπήρξε η υπερχρέωση του συνεταιριστικού κινήματος. Το χρέος που φορτώθηκαν οι συνεταιρισμοί, δεν έδειξε να ενδιαφέρει τις κυβερνήσεις του ΠΑ.ΣΟ.Κ.. Η μακιαβελλική τακτική "ο σκοπός αγιάζει τα μέσα", στη συγκεκριμένη περίπτωση είχε πλήρη εφαρμογή. Αν το χρέος αυτό θα αποτελούσε τροχοπέδη, αν θα αποτελούσε ανυπέρβλητο εμπόδιο στη μελλοντική πορεία των συνεταιρισμών, ήταν αδιάφορο προφανώς για τους κυβερνώντες. Αγνοήθηκαν επιδεικτικά οι νόμοι της αγοράς και εξαπατήθηκε συνειδητά ο ελληνικός λαός και στο συγκεκριμένο θέμα. Υποθηκεύτηκε το μέλλον του τόπου αυτού στην κομματική σκοπιμότητα και στην τεχνητή ευφορία της στιγμής, με μοναδικό σκοπό την παραπλανητική ψηφοθηρία και τον αθέμιτο πλουτισμό τμημάτων της κομματικής νομενκλατούρας, που εξακολουθεί και σήμερα να λυμαίνεται το εισόδημα του 'Ελληνα αγρότη.
Το 1981, τα ακάλυπτα ανοίγματα των συνεταιριστικών οργανώσεων ήταν μόλις τρία δισεκατομμύρια (3.000.000.000) δραχμές και η επανείσπραξη των δανείων ήταν εξασφαλισμένη. Η αλόγιστη πολιτική, που ακολουθήθηκε, του υπερδανεισμού και μάλιστα σε αντιπαραγωγικές και καταναλωτικές κατευθύνσεις οδήγησε τα χρέη των συνεταιρισμών το 1985 στα διακόσια ογδόντα δύο περίπου δισεκατομμύρια (282.000.000.000) δραχμές και στο τέλος του 1989 στα πεντακόσια εξήντα περίπου δισεκατομμύρια (560.000.000.000) δραχμές. Σήμερα, όπως προκύπτει από εμπιστευτική αναφορά της Αγροτικής Τράπεζας, το σύνολο των ανεπίδεκτων εισπράξεων ανέρχεται στο ποσό των τετρακοσίων εβδομήντα ένα δισεκατομμυρίων (471.000.000.000) δραχμών, το μεγαλύτερο μέρος των οποίων αφορά συνεταιριστικές οργανώσεις.
Αποτέλεσμα αυτών των κυβερνητικών πρακτικών είναι να έχουν αναληφθεί, ή, για να μιλάμε με τη γλώσσα της αλήθειας, να έχουν χαριστεί την τελευταία τριετία πάνω από οκτακόσια δισεκατομμύρια (800.000.000.000) δραχμές μέσα από τον κρατικό προϋπολογισμό για την κάλυψη διαφόρων χρεών, όση περίπου και η κατανομή των ποσών που πρόκειται να διατεθούν προς τον αγροτικό τομέα από το δεύτερο Κοινοτικό Πλαίσιο Στήριξης και σχεδόν ίσο με το ετήσιο ποσό από το πρόγραμμα δημοσίων επενδύσεων, τη στιγμή που θα μπορούσαν τα κονδύλια αυτά να έχουν διοχετευτεί για επενδύσεις στον αγροτικό τομέα, όπου υπάρχει τεράστιο επενδυτικό έλλειμμα.
Και όλα αυτά, κυρίες και κύριοι συνάδελφοι, σε μία εποχή που όλοι και όλες στον τόπο μας γνωρίζουμε ότι η αγροτική οικονομία βρίσκεται κρίσιμη καμπή, σε δραματική κρίση.
Εξακολουθεί η Κυβέρνηση με προκλητική αδιαφορία να αγνοεί τα προβλήματα του αγρότη, τη ζωτική σημασία που έχει ο τομέας αυτός για την εθνική οικονομία και την απόλυτη ανάγκη για άμεση βελτίωση της ανταγωνιστικότητάς του, χωρίς την οποία οδηγείται -και είναι ορατά τα σημάδια σήμερα στην ελληνική περιφέρεια, στην ελληνική ύπαιθρο- με μαθηματική ακρίβεια στο μαρασμό και στην παρακμή.
Σύμφωνα με επίσημα στοιχεία της Ευρωπαϊκής 'Ενωσης το εισόδημα του 'Ελληνα αγρότη μειώθηκε το 1995 κατά 1,7%, ενώ σύμφωνα με την εισηγητική έκθεση του τελευταίου προϋπολογισμού ο ετήσιος ρυθμός του Α.Ε.Π. της γεωργίας τα δύο τελευταία χρόνια, δηλαδή το 1995 και 1996, είναι ο υψηλότερο αρνητικός απ'όλους τους κλάδους της οικονομικής δραστηριότητας με μέσο όρο μείον 1,5% ετησίως.
Πρέπει επιτέλους να καταλάβουμε ότι είναι εθνική και πρωταρχική ανάγκη και προτεραιότητα η διατήρηση του αγροτικού πληθυσμού στην ύπαιθρο και κυρίως σε εθνικά ευαίσθητες περιοχές που απειλούνται σήμερα από ερήμωση και ταυτόχρονα είναι ανάγκη να διατηρηθεί και το φυσικό περιβάλλον. Είναι απαραίτητο, λοιπόν, να εντατικοποιηθούν οι προσπάθειες και να χρηματοδοτηθούν προγράμματα προς αυτήν την κατεύθυνση.
Η Κυβέρνηση όμως, παρ'όλες τις επαναλαμβανόμενες διαβεβαιώσεις, μειώνει ετησίως τα ποσά που διατίθενται για επενδύσεις στην κατεύθυνση αυτή της αγροτικής οικονομίας. Στον τρέχοντα προϋπολογισμό μόνο, στον οποίο τα προβλεπόμενα ποσά για διαρθρωτικές παρεμβάσεις τόσο από τον τακτικό προϋπολογισμό, όσο και από το πρόγραμμα δημοσίων επενδύσεων, είναι εμφανώς μειωμένα σε σχέση και με το 1995, αλλά και με το 1996.
Η επενδυτική δραστηριότητα -και πρέπει να γίνει απόλυτα κατανοητό- είναι ο παράγων κλειδί για την πορεία της ελληνικής αγροτικής οικονομίας, για την αναδιάρθρωση των δομών της παραγωγής, για την αύξηση της παραγωγικότητας, για την ανταγωνιστικότητα των αγροτικών προϊόντων και τη θετική εξέλιξη του αγροτικού εισοδήματος.
Αυτή η επενδυτική δραστηριότητα και η αγροτική μας οικονομία βρίσκεται πολύ μακριά από το σημείο που όφειλε να είναι και που θα μπορούσε να είναι. Οι συνολικές επενδύσεις το 1995, σε σταθερές τιμές του '70, ήταν σημαντικά μειωμένες από εκείνες του 1992. Τι άλλη μαρτυρία χρειάζεται για να αντιληφθεί κανείς ότι η αγροτική οικονομία βρίσκεται στο έλεος της αδιαφορίας και της παραμέλησης της κυβερνητικής πολιτικής;
Θέλω να πω και δύο κουβέντες για την ανταγωνιστικότητα, γιατί φαίνεται ότι αυτός ο όρος, η έννοια και όσα αυτός πρακτικά σημαίνει για την πραγματική ζωή, δεν βρίσκει αντιμετώπιση ενδιαφέροντος όπως θα έπρεπε, από τη σημερινή Κυβέρνηση.
Βλέπουμε τα αγροτικά προϊόντα να εκτοπίζονται από τις διεθνείς αγορές. Βλέπουμε το έλλειμμα του εξωτερικού εμπορίου να αυξάνει διαρκώς, να έχει ξεπεράσει το 1996, σύμφωνα με στοιχεία της Τράπεζας Ελλάδος, το ενάμισι δισεκατομύριο (1.500.000.000) δολάρια, ενώ, σας θυμίζω, το 1980, έστω και οριακά, ήταν πλεονασματικό.
Σε μια εποχή, κυρίες και κύριοι συνάδελφοι, που βασική προϋπόθεση για την αύξηση των εξαγωγών είναι η βελτίωση της ανταγωνιστικότητας, με την παράλληλη βέβαια βελτίωση των προϊόντων, η μείωση των επενδύσεων οδηγεί με μαθηματική ακρίβεια προς την αντίθετη κατεύθυνση. Δηλαδή, τη χειροτέρευση του εμπορικού ισοζυγίου, τη μείωση του εισοδήματος για τους εγχώριους παραγωγούς, αλλά και για πολλές άλλες ομάδες του πληθυσμού.
Με δύο λόγια, η αγροτική πολιτική της Κυβέρνησης εξαντλείται, περιορίζεται σε δύο κατευθύνσεις. Από τη μια στις κατά καιρούς αμαρτωλές ρυθμίσεις και από την άλλη στο σκληρό διωγμό των εν απογνώσει ευρισκομένων παραγωγών-καλλιεργητών, οι οποίοι βρίσκονται στο έλεος είτε ωμών εκβιασμών είτε και ποινικών διώξεων, στις οποίες και σήμερα ακόμα εμμένετε.
Κυρίες και κύριοι συνάδελφοι, το σίριαλ αυτής της υπόθεσης συνεχίζεται και σήμερα με τους ίδιους πρωταγωνιστές μια και ξανά βρισκόμαστε μπροστά σε προτεινόμενο χάρισμα ύψους περίπου εκατόν εβδομήντα δισεκατομμυρίων (170.000.000.000).
Θέλω εδώ να κάνω μια πολύ σύντομη αναδρομή. Το 1994, ο τότε Υπουργός Γεωργίας, ο κ. Μωραϊτης, ρυθμίζοντας πάλι χρέη των συνεταιριστικών οργανώσεων προς την Αγροτική Τράπεζα ύψους τότε τριακοσίων πενήντα επτά δισεκατομμυρίων (357.000.000.000) δραχμών, είχε δηλώσει στη Βουλή ότι η ρύθμιση αυτή είναι η τελευταία και ότι στο μέλλον η χρηματοδότηση των συνεταιριστικών οργανώσεων που του λοιπού θα έπρεπε να λειτουργούν στα πλαίσια του ελεύθερου ανταγωνισμού, θα πραγματοποιείται με αποκλειστικά τραπεζικά κριτήρια.
Πριν από λίγους μήνες, ο σημερινός Πρωθυπουργός μιλώντας σε ημερίδα του ΠΑΣΟΚ είπε και διαβάζω αυτολεξεί, ότι: "Οι συνεταιρισμοί πρέπει να λειτουργούν με επιχειρηματικά κριτήρια, να κάνουν ισολογισμό και απολογισμό, να βλέπουν τι κερδίζουν και τι χάνουν και δεν μπορούν να συνεχίσουν να έχουν τη νοοτροπία του δεν μας ενδιαφέρει τι κάνουμε θα μας τα πληρώσει η Αγροτική Τράπεζα και το δημόσιο". Και ταυτόχρονα είχε παραδεχθεί ότι πολλοί συνεταιρισμοί που πρόσκεινται στο ΠΑΣΟΚ έχουν υπερβολικά χρέη, είναι κρατικοδίαιτοι και είχε υπογραμμίσει ότι η εποχή των παχιών αγελάδων έχει τελειώσει.
Κυρίες και κύριοι συνάδελφοι, είναι αυστηρό, αλλά είναι ακριβές αυτό που θα πω ως διατύπωση διλήμματος των εναλλακτικών επεξηγήσεων αυτής της συμπεριφοράς. Είτε ο Πρωθυπουργός αγνοεί παντελώς την ελληνική πραγματικότητα είτε ενσυνείδητα ψεύδεται. Και οφείλω να πω ότι και οι δύο εναλλακτικές λύσεις μου φαίνονται εξ ίσου επικίνδυνες για την εθνική μας ζωή.
Πρέπει επιτέλους να γίνει κατανοητό ότι ο ελληνικός λαός δεν είναι διατεθειμένος να βλέπει να συνεχίζεται αυτό το θέατρο του παραλόγου, γιατί περί θεάτρου παραλόγου πρόκειται και μάλιστα με τους ίδιους πρωταγωνιστές. Δεν είναι διατεθειμένος να συνεχίσει να επιβαρύνεται ο 'Ελληνας φορολογούμενος, για να στηρίξει μία πολιτική, που δεν επιλύει το πρόβλημα σίγουρα, απλά ίσως προσκαίρως το εξωραϊζει, για να εμφανιστεί και πάλι στο προσεχές μέλλον διογκωμένο ολοένα και περισσότερο.
Πρέπει εδώ να σημειώσω, επίσης, ότι αποτελεί ένδειξη της κυβερνητικής αναξιοπιστίας, από τη μία με ευκολία και με προφανείς σκοπιμότητες κομματικής κατεύθυνσης να πετά τα χρήματα του 'Ελληνα φορολογούμενο στον Καιάδα και από την άλλη να επικαλείται τη σπάνη των πόρων, την αδυναμία, δηλαδή, εξεύρεσης κονδυλίων, για να ικανοποιήσει άλλες πολύ μεγάλες προτεραιότητες.
Θα σας δώσω ένα πολύ απλό παράδειγμα. Δεν μπορεί να εφαρμόσει μία πολιτική, που θα οδηγούσε σε βελτιωμένο μισθολόγιο για τους 'Ελληνες αξιωματικούς, επί παραδείγματι, με δυσθεώρητα μικρότερο το συνολικό κόστος, αλλά βρίσκει τα χρήματα για να προβαίνει σε ρυθμίσεις και μάλιστα αδιαφανείς και αμαρτωλές στην πλειοψηφία των περιπτώσεων.
Κυρίες και κύριοι συνάδελφοι, η συγκεκριμένη ρύθμιση είναι διάτρητη, γιατί -ας μη γελιόμαστε- εξυπηρετεί κατ'εξοχήν πελατειακές σκοπιμότητες. Δεν τηρεί τη βασική αρχή της οικονομικής βιωσιμότητας των συνεταιριστικών οργανώσεων, αφού δεν υπάρχουν μελέτες βιωσιμότητας. Δεν υπάρχουν ενιαία κριτήρια στη ρύθμιση, δεν εφαρμόζεται η βασική, η απαράβατη αρχή, ότι η πολιτεία δεν μπορεί να ρυθμίζει χρέη για οργανώσεις, πολλές εκ των οποίων βαρύνονται για κακοδιαχείριση και για τις οποίες εκκρεμούν δικαστικές υποθέσεις.
Δεν μπορεί να ρυθμίζονται ή να διαγράφονται χρέη συνεταιριστικών οργανώσεων, που δεν προβαίνουν στην εκ της νομοθεσίας επιβαλλόμενη δημοσίευση ισολογισμών. Δεν μπορεί να διαιωνίζεται αυτό το καθεστώς της ανορθολογικής και με κομματική σκοπιμότητα λειτουργίας του κράτους, που προσπαθεί να ασκεί πολιτική με κομματική στόχευση, αξιοποιώντας τους εξαρτημένους από αυτό συνεταιρισμούς.
Πρέπει ακόμη να τονισθεί ότι νοθεύεται ο ανταγωνισμός μεταξύ των υγιών και των μη υγιών συνεταιριστικών οργανώσεων και πρέπει ακόμη να θυμόμαστε πάντα, όταν προωθούνται τέτοιες πολιτικές, ότι θα δημιουργηθούν και θα εμφανιστούν έντονα στο κοντινό μέλλον τα αλυσιδωτά αρνητικά αποτελέσματα τέτοιων επιλογών, αφού οι συνέπειες από τη διάθεση χρησίμων και αναγκαίων για πολύ μεγάλες προτεραιότητες, κυρίως αναπτυξιακές, πόρων θα πάνε σε μη βιώσιμες συνεταιριστικές οργανώσεις.
Οφείλω ακόμη να επισημάνω ενώπιόν σας ότι έχει σημαντικότατες ευθύνες και η διοίκηση της Αγροτικής Τράπεζας, που επιτρέπει σε συνεταιριστικές οργανώσεις, αλλά και σε επιχειρήσεις, να δανείζονται με ποσά, που ξεπερνούν το 1/5 των ιδίων κεφαλαίων τους. Και αυτό, όταν ταυτόχρονα η ίδια τράπεζα με ληστρική, νομότυπη βέβαια, αλλά ληστρική, τοκογλυφία στέλνει στην απόγνωση χιλιάδες αγρότες. Εξακολουθεί να λειτουργεί αναποτελεσματικά και με τεράστια έξοδα διοίκησης, τη στιγμή που αποπέμπεται ο διοικητής της και εν πάση περιπτώσει, αν μη τι άλλο, θα έπρεπε να υπάρχει ευαισθησία, για να εξηγηθούν οι λόγοι της απόφασης αυτής της αποπομπής.
Κυρίες και κύριοι συνάδελφοι, είναι ανάγκη επιτέλους να χαραχθεί μία πολιτική, σοβαρή και αποτελεσματική για τον αγροτικό τομέα και μάλιστα μακροπρόθεσμης στόχευσης. Διαφορετικά -και πιστεύω πως σε αυτό τουλάχιστον μπορούμε να συμφωνήσουμε όλες και όλοι- οι συνέπειες θα είναι ανυπολόγιστες και μάλιστα όχι μακρινές, αλλά στο κοντινό, στο εμφανές μέλλον. Για την ύπαιθρο που θα ερημώσει, για το εισόδημα του αγρότη που θα συρρικνώνεται, για το κύμα ανεργίας που θα προκληθεί, για την κοινωνική αναστάτωση, δείγματα της οποίας είναι ήδη εδώ και καιρό ορατά.
Και μάλιστα πρέπει να χαραχθεί μία πολιτική και να εφαρμοστεί με συνέπεια, ειδικά τώρα που το διεθνές περιβάλλον είναι εξόχως ανταγωνιστικό και απαιτητικό. Ο στόχος, η βασική προτεραιότητα αυτής της πολιτικής, θα πρέπει να είναι να καταστεί η ελληνική αγροτική οικονομία ανταγωνιστική. Αυτό, όμως, προϋποθέτει ορισμένα πράγματα. Προϋποθέτει μία διαφορετική επενδυτική πολιτική που θα οδηγήσει σε σοβαρή επενδυτική προσπάθεια στον αγροτικό τομέα. Προϋποθέτει ουσιαστική πληροφόρηση του αγρότη για τις σύγχρονες μεθόδους καλλιέργειας και παραγωγής. Προϋποθέτει στροφή σε δυναμικές καλλιέργειες, σε πρωτοπόρες και ανταγωνιστικές καλλιέργειες. Προϋποθέτει αντιμετώπιση του αυξημένου κόστους της παραγωγής του, καύσιμα, ρεύμα, εισαγόμενα μηχανήματα. Προϋποθέτει τη ριζική εξυγίανση του συνεταιριστικού κινήματος, όπου ο στόχος πρέπει να είναι, να καταστούν οι συνεταιριστικές μονάδες βιώσιμες επιχειρήσεις και όχι οχήματα ή μοχλοί, για να προωθούνται άνομοι, αθέμιτοι ή μικροπολιτικοί στόχοι. Προϋποθέτει την εξυγίανση και την αναθεώρηση του ρόλου της Αγροτικής Τράπεζας, που επιτέλους κάποτε θα πρέπει να λειτουργήσει με πραγματικά τραπεζικά κριτήρια. Και προϋποθέτει βέβαια την αναμόρφωση του Υπουργείου Γεωργίας και των υπηρεσιών του.
Για το συγκεκριμένο ζήτημα, κυρίες και κύριοι συνάδελφοι, η πρότασή μας είναι απλή: Ρυθμίσεις χρεών. Θα πρέπει να έχουν τουλάχιστον τρεις προϋποθέσεις. Πρώτα απ' όλα μελέτες βιωσιμότητας. Θα πρέπει να ξεκαθαρίσουμε ποιοι συνεταιρισμοί είναι βιώσιμοι και ποιοι δεν είναι.
Το δεύτερο. Απαραίτητη δημοσίευση ισολογισμού. Διαφορετικά ενθαρρύνουμε την αδιαφάνεια.
Το τρίτο είναι να μην εκκρεμούν δικαστικές υποθέσεις και μάλιστα για κακοδιαχείριση, εις βάρος τους. Θα πρέπει ταυτόχρονα να δούμε με μεγαλύτερο ενδιαφέρον και φροντίδα τον αγρότη, τον ιδιώτη αγρότη. Αυτόν, ο οποίος στις περισσότερες περιπτώσεις πλήττεται δυσβάστακτα, από τους τοκογλυφικούς τόκους υπερημερίας, τόκους ποινής. Και να δούμε εκεί την αντιμετώπιση ενός φαινομένου, ίσως συμφωνώντας σε ένα ποσό -που μπορεί να είναι τα πέντε εκατομμύρια (5.000.000), λίγο πάνω, λίγο κάτω- όπου για τους κάτω από το ποσό αυτό, θα διαγράφονται αυτές οι επιβαρύνσεις από τους τόκους υπερημερίας και για τους πάνω από το ποσό αυτό, θα πρέπει να υπάρχει μελέτη βιωσιμότητος.
Κυρίες και κύριοι συνάδελφοι, πρέπει να δούμε την αλήθεια κατάματα και να δεχθούμε ότι η σημερινή κατάσταση βρίσκεται σε τραγικό αδιέξοδο και ότι δεν απαλύνεται το πρόβλημα με αποσπασματικές επιλογές, αδιέξοδες, που δεν οδηγούν πουθενά και τελικά πολύ σύντομα, θα διογκώσουν ξανά το πρόβλημα. Απαιτούνται γενναίες αποφάσεις, απαιτείται καθαρή και τολμηρή πολιτική.
Την απορρίπτουμε την πολιτική που εφαρμόζει η Κυβέρνηση και γενικότερα και στο ειδικό θέμα, όπως πάτε να την εφαρμόσετε. 'Αλλωστε ο στόχος της -ας είμαστε σαφείς- είναι να μη θίγει τα κακώς κείμενα που η ίδια εξέθρεψε και η ίδια εξακολουθεί να εκτρέφει.
Κυρίες και κύριοι συνάδελφοι, εμάς μας νοιάζει ο 'Ελληνας αγρότης, εμάς μας νοιάζει ο 'Ελληνας φορολογούμενος και το συμφέρον του 'Ελληνα αγρότη και του 'Ελληνα φορολογούμενου είναι το κριτήριο βάσει του οποίου πορευόμαστε, βάσει του οποίου χαράζουμε την πολιτική μας, βάσει του οποίου καταθέτουμε τις προτάσεις μας. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κυρίες και κύριοι συναδελφοι, ο Πρόεδρος της Νέας Δημοκρατίας, κ. Καραμανλής, αναφέρθηκε σε αρκετά σημαντικά θέματα, που απασχολούν την αγροτική οικονομία και τον αγροτικό τομέα γενικότερα. 
Είναι γνωστό ότι υπάρχουν προβλήματα. Τα προβλήματα αυτά τα αναγνωρίζουν όλοι και στο Κοινοβούλιο αλλά και γενικότερα όπου υπάρχουν δραστηριότητες αγροτικές και όσες συνδέονται μ' αυτές. 'Ομως, θα πρέπει να δούμε με ποιον τρόπο πρέπει να τα αντιμετωπίσουμε.
Ορισμένα από αυτά που είπε ο Πρόεδρος της Νέας Δημοκρατίας δεν είναι ακριβή και ειπώθηκαν καθ' υπερβολήν πράγματα, για τα οποία θα μιλήσω στη συνέχεια.
Το προβλήματα του αγροτικού τομέα, όσον αφορά την εθνική πολιτική, διότι εκεί κυρίως περιορίστηκε ο κ. Καραμανλής, είναι προβλήματα που πρέπει να συζητήσουν τα πολιτικά κόμματα και οι οργανώσεις και πρέπει να εφαρμόσουμε μία συγκεκριμένη πολιτική μέσα στα πλαίσια τα Κοινοτικά, της Ευρωπαϊκής 'Ενωσης. Και υπάρχουν τέτοιες δυνατότητες.
Είναι αλήθεια ότι δεν εφαρμόστηκε μια σχεδιασμένη εθνική πολιτική. Γιατί από τη μία πλευρά κυριάρχησε μία ρητορική εναντίον της Ευρωπαϊκής 'Ενωσης, η οποία ...
ΕΝΑΣ ΒΟΥΛΕΥΤΗΣ (Από την πτέρυγα της Νέας Δημοκρατίας): Από ποιους;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Πολιτικά; Από το ΠΑ.ΣΟ.Κ. από το Κ.Κ.Ε. και από άλλους. Εγω προχθές ήμουν σε μία σύσκεψη στη Βέροια και στελέχη δικά σας της Νέας Δημοκρατίας σηκώθηκαν και είπαν ότι για όλα αυτά φταίει η Ευρωπαϊκή 'Ενωση. Αυτή είναι η αλήθεια.
ΣΤΡΑΤΗΣ ΚΟΡΑΚΑΣ: Απαγορεύεται να πουν και την αλήθεια μία φορά;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Ετσι, λοιπόν, από τη μία πλευρά διαμορφωνόταν μία αρνητική ρητορική για εξελίξεις που αφορούσαν σημαντικά την οικονομία μας και τον αγροτικό τομέα και από την άλλη πλευρά υπήρχε εφησυχασμός ότι όλα τα θέματα θα τα λύσει η προσαρμογή στην Κοινότητα και θα τα λύσει και η αγορά, ο ιδιώτης αγρότης. Αυτό που είπε ο κ. Καραμανλής ότι ο ιδιώτης αγρότης θα επιβιώσει σε έναν ανταγωνισμό, ο οποίος είναι παγκοσμιοποιημένος. Σε έναν ανταγωνισμό μέσα στην Ευρωπαϊκή 'Ενωση, όπου οι πιο συντηρητικές κυβερνήσεις έχουν οργανώσει τους πιο ισχυρούς συνεταιρισμούς, έρχεται τώρα η συντηρητική παράταξη να μας πάει τρεις αιώνες πίσω και να μας μιλήσει για τον ιδιώτη που αγωνίζεται στη γη του. Είναι σοβαρά πράγματα αυτά; Εάν θα επικρατούσε αυτή η λογική, τότε σε κάθε νομό θα είχε κυριαρχήσει η κερδοσκοπία, το παραεμπόριο, η εκμετάλλευση και θα είχαμε και τον ιδιώτη αγρότη. Αυτή δεν είναι λογική οργάνωσης του αγροτικού τομέα.
Είναι σαφώς διαφορετικές οι θέσεις μας και καλώς ειπώθηκαν αυτά σήμερα για να τα ξαναθυμηθούμε. Πολύ καλά έκανε ο κ. Καρμανλής να υπενθυμίσει τη διάλυση που θα ήθελε από τη μια πλευρά, αλλά και από την άλλη πλευρά για λόγους πολιτικούς την υποστήριξη των σωστών συνεταιρισμών. Γιατί σ' αυτό συμφωνούμε ότι πρέπει να υποστηρίξουμε τους σωστούς συνεταιρισμούς. Και μπορούμε με βάση αυτήν τη συμφωνία να προχωρήσουμε και να φτιάξουμε οργάνωση στον αγροτικό χώρο για να πάει μπροστά. Γιατί χωρίς οργανωμένους αγρότες και την παραγωγή τους, δεν μπορεί να υπάρξει ούτε εισόδημα ούτε ύπαιθρος ούτε ανταγωνισμός ούτε ανταγωνισμός μέσα στην 'Ενωση ούτε να σταθεί η χώρα στο διεθνές πεδίο.
Δεν ήταν ειλικρινής αυτή η τοποθέτηση που έκανε ο κ. Καραμανλής. Αλλά έπρεπε να ικανοποιήσει την πλευρά εκείνη της παρατάξεώς του, η οποία ήθελε να ξεκληρίσει και να διαλύσει τους συνεταιρισμούς το 1990, το 1991, το 1992 και το 1993, όταν τότε υπερχρεώθηκε ο αγροτικός τομέας με τα επιτόκια που με τον εκτοκισμό είχαν φθάσει στο 36% και σε ένα βράδυ χρεώθηκαν οι αγρότες, για τους οποίους τώρα κόπτεται ο κ. Καραμανλής με πεντακόσια δισεκατομμύρια (500.000.000.000) δραχμές.
Αυτή η δημαγωγία, αυτή η ρητορική, δεν έχει βάση.
(Χειροκροτήματα από την πτέρυγα του ΠΑ.ΣΟ.Κ.)
Και πρέπει να πούμε και να θυμηθούμε ότι το επιτόκιο που ήταν επί των ημερών σας 36%, γιατί μίλησε σήμερα για τοκογλυφία, σήμερα είναι 16%. Είναι και σήμερα ακριβό το χρήμα. Είναι σωστό αυτό. Πρέπει να πέσουν και άλλο τα επιτόκια. 'Ομως θα πρέπει να εκσυγχρονιστεί και η τράπεζα, διότι έχει κόστος. Κάναμε μία προσπάθεια να πάει στον εκσυγχρονισμό, διότι είναι η δεύτερη τράπεζα στη χώρα μας και πρέπει να υποστηριχθεί.
Είχαμε τον τετραπλασιασμό του κόστους στα λιπάσματα, στα φυτοφάρμακα. Και τι μπορούσε να κάνει ο ιδιώτης αγρότης; Ποιος τα έκανε αυτά; Η αγορά. Ποια αγορά; 'Οχι η αγορά με υγιείς κανόνες, με όρους ανταγωνισμού, αλλά της κερδοσκοπίας, της απάτης και της κομπίνας. Αυτή που γνωρίζουμε και σήμερα. Αυτή η αγορά που έφερε σήμερα το 70% των σπόρων να είναι εισαγόμενοι με αποτέλεσμα να καταστρέψουν τις ελληνικές ποικιλίες και στη συνέχεια την παραγωγή. Αυτήν την αγορά έφερε η παράταξη του κ. Καραμανλή που έρχεται από πάρα πολύ μακριά και κοιτάζει ακόμα πιο πίσω μ' αυτήν την πολιτική που ανέφερε σήμερα εδώ.
(Θόρυβος από την πτέρυγα της Νέας Δημοκρατίας)
Κυρίες και κύριοι συνάδελφοι, ακούσαμε τον Πρόεδρο της Νέας Δημοκρατίας χωρίς διακοπές και με προσοχή, γιατί είναι σοβαρό το θέμα.
(Θόρυβος από την πτέρυγα της Νέας Δημοκρατίας)
Ενοχλείσθε, κύριοι συνάδελφοι, αλλά αυτή ήταν η πολιτική σας, η διάλυση του αγροτικού τομέα. Αυτό που κάνουμε τώρα είναι η ανασυγκρότησή του.
ΠΡΟΕΔΡΕΥΩΝ (Παναγιώτης Σγουρίδης): Θα παρακαλέσω, κύριοι συνάδελφοι, να κάνετε ησυχία. Αφήστε να εξελιχθεί ο διάλογος ελεύθερα μέσα στην Αίθουσα.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Η αναδιάρθρωση και η μεταρρύθμιση θα γίνει. Η πολιτική μας είναι σε σωστή κατεύθυνση. Αναγνωρίζεται απ' όλα τα στελέχη σας σε όλη τη χώρα. 
Κάναμε το νόμο για τους νέους αγρότες, γιατί ποιος θα μείνει στην ύπαιθρο χωρίς κίνητρα σήμερα και με ποιες δυνατότητες. Δίνουμε κίνητρα.
Δεύτερον, πώς θα μείνει ο αγρότης χωρίς γη. Και έχουμε τη δυνατότητα για πρώτη φορά να υπάρξει πλαίσιο για τη γη, μαζί και με τον οργανισμό που έρχεται για τη γη, όπως είναι σε άλλες χώρες του προχωρημένου καπιταλισμού με πολύ σκληρές συντηρητικές κυβερνήσεις, με τη λογική της αγοράς, με τη λογική του ανταγωνισμού.
Επίσης χρειάζεται αυτός ο τομέας να οργανωθεί. 'Εχουμε ένα πρόβλημα -και το είπαμε με ειλικρίνεια εδώ- με την Τράπεζα. Η Τράπεζα που λέτε ότι δεν υποστήριξε τον αγροτικό τομέα, αν δεν τον είχε υποστηρίξει και είχε ξεκινήσει αυτήν τη λογική να εισπράξει όσα θα όφειλαν οι αγρότες οι οποίοι λέτε ότι ζουν κάτω από την άγρια εκμετάλλευση της Τράπεζας, τότε δεν θα είχε αυτό το άνοιγμα η Τράπεζα. Ακριβώς για να μην κάνει αυτήν την πολιτική που ζητάει ένα μέρος των αγροτών που καλοπληρώνουν και είναι συνεπείς στις υποχρεώσεις τους, θα έπρεπε να είχαμε πάει σε πλειστηριασμούς, σε εκποιήσεις και σε καταστροφή...
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αυτό κάνετε.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Αυτό κάνετε και το κάνετε επιλεκτικά. 
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): ... μιας προσπάθειας που έγινε πάνω από δέκα χρόνια. 'Ομως υπάρχουν αρνητικές όψεις. Γιατί; Διότι διαμορφώθηκε ένα κλίμα και είχε υποχρέωση αυτή η Κυβέρνηση, οι ίδιοι οι πρωταγωνιστές που είπε ο κ. Καραμανλής -ναι, οι σοσιαλιστές είναι οι ίδιοι πρωταγωνιστές, θα πρέπει να το συνηθίσετε αυτό, θα έχουν την πρωτοβουλία γιατί έχουν μια πολιτική που αγκαλιάζει την πλειοψηφία της χώρας- οι ίδιοι πρωταγωνιστές, λοιπόν, θέλουν να διορθώσουν μια πολιτική, διότι και το Σύνταγμα του 1975 λέγει ρητά ότι πρέπει να προνοήσουμε ως κράτος για τους συνεταιρισμούς γιατί εκφράζουν τη συλλογική προσπάθεια του αγροτικού κόσμου της χώρας. 'Εχουμε, λοιπόν, ανοίγματα, όχι ευκαιριακά, όχι με βάση αδιαφανείς διαδικασίες, αλλά σε κλάδους -κατά κλάδους είναι οι ρυθμίσεις και κατά περιοχές- από κοινωνική πολιτική, έχουμε ανοίγματα από τα χτυπήματα της αγοράς που δεν ήταν έτοιμο το συνεταιριστικό κίνημα. Η φιλελευθεροποίηση, ο ανταγωνισμός και η παγκοσμιοποίηση είναι γεγονότα των τελευταίων ετών και χρειάζεται ο αγροτικός κόσμος να αφομοιώσει αυτήν τη δυνατότητα, αυτή τη γνώση, εκτός από εκείνο το μέρος αυτού του κόσμου που εμείς έχουμε χτυπήσει αλύπητα, αυτούς που κάνουν κακή διαχείριση, αυτούς που θέλουν τον κομματισμό. Και γι' αυτό στη συνδιάσκεψη του ΠΑΣΟΚ στην οποία ανεφέρθη ο κ. Καραμανλής, πρότεινα το ενιαίο ψηφοδέλτιο, την εταιρική μερίδα, τον ισολογισμό, το γενικό διευθυντή, τη διεύθυνση, όλο δηλαδή το σχέδιο εκείνο που θέλει έναν συνεταιρισμό επιχειρηματικού χαρακτήρα, όμως σε μια κοινωνική βάση όπως και το ίδιο το Σύνταγμά μας ορίζει.
Η πολιτική μας, λοιπόν, είναι σε σωστό δρόμο. Και σε σωστό δρόμο είναι η πολιτική εκείνη που θέλει αναπροσαρμογή, διότι έρχεται πάλι ο Νοέμβριος και θα υπάρξει η δημαγωγία πάνω σε έναν τομέα που είναι κρίσιμος για τη χώρα, σε έναν τομέα που πάει σε μια νέα διαπραγμάτευση στην Ευρωπαϊκή 'Ενωση, που πρέπει να προετοιμάσει τη χώρα να είναι ανταγωνιστική και στην 'Ενωση και διεθνώς. Υπάρχουν όμως προβλήματα.
Δεν ήταν, λέγει, σωστή η πολιτική μας.
Από το 1980 που είναι η χώρα στην 'Ενωση, για πρώτη φορά οι παραγωγοί βαμβακιού πήραν εκατό (100) δραχμές επιστροφή στο κιλό. Από τότε που είμαστε στην 'Ενωση, για πρώτη φορά πήραν φέτος τριακόσιες δέκα (310) δραχμές το κιλό. Αυτό λέω και ουδείς μπορεί να το αμφισβητήσει. Για πρώτη φορά πήραν την πραγματική αξία στα καπνά. Και έχουμε πρόβλημα στο λάδι ακριβώς γιατί υπάρχουν τα φαινόμενα εκείνα που σωστά επεσήμανε ο κ. Καραμανλής. Θα πρέπει να καταλάβουν τα στελέχη που είναι στον αγροτικό τομέα πως πρέπει να ασκούν πολιτική διαφάνειας, έντιμη, σωστή διαχείριση γιατί αυτός είναι ο δρόμος της ανάπτυξης.
'Οντως υπήρχε ένα πρόβλημα αποεπένδυσης στη γεωργία. Το αναγνώρισα στην τοποθέτησή μου στον προϋπολογισμό. Η Κυβέρνηση αναγνωρίζοντας αυτό το πρόβλημα, σε συνεργασία με το οικονομικό επιτελείο, έδωσε κατεύθυνση να μετακινηθούν κονδύλια εκατόν δώδεκα δισεκατομμυρίων πεντακοσίων εκατομμυρίων (112.500.000.000) δραχμών από άλλα Υπουργεία που δεν απορρόφησαν τα κοινοτικά κονδύλια. Το Υπουργείο Γεωργίας απορρόφησε 116% φέτος από τα κοινοτικά κονδύλια για να γίνουν επενδύσεις. Διότι όντως το πρόβλημα, αυτό που έχουμε τονίσει και από τις δύο πλευρές είναι οι επενδύσεις και στον ιδιωτικό τομέα και στον κοινωνικό τομέα. Επενδύσεις και στη γεωργία και στην κτηνοτροφία και στην αλιεία και σε έργα υποδομών, γιατί δεν μπορεί να υπάρξει γεωργία χωρίς έργα υποδομών, αλλά σε ορισμένο πλαίσιο γιατί η Κοινότητα δεν θέλει την υπερπαραγωγή προϊόντων.
Η γενική γραμμή είναι να κτυπηθεί η υπερπαραγωγή προϊόντων για να μην έχουμε δημοσιονομικά προβλήματα στην Κοινότητα γιατί υπάρχουν πάντα πληρωμές. Και τα έργα είναι ελεγχόμενα γιατί υπάρχει σε ορισμένες περιοχές η τάση να χρησιμοποιείται υπέρμετρα νερό και έργα υποδομής για υπερπαραγωγές που ούτε μπορούν να πάνε μετά στην παρέμβαση ούτε μπορούν να αποσυρθούν με τα νέα δεδομένα. Ποιος θα ήθελε να ισχυρισθεί ότι θα πρέπει η Κοινότητα να υπερπαράγει προϊόντα και να τα πληρώνουν οι προϋπολογισμοί των χωρών; Σε ποιο φορολογούμενο Ευρωπαίο θα έπρεπε να το πούμε αυτό;
'Ετσι, λοιπόν, ο κ. Καραμανλής έκανε εδώ μία ορισμένη πολιτική και με τις παλιές του εμπειρίες. 'Εφερε προβλήματα, αγκάλιασε και χάιδεψε τον αγρότη ως άτομο γιατί δίνει τη μάχη και άφησε όλα τα άλλα να κινηθούν στα πλαίσια της γνωστής δημαγωγίας της συντηρητικής παράταξης. Αυτό δεν προσέφερε και πολλά πράγματα στην αγροτική πολιτική που έκανε σήμερα, εκτός από τον τομέα εκείνο που ανέφερε ορισμένες αρχές και ορισμένους κανόνες που πρέπει να τηρήσουμε όλοι.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ο κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Φαντάζομαι ότι θα συμφωνήσουμε όλοι, κυρίες και κύριοι συνάδελφοι, εάν κάνω τη διαπίστωση ότι δεν είναι καλή ημέρα για το Κοινοβούλιο η σημερινή. Ο τρόπος που συζητείται αυτός ο νόμος, ένας νόμος τερατώδης -εγώ δεν έχω ξαναδεί τέτοιο φαινόμενο- και η επιμονή της Κυβέρνησης να ψηφίσει μέσα σε τόσο ασφυκτικά στενά περιθώρια, δημιούργησε πολλά προβλήματα Κανονισμού και τρόπου λειτουργίας της Βουλής.
Εγώ θα αρχίσω από αυτό για να πω, κύριοι συνάδελφοι, ότι εμείς δεν δεχόμαστε με κανένα τρόπο τις τροπολογίες της τελευταίας ώρας, κύριε Υπουργέ. 'Εχετε δεσμευθεί, έχει δεσμευθεί το Σώμα, έχει δεσμευθεί το Προεδρείο. Ευθύνη του Προέδρου είναι και ήταν προς τιμήν του το ότι είπε πως δεν θα τις δεχθεί και αναμένω από τον Πρόεδρο να τιμήσει το λόγο τον οποίο έδωσε σήμερα εδώ ενώπιόν μας.
Θα ήθελα να προσθέσω ακόμη, επειδή ανεφέρθη μία προσθήκη η οποία κατετέθη την τελευταία στιγμή, δηλαδή στις 7.25' απόψε, ότι δεν είναι αυτή στην οποία ανεφέρθη ο Πρόεδρος που διορθώνει ένα "δεν", είναι μία προσθήκη άλλη της τελευταίας ώρας. Μα επιτέλους, κύριοι συνάδελφοι, δεν αποτελεί προσβολή κατά του Κοινοβουλίου αυτή η Κυβέρνηση; 'Ετσι μας γράφει στα παλιά της τα παπούτσια όλους εμάς τους Βουλευτές; Εάν εσείς, κύριοι συνάδελφοι του ΠΑ.ΣΟ.Κ., το δέχεσθε, εμείς της Αντιπολίτευσης δεν είμεθα καθόλου διατεθειμένοι να το δεχθούμε. Θέλω άπαξ δια παντός να το ξεκαθαρίσω σ' αυτήν την Αίθουσα.
Μπαίνω τώρα στο θέμα της ουσίας, κύριοι συνάδελφοι. Ο κ. Σπράος έκανε μία έκθεση σήμερα η οποία τάραξε τα λιμνάζοντα ύδατα και έβαλε "τον δάκτυλον επί τον τύπον των ήλων" σε ένα μέγα πρόβλημα το οποίο επιμελώς αποκρύπτει ο κ. Σημίτης από τον ελληνικό λαό. Λέει πολλές αλήθειες. Λέει μεταξύ των άλλων μία πολύ απλή αλήθεια: Λέει ότι μία δραχμή είτε αναφέρεται στην κοινωνική ασφάλιση -στο ΤΕΜΣΔΕ μάλιστα αναφέρει- είτε αναφέρεται σε ένα Υπουργείο, την ίδια αξία έχει σ' ό,τι αφορά την επιρροή της στην οικονομία και την επιρροή της στο βασικό στόχο της σύγκλισης.
Δηλαδή, εν άλλοις λόγοις, η οικονομία, κυρίες και κύριοι συνάδελφοι, είναι ενιαία. Αλίμονο εάν η Κυβέρνηση δεν την δει ως ενιαία και απομονώνουμε κάθε φορά έναν τομέα, για να δούμε τι θα κάνουμε σε αυτόν, αγνοώντας το λοιπό περιβάλλον.
Ε, λοιπόν, εγώ θα σας κάνω αμέσως μια βασική παρατήρηση, κύριοι συνάδελφοι. Ανάστατη είναι η χώρα εν όψει των νέων φόρων. Γιατί η Κυβέρνηση, άλλη μια φορά "συνεπής προς εαυτήν" και παραβιάζοντας τις δηλώσεις, τις δεσμεύσεις της, ετοιμάζει φόρους -είναι ομολογημένο πλέον- για να καλύψει τον καινούριο προϋπολογισμό. Μιλάμε για διακόσια δισεκατομμύρια (200.000.000.000) περίπου. Μερικοί λένε και τριακόσια δισεκατομμύρια (300.000.000.000). Κάτι μεταξύ διακοσίων δισεκατομμυρίων (200.000.000.000) και τριακοσίων δισεκατομμυρίων (300.000.0000.000). Και την ίδια ώρα που η Ελλάδα αναστατώνεται, ο ελληνικός λαός ασχάλλει -και φυσικά εύλογα διαμαρτύρεται ο μικρός και ο μεσαίος ιδίως όταν του επιβάλει περισσότερα φορολογικά βάρη η Κυβέρνηση- την ίδια ακριβώς ώρα, έρχεται η σοσιαλιστική Κυβέρνηση, μεγαλοπρεπής, και χαρίζει διακόσια δισεκατομμύρια (200.000.000.000), το ίδιο ακριβώς ποσό. Το ίδιο ποσό που πάτε να επισπράξετε από το υστέρημα, παίρνοντας το σάλιο του 'Ελληνα πολίτη, το ίδιο ποσό, την ίδια ώρα το σκορπάτε και το χαρίζετε, στους συνεταιρισμούς λέει.
Κύριοι συνάδελφοι, έτσι δημιουργείται το αφανές χρέος.
Υποθέτω ότι καταλαβαίνετε ότι αυτά τα διακόσια δισεκατομμύρια (200.000.000.000) ήταν εκατόν εβδομήντα δισεκατομμμύρια (170.000.000.000) μέχρι χθες. Σήμερα, με την προσθήκη άλλων είκοσι δισεκατομμυρίων (20.000.000.000), έγιναν εκατόν ενενήντα δισεκατομμύρια (190.000.000.000) -δεν ξέρω, ο Θεός να βάλει το χέρι του- έγιναν λίγο πολύ διακόσια δισεκατομμύρια (200.000.000.000). Αυτά τα διακόσια δισεκατομμύρια (200.000.000.000) δεν περνάνε από κανένα προϋπολογισμό. Αυτά τα διακόσια δισεκατομμύρια (200.000.000.000) όμως θα προστεθούν στο δημόσιο χρέος -γιατί θα βγουν ομόλογα του ελληνικού δημοσίου- και θα αυξήσουν το χρέος, το οποίο αισίως στο τέλος του έτους θα περάσει τα σαράντα τρισεκατομμύρια (40.000.000.000.000), με αποτέλεσμα να γίνει όνειρο μακρινό και απατηλό η ελπίδα ότι μπορούμε να μετάσχουμε κάποτε στην οικονομικά ενωμένη Ευρώπη και στο ενιαίο ευρωπαϊκό νόμισμα. 
Κύριοι συνάδελφοι, τι έχει γίνει με τους συνεταιρισμούς; 
Και επειδή μίλησε και για τη δεξιά ο κύριος Υπουργός, λυπάμαι πολύ, κύριε Υπουργέ, αλλά θα σας πω ότι δεν ήταν πολύ ευτυχής η παρουσία σας απόψε. Στο Κοινοβούλιο μιλάει κανείς σοβαρότερα. Αυτά που μας είπατε εδώ απόψε μπορούσατε να τα πείτε σε μια πολιτική συγκέντρωση του ΠΑ.ΣΟ.Κ.
(Χειροκροτήματα από την πτέρυγα της Νέας Δημοκρατίας)
Τους συνεταιρισμούς εμείς προσπαθήσαμε να τους βοηθήσουμε. Η Νέα Δημοκρατία ρύθμισε τα χρέη των τριτοβαθμίων και των δευτεροβαθμίων συνεταιριστικών οργανώσεων, αλλά με κριτήρια, με κανόνες. Είπαμε ότι θα τους εξυγιάνουμε, θα θέσουμε και προϋποθέσεις και δώσαμε πεντακόσια δισεκατομμύρια (500.000.000.000). Και αυτό το ολοκλήρωσε η Κυβέρνηση του ΠΑ.ΣΟ.Κ., ο κ. Μωραϊτης. Τα χρέη των συνεταιρισμών ερρυθμίστησαν κύριοι συνάδελφοι. Πεντακόσια δισεκατομμύρια (500.000.000.000.) -δεν είναι ασήμαντο το ποσό- επεβαρύνθη ο ελληνικός λαός.
Εκείνη δε την εποχή υπήρχε και κάποια δικαιολογία. Γιατί οι συνεταιρισμοί όντως ήσκησαν -κακώς βέβαια, αλλά ήσκησαν- κοινωνική πολιτική. 
Και εγώ, ως Πρωθυπουργός τότε, επέμενα ότι πρέπει να τους βοηθήσουμε να εξυγιανθούν. Αλλά να εξυγιανθούν εκεί που πρέπει. 
Και δόθηκε πανηγυρική υπόσχεση -και τα είπε πρωτύτερα ο Πρόεδρος του κόμματός μας κ. Καραμανλής- πανηγυρική υπόσχεση επαναλαμβάνω της Κυβέρνησης και του κ. Σημίτη -ο οποίος θα μείνει στην ιστορία ως Πρωθυπουργός ο οποίος άλλα λέει και άλλα πράττει- ο οποίος βεβαίωσε ότι δεν πρόκειται πλέον να επαναληφθεί το ίδιο προηγούμενο και ότι οι συνεταιρισμοί πρέπει επιτέλους να γίνουν παραγωγικοί, ανταγωνιστικοί και ότι δεν πρόκειται εφεξής να γίνει άλλη ρύθμιση.
Και έρχεται τώρα η ρύθμιση, η οποία γίνεται. Αυτή θίγει πολλά προβλήματα. Θέτει πολλά θέματα, κύριοι συνάδελφοι.
Το πρώτο θέμα που θα ήθελα να θέσω και να ρωτήσω ευθέως τον κύριο Υπουργό είναι: 'Εχετε πάρει την άδεια της Ευρωπαϊκής 'Ενωσης για να κάνετε αυτήν τη ρύθμιση, κύριε Υπουργέ; Δεν υπάρχει καμία αμφιβολία ότι παραβιάζετε κατάφωρα τους κανόνες τους βασικούς περί ανταγωνισμού και περί ισότητας στον ανταγωνισμό, οι οποίοι είναι βασικοί κανόνες στην Ευρωπαϊκή 'Ενωση.
Παραβιάζετε την ισότητα, όχι μόνο σε σχέση με συνεταιρισμούς και ιδιώτες, παραβιάζετε την ισότητα και μεταξύ των ιδίων των συνεταιρισμών.
Κύριοι συνάδελφοι, είναι κατ' εξοχήν πελατειακό το σύστημα το οποίο επεκράτησε. Επεκράτησαν αρχές πελατειακής πολιτικής στην προετοιμασία αυτού του άρθρου το οποίο ήρθε. Τι έγινε; Ποιους ρυθμίζετε; Ανάλογα με το πού βρίσκεται ο συνεταιρισμός; Ανάλογα με το ποιοι τον διευθύνουν, τι πολιτική επιρροή έχει, πού ανήκει; Και βεβαίως, δεν αποτελεί λύση, αφού ρυθμίσετε τα χρέη ορισμένων συνεταιρισμών, οι οποίοι είναι δικοί σας, να προσθέσετε και ορισμένους συνεταιρισμούς, οι οποίοι ανήκουν στη Νέα Δημοκρατία ή δεν ξέρω πού αλλού, για να πείτε ότι έτσι κάνετε μία πολιτική γενικότερα σωστή.
Δεν είναι σωστή η πολιτική αυτή, κύριοι συνάδελφοι. Να το καταλάβουμε μια και καλή. Και δεν υπάρχει η δυνατότητα, κάνοντας αυτήν την πολιτική, να εξυγιάνουμε ποτέ το συνεταιριστικό κίνημα. 'Ετσι αδικούμε τους συνεταιρισμούς, προπαντός όμως, αδικούμε τους ιδιώτες.
Κύριοι συνάδελφοι, η Αγροτική Τράπεζα σήμερα περνά κρίση, περνά θανάσιμη κρίση, η οποία μάλιστα, εκδηλώθηκε με την αντικατάσταση του διοικητού της πρόσφατα.
Η Αγροτική Τράπεζα, κύριοι συνάδελφοι, -και το λέω από του Βήματος της Βουλής με πλήρη συνείδηση ευθύνης- είναι χρεοκοπημένη σήμερα. Η Αγροτική Τράπεζα έχει κατά τη δική της ομολογία -το είπε πρωτύτερα και ο κ. Καραμανλής- τετρακόσια εβδομήντα ένα δισεκατομμύρια (471.000.000.000) ανεπίδεκτα εισπράξεως δάνεια, ανοίγματα. Τα ίδια διαθέσιμα ήσαν ογδόντα εννέα δισεκατομμύρια (89.000.000.000) το '89. Το 1993, που τα παρέδωσε η Νέα Δημοκρατία, ήταν πάνω από τριακόσια σαράντα δισεκατομμύρια (340.000.000.000) και στο τέλος του 1996, το ίδιο μέγεθος ήταν διακόσια τριάντα δισεκατομμύρια (230.000.000.000).
Η Νέα Δημοκρατία τα αύξησε όσο ήταν δυνατόν. Σήμερα τα ανοίγματα ανέβηκαν. Η Αγροτική Τράπεζα δεν είναι δυνατόν να επιβιώσει. Η Αγροτική Τράπεζα από την άλλη πλευρά, έχει ένα επιτόκιο, το οποίο παρά το γεγονός ότι επιδοτείται, κύριοι συνάδελφοι, είναι ακριβότερο από το μέσο επιτόκιο των εμπορικών τραπεζών.
Κατά παγία παράδοση η Αγροτική Τράπεζα είχε ένα επιτόκιο τέσσερις με πέντε μονάδες μικρότερο από τις εμπορικές τράπεζες. Σήμερα το επιτόκιο της Αγροτικής Τραπέζης είναι κατά μία ή δύο μονάδες υψηλότερο, παρά το γεγονός ότι επιδοτείται.
Ο δείκτης φερεγγυότητος της Αγροτικής Τράπεζας, ο οποίος υπερεκάλυπτε το 1993, όταν η Νέα Δημοκρατία έφυγε από την εξουσία, το 8% που είναι το μέτρο, ήταν τότε πάνω από 10% και βρίσκεται σήμερα, κύριε Υπουργέ στο 2,5%.
'Ετσι, η Αγροτική Τράπεζα σήμερα είναι ένας μεγάλος ασθενής, τον οποίο τελικά, θα υποχρεωθεί η Κυβέρνηση να εξυγιάνει βεβαίως, γιατί δεν μπορεί να αφήσει την Αγροτική Τράπεζα να καταρρεύσει, με αποτέλεσμα όμως να επιβαρυνθεί το ελληνικό δημόσιο με μερικές εκατοντάδες δισεκατομμυρίων ακόμα χρέος και να επιβαρυνθεί τελικά, ο ελληνικός λαός.
Με αυτές τις προϋποθέσεις και με αυτές τις συνθήκες, κύριοι συνάδελφοι, δεν είναι δυνατόν να προοδεύσει η πολιτική μας στον τομέα της γεωργίας, πολύ περισσότερο -και εδώ κυρίως θέλω να επιμείνω και γι' αυτό κυρίως ανέβηκα στο Βήμα- αφού έχουμε μία κραυγαλέα ανισότητα μεταχείρισης μεταξύ συνεταιρισμών -όχι όλων, ορισμένων συνεταιρισμών- και των ιδιωτών. Αναφέρομαι ιδιαίτερα στα κτηνοτροφικά χρέη, για τα οποία πολλές φορές έχω μιλήσει από του Βήματος της Βουλής.
Ο κ. Δρυς ως αρμόδιος του Οικονομικού Υπουργείου, μιλώντας για τις επιβαρύνσεις στον τραπεζικό δανεισμό, μίλησε για νομότυπο τοκογλυφία. Και έχει απόλυτο δίκιο.
Οι υπερημέριες, οι τόκοι υπερημερίας, όπως επιβάλλονται, δημιουργούν απαράδεκτα φαινόμενα τα οποία δεν τιμούν ούτε εμάς ούτε το ελληνικό τραπεζιτικό σύστημα. Ανέφερε ο ίδιος ο κ. Δρυς ένα πολύ χαρακτηριστικό παράδειγμα. Από αυτούς τους ανθρώπους ζητάει η Αγροτική Τράπεζα να πληρώσουν μέχρι την τελευταία δεκάρα.
Η μια μετά την άλλη οι κτηνοτροφικές, πτηνοτροφικές, χοιροτροφικές, αλιευτικές μονάδες της Ελλάδας χρεωκοπούν. Κλείνουν, διότι η Τράπεζα δεν τους χαρίζει, τουλάχιστον τους τόκους υπερημερίας, διότι δεν παίρνει κανένα απολύτως μέτρο, αλλά άκαρδη, άσπλαχνη εννοεί να εισπράξει και την τελευταία δεκάρα.
Καταλαβαίνετε, κύριοι συνάδελφοι, ότι είναι απαράδεκτο, υπό αυτές τις προϋποθέσεις, να γίνεται μεταχείριση τέτοια των συνεταιρισμών, οι οποίοι ελεύθεροι πλέον θα ξοδεύουν, μια που το κράτος πληρώνει, την ώρα που ο ιδιώτης θα κλείνει.
Πολύ φοβούμαι ότι το αποτέλεσμα θα είναι ότι σε ορισμένες τέτοιες μεγάλες μονάδες η Αγροτική Τράπεζα τελικά θα θελήσει να πάρει και τη διαχείριση, για να δημιουργήσουμε ενδεχομένως και πάλι μια καινούρια γενεά προβληματικών επιχειρήσεων στον τομέα της γεωργίας. Σας επισημαίνω κι αυτό το πρόβλημα, κύριε Υπουργέ, διότι φοβούμαι ότι υπάρχει στην πράξη.
Τι πρέπει, λοιπόν, να γίνει; Γιατί εμένα δεν μου αρέσει να μιλώ μόνο αρνητικά και μόνο θεωρητικά. Εγώ δεν ψηφίζω αυτό το σχέδιο νόμου και δεν το ψηφίζει και το κόμμα μας και δεν δεχόμαστε -το λέω και πάλι- ούτε καν να έρθουν προς συζήτηση οι προσθήκες. Εάν η Κυβέρνηση επιμείνει, εάν ο κ. Σημίτης επιμείνει σ'αυτήν την πολιτική, τότε ας έχει το θάρρος να το φέρει σε ένα νομοσχέδιο του Υπουργείου Οικονομικών.
Δεν την ψηφίζω, κύριε Υπουργέ, για τον πρόσθετο λόγο ότι δεν δέχομαι αυτή την τσαπατσουλιά που υπάρχει στην ψήφιση των νόμων του Υπουργείου σας. Θα πω στη Βουλή κάτι, το οποίο μου επροκάλεσε κατάπληξη. Στα Χανιά προ ολίγων ημερών με πληροφόρησε φίλος μου του Τεχνικού Επιμελητηρίου ότι ηυξήθη ο φόρος μεταβίβασης αγροτικού κτήματος, όταν μεταβιβάζεται σε μη αγρότη, στο τετραπλάσιο.
ΑΠΟΣΤΟΛΟΣ ΑΝΔΡΕΟΥΛΑΚΟΣ : Στο 36%. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Παραπάνω από 36%. Πάει σχεδόν 40%.
Του είπα, λοιπόν: "Λες τρελά πράγματα, δεν έχεις δίκιο, αλλά θα ρωτήσω". Συνάντησα τον Υπουργό των Οικονομικών και Εθνικής Οικονομίας τυχαίως και τον ρώτησα. Μου είπε "'Οχι, τέτοιο πράγμα δεν γίνεται". Λέω: "Σε παρακαλώ πολύ, δεν μου κάνεις τη χάρη να το ερευνήσεις;". Το βράδυ, κατά σύμπτωση πάλι τον ξαναείδα και με πληροφορεί και μου λέει: "Ναι, είχες δίκιο, ψήφισε ο Υπουργός Γεωργίας μία προσθήκη την οποία έφεραν Βουλευτές, ο ίδιος την είχε προετοιμάσει και έγινε πράγματι τετραπλασιασμός του φόρου μεταβίβασης".
Υπάρχει μία "προσθήκη σ' αυτόν το νόμο σήμερα. Μία από τις προσθήκες που δεν δεχόμαστε είναι αυτή η οποία ζητεί να τροποποιήσει αυτήν τη διάταξη με την υπογραφή πλέον και του κ. Παπαντωνίου αυτήν την προσθήκη, την οποία κακώς και πραξικοπηματικώς κατά τη δήλωσή του ψήφισε ο Υπουργός Γεωργίας. Υπό αυτές τις συνθήκες, κύριοι συνάδελφοι, δεν θα πάμε καλά, απλούστατα.
Η Κυβέρνηση έχει χάσει τον κεντρικό έλεγχο. Το έχω πει πολλές φορές από αυτό το Βήμα. Ο κ. Σημίτης δεν ασκεί τα καθήκοντα του Πρωθυπουργού. 'Οταν εκατοντάδες δισεκατομμύρια του διαφεύγουν, όταν οι Υπουργοί ψηφίζουν οικονομικές διατάξεις, χωρίς να τις γνωρίζει ο Υπουργός των Οικονομικών, ο τόπος δεν πάει καλά. Κρούω τον κώδωνα του κινδύνου, όχι γιατί έχω καμία ελπίδα ότι μπορεί το ΠΑ.ΣΟ.Κ. να αλλάξει, αλλά διότι θέλω να έχω τη συνείδησή μου ήσυχη.
(Χειροκροτήματα από την πτέρυγα της Νέας Δημοκρατίας).
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, δεν θα έπαιρνα το λόγο να μιλήσω, αλλά μπήκα στον πειρασμό, γιατί με την ευκαιρία της συζήτησης αυτού του νομοσχεδίου, αναλωθήκαμε -και φαίνεται ότι είναι ένα αίσθημα ενοχής που κατατρέχει τη Βουλή- σε μία γενική συζήτηση για την αγροτική πολιτική και τα προβλήματα των αγροτών.
'Εστω, λοιπόν, και επ'ευκαιρία αυτής της συζήτησης, να καταγραφούν εκείνα, τα οποία πρέπει ως συμπεράσματα να καταγράψουμε. Η σημερινή πραγματικότητα είναι τέτοια, ώστε καμιά από τις προηγούμενες κυβερνήσεις δεν μπορεί να αισθάνεται, απέναντι στον αγροτικό πληθυσμό, περήφανη και δικαιωμένη. Και όταν απευθύνονται οι κυβερνήσεις, που επί μια εικοσαετία διαχειρίστηκαν τον αγροτικό τομέα, προς τον 'Ελληνα αγρότη, να απευθύνονται με αισθήματα ενοχής, διότι επί είκοσι ολόκληρα χρόνια δεν καταστρώθηκε, ούτε εθνική πολιτική ούτε στρατηγική για την αγροτική οικονομία.
Και στην πλάτη του 'Ελληνα αγρότη δεν μπορείτε να παίζετε σήμερα, είτε το ΠΑ.ΣΟ.Κ. είτε η Νέα Δημοκρατία, το πάνω χέρι-κάτω χέρι. Επί είκοσι ολόκληρα χρόνια τι κάνατε; Αυτά που σήμερα διαπιστώνετε, γιατί δεν τα εφαρμόζατε ως συγκεκριμένη πολιτική; Και τους συνεταιρισμούς, με τους οποίους παίξανε όλες οι κυβερνήσεις πελατειακά παιχνίδια, γιατί σήμερα τους έχετε οδηγήσει σ' αυτό το σημείο, που τους έχετε οδηγήσει;
'Εναντι των συνεταιρισμών, οι κυβερνήσεις παίξανε πελατειακά παιχνίδια, με την εύκολη λύση των ρυθμίσεων κάθε φορά, για να αντιμετωπιστούν τα οργανικά προβλήματα της συνεταιριστικής οικονομίας. Και από τότε που μπήκαμε στην Ευρωπαϊκή 'Ενωση μέχρι σήμερα, δεν αντιλαμβάνεσθε ότι όλες οι κυβερνήσεις και όλοι οι Υπουργοί Γεωργίας δεν διαπραγματεύτηκαν ποτέ σωστά, στην ώρα που έπρεπε και με τον τρόπο που έπρεπε; 'Ερχεσθε πάντοτε εκ των υστέρων να καλύψετε τα ελλείμματα αυτής της ελλιπούς διαπραγμάτευσης.
Ποτέ δεν διαπραγματευτήκατε στην ώρα σας. Ποτέ δεν διαπραγματευτήκατε με το σωστό τρόπο και ποτέ δεν προετοιμάσατε τον 'Ελληνα αγρότη να αντιμετωπίσει αυτές τις μεγάλες πιέσεις του ανταγωνισμού στα πλαίσια της Ευρωπαϊκής 'Ενωσης.
Από τη μία, λοιπόν, σήμερα οι ιερεμιάδες, από την άλλη υμνολόγια και αισιόδοξες προοπτικές σε έναν τομέα, ο οποίος είναι καμμένη γη πλέον. Και τον κάνατε καμμένη γη εσείς και οι μεν και οι δε.
Θα ήθελα να προχωρήσω παραπέρα. Κύριε Υπουργέ της Γεωργίας, σας ρώτησε και ο Κοινοβουλευτικός μας Εκπρόσωπος ο κ. Αποστόλου να εξηγήσετε επιτέλους στη Βουλή τι συμβαίνει και φουσκώνει αυτό το νομοσχέδιο σαν το προζύμι. Τί συμβαίνει και τον Ιούλιο του 1996 ήταν εβδομήντα έξι δισεκατομμύρια (76.000.000.000), το Νοέμβριο έφτασαν τα εκατόν έξι δισεκατομμύρια (106.000.000.000), σήμερα έχουν φτάσει τα εκατόν σαράντα δισεκατομμύρια (140.000.000.000), προσθέτετε και άλλα είκοσι δισεκατομμύρα (20.000.000.000) και φτάσαμε αισίως στα διακόσια δισεκατομμύρια (200.000.000.000); Από πού αβγαταίνουν αυτά και με ποια κριτήρια τα αθροίζετε κάθε φορά; Να δώσετε μία εξήγηση συγκεκριμένη. Δεν είναι ότι θέλει ο κάθε Βουλευτής της κυβερνητικής Πλειοψηφίας ούτε αυτά που επινοεί κάθε φορά ο εκάστοτε Υπουργός. Δώστε, λοιπόν, μία εξήγηση γι' αυτές τις μεγάλες διαφορές, οι οποίες παρατηρούνται από μήνα σε μήνα.
Δεύτερο συγκεκριμένο ερώτημα, το οποίο θα ήθελα να κάνω επ' ευκαιρία του συζητουμένου νομοσχεδίου και που επισημάνθηκε και από τον κ. Μητσοτάκη: Δεν γνωρίζετε ότι υπάρχει σοβαρή κρίση στην Αγροτική Τράπεζα; Ο αγροτικός κόσμος, η αγροτική οικονομία όταν βλέπει το Διοικητή της Αγροτικής Τράπεζας να εξαναγκάζεται σε παραίτηση -επιλεγέντα με κριτήρια αξιοκρατικά, αλλά και κριτήρια επιλογής πολιτικά και προσωπικής φιλίας- όταν τον εξαναγκάζετε εσείς που τον διορίσατε πριν από λίγους μήνες σε αποχώρηση, απαιτεί εξηγήσεις. 'Εχετε υποχρέωση να πείτε τι συνέβη. Πολύ περισσότερο, όταν λέγονται διάφορα περί συγκρούσεων με κομματικά κατεστημένα, περί διαφωνιών, με συγκεκριμένους παράγοντες της κυβερνητικής πλειοψηφίας, περί σχεδίων, για την Αγροτική Τράπεζα στα πλαίσια απαιτήσεων της Τράπεζας της Ελλάδας. Πείτε επιτέλους στο Κοινοβούλιο τι συμβαίνει; Τι έγινε στην Αγροτική Τράπεζα; Γιατί ο έμπειρος, άξιος και επιλεγείς με τα κριτήρια της αρμόδιας επιτροπής της Βουλής, Διοικητής Χρ. Παπαθανασίου αποχωρεί, γιατί εξαναγκάζεται σε αποχώρηση; Τι είναι εν εξελίξει στην Αγροτική Τράπεζα; Ποια σχέδια κυοφορούνται; Για να μη βρεθούμε πάλι αύριο μπροστά σε νομοθετικές ρυθμίσεις με προσθήκες, οι οποίες θα έρχονται επ' ευκαιρία.
Τρίτο ερώτημα συγκεκριμένο, το οποίο θα ήθελα να κάνω: Τι ρυθμίζετε ακριβώς, κύριε Υπουργέ, χωρίς να ξέρετε ποια είναι τα υπόλοιπα, χωρίς να έχετε μια πλήρη εικόνα του τι συμβαίνει, επιλέγοντας με διαφορετικά κριτήρια διαφορετικές περιπτώσεις ρυθμίσεων, αυξάνοντας κατά το δοκούν από τα εβδομήντα έξι δισεκατομμύρια (76.000.000.000) στα διακόσια δισεκατομμύρια (200.000.000.000) μέσα σε ένα εξάμηνο;
Και ένα τελευταίο ερώτημα, κύριε Υπουργέ. Για να καταλάβουμε πράγματι αν εδώ γίνεται μία νομοθετική εργασία ή αν τις αδυναμίες και τους υπολογισμούς της κεντρικής διοίκησης τις ξεπλένουμε εδώ με τη διαδικασια της νομοθετικής ρύθμισης. Ποια τροπολογία φέρατε, κύριε Υπουργέ, στις 19.25' απόψε; Ποια τροπολογία; Ρύθμιση αναδρομική του τρέχοντος επιτοκίου που ανατρέχει στο 1993;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στη δική μας ρύθμιση αναφέρεται.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και της Προόδου): Ναι.
Ξέρετε ποια είναι η έκθεση του Γενικού Λογιστηρίου του Κράτους; Ξέρετε τι λέει η έκθεση του Γενικού Λογιστηρίου του Κράτους; Από τις προτεινόμενες διατάξεις θα προκληθεί ακαθόριστη δαπάνη του κρατικού προϋπολογισμού, από την αύξηση του επιτοκίου του δανείου το ύψος της οποίας θα εξαρτηθεί από την απόφαση του Υπουργού Οικονομικών που θα εκδοθεί. Αυτές είναι οι ρυθμίσεις; Οι εκάστοτε αποφάσεις του Υπουργού θα ρυθμίζουν τις ακαθόριστες δαπάνες μόνο και μόνο για να εξυπηρετηθουν οι τρέχουσες σκοπιμότητες; Αυτή είναι η χρηστή διαχείριση; Αυτή είναι η χρηστή διοίκηση; Αυτή είναι η διαφάνεια σε μία περίοδο όπου λέγονται όσα λέγονται για τους μονόδρομους και τις υποχρεωτικές επιβαρύνσεις; Σε μία περίοδο που κυριαρχεί η ανασφάλεια και ο αγρότης δεν έχει λύσει κανένα του πρόβλημα; Εκείνο που σπεύδετε τρέχοντας, ασθαίμοντας να καλύψετε, είναι κάποιες υποχρεώσεις κάποιων δικών σας; Ποιες είναι αυτές οι ακαθόριστες δαπάνες; Και πώς μπορεί να νομοθετεί όλο το Σώμα με τέτοιες τροπολογίες του ποδαριού, της τελευταίας στιγμής , μόνο και μόνο για να καλυφθούν εκείνα που πρέπει να καλυφθούν;
Θα παρακαλούσα, κύριε Υπουργέ, να αφήσετε τις αντιδικίες σας με τη Νέα Δημοκρατία. Θυμίζει την αντιδικία των αμαρτωλών που προσπαθούν να δουν ποιος έχει κάνει τη μεγαλύτερη αμαρτία σε βάρος του ελληνικού λαού. Αφήστε τα αυτά. Ο καθένας έχει τις ευθύνες του. Εσείς ήσασταν κυβέρνηση και η Νέα Δημοκρατία ήταν κυβέρνηση. Και αν τους αγρότες τους οδηγήσατε εκεί που τους φέρατε, με τις δικές σας πολιτικές και τα δικά σας λάθη το πράξατε. Σήμερα, λοιπόν, έστω αναγνωρίζετε ότι κάνετε λάθος. Δεν είναι πελατειακού χαρακτήρα αυτές οι ρυθμίσεις; Από τη μία καταγγέλετε τις πελατειακές ρυθμίσεις και από την άλλη τις επαναλαμβάνετε;
'Ενα τελευταίο ερώτημα: Δώστε επιτέλους μία απάντηση ως Κυβέρνηση, για να μη μαθαίνει ο 'Ελληνας αγρότης από τις ακριτομυθίες των δημοσιευμάτων τι συνέβη στην Αγροτική Τράπεζα, γιατί εξαναγκάστηκε σε αποχώρηση ο Διοικητής της Αγροτικής και τι υπάρχει πίσω από την παραίτηση του Διοικητή ως προς τη διαφαινόμενη εξέλιξη της Αγροτικής Τράπεζας. Θα είναι η Αγροτική Τράπεζα με τον ίδιο χαρακτήρα; Θα μετατραπεί σε αγροτοσυνεταιριστική; Θα γίνει Τράπεζα, η οποία θα υπαχθεί στο γενικότερο σχεδιασμό, έτσι όπως απαιτεί η Τράπεζα της Ελλάδος; Δώστε μία υπεύθυνη εξήγηση . Εσείς την οφείλετε και σας παρακαλώ να τη δώσετε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούτας, ως Κοινοβουλευτικός Εκπρόσωπος του Κομμουνιστικού Κόμματος Ελλάδος, έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, κύριοι συνάδελφοι, ακούσαμε τους προηγούμενους ομιλητές και τον κ.Καραμανλή και τον κ.Μητσοτάκη και τον κ.Κωνσταντόπουλο να χύνουν κροκοδείλια δάκρυα για τους αγρότες, ξεχνώντας βέβαια ποια πολιτική ακολούθησε η Νέα Δημοκρατία ως κυβέρνηση και ως αντιπολίτευση, ποια πολιτική ακολούθησε ο Συνασπισμός ως αντιπολίτευση, αλλά και το ΠΑ.ΣΟ.Κ., που ο κύριος Υπουργός εκπροσωπεί την Κυβέρνηση του ΠΑ.ΣΟ.Κ., όλα τα χρόνια από το 1981 μέχρι σήμερα. Και είναι πάρα πολλά τα παραδείγματα.
Επιμελώς έκρυψαν την πολιτική της Ευρωπαϊκής 'Ενωσης. Επιμελώς έκρυψαν τις κατευθύνσεις και τη συμφωνία τους, την υποταγή που έχουν όλοι τους, απέναντι σ' αυτήν την πολιτική. Ποιος έφερε την ελεύθερη αγορά;
Δεν την επέβαλε η Συνθήκη του Μάαστριχτ; Δεν έγινε η προσαρμογή από το 1989; Ποιος σήκωσε ανάστημα στην πολιτική της Ευρωπαϊκής 'Ενωσης και στην Κοινή Αγροτική Πολιτική; Ποια κόμματα και ποιες κυβερνήσεις ήταν που συμφώνησαν με την GATT; Η Νέα Δημοκρατία ήταν εκείνη που έκανε τις διαπραγματεύσεις και η κυβέρνηση του ΠΑ.ΣΟ.Κ. μετά από δύο μήνες πήγε στο Μαρακές και υπέγραψε. 'Αρα, όλα αυτά είναι για να γλυκάνουν την πίκρα του αγρότη που καταλαβαίνει πολύ καλά ότι ξεκληρίζεται απ'αυτήν την πολιτική. Καταλαβαίνει πολύ καλά ότι διώκεται και ότι η Αγροτική Τράπεζα έπαιξε, παίζει και θα παίζει το ρόλο του τοκογλύφου. Αυτό, ο αγρότης το καταλαβαίνει στο πετσί του. Καταλαβαίνει ότι το εισόδημά του μειώνεται και γνωρίζει ότι κανένα από τα κόμματα του Μααστριχτικού τόξου δεν βάζει ζήτημα για να καταργηθούν τα πρόστιμα, οι περιορισμοί στην καλλιέργεια.
Κύριε Πρόεδρε, νομίζω ότι τα άρθρα 14 έως 18, διαγράφουν και ρυθμίζουν χρέη ορισμένων και όχι όλων των συνεταιρισμών. Κυρίως περιλαμβάνονται συνεταιρισμοί που έχουν στελέχη του ΠΑ.ΣΟ.Κ. και διοικήσεις πρασινογάλαζες. Δεν είναι μόνο πράσινες. Είναι και γαλάζιες μαζί. Είναι η Καρδίτσα, η Θεσσαλονίκη, η Λάρισα, τα Τρίκαλα και άλλες. Σε πάρα πολλές περιπτώσεις διαγράφεται μέρος των χρεών. Αυτή, όμως, η τακτοποίηση δεν θα αποτελέσει ούτε καν ανάσα, γιατί μένουν υπόλοιπα χρέη στα οποία θα τρέχει ο τόκος. Παράλληλα, όμως, μειώνεται ο κύκλος των εργασιών των ενώσεων και δεν μπορούν να ανταποκριθούν στις δόσεις, γιατί τα έσοδα θα είναι μικρότερα από τα έξοδα.
Ακόμη, περιλαμβάνονται συνεταιρισμοί που είναι γνωστό ότι έχουν κάνει απάτες, καταχρήσεις. Προχθές μάλιστα, εδώ στη συζήτηση από το συνάδελφο της Πλειοψηφίας κ.Γικόνογλου, καταγγέλθηκαν πράγματα και θάματα. Μένουν όμως απέξω συνεταιρισμοί που δεν είχαν πρόσβαση αν και έχουν ανάγκη, γιατί είναι θύματα της τοκογλυφικής πολιτικής που ακολούθησε το τραπεζικό σύστημα.
Η ρύθμιση που γίνεται, θα οδηγήσει με γρηγορότερα βήματα στο κλείσιμο των συνεταιρισμών. 'Οπως έγινε και με προηγούμενες ρυθμίσεις, θα υποχρεωθούν να απολύσουν εργαζόμενους και να πουλήσουν περιουσιακά στοιχεία. Ας θυμηθούμε τη ρύθμιση του 1992 που ανέφερε ο επίτιμος Πρόεδρος της Νέας Δημοκρατίας κ.Μητσοτάκης, δηλαδή την εγκύκλιο 220/92 της Αγροτικής Τράπεζας. Τότε με αυτήν την εγκύκλιο ρυθμίστηκαν τα χρέη της 'Ενωσης Καρδίτσας. 'Εφυγαν εκατόν ογδόντα εργαζόμενοι. Μέσα σε πέντε χρόνια τα χρέη πάλι πολλαπλασιάστηκαν.
Γιατί, όμως, σταμάτησε να κάνει συγκέντρωση σταριών και καλαμποκιού; Γιατί σταμάτησε να πουλάει λιπάσματα; Γιατί τα πήραν οι αετονύχηδες με την απελευθέρωση. Μειώθηκε η συγκέντρωση του βαμβακιού. 'Ηλθαν άλλοι αετονύχηδες υπό την ανοχή και της Νέας Δημοκρατίας και του ΠΑΣΟΚ. 'Ετσι σήμερα, είμαστε στη δέκατη τέταρτη ημέρα απεργίας πείνας των εργαζομένων, γιατί με αυτό που κάνετε, κύριε Υπουργέ, και ιδιαίτερα με το άρθρο 18, ό,τι φέρνετε θετικό για ορισμένους, με τα προηγούμενα άρθρα, τώρα ακυρώνεται με το άρθρο 18.
Γιατί βάζετε τοποτηρητή και δραγουμάνο την Αγροτική Τράπεζα. Και γνωρίζουμε, κύριε Υπουργέ -δεν είναι κρυφό άλλωστε- ο υποδιοικητής, ο κ. Παπαγεωργίου, είναι και υπεύθυνος του συνεταιριστικού του ΠΑ.ΣΟ.Κ. Και ξέρουμε πώς τακτοποιούνται αυτά και σε ποιους τακτοποιούνται. Και μπαίνει βαθιά το μαχαίρι στο λαιμό, εκεί που θέλουν και αλλού περνάει απαλά. Βέβαια, υπάρχουν και οι εκβιασμοί, υπάρχει η ρουσφετολογία.
Στο τέλος-τέλος, στο άρθρο 18, αφού λέτε όλα όσα λέτε, που ουσιαστικά ακυρώνετε τα προηγούμενα και βάζετε τις ενώσεις και τους συνεταιρισμούς να διαλυθούν, από μόνους τους να δεχθούν να μην παίζουν το ρόλο που έπαιζαν μέχρι σήμερα -άλλωστε δεν θα μπορούν να τον παίξουν με αυτήν την πολιτική που εφαρμόζετε, γιατί ήδη είναι διαλυμένοι, πρέπει να αλλάξει και η πολιτική σας στο ζήτημα αυτό, να δοθεί αντικείμενο και όχι να αφαιρείται- έρχεται ο Υπουργός Εθνικής Οικονομίας, που λέει μετά από εισήγηση της Αγροτικής Τράπεζας και της ΠΑ.Σ.Ε.ΓΕ.Σ., με την προσθήκη που μπήκε, ότι θα εκδόσει τις αποφάσεις για τις ομολογίες που θα ρυθμίζουν τα χρέη των συνεταιρισμών.
Τα άρθρα αυτά χαρίζουν και ρυθμίζουν δισεκατομμύρια σε εταιρείες και ιδιώτες και οι αιτίες είναι οι ίδιες που χιλιάδες αγρότες και πάρα πολλές εταιρείες είναι χρεωμένες στην Αγροτική Τράπεζα. Οι ίδιοι λόγοι είναι που έχουν φθάσει τα χρέη των αγροτών πάνω από τα φρύδια τους στην Αγροτική Τράπεζα, κύριε Υπουργέ. Και όταν ζητούσαν οι αγρότες, με τις μεγαλειώδεις κινητοποιήσεις, να υπάρξουν ευνοϊκές ρυθμίσεις, αρνηθήκατε. Τώρα εδώ έρχεστε επιλεκτικά και δεν δίνετε συνολική λύση στο πρόβλημα, όπως ζητάει το αγροτικό κίνημα. Και βέβαια, είναι διαφορετικές οι περιπτώσεις αγροτών ή και επιχειρήσεων, που έχουν υποστεί καταστροφές από χιόνια, παγωνιές, ανέμους, ανεμοθύελλες, που δεν άφησαν θερμοκήπια, όπως είναι η περίπτωση των Τρικάλων, της Καρδίτσας, ενδεχομένως και άλλων σε όλη την Ελλάδα. Αλλά βλέπουμε τον τρόπο με τον οποίο έγινε το αλισβερίσι, γιατί περί αλισβερισίου πρόκειται, ο παροξυσμός αυτός που ζήσαμε αυτές τις ημέρες "βάλε με και εμένα, δεν με έχεις εμένα, κατάθεσε τροπολογία, γιατί δεν καταθέτεις τροπολογία" ότι αν δεχτούν τα άλλα κόμματα, θα τα δεχτώ και εγώ, λέγατε στις αντιπροσωπείες που σας επισκεπτόντουσαν στο Υπουργείο σας. Προσπαθήσατε, δηλαδή, να κάνετε έναν αχταρμά, να πιέσετε και τα άλλα κόμματα να δεχτούν μια λογική που οδηγεί στο ξεκλήρισμα, στη διάλυση και τους συνεταιρισμούς, αλλά και τους αγρότες που έχουν τον καημό, που τους καίει, που δεν κοιμούνται, γιατί ονειρεύονται τα χρέη και τις πιέσεις από την Αγροτική Τράπεζα.
Νομίζουμε ότι πρέπει να συγκροτηθεί μια επιτροπή με τους ενδιαφερόμενους εκπροσώπους των συνεταιρισμών, των αγροτών, από όλους τους φορείς που ενδιαφέρονται, εν πάση περιπτώσει και σε ένα εύλογο χρονικό διάστημα αυτή η επιτροπή να δει όλη την κατάσταση, να φτιάξει τις συγκεκριμένες καταστάσεις, να υπάρξουν και οι προτάσεις με ποιον τρόπο να ρυθμιστούν τα χρέη και των συνεταιρισμών και των αγροτών. Και βέβαια, εμείς δεν είμαστε της άποψης ότι πρέπει να ρυθμιστούν και τα χρέη του "ΜΙΜΙΚΟΥ", ή αυτών των μεγάλων εταιρειών που ρυθμίζονται και ξαναρυθμίζονται, όπως είναι οι εταιρείες με τις γαρίδες και με τις καραβίδες, τα χέλια, όπως είναι οι ιδιώτες που έχουν εγκαταλείψει κιόλας αυτό το επάγγελμα. Το μόνο που κάνετε, κύριε Υπουργέ, ουσιαστικά, είναι ότι όσον αφορά τις διαλυμένες συνεταιριστικές εταιρείες και οργανώσεις -οι οποίες έτσι κι αλλιώς δεν πρόκειται να σας δώσουν τίποτε αφού διαλύθηκαν- εκεί διαγράφετε, εκεί θα φαίνεται διαγραμμένο, αλλά το χρέος κερδισμένο. Αλλά στους συνεταιρισμούς και τους αγρότες το πρόβλημα θα το έχουμε πάλι μπροστά μας.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΣΤΕΦΑΝΟΣ ΤΖΟΥΜΑΚΑΣ(Υπουργός Γεωργίας): Θα ήθελα να αναφερθώ σ' αυτά που είπε ο κ. Κωνσταντόπουλος, σχετικά με την τροπολογία και που και ο κ. Μητσοτάκης είχε αναφερθεί πριν, εννοώ αυτή που κατατέθηκε το απόγευμα. Δεν αφορά τις ρυθμίσεις των συνεταιριστικών χρεών,αφορά το δάνειο του κρατικού προϋπολογισμού προς την Αγροτική Τράπεζα. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θέλετε να κλείσει ο ισολογισμός της τράπεζας, γιατί αλλιώς δεν κλείνει.
ΣΤΕΦΑΝΟΣ ΤΖΟΥΜΑΚΑΣ(Υπουργός Γεωργίας): Δεν έχει σχέση αυτό με τη ρύθμιση. Ο ισολογισμός της τράπεζας έχει κλείσει και έχει γνωστοποιηθεί. 'Εχει σχέση με το δάνειο που θα έδινε το Υπουργείο Οικονομικών μέσω του κρατικού προϋπολογισμού και αυτή η συζήτηση είναι συζήτηση αρκετών μηνών. Και είπαμε, ότι θα πρέπει να κατατεθεί σ' αυτό το νομοσχέδιο. 
Απλώς υπήρχε μια συζήτηση στο οικονομικό επιτελείο που κατέληξε χθες το βράδυ. Δεν πρόκειται για μια συζήτηση, κύριε Πρόεδρε, που έγινε το τελευταίο διήμερο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Επειδή επικαλεσθήκατε συζήτηση του οικονομικού επιτελείου της Κυβέρνησης, εάν το οικονομικό επιτελείο της Κυβέρνησης κατέληξε χθες κατά τη διάρκεια της νύκτας και σήμερα κατά τη διάρκεια της νύκτας ...
(Θόρυβος από την πτέρυγα του ΠΑ.ΣΟ.Κ.).
Το σχόλιο οι κυβερνητικοί Βουλευτές να το κρατήσουν για τον τρόπο με τον οποίο λειτουργεί πολιτικά η πλειοψηφία. 'Ερχεται, λοιπόν, σήμερα το κυβερνητικό επιτελείο και θέλει να νομοθετήσει με αυτή την έκθεση του Λογιστηρίου που προβλέπει ακαθόριστη δαπάνη, τότε προχωρείστε. 
Και σεις, κύριε συνάδελφε, που κάνετε το σχόλιο να πάτε στην επαρχία σας και να πείτε ότι οι ακαθόριστες δαπάνες που προβλέπονται σας καλύπτουν και σεις ψηφίζετε.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αυτό που ειπώθηκε τώρα είναι καθ' υπερβολή. Πολλά νομοσχέδια που κατατίθενται στη Βουλή και διατάξεις έχουν ακαθόριστες δαπάνες. Αυτό το πράγμα, τουλάχιστον είκοσι χρόνια που θητεύω εδώ στην Αίθουσα, το έχω δει εκατοντάδες φορές σε νομοσχέδια, από το 1977 συγκεκριμένα. Το Λογιστήριο δεν έχει ένα συγκεκριμένο πλαίσιο για να δώσει το συγκεκριμένο ύψος στις δαπάνες. Δεν είναι η πρώτη φορά που συμβαίνει αυτό και δεν είναι δημιούργημα της νύκτας. Απλώς η συμφωνία ήταν να κατατεθεί σε αυτό το νομοσχέδιο, είναι μηνών αυτή η ρύθμιση.
Επίσης η συμπληρωματική ρύθμιση των είκοσι ένα δισεκατομμυρίων (21.000.000.000) δραχμών δεν έγινε με πιέσεις του στύλ δώστε και βάλτε και βγάλτε. Δεν αληθεύει αυτό. 'Εγινε μια σύσκεψη τον Αύγουστο μήνα και τώρα είμαστε στα μέσα του Οκτώβρη, όπου συμμετείχαν πολλά κυβερνητικά στελέχη και καταλήξαμε ότι υπάρχει αδυναμία πληρωμών, απ' αυτές τις οργανώσεις και πρώτα απ' όλα με την Καρδίτσα...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οποιος δεν μπορεί να πληρώσει του χαρίζονται;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, η θέση μου είναι ίδια με τη δική σας άποψη και όχι από τώρα και στο εξής αλλά συνδέεται με αυτό που είπατε για την Ευρωπαϊκή 'Ενωση και θα μιλήσω στη συνέχεια για τη γενική διεύθυνση του ανταγωνισμού, πάντως όποιος δεν μπορεί να ανταποκριθεί θα κλείνει και αν ανοίξει άλλος στην περιοχή, άνοιξε. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Υπουργέ, ζητάω μια διευκρίνηση για να καταλάβω. Τον Ιούλιο του 1996 το ποσό που προβλεπόταν για ρύθμιση ήταν εβδομήντα έξι δισεκατομμύρια (76.000.000.000). Το Νοέμβριο έγινε εκατόν τρία δισεκατομμύρια (103.000.000.000) και τον Ιανουάριο του 1997 έγινε εκατόν έξι δισεκατομμύρια (106.000.000.000). Κατά τη συζήτηση στην επιτροπή έφθασε στα εκατόν είκοσι επτά δισεκατομμύρια (127.000.000.000). Προστέθηκαν άλλα δεκαεννέα δισεκατομμύρια (19.000.000.000). Με ποιο κριτήριο αβγαταίνει;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Παραπάνω είναι. Κακώς τα μετράτε έτσι.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Εθεσε αρκετά θέματα ο κ. Κωνσταντόπουλος. Κατ' αρχήν να γίνει αντιληπτό το ζήτημα του χρέους και του δανείου του κρατικού προϋπολογισμού προς την τράπεζα, που νομίζω πως διευκρινίστηκε. Το δεύτερο είναι ότι η συζήτηση έγινε τον Αύγουστο γι' αυτήν την τελευταία τροπολογία που κατατέθηκε χθες το βράδυ που αφορά τα δεκαεννιά δισεκατομμύρια (19.000.000.000). Δεν είναι τωρινή και έπρεπε ο κ. Χριστοδουλάκης να εξασφαλίσει αυτή τη δυνατότητα, ούτως ώστε το δημόσιο όταν θα γίνει η εκταμίευση θα ακολουθήσει μια διαδικασία, όπου ο Υπουργός των Οικονομικών, ο Υπουργός Γεωργίας και η τράπεζα θα κρίνουν αν αυτή η ένωση είναι βιώσιμη, τηρεί τα κριτήρια της βιωσιμότητας, γιατί σ' αυτό αναφέρθηκε και ο κ. Καραμανλής, τότε θα δοθούν τα χρήματα.
Υπάρχει μια ρήτρα για τη βιωσιμότητα, δεν είναι γενικός λόγος.
Γιατί η θέση μας είναι -δεν είναι θέση μόνο σε μας- είμαστε η τελευταία χώρα. Πριν ρύθμισε η Ιταλία τις τελευταίες υποχρεώσεις και λογαριασμούς που είχε από παρεμβάσεις και από κοινωνικές πολιτικές.
Και εδώ θα ήθελα να πω, κύριε Πρόεδρε, χωρίς να υπάρχει αιχμή, ο κ. Ψυλάκης όταν ήταν Γενικός Γραμματέας του Υπουργείου Γεωργίας έδωσε λάθος μήνυμα για μια εμπορική πολιτική. Πολλές φορές έχουν δοθεί τέτοια λαθεμένα μηνύματα. Δεν ήταν από σκοπιμότητα, γιατί αυτή ήταν η εκτίμηση εκείνης της περιόδου ότι το λάδι θα είχε δύο χιλιάδες (2.000) δραχμές το κιλό. Βέβαια, οι συνεταιρισμοί έκαναν μια πιο μετριοπαθή πολιτική και το αγόρασαν με χίλιες διακόσιες (1.200) και μετά το λάδι πουλήθηκε εξακόσιες (600) δραχμές το κιλό στην αγορά και εκτινάχθηκαν στον αέρα όλοι οι συνεταιρισμοί και όλες οι ενώσεις των περιοχών που παράγουν λάδι στη χώρα από μια λαθεμένη εμπορική πολιτική.
Το ίδιο υπάρχει και σε άλλες ενώσεις. Μάλιστα, οι πιο πολλές ρυθμίσεις γίνονται με το νόμο της Νέας Δημοκρατίας 2008/1992 και αναφέρεται στο νομοσχέδιο. Δεν είναι δηλαδή χωρίς κριτήρια. Αναφέρεται σε κλάδους και σε περιοχές.
Πολύ σωστά μιλήσατε ότι η κτηνοτροφία είναι σε μια κρίση. Είναι όντως γεγονός αυτό. Διότι έχουμε αρνητικό εμπορικό ισοζύγιο, έχουμε μεγάλες εισαγωγές προϊόντων ζωϊκής παραγωγής από την Ευρωπαϊκή 'Ενωση που είναι ακριβά τα προϊόντα. Για παράδειγμα, από τη Γαλλία εισάγουμε το 45% του κρέατος που καταναλώνεται στη χώρα. 'Εχουμε δηλαδή μία μεγάλη κρίση.
Θέλουμε να υποστηρίξουμε την κτηνοτροφία. Θα κάνουμε μία πολύ μεγάλη προσπάθεια, αλλά έχουν γίνει μέχρι τώρα οχτώ ρυθμίσεις στα χρέη των κτηνοτρόφων. Την τελευταία έκανα εγώ, όταν ανέλαβα τα καθήκοντά μου και έχουν ενταχθεί εννιά χιλιάδες κτηνοτρόφοι.
Υπάρχει το θέμα της χοιροτροφίας. Είναι χίλιοι πεντακόσιοι άνθρωποι. Περίπου οχτακόσιοι πάνε πάρα πολύ καλά. Είναι ορισμένοι που είναι σε ένα ενδιάμεσο στάδιο και ορισμένοι που είναι σε δυσκολία. Θα κάνουμε ατομικές ρυθμίσεις. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
Εδώ θα ήθελα να πω επίσης ότι, όταν λέγονται συνέχεια για τις ποινές της υπερημερίας αυτά που λέγονται -και βαρυποινίτες όσοι έχουν τόκους υπερημερίας- είναι υπερβολή, γιατί όταν γίνεται η ρύθμιση, όποιος επιδιώκει ρύθμιση, αμέσως διαγράφονται οι τόκοι υπερημερίας.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είναι έτσι, κύριε Υπουργέ.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Η γραμμή, η οδηγία που υπάρχει, κύριε Πρόεδρε, από το Φεβρουάριο του 1996 είναι να διαγράφονται οι ποινές υπερημερίας όταν γίνεται ρύθμιση.
Θα ήθελα να πω επίσης εδώ ότι το χρήμα στη διατραπεζική αγορά είναι 11,8%. 'Οταν η τράπεζα αγοράζει περίπου 12% έχει ορισμένα περιθώρια. Και δεν αληθεύει αυτό, ότι οι ιδιωτικές τράπεζες έχουν καλύτερα επιτόκια για τον αγροτικό τομέα. Γιατί οι αγρότες δεν πηγαίνουν σε άλλες τράπεζες να πάρουν δάνεια; Δεν είναι έτσι τα πράγματα. 
Το πακέτο αυτό έχει μετά επιπτώσεις σ'αυτό το 12% που ακούσθηκε από ορισμένες ιδιωτικές τράπεζες. Μετά έχει μια εκτόξευση στην επόμενη κλιμάκωση πράγμα που δεν συμβαίνει εδώ. 'Οταν σήμερα οι νέοι αγρότες μπορούν να πάρουν με επιτόκιο 3% έως 5% από την Αγροτική Τράπεζα ή και άλλες κατηγορίες δεν θα πρέπει να λέγονται υπερβολές.
Υπάρχει θέμα στα χρέη των αγροτών όχι ως προς τις υπερημερίες και τους τόκους ποινής. 'Οταν ο άλλος δεν μπορεί να πληρώσει τις εκατό χιλιάδες (100.000), οι δύο χιλιάδες (2.000) που μπαίνουν ως τόκος ποινής είναι το πρόβλημα; Αν θα μπορούσαμε να μιλήσουμε για μια ρύθμιση -και εγώ προσωπικά το σκέφτομαι αυτό και το έχω ήδη θέσει ως συζήτηση στο επιτελείο μας- είναι να πούμε στο συμβατικό επιτόκιο σε ένα ορισμένο ύψος λόγω του ότι έχουμε μια κάμψη του πληθωρισμού έχουμε μια μείωση του βασικού επιτοκίου. Η μόνη ρύθμιση που θα μπορούσε να συζητηθεί για τους ίδιους τους αγρότες είναι σε ένα ορισμένο ποσοστό 5%, 8%, 10%. Είναι μια συνεννόηση που πρέπει να γίνει, αλλά αυτό θα πρέπει να σχετισθεί με το πού ήταν τα επιτόκια κάποτε που χρέωσαν τον αγροτικό τομέα στο 36% και πού είναι σήμερα στο 16%.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. Παρακαλώ, τελειώστε.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Υπάρχουν και άλλα θέματα που τέθηκαν.
Θα ήθελα να πω για την 'Ενωση της Καρδίτσας. Ο κ. Μπούτας ήταν βασικό στέλεχος στη διοίκηση της 'Ενωσης και όντως γνωρίζει το πρόβλημα.
ΕΥΑΓΓΕΛΟΣ ΜΠΟΥΤΑΣ: 'Ενας στους έντεκα ήμουν.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν το αμφισβητώ αυτό. Αλλά γνωρίζει τα θέματα και ότι όντως μειώθηκαν οι δραστηριότητες, διότι η αγορά με τον τρόπο που μπήκε στις διαδικασίες, εκτόπισε κοινωνικές και συλλογικές δραστηριότητες.
'Ομως, κύριε Μπούτα, δεν είναι δυνατόν η 'Ενωση της Καρδίτσας, που έχει τις ίδιες δραστηριότητες επιχειρηματικά με την 'Ενωση των Τρικάλων, να έχει διακόσιους πενήντα υπαλλήλους και η 'Ενωση των Τρικάλων να έχει ογδόντα και να έχουμε ανελαστικές δαπάνες και να έχει άνοιγμα αυτή τη στιγμή η 'Ενωση εξήμισι δισεκατομμύρια (6.500.000.000) δραχμές; Δεν μπορεί να συνεχιστεί αυτή η πολιτική.
Θα ήθελα να πω, κύριε Πρόεδρε, κλείνοντας, γιατί παραιτήθηκε ο Διοικητής της Αγροτικής Τράπεζας. Ο κ. Παπαθανασίου έχει προσωπική ιστορία, τον εκτιμούμε πάρα πολύ, ήταν σύμφωνος να αναλάβει την τράπεζα και ήταν πολύ σωστή η παρουσία του στην αρμόδια επιτροπή της Βουλής για την κρίση των διοικητών των ΔΕΚΟ και των τραπεζών και ξεκινήσαμε μία πάρα πολύ καλή προσπάθεια. Ασφαλώς και διαπίστωνε προβλήματα και ήταν από εκείνα τα πρόσωπα και πολιτικά και σαν οικονομολόγος και σαν επιστήμων, που έθιγε αρνητικά φαινόμενα. Προσωπικά αυτό το κρίνω θετικό, γιατί πρέπει να κατακρίνουμε και να κρίνουμε αρνητικά φαινόμενα, για να τα αλλάξουμε. 'Ομως, υπήρχαν κάποιες διαφωνίες, σχετικά με την εξέλιξη του ελέγχου της εξυγίανσης του χαρτοφυλακίου της τράπεζας. Και αυτό δεν είχε σχέση με την πολιτική και με το επιτελείο μας στη γεωργία, που είχαμε πολύ καλή συνεργασία. Και ο κ. Παπαθανασίου έκρινε, κατά την εκτίμησή του, να μη συμφωνήσει σ' αυτήν την άποψη και σ' αυτήν την πολιτική και υπέβαλε την παραίτησή του. Να μη συνδέουμε, λοιπόν, άλλα θέματα, ιδιαίτερα με τα θέματα της αγροτικής πολιτικής και της αγροτικής ανάπτυξης. Και ασφαλώς έχει την εκτίμησή μας. Αυτή είναι μία σαφής θέση.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παρακαλώ το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Κύριε Πρόεδρε, θα μιλήσει ο Κοινοβουλευτικός Εκπρόσωπος της Νέας Δημοκρατίας. 
Κύριε Τσιτουρίδη, ζητήσατε το λόγο, σας τον δίνω και μετά θα μιλήσει ο κ. Μητσοτάκης.
ΛΕΩΝΙΔΑΣ ΤΖΑΝΗΣ: Κύριε Πρόεδρε, δεν έχουν μιλήσει ακόμα οι Βουλευτές.
ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, έχουν περάσει τρεις ώρες, χωρίς να μιλήσουμε στα άρθρα. 
ΠΡΟΕΔΡΕΥΩΝ (Παναγιώτης Σγουρίδης): Για τα άρθρα μιλάμε, κύριε συνάδελφε. Θα μιλήσουν και οι Βουλευτές, μη στενοχωριέστε, η νύχτα είναι μακρά. 
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, ζήτησα το λόγο, γιατί για δεύτερη φορά ο κ. Τζουμάκας, μετά από την παρέμβαση του κ. Καραμανλή, δίνει την εντύπωση ότι δεν κατάλαβε περίπου τίποτα απ' αυτά τα οποία είπαμε μέχρι στιγμής εδώ και προκαλεί, αναφερόμενος μεταξύ των άλλων, σε επιτόκια τα οποία ήταν 36%.
Ουδέποτε στην ιστορία αυτής της χώρας τα επιτόκια για τον αγρότη δεν ήταν τριπλάσια από τον πληθωρισμό, κύριε Υπουργέ της Γεωργίας. Και αυτό είναι δικό σας επίτευγμα σήμερα. Ουδέποτε τα επιτόκια της Αγροτικής Τράπεζας ήταν υψηλότερα από τα άλλα επιτόκια, από το μέσο επιτόκιο των εμπορικών τραπεζών. Και αυτό είναι δικό σας επίτευγμα σήμερα, παρά την επιδότηση. Και αναφέρεσθε ότι επί Νέας Δημοκρατίας αυξήθηκαν τα λιπάσματα και τα φυτοφάρμακα. Δεν καταλάβατε τίποτα, κύριε Υπουργέ της Γεωργίας. Υπήρχαν συμβατικές υποχρεώσεις της δικής σας κυβέρνησης για το 1985 και 1986 να απελευθερωθούν οι αγορές των αγροτικών εφοδίων και κάνατε τη μία παραβίαση μετά την άλλη. Τι έπρεπε να κάνει η κυβέρνηση της Νέας Δημοκρατίας; Να συνεχίσει τις ανοησίες που κάνατε στη δεκαετία του 1980; Απελευθέρωσε, λοιπόν, τις αγορές και απεκατεστάθησαν οι τιμές. Ρωτήστε τον 'Ελληνα κτηνοτρόφο, πού ήταν οι κτηνοτροφές το 1993 και πού έχουν φθάσει σήμερα, για να αναφερθώ μόνο στις τιμές των εφοδίων. Αν δεν γνωρίζετε αυτά τα πράγματα, ύστερα από τόσα χρόνια που είστε Υπουργός, λάθος του Πρωθυπουργού που σας κρατάει.
(Θόρυβος από την πτέρυγα του ΠΑ.ΣΟ.Κ.)
Από κει και πέρα είπατε ότι ξεκληρίσαμε τους συνεταιρισμούς. Τρία δισεκατομμύρια (3.000.000.000) δραχμές ήταν οι οφειλές των συνεταιρισμών το 1981. Και ερχόμαστε το 1990 να αναλάβουμε χρέη πεντακοσίων σαράντα εννέα δισεκατομμυρίων (549.000.000.000) δραχμών των συνεταιριστικών οργανώσεων. Ποιος ξεκλήρισε και τι; Κάνατε "κοινωνική πολιτική" στην πλάτη της Αγροτικής Τραπέζης και του συνεταιριστικού κινήματος και λέτε εδώ απόψε ότι "φταίει η Δεξιά και η Νέα Δημοκρατία". Αυτά να τα πείτε, όπως σας είπε ο κ. Μητσοτάκης, στις συγκεντρώσεις του ΠΑ.ΣΟ.Κ., όχι στην Αίθουσα εδώ. Το ΠΑ.ΣΟ.Κ. ξεκλήρισε το συνεταιριστικό κίνημα με τη δημιουργία πεντακοσίων σαράντα εννιά δισεκατομμυρίων (549.000.000.000) δραχμών σε οκτώ χρόνια δικής σας διακυβέρνησης. Με αυτά τα χρήματα χρεώσατε το συνεταιριστικό κίνημα. Ξεκινήσαμε μία προσπάθεια να βάλουμε μία τάξη. Και είπατε εδώ ότι ήταν η τελευταία φορά το 1994 που θα ρυθμίζατε χρέη. Το είπε δικός σας Υπουργός, της δικής σας Κυβέρνησης. 'Ερχεσθε, λοιπόν, και από τον Ιούνιο προσθέτετε, προσθέτετε ποσά, συνεταιριστικές οργανώσεις και ιδιώτες και εκβιαζόμαστε απόψε ως Εθνική Αντιπροσωπεία. Αφού τακτοποιήσατε, όσα θέλατε να τακτοποιήσετε, κάνετε και μία προσθήκη-τροποποίηση εδώ και είπατε σε όσους σας παρακολουθούν "εγώ είμαι καλός, είμαι έτοιμος να προσθέσω κι άλλα, αλλά κοιτάξτε, θα μου φέρει εμπόδιο η Αντιπολίτευση".
Συνεχίζετε απόψε, με τον τρόπο με τον οποίο νομοθετείτε, να μας εκβιάζετε και εδώ. 'Εαν ήσασταν καλός και θέλατε να ρυθμίσετε και αυτά που έχετε στις προσθήκες, τι άλλαξε από τον Ιούλιο; Δηλαδή δεν είχατε εξετάσει τότε αν τηρούσαν όλες οι συνεταιριστικές οργανώσεις, τις οποίες φέρνετε απόψε, τα κριτήρια ή όχι;
'Ενα πολιτικό παιχνίδι παίζετε και καλούμεθα απόψε εδώ, την τέταρτη ημέρα το βράδυ να εκβιαζόμεθα. Εάν δεχθούμε τις τροπολογίες θα πείτε: "Ορίστε καλός ήμουνα". Εάν δεν δεχθούμε να συζητήσουμε τις τροπολογίες θα πείτε: "Εγώ τις έφερα τις τροπολογίες, αλλά η Αντιπολίτευση δεν με άφησε να κάνω τον καλό".
Αυτοί οι εκβιασμοί, κύριε Υπουργέ της Γεωργίας, είναι πρωτοφανείς πραγματικά και καταγγέλλω την πρακτική αυτή, την οποία βιώνουμε εδώ και τέσσερις ημέρες.
Από εκεί και πέρα ρωτήσαμε εάν υπάρχουν κριτήρια βιωσιμότητας, όπως αναφέρθηκε ο Αρχηγός της Νέας Δημοκρατίας, αν εκκρεμούν δικαστικές διώξεις ή όχι, αν δημοσιεύονται ισολογισμοί. Τηρούνται τα κριτήρια αυτά σε όσους προτείνατε;
Σε ό,τι αφορά τις διαγραφές χρεών ιδιωτών, ρωτήσαμε: "Είναι ενήμεροι οι ιδιώτες όλης της Ελλάδος των συγκεκριμένων κλάδων, που θέλετε να χαρίσετε χρέη, ότι είσασταν διατεθειμένος να κάνετε ρυθμίσεις;" Πώς γνώριζε ο άλφα ότι θα ρυθμίσετε στο βήτα τομέα χρέη; Μας απαντήσατε πριν από τέσσερις μέρες ότι γνωστοποιήσατε σε όλους τους κλάδους ότι ήσασταν έτοιμος να κάνετε ρυθμίσεις.
Αναφέρομαι μόνο σ' έναν κλάδο, σε αυτόν των χελιών. 'Οταν σας ρώτησα πριν από τέσσερις μέρες αν στο κλειστό κύκλωμα χελιών και γαρίδων -έρχεσθε και μας προτείνετε ρυθμίσεις οχτώ ιδιωτών- όλοι οι 'Ελληνες, οι οποίοι είναι σε αυτό το κύκλωμα είναι γνώστες στο ότι θα κάνετε ρυθμίσεις, μας απαντήσατε ναι. Και απόψε φέρνετε μία τροπολογία, όπου προστίθεται ακόμη κάποιος άλλος ιδιώτης, πάλι στο κλειστό κύκλωμα εκτροφής χελιών, με εξακόσια πενήντα τέσσερα εκατομμύρια (654.000.000) δραχμές.
Πού βρέθηκε αυτός; Πότε τον βρήκατε; Χθες το βράδυ μάθατε ότι υπάρχει με εξακόσια πενήντα τέσσερα εκατομμύρια (654.000.000) δραχμές χρέη αυτός; Και αύριο με τις ίδιες πρακτικές και τις ίδιες λογικές θα μας φέρετε και άλλους ιδιώτες, τους οποίους θα ανακαλύψετε, όπως ανακαλύψατε και αυτόν εδώ με τα εξακόσια πενήντα τέσσερα εκατομμύρια (654.000.000) δραχμές; Και καλούμεθα απόψε να ψηφίσουμε αυτό; Αυτές είναι οι πρακτικές σας.
Από εκεί και πέρα έρχεσθε απόψε εδώ και μας λέτε: "Επίτευγμα της Κυβέρνησής μας το βαμβάκι, επίτευγμα της Κυβέρνησής μας τα καπνά". Μα σοβαρολογούμε τώρα; Επίτευγμα το βαμβάκι; Βεβαίως και φέτος εάν έπεφτε παρακάτω η παραγωγή θα ήταν πιο ψηλά η τιμή στο βαμβάκι. Δεν είναι δικό σας επίτευγμα. Υπάρχει ένας προϋπολογισμός και ανάλογα με τη σοδειά της χώρας μοιράζεται η επιδότηση.
Επίτευγμά σας ήταν που οι καιρικές συνθήκες πέρυσι ήταν δυσμενείς και είχαμε λιγότερη παραγωγή; Το λέτε εδώ πέρα ως υπεύθυνος Υπουργός Γεωργίας και χειροκροτούν και κάποιοι για το επίτευγμά σας;
Είπατε για τα καπνά. Τι πετύχατε για τα καπνά; Πηγαίνετε σε μία διαπραγμάτευση στα καπνά όπου θα έχουμε σημαντικές μειώσεις των εισροών της χώρας, διότι αυτά θα σας επιβάλουν. Να πείτε εδώ στην Εθνική Αντιπροσωπεία πως διαπραγματεύεσθε για τα καπνά.
'Οσο για το λάδι ευχόμεθα να πετύχει, να μην περάσει αυτό το οποίο ετοιμάζει η ευρωπαϊκή επιτροπή, αλλά με τη διαπραγμάτευση που κάνετε θα έχουμε μείωση των εισροών.
Εν πάση περιπτώσει, για να μην ξοδέψουμε το χρόνο, εγώ θα σας πω το εξής: Εδώ, ο εκβιαστικός τρόπος, με τον οποίο φέρνετε τις διατάξεις θίγει βάναυσα τον τρόπο λειτουργίας του Κοινοβουλίου. Αυτή είναι μία διαπίστωση.
Από εκεί και πέρα στα μεγάλα θέματα ουσίας, στις προσθήκες σας και στις τροπολογίες θα έρθουμε να τοποθετηθούμε και επί του τύπου και επί της ουσίας.
Θα επανέλθω -και τελειώνω κύριε Πρόεδρε και κυρίες και κύριοι συνάδελφοι- σε μία επαναστατική πρόταση την οποία έκανε ο Αρχηγός της Νέας Δημοκρατίας. Εμάς μας ενδιαφέρει ο αγρότης και όχι τα εκτροφεία σκανδάλων, τα οποία κινούνται γύρω από κάθε συνεταιριστική οργάνωση και τα οποία δημιουργήσατε με τις δικές σας παρωχημένες σοσιαλιστικές και ανόητες πολιτικές της δεκαετίας του 1980.
Εκείνο το οποίο προτείνουμε είναι να δούμε τι χρωστούν οι αγρότες και οι κτηνοτρόφοι και να αποφασίσουμε ότι όσοι έρημοι έχουν χρέη μέχρι ένα ορισμένο ποσό να διαγράψουμε τους τόκους ποινής, χωρίς μελέτες βιωσιμότητας και να αποφασίσουμε μία γενναία επιδότηση του συμβατικού επιτοκίου για όλους, για να μπορέσει να υπάρξει επιτέλους κτηνοτρόφος και αγρότης, χωρίς εκθέσεις βιωσιμότητας. Αυτό, αν χρωστάνε ένα ποσόν, ας πούμε μέχρι πέντε εκατομμύρια (5.000.000).
Από εκεί και πέρα, για τους απλούς αγρότες ή κτηνοτρόφους που χρωστάνε πάνω από πέντε εκατομμύρια (5.000.000), έξι εκατομμύρια (6.000.000), επτά εκατομμύρια (7.000.000) να αποφασίσουμε να προχωρήσουμε σε μελέτες βιωσιμότητας και να προωθήσουμε μία γενναία ρύθμιση με διαγραφή των τόκων ποινής και με επιδότηση του επιτοκίου, για να πάνε επιτέλους τα επιτόκια της Αγροτικής Τράπεζας, για τον αγρότη και τον κτηνοτρόφο, κάτω από το μέσο όρο των επιτοκίων των εμπορικών τραπεζών.
Σε ό,τι αφορά τις συνεταιριστικές οργανώσεις, υπό την προϋπόθεση των κριτηρίων, τα οποία αναφέραμε εδώ, είμαστε έτοιμοι να δεχθούμε ένα σοβαρό πρόγραμμα εξυγίανσης και διαγραφής χρεών, αλλά μέσα από κριτήρια διαφανή για όλη την Ελλάδα.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μητσοτάκης έχει το λόγο.
Ορίστε, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, να είμεθα μεταξύ μας ειλικρινείς και να γνωρίζουμε τι ψηφίζουμε. Δεν υπάρχει καμία αμφιβολία, κύριε Υπουργέ, ότι τα χρήματα αυτά είναι χαμένα για την Αγροτική Τράπεζα. Δεν πρόκειται να τα εισπράξει. Και στην ουσία, βοηθάτε την Αγροτική Τράπεζα και κάνετε ακόμη και την προσθήκη της τελευταίας ώρας -την οποία εγώ δεν τη δέχομαι για λόγους αρχής και δεν επιτρέπεται να τη δεχθεί το Προεδρείο- πάλι για να βοηθήσετε την Αγροτική Τράπεζα. 'Αλλωστε, αν δεν κάνω λάθος, στον περσινό ισολογισμό της Εθνικής Τραπέζης έχει προεξοφλήσει τη ρύθμιση αυτή και έχει περιλάβει τα χρήματα που τότε προεβλέποντο, λιγότερα, τώρα της δίνετε ακόμη περισσότερα.
Κύριε Πρόεδρε, κύριε Υπουργέ, κύριοι συνάδελφοι, υπάρχει πρόβλημα Αγροτικής Τραπέζης. Η Αγροτική Τράπεζα είναι χρεοκοπημένη. Κανονικά, αν λειτουργούσαν οι νόμοι, κύριε Υπουργέ, έπρεπε ο Διοικητής της Τραπέζης της Ελλάδος να στείλει Επίτροπο. Δεν επιτρέπεται να συνεχίζεται η διαχείριση μιας τραπέζης, η οποία κατ' αυτόν τον τρόπο λειτουργεί και τόσα τεράστια ανοίγματα έχει δημιουργήσει.
Εγώ θέτω το θέμα και νομίζω ότι η Κυβέρνηση και ο Πρωθυπουργός πρέπει να απασχοληθούν σοβαρά με το κεφάλαιο αυτό, διότι επιτέλους είναι η δεύτερη τράπεζα στην Ελλάδα, είναι η τράπεζα, η οποία υποτίθεται ότι υπηρετεί τον αγροτικό κόσμο, του οποίου τη σημασία όλοι γνωρίζουμε.
Η δεύτερη παρατήρησή μου -και αυτή τελείως σαφής- είναι πως είναι βέβαιο, κύριε Πρόεδρε, ότι η ρύθμιση δεν γίνεται με κριτήρια. Δεν υπάρχει κανένα κριτήριο στο νόμο. Θέλετε να πιστέψω εγώ ότι εκ των υστέρων θα υπάρξουν κριτήρια;
Μα δεν είναι βέβαιο, κύριε Πρόεδρε και κύριοι συνάδελφοι, ότι οι συνεταιρισμοί, στους οποίους χαρίζουμε σήμερα τα δάνεια, θεωρούν ότι τέλειωσαν; Γιατί δεν εφαρμόσατε τα κριτήρια;
Εμείς κάναμε ρύθμιση -και δεν ήμασταν άσπλαχνοι προς τους συνεταιρισμούς- και σας είπα πρωτύτερα ότι ρυθμίσαμε πεντακόσια δισεκατομμύρια για τριτοβάθμιες, για δευτεροβάθμιες οργανώσεις. Ρυθμίσαμε με κανόνες και πάντοτε, εφ' όσον εξασφαλίσαμε τη βιωσιμότητα, διότι σωστά τα λέτε και εσείς, όπως και ο Πρωθυπουργός σας, αλλά δεν τα κάνετε. Δεν βλέπω τη βιωσιμότητα, την παραγωγικότητα, την ανταγωνιστικότητα, πουθενά να μπαίνουν στην πρακτική πολιτική, την οποία η Κυβέρνηση ακολουθεί. Κατά συνέπεια, είναι απαράδεκτη η ρύθμιση, όπως γίνεται και μαθαίνουμε στον ελληνικό λαό να χαρίζουμε. 
Ακόμη, είναι απαράδεκτη αυτή η ανισότητα, κύριε Πρόεδρε. Δεν μπορώ εγώ να το δεχθώ ως 'Ελλην πολίτης, κύριε Υπουργέ. Δεν ξέρω αν το οικονομικό επιτελείο φέρει αντίρρηση στη ρύθμιση των γεωργικών χρεών και ειδικότερα των κτηνοτροφικών χρεών, αλλά δεν μπορώ να βλέπω από τη μια μεριά να χαρίζονται εκατοντάδες δισεκατομμύρια και από την άλλη μεριά να βλέπω τον 'Ελληνα ιδιώτη, οποίος επιτέλους σκοτώθηκε, διέθεσε όλη του την περιουσία και έφτιαξε μία επιχείρηση, να οδηγείται στην καταστροφή, επειδή του χρεώνουν τόκους και τόκους υπερημερίας απαράδεκτους.
Δεν βλέπω καμία ρύθμιση, κύριε Υπουργέ. Εγώ δεν άκουσα να γίνεται ρύθμιση, εκτός αν κάνετε εν κρυπτώ και παραβύστω ρυθμίσεις "ημετέρων". Το πρόβλημα του τόκου υπερημερίας είναι πρόβλημα για το Κοινοβούλιο ολόκληρο.
Θα μου πείτε, βεβαίως, κύριοι συνάδελφοι, "Εσύ τα λές που ήσουν Πρωθυπουργός τριάμισι χρόνια;". Ναι, εγώ -αν θέλετε- ομολογώ ότι τότε δεν μπόρεσα να το προχωρήσω, καίτοι από τότε το είχα επισημάνει. Δεν είναι δυνατόν οι τράπεζες να εισπράτουν τοκογλυφικούς τόκους. Και το ξέρουμε όλοι μας ότι είναι απαράδεκτη η επιβάρυνση. Και δεν βλέπω την Κυβέρνηση να έχει το θάρρος να σταματήσει αυτό το φαινόμενο, το οποίο κατ' εξοχήν παρουσιάζεται και στην Αγροτική Τράπεζα.
Τέλος, κύριε Πρόεδρε, δεν επιθυμώ να καταχραστώ του χρόνου.
Κύριε Υπουργέ, δεν μου απαντήσατε στο ερώτημα που σας έκανα. 'Εχετε πάρει την έγκριση της Ευρώπης γι' αυτήν τη ρύθμιση; Είναι, κατά τη δική μου αντίληψη, κραυγαλέα αντίθετη προς την Ευρώπη και θα σας δημιουργήσει τεράστια προβλήματα.
'Οταν εμείς ρυθμίσαμε και τα συνεταιριστικά και τα κτηνοτροφικά δάνεια, φροντίσαμε και κάναμε μακρές διαπραγματεύσεις με την Ευρώπη, μακρότατες διαπραγματεύσεις επί μήνες. Δώσαμε τις προτάσεις μας τελείως συγκεκριμένες για το πως εξασφαλίζεται η ισότητα, για το πως εξασφαλίζεται η βιωσιμότητα και τελικά αργήσαμε μάλιστα να προχωρήσουμε στη ρύθμιση -με αποτέλεσμα να κερδίσετε εν τω μεταξύ τις εκλογές και να την καταργήσατε από κακία αυτή τη ρύθμιση, με αποτέλεσμα να σκοτώσετε την κτηνοτροφία- ακριβώς γιατί κάναμε διαπραγμάτευση.
Εσείς δεν κάματε καμιά διαπραγμάτευση; Μπορείτε να βεβαιώσετε τη Βουλή, κύριε Υπουργέ, ότι πράγματι, δεν διατρέχουμε αυτόν τον κίνδυνο;
ΠΡΟΕΔΡΕΥΩΝ (Παναγιώτης Σγουρίδης): Ο κ.Γεωργακόπουλος, ως Κοινοβουλευτικός Εκπρόσωπος του ΠΑ.ΣΟ.Κ., έχει το λόγο στην ενότητα των άρθρων.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, άκουσα με προσοχή όλους τους συναδέλφους, οι οποίοι αναφέρθηκαν στη ρύθμιση των χρεών των συνεταιρισμών.
Βεβαίως, κανένας δεν αισθάνεται ευχάριστα, όταν αναγκάζεται εκ των πραγμάτων, να ρυθμίζει κάποια χρέη, τα οποία βεβαίως θα τα πληρώσει ο ελληνικός λαός. Είναι, όμως, άμεση ανάγκη, να προχωρήσουμε σ'αυτές τις ρυθμίσεις, εάν δεν θέλουμε να καταστραφεί ολοσχερώς το συνεταιριστικό κίνημα. Γιατί, αν το αφήσουμε το συνεταιριστικό κίνημα, εκεί που έχει φθάσει σήμερα, χωρίς να ρυθμίσουμε αυτά τα χρέη, τότε βεβαίως θα καταρρεύσει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, υπάρχουν και υγιείς συνεταιρισμοί.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Υπάρχουν μερικοί.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτούς σκοτώνετε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αλλά, εξέλιπεν εδώ η υποκρισία σήμερα. Θα μπορούσα να πω "ουαί ημίν Γραμματείς και Φαρισαίοι". Γιατί; Η Νέα Δημοκρατία κτυπάει τις ρυθμίσεις των χρεών, ο Συνασπισμός, το Κομμουνιστικό Κόμμα και το ΔΗ.Κ.ΚΙ. κτυπάνε τις ρυθμίσεις των συνεταιρισμών και από την άλλη μεριά τριάντα εννέα τροπολογίες έχουν καταθέσει τα Κόμματα της Αντιπολίτευσης για να ρυθμιστούν χρέη των συνεταιρισμών που δεν συμφωνούν να ρυθμιστούν.
ΕΥΑΓΓΕΛΟΣ ΜΠΟΥΤΑΣ: .....
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είσαστε υπέρ της ρύθμισης; Βγείτε και πείτε το, κύριοι. Πείτε ότι είμαστε υπέρ της ρύθμισης που κάνετε και ρυθμίστε και άλλους εκατό συνεταιρισμούς. Είσαστε εναντίον, μην καταθέτετε τροπολογίες, γιατί αυτό είναι το λιγότερο λαϊκισμός αισχίστου είδους. Από τη μια μεριά θα πάτε και θα πείτε στους συνεταιριστές σας, ότι εμείς ζητήσαμε τη ρύθμιση των χρεών, να και η τροπολογία που καταθέσαμε, αλλά ο Υπουργός ρύθμισε τους δικούς του συνεταιρισμούς, δεν ρύθμισε τους δικούς μας συνεταιρισμούς.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν καταλαβαίνετε ότι αυτό θα γίνει;
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ.ΝΙΚΟΛΑΟΣ ΚΑΤΣΑΡΟΣ)
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και έτσι, μ' αυτόν τον τρόπο...
ΕΥΑΓΓΕΛΟΣ ΜΠΟΥΤΑΣ: Πείτε μας μία.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτή είναι η αλήθεια, κύριε Μπούτα.
ΣΤΑΥΡΟΣ ΠΑΝΑΓΙΩΤΟΥ: Μην επιμένετε, κύριε συνάδελφε, το Κ.Κ.Ε., καμία.
ΕΥΑΓΓΕΛΟΣ ΜΠΟΥΤΑΣ: Μία, μία!
ΠΡΟΕΔΡΕΥΩΝ (Νικόλαος Κατσαρός): Σας παρακαλώ κύριοι, είσθε εγγεγραμμένοι, θα μιλήσετε όταν έρθει η σειρά σας.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μία; Δέκα έχετε.
Φαίνεται ότι οι συνάδελφοι και του ΔΗ.Κ.ΚΙ. και του Κομμουνιστικού Κόμματος Ελλάδος, που διαμαρτύρονται, τις υπογράφουν, χωρίς να καταλάβαίνουν τι υπογράφουν. Το Κομμουνιστικό Κόμμα έχει έναν κατάλογο πάνω από δεκαπέντε με είκοσι συνεταιρισμούς, που ζητάει τη ρύθμιση των χρεών. Τη ρύθμιση των χρεών σε είκοσι περίπου συνεταιρισμούς, ζητάτε σε μια τροπολογία.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Καλά κάνει.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αλλά εδώ ακούστηκαν και κάτι άλλα. Μάλιστα, αυτό ακούστηκε από τον Αρχηγό της Νέας Δημοκρατίας, ότι οι συνεταιρισμοί επί ΠΑ.ΣΟ.Κ. έγιναν εκτροφεία κομματικών εγκαθέτων. Θα σας διηγηθώ, κύριοι συνάδελφοι, ένα περιστατικό, το οποίο συνέβη σε αγροτικό συνεταιρισμό της νησιωτικής χώρας.
Κάποιος πρόεδρος του συνεταιρισμού, ήθελε να παντρέψει την κόρη του. Διορίζει τον αρραβωνιαστικό. Εγκαταλείπει ο αρραβωνιαστικός την κόρη, μένει η κόρη. Διορίζει δεύτερο γαμπρό, ξανά αρραβωνιάζει την κόρη, την εγκαταλείπει και ο δεύτερος αρραβωνιαστικός και διόρισε τρίτο γαμπρό, για να μπορέσει να παντρέψει την κόρη. Αυτή είναι η πολιτική των συνεταιρισμών που κάνατε επί Νέας Δημοκρατίας. Φαίνεται ότι η νύφη δεν ήταν πολύφερνη και έτσι δεν μπορούσε να την παντρέψει. 'Επρεπε να διορίσει τρεις γαμπρούς, για να μπορέσει να παντρέψει την κόρη.
Ας μη λέμε, λοιπόν, ότι μόνο επί ΠΑ.ΣΟ.Κ., τάχα, έγιναν κομματικοί διορισμοί εγκαθέτων στους συνεταιρισμούς. Πράγματι, έγιναν, γίνονται και θα γίνονται αν θέλετε, κάποιοι τέτοιοι διορισμοί.
Θέλω, όμως, να αναφερθώ και σε κάτι που ειπώθηκε κατά κόρον εδώ -ας σοβαρέψουμε λίγο τα πράγματα- για τους τόκους υπερημερίας. Κύριε Υπουργέ, μίλησα επί της αρχής για τους τόκους υπερημερίας όχι μόνο για τους αγρότες, γιατί οι τόκοι υπερημερίας, κύριοι συνάδελφοι, υπολογίζονται τέσσερις μονάδες πάνω από το ανώτατο επιτόκιο που έχει η τράπεζα.
Γι' αυτό έχει σαν αποτέλεσμα ένα επιτόκιο που γράφει 16% να φθάνει 36%. Αν είναι 12% φθάνει πάλι 36%, αν το επιτόκιο 32% ή 25% έχει σήμερα άνοδο. Παλιά, όμως, θυμάμαι ότι η Νομισματική Επιτροπή έλεγε τέσσερις μονάδες πάνω από το επιτόκιο που είχαν πάρει το δάνειο. Τώρα έχει φθάσει τέσσερις μονάδες πάνω από το ανώτερο επιτόκιο που έχει η τράπεζα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και το τέσσερα είναι πολύ.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Εχετε δίκιο. Είναι πολύ.
Κύριε Υπουργέ, πράγματι θα πρέπει να γίνει μία σύσκεψη του οικονομικού επιτελείου της Κυβέρνησης και των τραπεζών. Ας κερδίσουν λιγότερα οι τράπεζες. Ας μειώσουν λίγο τα επιτόκια. Δεν είναι δυνατόν να έχουμε διαφορά μεταξύ του επιτοκίου καταθέσεων και επιτοκίου χορηγήσεων, που ξεπερνά τις δέκα μονάδες.
Και επιτέλους, κύριε Υπουργέ, εμείς το έχουμε πει παντού και το τονίζουμε ότι θα πρέπει κάποια στιγμή οι τράπεζες να σταματήσουν να βάζουν τόκους, όταν καθίστανται επισφαλείς οι απαιτήσεις. 'Οταν γίνονται επισφαλείς οι απαιτήσεις των συνεταιρισμών οι τράπεζες συνεχίζουν να βάζουν τόκους επί των τόκων. Αυτό όμως, απαγορεύεται με μια πρόσφατη απόφαση του Συμβουλίου της Επικρατείας. Δεν επιτρέπεται να μπαίνει άλλος τόκος πάνω στους τόκους. Αν δεν σταματήσουν να μπαίνουν τόκοι επί των τόκων, όταν μια απαίτηση καθίσταται επισφαλής, δεν θα ξεχρεωθούν ποτέ. Και οι συνεταιρισμοί, αυτούς τους οποίους ρυθμίζουμε και εμείς συμφωνούμε με τη ρύθμιση την οποία κάνετε γι' αυτούς τους συνεταιρισμούς, ίσως θα έπρεπε να είναι περισσότεροι. 'Ισως θα έπρεπε να μπει ένας γενικός κανόνας, ώστε να ευνοηθούν περισσότεροι και να μπορέσουν περισσότεροι συνεταιρισμοί να συνέλθουν από τον υπερδανεισμό. Πρέπει, όμως, επιτέλους να καταλάβουν οι τράπεζες ότι επιβάλλεται να συνεργαστούν με τους συνεταιρισμούς και με τους αγρότες, ώστε να μην επιβαρύνουν υπέρμετρα τους αγρότες. Διότι επιβαρύνεται υπέρμετρα ο 'Ελληνας αγρότης από τους τόκους επί των τόκων.
Είναι ένα γεγονός, το οποίο θα πρέπει να απασχολήσει πάρα πολύ την Κυβέρνησή μας, γιατί έχει απήχηση όχι μόνο στους αγρότες, αλλά σε όλους τους 'Ελληνες. Και σας λέγω ότι πρόσφατη απόφαση του Συμβουλίου της Επικρατείας απαγορεύει τους τόκους επί των τόκων. 
Τέλος, θα ήθελα να πω τούτο: Ας μην κοροϊδευόμαστε. Το Κομμουνιστικό Κόμμα έχει καταθέσει εδώ για κάποια εργοστάσια, για κάποια εκκοκκιστήρια, κλπ. που καταλαμβάνουν περίπου τρεις σελίδες. Επομένως μη λέτε ότι καταθέσατε για ένα συνεταιρισμό.
(Θόρυβος, φωνές από την πτέρυγα του Κ.Κ.Ε.)
Επομένως, κύριοι συνάδελφοι, αναγνωρίζουμε όλοι ότι υπάρχει πρόβλημα με την Αγροτική Τράπεζα και με τα χρέη και των συνεταιρισμών και των αγροτών. Αναγνωρίζουμε όλοι ότι πρέπει να γίνει μια ρύθμιση και των κτηνοτροφικών δανείων και των αγροτικών δανείων, η οποία έχει σχέση κύρια με τους τόκους υπερημερίας. Και εμείς ως πλειοψηφία δεχόμαστε και τις ρυθμίσεις αυτές που κάνει σήμερα η Κυβέρνηση για τους αγροτικούς συνεταιρισμούς.
Βεβαίως, κύριε Υπουργέ, θα ακούσετε πάρα πολλά παράπονα, γιατί είναι πάρα πολλοί εκείνοι, οι οποίοι έχουν καταθέσει τροπολογίες για να επεκταθεί η ρύθμιση αυτών των χρεών και μάλιστα με τους ίδιους όρους που προβλέπεται η ρύθμιση, η οποία γίνεται. Δεν ξέρω με ποιον τρόπο έγινε η επιλογή, η οποία προτείνεται.
Επίσης, είναι σημαντικό να μας πληροφορήσετε αν από την επιτροπή ανταγωνισμού της Ευρωπαϊκής 'Ενωσης έχουμε πάρει το "καλώς έχει" γι' αυτές τις ρυθμίσεις. Και πιστεύω ότι το έχετε πάρει, γιατί έγινε μια παρόμοια ρύθμιση στην Ιταλία και ως εκ τούτου θα πρέπει στο ίδιο πλαίσιο να κάνετε και εσείς αυτήν τη ρύθμιση. Το λέγω αυτό γιατί το ρώτησε και ο κ. Μητσοτάκης. Είναι επομένως καλό να μας ενημερώσετε, ώστε να μη επιχειρηματολογούμε αν πράγματι έχετε πάρει το "καλώς έχει" από την Ευρωπαϊκή 'Ενωση.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, παρακαλώ να μου δώσετε το λόγο.
ΠΡΟΕΔΡΕΥΩΝ (Νικόλαος Κατσαρός): 'Οχι, κύριε Μπούτα. Θα δευτερολογήσετε όταν έλθει η ώρα των δευτερολογιών.
Ο Υπουργός Γεωργίας, κ. Τζουμάκας, έχει το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Πολύ λίγο θα μιλήσω, κύριε Πρόεδρε. Θα αναφερθώ σε δύο θέματα.
Ο Πρόεδρος, κ. Μητσοτάκης, έθεσε το θέμα της οικονομικής κατάστασης της Α.Τ.Ε.. Καθ' υπερβολήν λέχθηκαν αυτά. Η Α.Τ.Ε. είναι η δεύτερη Τράπεζα της χώρας και έχει την υποστήριξη της Κυβέρνησης να εξυγιάνει το χαρτοφυλάκιό της. 'Εχει άνοιγμα. Κατ' επανάληψη έχουμε μιλήσει γι' αυτό και έχω πει με ειλικρίνεια εδώ όταν άρχισε η συζήτηση του νομοσχεδίου ότι ένας από τους λόγους των ρυθμίσεων είναι η εξυγίανση του χαρτοφυλακίου της τράπεζας. Και αυτό, βέβαια, δεν άρεσε σε πολλούς συνεταιρισμούς και ενώσεις, γιατί θα ήθελαν μια ρύθμιση που να αφορά αυτό καθ' αυτό το δικό τους χαρτοφυλάκιο. Εμείς προσπαθήσαμε να αντιμετωπίσουμε αυτό το θέμα.
Πιστεύω, κύριε Πρόεδρε, ότι η Τράπεζα αυτή έχει μία ιστορία και θα πρέπει να υποστηριχθεί. Δεν θα πρέπει να αφήνονται υπονοούμενα. Είναι μια εβδομάδα τώρα που, επειδή παραιτήθηκε ο προηγούμενος διοικητής, γίνεται μία προσπάθεια να δημιουργηθούν εντυπώσεις και να φτιαχθεί ένα κλίμα σε βάρος της Α.Τ.Ε., που είναι μια πολύ σημαντική υπόθεση για την εθνική μας οικονομία και για την αγροτική οικονομία.
Το δεύτερο, που θα ήθελα να πω είναι ότι, όταν έγινε η συζήτηση στο Συμβούλιο Υπουργών Γεωργίας, για τη ρύθμιση των χρεών των συνεταιριστικών οργανώσεων της Ιταλίας, όπου πήρε την άδεια από το Συμβούλιο των Υπουργών, έθεσα το θέμα, υποστηρίζοντας τον Ιταλό Υπουργό Γεωργίας ότι αυτό το πρόβλημα είνα πρόβλημα που έχει και η Ελλάδα από μια προηγούμενη περίοδο και με βάση το νόμο της Νέας Δημοκρατίας τον 2008/1982 και με βάση τις παρεμβάσεις που είχαν γίνει τις κοινωνικές και την κοινωνική πολιτική που ασκήθηκε και από άλλες αρνητικές συνθήκες που επεκράτησαν κατά την περίοδο που πήγαμε στη φιλελευθεροποίηση στην αγορά και στην αδυναμία των συνεταιριστικών οργανώσεων να ανταποκριθούν στον ανταγωνισμό. Θέσαμε, λοιπόν, το θέμα σε υψηλότερο επίπεδο από τη γενική διεύθυνση, την οποία ήδη έχουμε ενημερώσει γι' αυτήν τη ρύθμιση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Αρα δεν πήρατε ακόμη έγκριση.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Οχι. 'Εχουμε ενημερώσει το Συμβούλιο Υπουργών, τον Επίτροπο και έχουμε γνωστοποιήσει το πακέτο μας στη γενική διεύθυνση ανταγωνισμού.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Αλλο ενημέρωση και άλλο έγκριση. 'Αρα προχωρείτε χωρίς έγκριση. Αυτό είναι η ουσία, να το γνωρίζουν, οι κύριοι συνάδελφοι.
ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο.
Κύριοι συνάδελφοι, θα ήθελα να ενημερώσω το Σώμα ότι θα πρέπει να γνωρίζουν οι Κοινοβουλευτικοί Εκπρόσωποι ότι οι τοποθετήσεις τους είναι στην ενότητα των άρθρων 14 έως και 18. Πρωτολογούν και απομένει η δευτερολογία τους στη συνέχεια και η τριτολογία των δύο λεπτών.
Ορίστε, κύριε Αποστόλου, έχετε το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, πριν τοποθετηθώ, ήθελα να κάνω μία παρέμβαση επί διαδικαστικού θέματος. 'Ηδη έχουμε φθάσει στις 10 η ώρα. Δεν έχουν ξεκινήσει ακόμα οι εισηγητές. Θα ήθελα να θέσω ένα ερώτημα στον κύριο Υπουργό, αν δηλαδή είναι διατεθειμένος, επειδή συζητάμε για διεσεκατομμύρια ρυθμίσεων και υπάρχουν ειδικά πολλοί απολυμένοι από συνεταιριστικές οργανώσεις και έχουν γι' αυτό κατατεθεί τροπολογίες από συναδέλφους, να προχωρήσει σε συζήτηση τροπολογιών, που έχουν τουλάχιστον υπογραφεί από μεγάλη μερίδα συναδέλφων, από εισηγητές και από Βουλευτές. Μη φθάσουμε δηλαδή στο σημείο, ενώ ολοκληρώνεται η διαδικασία στα συγκεκριμένα άρθρα, να πει ο Υπουργός ότι δεν δέχεται τη συγκεκριμένη συζήτηση.
ΠΡΟΕΔΡΕΥΩΝ (Νικόλαος Κατσαρός): Ο Υπουργός Γεωργίας κ. Τζουμάκας έχει το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε συνάδελφε, είμαι διατεθειμένος να συζητήσουμε ορισμένες τροπολογίες συναδέλφων. 
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, το θέμα εάν θα δεχθεί ο κύριος Υπουργός συζήτηση τροπολογιών ή όχι, αυτό θα τεθεί όταν έρθει η συζήτηση των τροπολογιών.
Ο εισηγητής του ΠΑ.ΣΟ.Κ. κ. Χρυσανθακόπουλος έχει το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριοι συνάδελφοι, πράγματι σήμερα περιμέναμε μία ουσιώδη συμβολή της Αντιπολίτευσης στο πνεύμα, που είχε προηγηθεί στη συζήτηση στη Διαρκή Επιτροπή, για να συνδιαμορφώσουμε και να πάρουμε τη συνευθύνη μιας σημαντικότατης πρωτοβουλίας της Κυβέρνησης να αντιμετωπίσει χρονίζοντα προβλήματα, που απασχολούν κυρίως το συνεταιριστικό κίνημα καθώς και τον αγροτικό τομέα.
Αντ' αυτού, βρεθήκαμε σε μία προκατασκευασμένη επίθεση της οποίας πιστεύω η επωδός του διαλόγου θα διαψεύσει την εκκίνηση του Αρχηγού της Νέας Δημοκρατίας που μίλησε πολύ σκληρά και άδικα για το συνεταιριστικό κίνημα.
Η Νέα Δημοκρατία διαμαρτύρεται για τον τρόπο που νομοθετεί το ΠΑΣΟΚ, τρόπο διάφανο και συγκεκριμένο, όπου όλες οι ευεργετούμενες ενώσεις συνεταιρισμών και οι φορείς παρουσιάζονται ενώπιον του Ελληνικού Κοινοβουλίου και του ελληνικού λαού. Κοιτάξτε πώς νομοθετούσε η Νέα Δημοκρατία στο ν. 2008/1992: 'Ελεγε ότι το ύψος των χρεών για κάθε συνεταιριστική οργάνωση, θα καθορισθεί με κοινή απόφαση των Υπουργών Οικονομικών και Γεωργίας μετά από εισήγηση των επιτροπών που έχουν συσταθεί από τον Υπουργό Γεωργίας. Δηλαδή, εκτός της Αιθούσης του Κοινοβουλίου, εγένετο η διαχείριση του δημόσιου χρήματος, εγένοντο οι προσδιορισμοί του ύψους, χωρίς εκτενείς εκθέσεις των λεπτομερειών, όπως ζητούσε ο Συνασπισμός, από το Λογιστήριο του Κράτους και χωρίς να υπάρχουν όλες εκείνες οι προϋποθέσεις, οι οποίες απαιτούνται και που σήμερα βασανιστικά η δική μας Κυβέρνηση προσπαθεί με λεπτομερή έκθεση δεδομένων να παρουσιάσει ενώπιον του Βουλευτικού Σώματος.
Είχαμε μια παλινδρόμηση της Νέας Δημοκρατίας στον άκρατο νεοφιλελευθερισμό. 'Ηλθαν να εκπροσωπήσουν στην εκκίνηση του διαλόγου το εμπορομεσιτικό κεφάλαιο. Και μάλιστα πρέπει να τονίσω ότι ο κ. Μητσοτάκης μίλησε λιγάκι και ως δράστης του συγκεκριμένου αυτού κλάδου της παραοικονομίας και του αεριτζήδικου κεφαλαίου που λυμαίνεται τη χώρα μας, γιατί θίχτηκαν, κατά τον ίδιο, οι ανταγωνιστές -κυρίως ιδιώτες- των συνεταιριστικών οργανισμών που προβάλλουν τα συλλογικά οικονομικά συμφέροντα των αγροτών.
ΠΡΟΕΔΡΕΥΩΝ (Νικόλαος Κατσαρός): Κύριε Χρυσανθακόπουλε, παράκληση του Προεδρείου είναι να εφαρμοστεί ο Κανονισμός. Αναφερθείτε επιτέλους και στα άρθρα 14 έως 18.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Είμαι υποχρεωμένος να εκφράσω την αιτιολογική πολιτική σκέψη πάνω στην οποία βασίζονται αυτά τα άρθρα και οφείλω να κάνω αντιπαραβολές των σκεπτικών προσεγγίσεως, για να πείσω τους συναδέλφους στη συνέχεια να αναιρέσουν τις δύο γραμμές που έχουν, τη γραμμή δηλαδή υπερψήφισης των συγκεκριμένων άρθρων της Νέας Δημοκρατίας στη Διαρκή Επιτροπή και τη γραμμή -σήμερα- αναίρεσης αυτής της υπεράσπισης εκ μέρους του Αρχηγού της Νέας Δημοκρατίας. Πιστεύω ότι στο τέλος θα στηρίξουν τα άρθρα που έχουν και οι ίδιοι συνδιαμορφώσει με παρεμβάσεις τους. Και έχει αποδεχθεί ο Υπουργός διορθώσεις σε συγκεκριμένα θέματα και έχει προσθέσει συνεταιρισμούς που έχουν προτείνει οι αγαπητοί συνάδελφοι.
'Ετσι, λοιπόν, θα ήθελα να πω ότι πράγματι ο εισηγητής της Νέας Δημοκρατίας κ. Ευμοιρίδης στη Διαρκή Επιτροπή δήλωσε κατηγορηματικά πως τα τεράστια χρέη -και είναι στην εισήγησή του στα πρακτικά- που προκλήθηκαν στους συνεταιριστικούς οργανισμούς οφείλονται κυρίως στη ληστρική συμπεριφορά και στη στάση της Αγροτικής Τράπεζας. Αυτή η αναφορά είναι αυτοκριτική για την περίοδο του τριπλασιασμού των χρεών και τη δεχόμαστε.
'Ερχομαι τώρα στην αναφορά των άρθρων για να δούμε τελικά πού όλοι συνομολογούν. Πράγματι, όλοι οι νόμοι που έχουν προϋπάρξει και δεν έχουν ολοκληρώσει την αντιμετώπιση του προβλήματος, αναφέρουν ότι οφείλει η πολιτεία, οφείλει το κράτος να καλύψει τις ζημίες που οφείλονται στην άσκηση παρεμβατικής πολιτικής που έγιναν με εντολή και λογαριασμό του κράτους και οι οποίες δεν έχουν ρυθμιστεί. Αυτό ακριβώς κάνει το άρθρο 14 και επ' αυτού δεν υπήρξε καμία ουσιαστική αντιπρόταση στη συζήτηση που έχει προηγηθεί.
Στο άρθρο 15, γίνεται ρύθμιση χρεών συνεταιριστικού και δημοτικού χαρακτήρα. Πρέπει να τονίσουμε εδώ ότι επίσης υπάρχει από μέρους της πολιτείας ευθύνη, καθότι δεν ολοκληρώθηκαν τα προγράμματα των σφαγείων και δεν υπήρξε η κάλυψη, εκ μέρους της πολιτείας, των ευθυνών τις οποίες είχε, ώστε να στηρίξει τους συνεταιρισμούς που είχαν αναλάβει αυτές τις πρωτοβουλίες. 
Το άρθρο 16, αναφέρεται επίσης -το τονίζουμε και αυτό- σε ευθύνες του κράτους, σε καθυστέρηση κατάθεσης των επιδοτήσεων και σε καθυστέρηση διευκόλυνσης της μετεγκατάστασης εταιρειών. Υπάρχει και σε αυτό από μεριάς της πολιτείας η ανάληψη των ευθυνών.
Στο άρθρο 17, υπάρχει μία ιδιαιτερότητα, καθότι εκτός των συνεταιρισμών, προστίθενται δύο κύριες βασικές κατηγορίες. Συλλογικό αίτημα ήταν αυτό. Τεκμηριώθηκε από όλες τις πλευρές και πρέπει να γίνει σεβαστό. Είναι δύο κατηγορίες επιχειρηματιών, οι οποίοι κινήθηκαν με δεινά στους κλάδους τους.
Η μία έχει να κάνει -και καλύπτεται κατά το 50% μόνο- με την ύπαρξη θερμοκηπιακών μονάδων στα σύνορα με την Αλβανία, που λεηλατήθηκαν και καταστράφηκαν εξ αιτίας των γνωστών γεγονότων. Και σαφώς η πολιτεία αυτούς δεν μπορεί να τους καταδικάσει σε μια δήμευση της περιουσίας τους, σε έναν πλειστηριασμό μόνον και μόνον επειδή υπέστησαν κάποια δεινά λόγω εξωτερικών εισβολέων.
Στην άλλη περίπτωση, αναφερόμαστε σε επιχειρήσεις που έχουν να κάνουν με το κλειστό κύκλωμα διαχείρισης μιας νέας τεχνολογίας για τα χέλια και για τις γαρίδες, όπου απέτυχαν. Το 60% αυτών των επιχειρήσεων δεν κατόρθωσαν να ολοκληρώσουν τη λειτουργία της επιχείρησής τους ελλείψει επαρκούς τεχνογνωσίας, παρά το ότι καθοδηγούντο και επιδοτούντο από την Α.Τ.Ε. και ενισχύοντο από το κράτος στον κλάδο το συγκεκριμένο.
Και παίρνουμε τις ευθύνες μας, όταν η Ελλάδα δεν κατάφερε στο συγκεκριμένο τομέα και με τις συγκεκριμένες επιχειρήσεις, να δώσει μια ώθηση επιχειρηματικής επιτυχίας και οι άνθρωποι αυτοί χρεωκόπησαν. Να λοιπόν, που είναι σαφέστατη η στάση μας.
Και θα πρέπει να τονίσω εδώ ότι το άρθρο 18, το οποίο κλείνει την ενότητα της ρύθμισης των χρεών, έχει να κάνει με την έκδοση των ομολογιακών δανείων. Πιστεύω, αγαπητοί συνάδελφοι, ότι ο συγκεκριμένος αυτός τομέας, τον οποίο καλούμεθα όλοι σήμερα να συνδράμουμε και να συνδιαμορφώσουμε, θα πρέπει να αντιμετωπισθεί στο πνεύμα εκείνο που πρυτάνευσε και έφερε πράγματι πενήντα εμπρόθεσμες τροπολογίες, μεγάλο μέρος των οποίων έχει ενσωματωθεί στην τροπολογία που έφερε ο Υπουργός.
Και ήθελα να πω ότι η τροπολογία αυτή δεν ήρθε καθυστερημένα, καθότι υπήρξε και κατά μία ημέρα παράταση του διαλόγου εδώ. Δηλαδή, αντί να τελειώσει χθες, την Τρίτη, συνεχίζεται και σήμερα ο διάλογος. Οπότε καθυστέρησε και ο κύριος Υπουργός λίγο περισσότερο στο να παρουσιάσει την τροπολογία την οποία είχε υποσχεθεί. Υπήρξε, όμως, ο εύλογος χρόνος για να τη δούμε.
Πιστεύω, λοιπόν, αγαπητοί συνάδελφοι, ότι αν θέλουμε να ξεφύγουμε από την πάλη των εντυπώσεων των δελτίων ειδήσεων που κινήθηκαν μεταξύ οκτώ και εννέα το βράδυ και να έρθουμε στην κατ' ουσία ευθύνη μας, στην παραγωγή νομοθετικού έργου, στην ανάληψη πολιτικών ευθυνών απέναντι στον αγροτικό κόσμο, οφείλουμε τα συγκεκριμένα αυτά άρθρα να τα στηρίξουμε. Οφείλουμε και την τροπολογία, την οποία έχουμε λάβει, να τη στηρίξουμε. Αυτή η τροπολογία προέρχεται και από πολλές πλευρές της Αντιπολίτευσης και περιλαμβάνει δεκάδες συνεταιρισμούς, οι οποίοι προσετέθησαν. Ζητήθηκε και η γνώμη της Αγροτικής Τράπεζας -να πού οφείλεται και ένα μέρος της καθυστέρησης- να μην πρόκειται περί σκανδάλων, να μην πρόκειται περί κακοδιαχείρισης, να πρόκειται μόνο περί προβλημάτων που προήλθαν από εξωγενείς παράγοντες, απρόβλεπτες συνθήκες, από ειδικά προβλήματα προϊόντων. Και η Αγροτική Τράπεζα έδωσε και αυτή τα στοιχεία της, ώστε να μπορούν να καταθέσουν στη συνέχεια τα προγράμματα βιωσιμότητας, για να μπορέσουν και αυτοί οι συνεταιρισμοί και οι οργανώσεις να ενταχθούν -και εντάχθηκαν και με τη δική σας συμβολή, κύριοι συνάδελφοι- στη συγκεκριμένη προσθήκη που κατέθεσε ο κύριος Υπουργός, την οποία θα πρέπει στη συνέχεια, σεβόμενοι τον ευατόν μας και τη διεργασία, που προηγήθηκε από όλες τις πλευρές, να τη στηρίξουμε ολόθερμα και να επιτελέσουμε το καθήκον μας -γιατί το συνεταιριστικό κίνημα έχει πράγματι αποτελέσει τον παράγοντα ανάσχεσης της κερδοσκοπίας του εμπορομεσιτικού κεφαλαίου- και να πάρουμε μια ταξική θέση σε αυτήν την Αίθουσα, να μην παλινδρομούμε από τη μία στην άλλη πλευρά, έχοντας διαφορετική πολιτική στην εκκίνηση και διαφορετική στην κατάληξη, σε ό,τι αφορά τη στάση.
Και καλώ την Αξιωματική Αντιπολίτευση στο συγκεκριμένο αυτό θέμα να συμπορευθεί με την εποικοδομητική συμβολή που είχαν μέχρι τώρα οι εισηγητές της και να συμβάλει θετικά και έτσι στο τέλος, να ψηφίσουμε με ισχυρότατη πλειοψηφία μια ρύθμιση δικαιοσύνης και αξιοπρέπειας ενός οικονομικού φορέα που είναι οι συνεταιρισμοί. Οι οποίοι συνεταιρισμοί πρέπει να συνεχίσουν να παλεύουν στους ανοιχτούς κανόνες της αγοράς ισότιμα, μια και δεν θα υπάρχουν, από εδώ και εμπρός, περιθώρια για οποιαδήποτε επόμενη παρεμβατική στήριξή τους.
Αγαπητοί συνάδελφοι, πρέπει να αισθανόμαστε ιδιαίτερα το βάρος της ευθύνης και να μην το αποσιωπήσουμε σήμερα εδώ. Η αδικία, την οποία διέπραξε ο Αρχηγός της Αξιωματικής Αντιπολίτευσης επιστρέφει στον ίδιο ως αντιλαϊκή στάση και αντισυνεταιριστική στάση.
Σας ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Ευμοιρίδης έχει το λόγο.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κυρίες και κύριοι συνάδελφοι, μία απορία του κυρίου Υπουργού, γιατί δεν πάνε οι γεωργοί στις εμπορικές τράπεζες να δανειστούν, θα πρέπει να λυθεί. Δεν μπορούν να πάνε στις εμπορικές τράπεζες, γιατί για να πάρουν τα δάνεια που θέλουν, πρέπει να βάλουν υποθήκες και μάλιστα, πρώτη υποθήκη. Τα έχουν υποθηκευμένα στην Αγροτική Τράπεζα.
Η Αγροτική Τράπεζα και επί των ηρτημένων καρπών ακόμα έχει ενέχυρο. Συνεπώς, δεν έχουν τη δυνατότητα, γι αυτό δεν πηγαίνουν, γιατί τους έχει παγηδεύσει η Αγροτική Τράπεζα.
Δεύτερον, οι αριθμοί είναι η σκληρότερη πραγματικότητα. Είναι αδιανόητο να λέμε ότι η Νέα Δημοκρατία έχει ευθύνη για το σημερινό κατάνγημα του αγροτοσυνεταιριστικού κινήματος, όταν από το 1980 και επέκεινα, στα δεκαεπτά χρόνια της ζωής μας, τα δεκατέσσερα κυβερνάει το ΠΑ.ΣΟ.Κ. Αν είναι δυνατόν! Οι αριθμοί, δε, είναι δεδομένοι, στη λήξη της θητείας κάθε Κυβέρνησης, σε ποιο ύψος ήταν τα αγροτικά χρέη. Δεν νομίζω, όμως, ότι η παρελθοντολογία οφελεί.
Ακόμα, για την αποκατάσταση της αληθείας, η Νέα Δημοκρατία δεν ψήφισε επί της αρχής το νομοσχέδιο στη Διαρκή Επιτροπή. Είπε μόνο ότι κάποιες διατάξεις πράγματι κινούνται προς τη σωστή κατεύθυνση. Και αυτές τις διατάξεις μάλιστα τις εψηφίσαμε και κατά τη συζήτηση εδώ επί των άρθρων, παρά το γεγονός ότι διαφωνούμε επί της αρχής.
Κύριοι συνάδελφοι, ότι υπάρχει πρόβλημα δεν μπορεί κανείς να το αμφισβητήσει. Υπάρχει πρόβλημα, αναμφίλεκτα και αναντίρρητα, στον αγροτικό χώρο. 'Επρεπε, όμως, η Κυβέρνηση να φέρει ένα νομοσχέδιο, για την ολοκληρωμένη εξυγίανση του αγροτοσυνεταιριστικού κινήματος, του συνδικαλιστικού αγροτικού κινήματος και της Αγροτικής Τραπέζης. 'Επρεπε να φέρει εδώ τα χρέη όλων των αγροτών και όλων των επιχειρήσεων και των οργανώσεων, να βάλουμε σταθερά κριτήρια, βάσει των οποίων θα πρέπει να γίνει η επιλογή εκείνων, οι οποίοι είναι και βιώσιμοι και δεν ευθύνονται για την κατάντια τη διαχειριστική τους και να αντιμετωπίσουμε το πρόβλημα στη βάση του.
Οι λόγοι, οι οποίοι δημιούργησαν το πρόβλημα, το οποίο σήμερα καλούμεθα να αντιμετωπίσουμε, είναι η έλλειψη κάθε ελέγχου στις αγροτοσυνεταιριστικές οργανώσεις. Και μάλιστα, ένας υποτυπώδης, στοιχειώδης έλεγχος, ο οποίος ησκείτο κατά το παρελθόν από τους επόπτες, που εδρεύαν στα υποκαταστήματα της Αγροτικής Τραπέζης, επί υπουργίας του κ. Σημίτη ως Υπουργού Γεωργίας, καταργήθηκε και έτσι δεν υπήρχε πλέον κανένας μα κανένας έλεγχος.
'Αλλος σοβαρός λόγος είναι η κακοδιοίκηση και η κακοδιαχείριση από εκείνους οι οποίοι κατά καιρούς διηύθυναν αυτές τις οργανώσεις.
'Ενας τρίτος λόγος ήταν ο έντονος κομματισμός, τον οποίο έχουμε εισαγάγει, δυστυχώς και στον αγροτικό χώρο.
Ο τέταρτος λόγος, ήταν οι διαχειριστικές αταξίες, οι διαχειριστικές ατασθαλείες, αλλά τολμώ να πω και πολλές φορές καταχρήσεις των χρημάτων των συνεταιριστικών οργανώσεων.
Ακόμη ένας σοβαρός λόγος, με συμμετοχή μεγάλου ποσοστού ευθύνης της Αγροτικής Τραπέζης, ήταν ότι ο δανεισμός γινόταν πολλές φορές με κυβερνητικές εντολές, με παρεμβάσεις ημών των πολιτευομένων, αν θέλετε, -να μη ρίχνουμε μόνο σε μία μεριά την ευθύνη- να δανειοδοτούνται κάποιες οργανώσεις και κάποιες επιχειρήσεις, χωρίς τα τραπεζικά κριτήρια και χωρίς τους κανόνες και τις αρχές της διασφάλισης του δανείου από τη μία μεριά υπέρ της τραπέζης, αλλά από την άλλη πλευρά και του ελέγχου της δυνατότητας βιωσιμότητας της επιχείρησης η οποία θα στηθεί με τα χρήματα τα οποία δίναμε.
'Ενας άλλος λόγος ήταν ότι δεν υπήρχαν στην αγορά, στον αγροτικό χώρο υγιείς αρχές ανταγωνισμού. Ακόμη η ανάγκη η οποία προέκυπτε από την υπαγόρευση, εάν όχι από την επιβολή των εκάστοτε Κυβερνήσεων, να ασκήσουν με παρεμβάσεις κοινωνική πολιτική οι συνεταιριστικές οργανώσεις, επ' ωφελεία των εκάστοτε Κυβερνήσεων, αλλά επί ζημία των οργανώσεων. Κάναμε δηλαδή αυτό που λέει ο λαός "μνημόσυνο με ξένα κόλλυβα".
Υπήρχαν οργανώσεις, οι οποίες ζημίωσαν από δυσμενείς και απρόβλεπτες συγκυρίες. 
'Ενα μεγάλο ποσοστό ευθύνης, πέρα από αυτούς τους λόγους, υπάρχει στις κυβερνήσεις του ΠΑ.ΣΟ.Κ. της δεκαετίας του '80 με την ανερμάτιστη, αλλοπρόσαλλη, αντιαγροτική και αντι-ΕΟΚική τότε πολιτική και διάθεσή της, δημιούργησε ένα τεράστιο πρόβλημα που δεν λύνεται με εξορκισμούς και με ευχολόγια.
Το ακριβό κόστος των συντελεστών της παραγωγής βγάζει έξω από τον ανταγωνισμό όλες αυτές τις οργανώσεις. Ακόμη με τις συνεχείς κατά καιρούς ρυθμίσεις των κυβερνήσεων, καλλιεργήθηκε η προσδοκία διαγραφών, χαρίσματος και ρυθμίσεων.
Τέλος, ένας κύριος και σοβαρός λόγος είναι η χρηματοπιστωτική πολιτική της Αγροτικής Τράπεζας, η οποία ενώ θα πρέπει να χρησιμοποιηθεί σαν εργαλείο για την άσκηση της αγροτικής πολιτικής από την εκάστοτε κυβέρνηση, δυστυχώς έγινε εμπορική τράπεζα, η οποία ελήστευσε τους αγρότες. Παράνομα εισπράττει τόκους υπερημερίας, παράνομα εκτοκίζει ανά τρίμηνο ή ανά εξάμηνο, εάν μέσα στο δανειστικό συμβόλαιο δεν αναφέρεται ο όρος ότι μπορεί να εκτοκίζει ανά τρίμηνο ή εξάμηνο ή να επιβάλλει τόκους υπερημερίας. Τελευταία, μάλιστα, έχουμε και αποφάσεις του Αρείου Πάγου.
Θα πρέπει η Κυβέρνηση το ταχύτερο δυνατό να δώσει εντολή στην Αγροτική Τράπεζα, όλα τα ατομικά χρέη των αγροτών και κτηνοτρόφων ή των συνεταιριστικών οργανώσεων, να ελεγχθούν και να διαγραφούν όλοι οι τόκοι ποινής και όλοι εκείνοι οι επιπρόσθετοι τόκοι από τον εκτοκισμό πριν από τη λήξη του έτους και τον τοκισμό των τόκων.
Δεν λύνεται το αγροτικό πρόβλημα με το χάρισμα των χρεών. Μακάρι με τα διακόσια δισεκατομμύρια (200.000.000.000) ή τα εκατόν εβδομήντα δισεκατομμύρια (170.000.000.000), που σήμερα θα διαθέσουμε για να αντιμετωπίσουμε αυτά τα προβλήματα, να εξυγιαίνετο ο χώρος του αγροτοσυνεταιριστικού κινήματος. Τότε όλοι ομόφωνα θα ψηφίζαμε "ναι". Θα δώσουμε όμως χρήματα, τα οποία δεν θα ωφελήσουν τις αγροτοσυνεταιριστικές οργανώσεις.
Πιστεύει κανείς σ' αυτήν την Αίθουσα ότι η "Ελαιουργική" με τα εβδομήντα περίπου δισεκατομμύρια (70.000.000.000) χρέος, δίνοντάς της τώρα επτά δισεκατομμύρια (7.000.000.000) ή οκτώ δισεκατομμύρια (8.000.000.000) θα καταστεί βιώσιμος; Αν το πιστεύετε, να το ψηφίσουμε. Αν κάποιος πει "ναι, η "Ελαιουργική" θα είναι βιώσιμος" να της δώσουμε και άλλα δέκα δισεκατομμύρια (10.000.000.000), αλλά ακόμα και τότε δεν θα είναι βιώσιμος.
Υπάρχουν βεβαίως και οργανώσεις, οι οποίες δικαιούνται της ρύθμισης και είναι εκείνες που πράγματι άσκησαν παρεμβατική πολιτική, κράτησαν τις τιμές υπέρ των παραγωγών και ζημίωσαν κατ'εντολή, προφορική ή γραπτή, των εκάστοτε κυβερνήσεων, τα οικονομικά τους. Υπάρχουν συνεταιρισμοί και οργανώσεις που πρέπει να ρυθμιστούν τα χρέη τους, εκεί όπου δυσμενείς καιρικές συνθήκες δημιούργησαν τεράστια προβλήματα στην περιοχή και αναγκάστηκαν, χάριν της εξυπηρέτησης των συμφερόντων των αγροτών, να καταφύγουν σε δανεισμούς.
Θα σας πω ένα απλό παράδειγμα. Η "ΣΕΚΟΒΕ" έκλεισε και τέθηκε υπό εκκαθάριση. Ηρτημένη η παραγωγή χιλιάδων οικογενειών στη Δράμα και στην Καβάλα. Η 'Ενωση Αγροτικών Συνεταιρισμών Δράμας, προχώρησε σε ενοικίαση. Λειτούργησε για λογαριασμό των παραγωγών το εργοστάσιο δύο ή τρία χρόνια για να τους σώσει και το τονάζ, αλλά "μπήκε μέσα" τριακόσια με τετρακόσια εκατομμύρια (300.000.000 - 400.000.000). 'Εκανε μία παρέμβαση υπέρ των αγροτών.
Εδώ, όμως, δεν ξεχωρίζουμε ποιοι διαχειρίστηκαν καλώς, ποιοι ωφέλησαν και ποιοι εζημίωσαν. Εδώ, ακόμα και κάποιους από τους καταχραστές θα τους καλύψουμε.
Γι' αυτό θα έπρεπε να έρθει ξεκαθαρισμένα, να συνοδεύεται η κάθε επιχείρηση που μπαίνει στη ρύθμιση με ένα σημείωμα για τη βιωσιμότητα, για το συνολικό χρέος της, για το πώς προήλθε το χρέος της, για το αν υπάρχουν δικαστικές εκκρεμότητες ή δεν υπάρχουν. Δυστυχώς, τίποτα από αυτά δεν έχει γίνει.
Υπάρχει δε και το δίκαιο παράπονο εκείνων των αγροτοσυνεταιριστικών οργανώσεων και επιχειρήσεων που είναι συνεπείς στις υποχρεώσεις τους, που δεν κάνουν αλόγιστες δαπάνες, περπατούν με βήματα σταθερά και σίγουρα και σήμερα παραπονούνται και λένε "γιατί εμείς "κόψαμε το σβέρκο μας", ιδρώσαμε, σφίξαμε τον κόσμο μας και πληρώσαμε και για τους άλλους οι οποίοι δεν είναι συνεπείς, που είναι άτακτοι και αμελείς ως προς τη διαχείριση, καλούμεθα και εμείς ως άτομα-μέλη αυτού του συνόλου της πολιτείας δια του κρατικού προϋπολογισμού, να επιβαρυνθούμε τα βάρη";
Τέλος, ενώ θα ξοδέψουμε εκατόν εβδομήντα έως διακόσια δισεκατομμύρια (170.000.000.000 - 200.000.000.000) για την εξυγίανση, υποτίθεται, των αγροτοσυνεταιριστικών οργανώσεων, κανένας αγρότης και κανένας κτηνοτρόφος δεν νιώθει την ωφέλεια. Ούτε λαμβάνεται κάποια πρόνοια για τους αγρότες του λεκανοπεδίου Νευροκοπίου, με τη μοναδική καλλιέργεια και τα δισεκατομμύρια χρέη, λόγω δυσμενών καιρικών συνθηκών. Δεν αντιμετωπίζονται αυτά τα χρέη. Οι αγρότες αυτοί δεν ωφελούνται τίποτα.
Τελειώνοντας, επειδή είναι ευτύχημα ότι μετά από τρεις ώρες οι εισηγητές τοποθετούνται επί των ομιλιών των μη εισηγητών και με βάση όσα συζητήθηκαν στη Διαρκή Επιτροπή και το πώς τροποποιήθηκαν τα άρθρα 14, 15 και 16, παρακαλώ τον κύριο Υπουργό στο άρθρο 14 παράγραφος 1, να προστεθεί εδάφιο στ' ως ακολούθως, γιατί ψηφίστηκε και αυτή αλλά δεν είχαμε εκκαθαρισμένα τα ποσά για να τα βάλουμε, επειδή χρειάζονταν δικαστικές αποφάσεις.
"Ε.Α.Σ. Δράμας ποσό τριακόσια ογδόντα εφτά εκατομμύρια (387.000.000) δραχμές ανεξαρτήτως του χρόνου δημιουργίας της οφειλής". Αυτό το ποσό είναι από τα σφαγεία.
Στο άρθρο 15, να προστεθεί παράγραφος 4 έχουσα ως εξής: "Ε.Α.Σ. Δράμας για χρέη προς τρίτους ποσό τριακόσια ενενήντα δύο εκατομμύρια (392.000.000) δραχμές για κεφάλαια και τόκους ανεξαρτήτως του χρόνου δημιουργίας της οφειλής".
Τα τριακόσια ογδόντα επτά εκατομμύρια (387.000.000) δραχμές από τα σφαγεία είναι προς την Αγροτική Τράπεζα, ενώ τα τριακόσια ενενήντα δυο εκατομμύρια (392.000.000) δραχμές είναι προς τρίτους εργολάβους, οι οποίοι έκαναν κατασκευές και έχουν αμετάκλητες δικαστικές αποφάσεις και κάνουν κατασχέσεις.
Και στο άρθρο 16 παράγραφος 1, να προστεθεί εδάφιο ιδ' που να έχει ως εξής: "ΣΕΚΟ Α.Ε. διακόσια σαράντα οκτώ εκατομμύρια (248.000.000) δραχμές για την κάλυψη μέρους της ζημίας, την οποία υπέστη από το σφοδρό άνεμο και τη χαλαζόπτωση στις εγκαταστάσεις και τα προϊόντα της". Υπέστη ζημία. 'Εχω φέρει και θα σας δώσω και την έκθεση πραγματογνωμοσύνης που αναφέρει διακόσια εκατομμύρια (200.000.000) δραχμές ζημιές στις εγκαταστάσεις και διακόσια ογδόντα εκατομμύρια (280.000.000) δραχμές ζημιές στα προϊόντα. Και ενώ πλήρωσε στους παραγωγούς τη ντομάτα στην πραγματική τιμή, στη πώληση ήταν υποβαθμισμένο το προϊόν, γιατί καταστράφηκαν οι εγκαστάσεις και μπήκαν μέσα νερά και υπέστησαν μια ζημιά πεντακοσίων εκατομμύριων (500.000.000) δραχμών και μόνο των εγκαταστάσεων ήταν τα διακόσια σαράντα οκτώ εκατομμύρια (248.000.000) δραχμές. Και στη διαρκή επιτροπή δεν είχαμε το ύψος μόνο για να περάσουν, ενώ ήδη έχουν περάσει στο κείμενο και θα πρέπει να προστεθούν.
Ευχαριστώ.
(Θόρυβος στην Αίθουσα)
ΠΡΟΕΔΡΕΥΩΝ (Νικόλαος Κατσαρός): Παρακαλώ κύριοι ησυχία. Μπορείτε να καθήσετε ορισμένοι.
Ο κ. Παναγιώτου έχει το λόγο.
ΣΤΑΥΡΟΣ ΠΑΝΑΓΙΩΤΟΥ: Κυρίες και κύριοι συνάδελφοι, οι ρυθμίσεις αυτές, όπως και οι προηγούμενες, είναι αποσπασματικές γιατί αντιμετωπίζουν ένα μόνο μέρος των χρεών των αγροτικών συνεταιριστικών οργανώσεων και δεν εντάσσονται σε ένα γενικότερο πρόγραμμα εξυγίανσης και ανάπτυξης. Αυθαίρετα θεωρούν ότι όλα τα χρέη είναι αποτέλεσμα της κοινωνικής δράσης των Α.Σ.Ο. υπέρ των αγροτών της περιοχής, ενώ είναι γνωστό ότι πολλά από τα χρέη οφείλονται σε κακοδιαχείριση των διοικήσεων και άλλα είναι αποτέλεσμα της αντιαγροτικής κυβερνητικής πολιτικής. Το γεγονός ότι οι ίδιες οι Α.Σ.Ο. έχουν προβλήματα χρεών, δείχνει ότι υπάρχει πρόβλημα διαχείρισης από τις διοικήσεις τους, που στη πλειοψηφία πρόκειται για στελέχη του κυβερνητικού χώρου και της Αξιωματικής Αντιπολίτευσης. Και οι προσθήκες που έγιναν μέχρι τη τελευταία στιγμή, ενισχύουν την άποψη για τη συναλλαγή που έγινε και που γίνεται.
Η ρύθμιση αυτών των χρεών, χωρίς διαχειριστικό έλεγχο, συγκαλύπτει αυτά τα στελέχη και έχει και αντικοινωνικό χαρακτήρα. Γιατί αυτές οι Α.Σ.Ο. απορροφούν, σε σχέση με άλλες, τεράστια ποσά χωρίς σε τελευταία ανάλυση να οφελούνται τίποτα οι αγρότες των περιοχών τους. Εκείνοι που οφελούνται οικονομικά ή πολιτικά, το πιο πιθανό είναι οι διοικήσεις αυτών των Α.Σ.Ο. Και έχουμε εικόνα της κατάστασης από αρκετές απ' αυτές.
Τα χρέη της κεντρικής Κλαδικής 'Ενωσης Οινοποιητικών Συνεταιριστικών Οργανώσεων Ελλάδας και ο Ο.Σ.Ο.Ε. για παράδειγμα που δημιουργήθηκαν από τη μείωση των προσκομιζόμενων οινοποιήσιμων σταφιλιών, που προκάλεσε ο κανονισμός ξεριζώματος των αμπελιών και που εφάρμοσε η Κυβέρνηση, είναι αποτέλεσμα κοινωνικής πολιτικής της Κ.Ε.Ο.Σ.Ο.Ε., αλλά και της αντιαγροτικής πολιτικής της Κυβέρνησης και της Ευρωπαϊκής 'Ενωσης.
Ακόμη η ρυθμίσεις αυτές δεν αφορούν όλες τις Α.Σ.Ο.. Υπάρχουν και άλλες που έχουν χρέη και πρέπει να σημειώσουμε πως αρκετές απ' αυτές έκαναν σοβαρές προσπάθειες για τη μείωση των χρεών τους, με θετικά αποτελέσματα στην προσπάθεια αυτή και που θα ήθελαν να συμπεριληφθούν και αυτές στις καταστάσεις για ρύθμιση, που όμως διαπιστώνουμε πως αποκλείονται. Δεν στοχεύουν στην εξυγίανση των Α.Σ.Ο. αλλά στην εξυγίανση, όπως είπαμε και προηγουμένως, του χαρτοφυλακίου της Α.Τ.Ε. για να προχωρήσει η μετοχοποίησή της και η εισαγωγή της στο Χρηματιστήριο.
'Οπως η Εθνική Τράπεζα της Ελλάδας, που έδρασε ως τα τέλη της δεύτερης δεκαετίας, έτσι και η Α.Τ.Ε., που τη διαδέχθηκε, τα δάνεια που χορηγεί στους συνεταιρισμούς είναι τοκογλυφικά και δεν αποσκοπούν στην ανάπτυξη σοβαρής οικονομικής δραστηριότητας των Α.Σ.Ο.. Μόλις μετά βίας επαρκούν να στέκονται αυτές στα πόδια τους.
'Οσες ρυθμίσεις θα γίνουν,θα γίνουν βασικά με το τρίπτυχο που επιβάλλουν οι μελέτες σκοπιμότητας της Α.Τ.Ε. που εφαρμόζονται πρώτον, με μαζικές απολύσεις προσωπικού -παράδειγμα η 'Ενωση Αγροτικών Συνεταρισμών Σερρών και Καρδίτσας- δεύτερον, με εισφορές επί των αγροτικών προϊόντων και τρίτον, με εκποιήσεις πάγιων περιουσιακών στοιχείων, που έχουν ως αποτέλεσμα τη δραματική συρρίκνωση, την περιθωριοποίηση και σε τελευταία ανάλυση το κλείσιμο τους.
Επίσης, δεν πρέπει να διαφεύγει το νομοθετικό πλαίσιο, μέσα στο οποίο λειτουργούν σήμερα οι Α.Σ.Ο., όπου δεν λογοδοτεί κανείς για την κατάσταση αυτή, και που αποτελεί μία από τις βασικές αιτίες για τη διάβρωση και τη διαφθορά πολλών συνεταιριστών. 
Ακόμη, είναι ρουσφετολογικό το κεφάλαιο αυτό, στο σημείο που αφορά ορισμένα ονόματα αποκλειστικά από το Νομό Θεσπρωτίας που δραστηριοποιήθηκαν στον τομέα των θερμοκηπίων. Γιατί οι υψηλοί φόροι στα καύσιμα και τα υψηλά επιτόκια που χρησιμοποιούνται σαν κύριες δικαιολογίες για τις συγκεκριμένες ρυθμίσεις, δεν πείθουν κανένα γιατί αυτές υπάρχουν για όλους τους ιδιοκτήτες των θερμοκηπίων, που όμως δεν αντιμετωπίζονται με τον ίδιο τρόπο.
Τέλος, αν πραγματικά αναγνωρίζετε, κύριε Υπουργέ, και τον κοινωνικό ρόλο των συνεταιρισμών, δεν έχετε παρά να δείτε την προνομιακή μεταχείρισή τους, την προνομιακή οικονομική, επιστημονική και λοιπή υποστήριξή τους.
θα σταθώ πολύ σύντομα στα κριτήρια, που ανέφερε ο Αρχηγός της Αξιωματικής Αντιπολίτευσης, για την αντιμετώπιση των χρεών των Α.Σ.Ο. Επικαλέστηκε τη βιωσιμότητα, τους ισολογισμούς και αν εκκρεμμούν δικαστικές αποφασεις.
Για μας άλλα θα έπρεπε να είναι τα κριτήρια. Πρώτον, αν τα χρέη που έχουν σήμερα οι Α.Σ.Ο. οφείλονται σε αντικειμενικές αιτίες, αν δηλαδή οφείλονται σε σεισμούς, σε πυρκαϊές, σε ξηρασίες, και γενικά σε καταστροφές από ανώτερη βία.
Δεύτερον, αν οφείλονται σε κοινωνική πολιτική που εφάρμοσαν ή που υποχρεώθηκαν να εφαρμόσουν οι Αγροτικές Συνεταιριστικές Οργανώσεις, πράγμα που σημαίνει ότι δεν έχουν οι ίδιες την ευθύνη.
Τρίτον, αν υπάρχει ευθύνη από κακοδιαχείριση. Δεν μπορούν δηλαδή χωρίς να εξετάζονται αυτά τα ζητήματα, όλες οι Α.Σ.Ο. να μπουν στο ίδιο τσουβάλι, να ισοπεδώνονται κυριολεκτικά και πολύ περισσότερο να αγνοείται, όπως είπα προηγούμενα, η προσπάθεια που έκανε μία σειρά Α.Σ.Ο. στην αντιμετώπιση των χρεών τους, στην εξόφληση σημαντικών ποσών, μία σειρά περιπτώσεων έχουν ξεχρεώσει το αρχικό χρέος, έχουν ξεχρεώσει και σημαντικό μέρος των τόκων, αλλά τα χρέη εξακολουθούν να είναι πολύ υψηλά. Αυτό το παραδέχεται και μία σειρά άλλων στελεχών που μιλούν όχι για νόμιμη τοκογλυφία αλλά και για υπερτοκογλυφία. Νομίζουμε ότι όλα αυτά πρέπει να τα δούμε. Και αφού είναι πολύ συγκεκριμένες οι περιπτώσεις, μία -μία να τις αντιμετωπίσουμε.
Δηλαδή, να δοθεί προτεραιότητα σε εκείνες τις Α.Σ.Ο., που δεν έχουν ευθύνες. Και κάποιοι -υπάρχει κακοδιαχείριση, όχι μόνο κακοδιοίκηση- πρέπει να πληρώσουν και κάποτε να αλλάξει επιτέλους και το νομοθετικό πλαίσιο που αφήνει όλους αυτούς ασύδοτους να δρουν με αυτόν τον τρόπο στο χώρο του συνεταιριστικού κινήματος.
Θα πω δυο λόγια και για τα άλλα ζητήματα, γενικά για την κατάσταση της αγροτικής οικονομίας και του αγροτικού πληθυσμού. Γνωρίζετε, κύριε Υπουργέ, ότι σήμερα τα χρέη δεν είναι μόνο των συνεταιρισμών. Συνολικά και τα χρέη του αγροτικού πληθυσμού είναι πάρα πολύ υψηλά. Υπερβαίνουν το ένα τρισεκατομμύριο τριακόσια εκατομμύρια (1.300.000.000.000) και αυτό οφείλεται στο ότι το εισόδημα, που εξασφαλίζει ο αγροτικός πληθυσμός και κυρίως η μικρομεσαία αγροτιά, δεν επαρκεί, για να αντιμετωπίσει τις ανάγκες για ολόκληρο το χρόνο.
'Ενα άλλο στοιχείο, που επίσης γνωρίζετε, είναι η έρευνα του ΙΟΒΕ, η οποία λέει ότι το 50% των εσόδων τους εξασφαλίζεται από εξωαγροτικές ασχολίες.
Τέλος, αν πραγματικά ενδιαφέρεσθε για την ανάπτυξη της αγροτικής οικονομίας και για τη βελτίωση της οικονομικής κατάστασης του αγροτικού πληθυσμού, θα πρέπει να δείτε την αναλογία που υπάρχει ανάμεσα στη ζωϊκή και στη φυτική παραγωγή. Σε όλες τις ανεπτυγμένες χώρες με πληθυσμό αγροτικό κάτω από 10%, η αναλογία είναι αντίστροφη. Είναι δύο προς ένα. Τα προβλήματα που έχουμε κυρίως οφείλονται σ' αυτήν την αναλογία. Υποχρεωνόμαστε να εισάγουμε κυρίως ζωοκομικά προϊόντα, τη στιγμή που είμαστε η πιο αγροτική χώρα της Ευρωπαϊκής 'Ενωσης. Συνεχώς το αγροτικό μας ισοζύγιο επιδεινώνεται.
'Οσον αφορά τις τροπολογίες, που κατέθεσε το Κ.Κ.Ε., η μία αφορά την αποποινικοποίηση των αγώνων, η άλλη τη δασοπροστασία, η τρίτη τα περιουσιακά της ΚΥΔΕΠ και αυτή που επικαλέστηκε ο κύριος συνάδελφος αφορά όλες, χωρίς εξαίρεση, τις Α.Σ.Ο., που έχουν σχέση με τη βαμβακοκαλλιέργεια. Σε καμιά περίπτωση δεν είναι επιλεκτική, όπως γίνεται με το παρόν νομοσχέδιο. Αυτή είναι η δική μας διαφορά με τις άλλες πολιτικές δυνάμεις.
ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Επειδή ειπώθηκε πριν από λίγο ότι είμαστε κατά των ρυθμίσεων, πρέπει να πω ότι δεν είμαστε κατά των συγκεκριμένων ρυθμίσεων και κατά των συγκεκριμένων συνεταιριστικών οργανώσεων. Είμαστε κατά του τρόπου, με τον οποίο γίνονται οι ρυθμίσεις. Είναι ένας τρόπος, που για μας αν μη τι άλλο, δείχνει προχειρότητα, μία προχειρότητα, η οποία μπορώ να πω ότι είναι εσκεμμένη, γιατί υποκρύπτει παραλείψεις τόσο των μέχρι σήμερα κυβερνήσεων, όσο και των διοικούντων των συνεταιριστικών οργανώσεων.
Σε όλες τις μελέτες βιωσιμότητας, που μέχρι τώρα κατατίθεντο στην Αγροτική Τράπεζα, εφόσον αξιολογούντο θετικά -η αξιολόγηση σχεδόν σε όλες ήταν θετική- ακολουθούσε η ρύθμιση. 'Ομως η μέχρι σήμερα πρακτική δείχνει ότι οι δόσεις, που ακολουθούσαν σε αυτές τις ρυθμίσεις, γινόντουσαν πάλι ληξιπρόθεσμες και ακολουθούσαν πάλι καινούριες ρυθμίσεις.
Ρωτώ, λοιπόν, τι θα γίνει, αν οι συγκεκριμένοι συνεταιρισμοί δεν ανταποκριθούν; 
Επειδή οι ρυθμίσεις δεν αντιμετωπίζουν ουσιαστικά το πρόβλημα, εμείς σας είπαμε και στην πρωτολογία ότι πρέπει να αποσύρετε τα συγκεκριμένα άρθρα του νομοσχεδίου, γιατί είναι σίγουρο ότι σύντομα θα αναγκαστείτε να κάνετε νέες ρυθμίσεις συνεταιριστικών χρεών. Αν γνώριζαν οι συνεταιρισμοί ότι η αυστηρότητα στη βιωσιμότητα συνοδεύεται με ένα υπόλοιπο οφειλών, που μπορούσαν να ανταποκριθούν, τότε να είστε σίγουρος, κύριε Υπουργέ, ότι θα άλλαζαν και νοοτροπία. Και για να γίνει αυτή η αλλαγή πρέπει να τους το δώσουμε να το καταλάβουν.
'Οταν κάναμε τις παλιές ρυθμίσεις, όπως αυτή που συζητάμε σήμερα, είχαμε επανάληψη των ίδιων προβλημάτων. Παρ' ότι ετίθετο από την Αγροτική Τράπεζα η υποχρεωτική καταβολή συνεταιριστικής μερίδας από τους συνεταίρους, δεν γινόταν αυτό, γιατί οι συνεταίροι γνώριζαν ότι η συγκεκριμένη ρύθμιση δεν θα έχει ουσιαστικό αποτέλεσμα, θα επαναληφθεί μετά από λίγο καιρό και επομένως, γιατί να αναλάβουν αυτοί ευθύνη να καταθέσουν τη συνεταιριστική τους μερίδα;
Οι αντιρρήσεις μας στη ρύθμιση των συγκεκριμένων χρεών εντοπίζονται σε δύο σημεία. Το πρώτο, είναι ότι η ρύθμιση είναι επιλεκτική, γιατί δεν αφορά όλες τις συνεταιριστικές οργανώσεις, που έχουν χρέη. Είναι γνωστό σε όλους μας ότι ασκήθηκαν πιέσεις προς το Υπουργείο Γεωργίας, για να μπουν όσο γίνεται περισσότεροι φορείς. Μάλιστα μιλάμε για προσθέσεις που γίνονταν μέχρι και χθες ακόμη. Δεύτερον, είμαστε εναντίον, γιατί η ρύθμιση δεν συνδυάζεται με μια πολιτική εξυγίανσης και εξασφάλισης της βιωσιμότητας των συνεταιριστικών οργανώσεων. 
Μπορούσατε πρώτα, κύριε Υπουργέ, να ασχοληθείτε με τη βιωσιμότητα των συγκεκριμένων φορέων και μετά να αντιμετωπίσετε τα θέματα της ρύθμισης. Η πολιτική της ρύθμισης των προβληματικών συνεταιρισμών χωρίς άλλα κριτήρια, θα οδηγήσει και πάλι σε νέα χρέη, γιατί είναι γνωστό ότι από το 1990 μέχρι σήμερα είναι η τέταρτη ρύθμιση που γίνεται και ουσιαστικά τα προβλήματα παραμένουν.
'Εχετε αναλογιστεί πόσο έχουν κοστίσει οι ρυθμίσεις αυτές μέχρι σήμερα στον 'Ελληνα φορολογούμενο; 'Ηδη πρέπει να έχουν ξεπεράσει το ένα τρισεκατομμύριο.
Και γεννάται το ερώτημα: Είναι το κοινωνικό κόστος της παρεμβατικής πολιτικής τόσο υψηλό, ή μήπως με αυτές τις ρυθμίσεις καλύπτει ο ελληνικός λαός κακοδιαχειρίσεις, σπατάλες, που πολλές φορές έγιναν από συγκεκριμένους κομματικούς μηχανισμούς, συγκεκριμένους εγκάθετους στον συνδικαλιστικό χώρο; 
Προβλέπονται στα συγκεκριμένα άρθρα και ορισμένες ρυθμίσεις σε ιδιωτικές επιχειρήσεις για τις οποίες δεν υπάρχουν οι στοιχειώδεις αναλύσεις. Ρυθμίζονται χρέη ιδιωτικών ιχθυοτροφείων ύψους ενάμισι δισεκατομμυρίου (1.500.000.000) περίπου και προστέθηκαν στην τροπολογία άλλα εξακόσια πενήντα εκατομμύρια (650.000.000) με ασαφείς δικαιολογίες και αδιαφανείς διαδικασίες.
Γιατί δεν συγκεκριμενοποιείτε τους λόγους, για τους οποίους κάνετε τις συγκεκριμένες ρυθμίσεις και δεν εξετάζετε αν υπάρχουν -εγώ τουλάχιστον γνωρίζω ότι υπάρχουν- και άλλες ανάλογες περιπτώσεις, όπως αυτές που ρυθμίζετε;
Ρυθμίζετε επίσης χρέη ιδιωτών ύψους εκατόν είκοσι ένα εκατομμυρίων (121.000.000), που αφορούν συγκεκριμένα θερμοκήπια, με την επιχειρηματολογία ότι τα χρέη αυτά δημιουργήθηκαν σε θερμοκήπια που λειτούργησαν είκοσι χιλιόμετρα από τα σύνορα. Πιθανόν να είναι σωστή η επιχειρηματολογία αυτή. 'Ομως, εξετάσατε αν υπάρχουν ανάλογες τέτοιες περιπτώσεις; 'Οπως και σεις γνωρίζετε, στα θερμοκήπια υπάρχει πάρα πολύ μεγάλο πρόβλημα.
'Ισως το βασικότερο πρόβλημα υπερχρέωσης στην Αγροτική Τράπεζα είναι τα θερμοκήπια και τα ανθοκήπια. Γιατί, λοιπόν, δεν αντιμετωπίζετε ενιαία τον συγκεκριμένο κλάδο;
'Ερχομαι σε ένα άλλο κεφάλαιο, κύριε Υπουργέ, που αφορά τους όρους και τις προϋποθέσεις ρύθμισης των χρεών. 'Οσον αφορά το συγκεκριμένο άρθρο που αφορά αυτές τις προϋποθέσεις, στην παράγραφο 1, για μας οι προϋποθέσεις που θέτει είναι απλά ένα πρόσχημα ελέγχου. Είναι γνωστό, ότι με το ν. 2237 ρυθμίστηκαν οφειλές, χαρίστηκαν περί τα πεντακόσια δισεκατομμύρια δραχμές (500.000.000.000) στους συνεταιρισμούς, χρήματα που μπήκαν στο χαρτοφυλάκιο της Αγροτικής Τράπεζας με την εξής διαδικασία: Μετά την ψήφιση του νόμου οι συνεταιρισμοί υπέβαλαν μελέτες βιωσιμότητας, η Αγροτική Τράπεζα τις ενέκρινε σχεδόν όλες και αντίστοιχα εξεδίδετο ομολογιακά δάνεια ισόποσα με τα χαρισθέντα χρέη. Κάτι τέτοιο θα γίνει και με τις νέες ρυθμίσεις.
Βέβαια, η ώρα της πληρωμής για τις συγκεκριμένες ρυθμίσεις δεν έχει έλθει ακόμα. θα μπορέσουν οι οργανώσεις να ανταποκριθούν; Αμφιβάλλω. Φαίνεται, όμως, επειδή υπήρξε καθυστέρηση στη διαδικασία του ν. 2237, έρχεται τώρα και βάζει το εξής απίστευτο η Κυβέρνηση: Προβλέπεται στο νομοσχέδιο αυτό ότι αν σε δέκα μέρες, από την ώρα που θα υποβληθούν οι εκθέσεις από την Αγροτική Τράπεζα προς το Υπουργείο Οικονομικών και Γεωργίας, δεν ληφθεί απόφαση από το Υπουργείο Οικονομικών, αυτό σημαίνει ότι αυτόματα εγκρίνονται οι συγκεκριμένες ρυθμίσεις και αυτόματα εκδίδονται τα αντίστοιχα ομολογιακά δάνεια για την κάλυψη των συγκεκριμένων ποσών. Δέκα ημέρες αν μη τι άλλο, αγαπητοί συναδελφοι, δεν είναι τίποτα παρά ένα απλό πρόσχημα ελέγχου. 'Ολοι γνωρίζουμε τις γραφειοκρατικές διαδικασίες. Αυτό για μας δείχνει ότι αποκλειστικός σκοπός της συγκεκριμένης ρύθμισης είναι η εξυγίανση του χαρτοφυλακείου της Αγροτικής Τράπεζας.
Νομίζω πως είναι η ώρα, κύριε Υπουργέ, να ασχοληθείτε ουσιαστικά με το θέμα της Αγροτικής Τράπεζας. Συζητήθηκε κατά κόρο. Χρειάζεται στήριξη η Αγροτική Τράπεζα, όχι μόνο εκσυγχρονισμό, γιατί έχει ως αντικείμενο τον 'Ελληνα αγρότη και θα πρέπει οπωσδήποτε να στηριχθεί η αγροτική της δραστηριότητα.
Επειδή, κύριε Υπουργέ, με το ν. 2237/1994 ρυθμίζονται οι κατά την 31.12.93 ληξιπρόθεσμες οφειλές συν οι συμβατικοί τόκοι μέχρι τις 31.3.1995, θέλω να ρωτήσω το εξής: Αυτός ο νόμος, ο 2237, έχει πλέον καλύψει όλες τις περιπτώσεις των αγροτικών συνεταιρισμών; Γιατί μιλάμε ότι σε πολλά από τα ρυθμιζόμενα σήμερα χρέη αναφέρεται ότι το υπόλοιπο θα καλυφθεί με βάση το ν. 2237. Επιτέλους, θα πρέπει να μάθει ο ελληνικός λαός αν ο κύκλος εφαρμογής του συγκεκριμένου νόμου τελειώνει με τις συγκεκριμένες ρυθμίσεις.
Κύριε Υπουργέ, νομίζω -σας το έχω πει και άλλη φορά- ότι ήρθε η ώρα να κλείσουμε με το θέμα του συνεταιρισμού. Και σας είχα πει ότι επειδή ετοιμάζεται το καινούριο νομικό πλαίσιο, που αφορά τους συνεταιρισμούς, τις επαγγελματικές οργανώσεις, καλό θα ήταν, κατά τη συζήτηση του συγκεκριμένου νομικού πλαισίου, να αντιμετωπίσουμε και τα θέματα των συνεταιριστικών χρεών, ούτως ώστε να υπήρχε μια ενιαία αντιμετώπιση. Δεν είναι δυνατόν να συζητάμε για ρυθμίσεις αγροτικών χρεών και να μη γνωρίζουμε ποια είναι τα υπόλοιπα.
Γιατί με αυτήν την τακτική να είστε σίγουρος ότι θα επαναληφθούν...
ΠΡΟΕΔΡΕΥΩΝ (Νικόλαος Κατσαρός): Παρακαλώ τελειώσατε, κύριε συνάδελφε.
ΕΥΑΓΓΕΛΟΣ ΑΠΟΣΤΟΛΟΥ: Τελειώνω, κύριε Πρόεδρε.
Ζητάμε ξανά, λοιπόν, έστω και αργά, να αποσυρθούν τα συγκεκριμένα άρθρα. Να επανέλθει το Υπουργείο Γεωργίας μετά από δύο-τρεις μήνες, όταν ήδη θα έχει περάσει από το Συμβούλιο Αγροτικής Πολιτικής η συζήτηση, για την αναμόρφωση του νομικού πλαισίου λειτουργίας των συνεταιριστικών οργανώσεων και τότε θα το αντιμετωπίσουμε.
ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, κυρίες και κύριοι συνάδελφοι, ήλθαν σήμερα στην Αίθουσα πολλοί Αρχηγοί Κομμάτων για να συζητήσουν επί διαδικαστικών ζητημάτων και όχι επί καθαρώς πολιτικών θεμάτων. 
Θέλω να εξηγηθώ. Μπήκε ζήτημα από τον κ.Μητσοτάκη σήμερα για το μέγεθος των τροπολογιών, τάχα, για ζητήματα και διαδικασίες και χρόνους καταθέσεων κλπ. Δεν είναι έτσι τα πράγματα. Είναι ένα καθαρά πολιτικό ζήτημα. Για μας, έχει να κάνει με ανακούφιση συγκεκριμένων κοινωνικών στρωμάτων, των αγροτών της Ελλάδος. Γιατί θα θυμήσω σ'αυτήν την Αίθουσα ότι δεν υπήρχε αυτό το πάθος, όταν σ'αυτό το νομοσχέδιο, απ'αυτήν την Κυβέρνηση, κατατέθηκε η ρύθμιση για τα σκάφη αναψυχής, για τις Π.Α.Ε., για μαϊμούδες αυτοκίνητα και χαρίστηκαν δισεκατομμύρια. Δεν υπήρξε σ'αυτήν την Αίθουσα πάθος ούτε όταν ρυθμίστηκαν τα πλαστά και εικονικά τιμολόγια, οι ακάλυπτες επιταγές, που αφορούσαν, όμως, όλα αυτά μια άλλη τάξη ανθρώπων, αυτούς που χρόνια η συντήρηση στηρίζει. Και ξέρει ο ελληνικός λαός ποια είναι η συντήρηση. Είναι αυτοί που σήμερα, πια, έχουν ξεπεράσει και το συντηρητισμό τους, γιατί δεν στηρίζουν μόνο αυτούς. 'Εχουν γίνει πια και αντιδραστικοί. 'Εχουν γίνει αντιδραστικοί επειδή ανατρέπουν λαϊκές κατακτήσεις και δικαιώματα. Επειδή ακόμα και αυτό το δικαίωμα της δουλειάς το καταπολεμούν. Επειδή διώκουν αυτούς οι οποίοι έχουν επιλέξει έναν άλλο τρόπο ζωής. Αυτό πολεμούν σήμερα.
Εμείς στο ΔΗ.Κ.ΚΙ. γνωρίζει η Αίθουσα τι Αντιπολίτευση και πόσο σκληροί είμαστε στις επιλογές της Κυβέρνησης. Και θα συνεχίσουμε να είμαστε γιατί εμείς δεν ξεγελιόμαστε σήμερα ότι αυτή η ρύθμιση είναι για άλλο λόγο παρά μόνο για έναν. Για το φόβο ενός θερμού φθινοπώρου που έρχεται μέσα από αδιέξοδα που έχει δημιουργήσει η πολιτική αυτής της Κυβέρνησης. Είναι ίσως για να χαϊδέψουμε κάποια αυτιά, μέσα απ' το δικό μας αδιέξοδο μιας λανθασμένης πολιτικής που εφαρμόζετε. 
Εμείς λέμε ναι στη δρομολόγηση ενός άλλου συνεταιριστικού κινήματος. 'Ηρθε να μας θυμίσει ο κ. Μητσοτάκης και η Αντιπολίτευση ότι υπάρχει, λέει, ελεγχόμενο συνεταιριστικό κίνημα. Από ποιους; Είναι σαφές. Από τα δυο μεγάλα κόμματα. Δεν ξεγελιέται ο ελληνικός λαός. Είναι κοινές οι επιλογές και οι κατευθύνσεις. Υπάρχει, όμως, ανάγκη να σκεφθούμε πως σήμερα σ' αυτήν την κοινωνία, της ανοικτής οικονομίας και αγοράς, όπου συνενώνονται τράπεζες, ασφαλιστικές εταιρείες, ιδιωτικές επιχειρήσεις, ανταλλάσσουν πακέτα μετοχών μεταξύ τους για να αποκτήσουν οικονομική δύναμη. Είναι υποχρέωση των αγροτών να συνενωθούν κι αυτοί από μια παραγωγική δύναμη σε μια οικονομική δύναμη, για να αντιμετωπίσουν πραγματικά τα δύσκολα χρόνια αυτής της ανοικτής οικονομίας και αγοράς. Αυτή η έκφραση περνάει μέσα από το συνεταιριστικό κίνημα. Αυτό καλούμαστε σήμερα να στηρίξουμε. 'Ισως να υπάρχει ένα διαδικαστικό ζήτημα. Διότι σήμερα, ρυθμίζουμε κάποιους ολίγους, πρόταση δικιά μας είναι να τους στηρίξουμε όλους. Και προτείνουμε στην Κυβέρνηση να δεσμευθεί σήμερα, μέσα σε δυο μήνες να φέρει όλους τους υπόλοιπους συνεταιρισμούς, μέσα βεβαίως από έναν έλεγχο για να ρυθμίσει και αυτούς και να προχωρήσει στη ρύθμιση των χρεών των αγροτών, για να μπορέσει αυτός ο τομέας που έχει ιδιαίτερη σημασία για την ανάπτυξη της χώρας μας, την πολιτική μας δράση, την ανάγκη να στηριχθεί ένας από τους κυρίαρχους κλάδους της οικονομικής ανάπτυξης της χώρας μας, η αγροτική οικονομία.
Βεβαίως, αυτά τα στρώματα, μέσα από τον έλεγχο που ασκούμε στη νέα τεχνολογία, μέσα από τα Μέσα Ενημέρωσης φροντίζουμε και μέχρι σήμερα καταφέρνουμε να τα κρατάμε δίπλα μας και αυτό κάποιους παρηγορεί. 'Ομως πιστεύω ότι έρχονται πραγματικά δύσκολες μέρες και ένα δύσκολο φθινόπωρο. Φοβούνται και γι' αυτό παράλληλα με τις ρυθμίσεις διώκουν και τους αγρότες. Και διώκουν όχι μόνο τους αγρότες, αλλά και όσους έχουν σχέση με τους αγρότες, τους εργαζόμενους στις συνεταιριστικές οργανώσεις και επιχειρήσεις.
'Ομως εμείς πρέπει με παρρησία ψυχής εδώ μέσα να στηρίξουμε την προοπτική επιβίωσης αυτών των συνεταιριστικών μονάδων και όχι μόνο. Σωστά ακόμη μπαίνει μέσα και η ρύθμιση ιδιαίτερων κλάδων της οικονομίας μας. Κάποιοι κουβαλώντας το μεροκάματο του εξωτερικού ήρθαν μετανάστες σε αυτή τη χώρα και επένδυσαν κεφάλαια, 'Ελληνες πολίτες από την Αμερική, άνθρωποι της Μακεδονίας που έστησαν τις σύγχρονες μονάδες ιχθυοκαλλιέργειες, χελοκαλλιέργειας, σύγχρονες μονάδες πραγματικά που εμείς μέσα από τη δική μας έρευνα και τεχνολογία δεν στηρίξαμε ποτέ. Υποκατέστησαν αυτοί την ανάγκη του ΕΘΙΑΓΕ να στηρίξει μία προοπτική βιωσιμότητας των επιχειρήσεών τους. Και αν κάτι δεν έκανε το κράτος έχει υποχρέωση σήμερα να το στηρίξει, έχει υποχρέωση σήμερα να το ρυθμίσει για να δώσει μία προοπτική, για να δώσει ακόμη μία δυνατότητα επιβίωσης. 
Και εδώ πρέπει να θυμήσουμε σε κάποιους τα προηγούμενα βήματα και τις προηγούμενες επιλογές σε αυτούς που μίλησαν σήμερα για αγορά ξεχνώντας ότι η δική τους αγορά θυμίζει μεταμεσονύκτια εμπόρια. Θυμάμαι τον καπνό που πουλιόταν από τα μεσάνυχτα και ύστερα μέχρι τα ξημερώματα, ποιες χρονιές και από ποιους. Ποιοι χάραζαν τότε πολιτικές; 
Το ζήτημα είναι να καταφέρει το ΠΑ.ΣΟ.Κ., αν θέλει να λέγεται προοδευτικό κόμμα, να μην αντιγράφει αυτές τις πολιτικές, να ανοίξει πραγματικά φτερά και προοπτική στο αγροτικό κίνημα, στο συνεταιριστικό κίνημα. Είναι η μοναδική ελπίδα αν θέλει να πάει καλά. Για να κάνει κάτι τέτοιο, όμως, πρέπει να ξεκινήσει με πολιτικές επιλογές σαφείς και απλές. 'Οχι πια κομματικοποίηση του συνεταιριστικού κινήματος, όχι έλεγχο των συνεταιριστικών οργανώσεων, ναι στη σκληρή εποπτεία και τον οικονομικό έλεγχο αυτών των διοικήσεων σήμερα.
'Επρεπε, κύριε Υπουργέ, να είχατε ήδη φέρει πριν από αυτές τις ρυθμίσεις και ένα νέο νόμο που θα διέπει το συνεταιριστικό κίνημα για να μπορέσει αυτό σε αυτές τις προκλήσεις -αν ετοιμάζεστε να τις συνεχίσετε- να είναι έτοιμο για να τις αντιμετωπίσει.
Χρειάζεται μία παρρησία, λοιπόν, ψυχής από όλες τις πολιτικές πλευρές, από όλους αυτούς οι οποίοι σήμερα πρέπει να καταλάβουν ότι έχει τελειώσει η εποχή των εύκολων χειρισμών και ότι σήμερα καλούμαστε, μέσα από αυτή την παγκοσμιοποίηση της οικονομίας και της αγοράς, να είμαστε σταθεροί και συνεπείς στη στήριξη απλών λαϊκών στρωμάτων, γιατί διαφορετικά θα αναγκαστείτε -εμείς δεν θα το κάνουμε ποτέ- να διώκετε αγρότες, εργάτες και λοιπούς.
Εμείς θα υπερψηφίσουμε τις ρυθμίσεις και θα περιμένουμε να δεσμευτεί ο κύριος Υπουργός σε εύλογο χρονικό διάστημα, μέσα σε δύο μήνες, να φέρει και άλλες ρυθμίσεις και όχι μόνο των συνεταιριστικών οργανώσεων και φορέων, αλλά ακόμη και των αγροτών για να μπορέσει να ανασάνει ο τόπος. 
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, είναι δεκαεννιά οι εγγεγραμένοι και δικαιούνται να μιλήσουν πέντε λεπτά ο καθένας και άλλοι δεκατέσσερις ...
ΣΤΡΑΤΗΣ ΚΟΡΑΚΑΣ: Είναι τριάντα δύο, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, ακούστε. Βιάζεστε και έχετε τη συνήθεια να θέλετε να βάζετε υπογραφή σε όλα όσα λέγονται εδώ μέσα!!
... οι δικαιούμενοι να μιλήσουν με προτασσόμενες δευτερολογίες. Καταλαβαίνετε που θα φθάσει η συζήτηση. Γι' αυτό θα σας παρακαλέσω πάρα πολύ να σεβαστείτε το πεντάλεπτο σε αυτήν την ενότητα για να μη φθάσουμε μέχρι το πρωί.
Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, σήμερα σε αυτή εδώ την Αίθουσα περίσεψε η υποκρισία για τις ρυθμίσεις στο σχέδιο νόμου του Υπουργείου Γεωργίας. Και περίσεψε η υποκρισία από την Αξιωματική Αντιπολίτευση σε κάποια ζητήματα για τα οποία θα έπρεπε να υπάρχει αυτοκριτική.
Nα υπάρχει αυτοκριτική, γιατί η ίδια η κυβέρνηση της Νέας Δημοκρατίας, με νόμο που ψήφισε στη Βουλή, αναγνώρισε τον κοινωνικό ρόλο των συνεταιριστικών οργανώσεων. Δηλαδή, αναγνώρισε ότι από τη λειτουργία τους οι συνεταιριστικές οργανώσεις....
ΠΡΟΕΔΡΕΥΩΝ (Νικόλαος Κατσαρός): Κύριε Αργύρη, συγγνώμη, θα μου επιτρέψετε να σας διακόψω. 'Οπως αρχίσατε να μιλάτε για θέματα που σχετίζονται με την αρχή αυτού εδώ του νομοσχεδίου, καταλαβαίνετε ότι αυτά που θα πείτε θα προκαλέσουν αντίλογο από την άλλη μεριά. Ο Κανονισμός της Βουλής ακριβώς γι' αυτό κάνει διάκριση της συζήτησης επί της αρχής και της συζήτησης επί των άρθρων. Ενδιαφέρει η συζήτηση στα άρθρα για καλύτερη διατύπωση, ή για διόρθωση ενδεχομένων λαθών ή για βελτίωσή τους κλπ. Επειδή ο χρόνος είναι περιορισμένος, περιοριστείτε στα πέντε άρθρα.
ΕΥΑΓΓΕΛΟΣ ΑΡΓΥΡΗΣ: Φαντάζομαι να μου αφαιρέσετε το χρόνο, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Αυτό ισχύει για όλους, δεν έχει καμία αιχμή εναντίον σας. Προς Θεού! Παρακαλώ όλους να κάνουμε μία εποικοδομητική συζήτηση για τα άρθρα.
ΕΥΑΓΓΕΛΟΣ ΑΡΓΥΡΗΣ: Εγώ θα ακούσω την υπόδειξή σας, αλλά θα ήθελα να μου αφαιρέσετε το χρόνο.
Κύριε Πρόεδρε, η παρέμβασή μου αυτή και η αρχική τοποθέτηση έχει να κάνει με το θέμα της βιωσιμότητας και της εξυγίανσης της Αγροτικής Τράπεζας, γιατί πάνω απ' όλα είναι θέμα νοοτροπίας. Αν σ'αυτήν την Αίθουσα δεν συμφωνήσουμε, γιατί το ελληνικό δημόσιο, γιατί ο 'Ελληνας φορολογούμενος θα κληθεί να πληρώσει αυτά τα δισεκατομμύρια, τότε είναι σίγουρο ότι θα υπάρξουν αυτές οι αντιρρήσεις, θα υπάρξει ο αντίλογος, γιατί τα πράγματα τα βλέπουμε από διαφορετική σκοπιά. Και είναι αλήθεια ότι τα βλέπουμε από πολύ διαφορετική σκοπιά.
'Οταν έχουμε αναγνωρισμένο τον κοινωνικό ρόλο των συνεταιρισμών, μου δίνεται το δικαίωμα να πω ότι αυτές οι ρυθμίσεις είναι αναγκαίες, γιατί υπάρχει υποχρέωση της ίδιας της πολιτείας απέναντι στους συνεταιρισμούς. Και κάποιος, επιτέλους, πρέπει να υπερασπιστεί αυτό το θεσμό οικονομίας, έναν κοινωνικό θεσμό, που έχει προσφέρει τα μέγιστα σ'αυτόν τον τόπο.
Επειδή μίλησα για υποκρισία, θα πρέπει να θυμίσω ότι το 1990 επί Οικουμενικής Κυβέρνησης αποφασίστηκε εδώ σ' αυτήν τη Βουλή να υπάρξει σχέδιο ρύθμισης των συνεταιριστικών οργανώσεων. Από τότε έρχεται συνέχεια αυτή η υπόθεση μέχρι σήμερα. Και επειδή πάντα γινόταν αποσπασματικά και επειδή κάθε μέρα είχαμε ανατροπές από την αλόγιστη και ανερμάτιστη, αν θέλετε, οικονομική πολιτική, την οποία εφήρμοζε η Νέα Δημοκρατία, όλοι θα θυμούνται ότι όλες αυτές οι οργανώσεις, που είχαν χρέη προς την Αγροτική Τράπεζα, ξύπνησαν ένα πρωί και είδαν από 16% το επιτόκιο να πηγαίνει 35%. Αυτό το κόστος, καταλαβαίνετε, δεν μπορούσαν να το σηκώσουν οι συνεταιριστικές οργανώσεις. Και κατ' επέκταση, οι συνεταιριστικές οργανώσεις δεν είναι τίποτα αόριστο, είναι οργανώσεις των φυσικών προσώπων, δηλαδή των Ελλήνων αγροτών. Καταλαβαίνετε ότι αυτές οι ρυθμίσεις είναι για οργανώσεις, που προσφέρουν υπηρεσία στον 'Ελληνα αγρότη και στην αγροτική οικονομία.
Θα πρέπει να σας πω ότι, με την επιτροπή Σελιανάκη, επί Οικουμενικής Κυβέρνησης -και θα θυμούνται οι συνάδελφοι της Νέας Δημοκρατίας το Γενικό Γραμματέα του Υπουργείου Γεωργίας- υπήρχε η δυνατότητα με εκατόν είκοσι δισεκατομμύρια (120.000.000.000) δραχμές να ξεκινήσουμε από μηδενική βάση όλων των χρεών στις συνεταιριστικές οργανώσεις, πρωτοβάθμιες, δευτεροβάθμιες, τριτοβάθμιες.
Ξέρετε τι ρύθμισε τότε η Νέα Δημοκρατία; 'Ηλθε και ρύθμισε τα εκατόν ογδόντα επτά δισεκατομμύρια (187.000.000.000) δραχμές της ΚΥΔΕΠ, την οποία είχε ήδη κανονίσει να πάει σε εκκαθάριση. 'Ηλθε να ρυθμίσει τα τριάντα τρία δισεκατομμύρια (33.000.000.000) δραχμές των ανωνύμων εταιρειών, όπου ήδη τις είχει βγάλει σε πλειστηριασμούς, για να τις ξεπουλήσει. Τα ξεχνάτε όλα αυτά;
Εν πάση περιπτώσει, οι καιροί τρέχουν, η αγροτική μας οικονομία πρέπει να γίνει ανταγωνιστική. Να συμφωνήσω με τον Πρόεδρο της Νέας Δημοκρατίας ότι πρέπει να υπάρχει ανταγωνισμός στη γεωργία, αλλά να συμφωνήσουμε με ποιες προϋποθέσεις θα κάνουμε τον ανταγωνισμό, ποια θα είναι τα εργαλεία, τα οποία θα χρησιμοποιήσουμε, για να έχουμε ανταγωνιστική γεωργία. Και ένα από αυτά τα εργαλεία είναι και οι αγροτικοί συνεταιρισμοί.
Και επειδή εδώ γίνεται πολλή συζήτηση για την Αγροτική Τράπεζα, να μην ξεχνάμε ότι αυτή η τράπεζα είναι η δεύτερη τράπεζα της χώρας μας. Εκεί ο καθένας έχει καταθέσει τα χρήματά του. Αυτό που γίνεται καθημερινά εδώ και μία εβδομάδα, αυτή η κατασυκοφάντηση κατά της Αγροτικής Τράπεζας, είναι σε βάρος της ίδιας της αγροτικής οικονομίας, γιατί και αυτή είναι ένα εργαλείο. Και από τη στιγμή που αποφασίσαμε να ξεχωρίσουμε τους ρόλους Αγροτικής Τράπεζας, κράτους και συνεταιρισμών, έχουν υποχρέωση όλες οι πτέρυγες της Βουλής να κάνουν ένα ξεκάθαρο λογαριασμό και να πουν ότι καθένας ξεκινάει από μία μηδενική βάση. Είναι υποχρέωση.
Θα ήθελα να ρωτήσω όλους: Ποιοι ήταν αυτοί που διαχειρίζονταν σωστά τα εξακόσια δισεκατομμύρια (600.000.000.000) που ρυθμίσαμε στην Ε.Τ.Β.Α. και δεν μίλησε κανένας; Δεν ήταν οι ιδιώτες που τότε έπαιρναν απλόχερα τα χρήματα, τα οποία πάλι ο ελληνικός λαός τα πλήρωσε; Δεν ήταν αυτά που είπε προηγούμενα ο κύριος συνάδελφος; Γιατί τόσο μένος και τόσο ενάντια στις διοικήσεις; Δεν είναι εκλεγμένες οι διοικήσεις;
Κάτι άλλο, και κλείνω με αυτό. Θα πρέπει να θυμίσω -το ξέρουν και πολλοί συνάδελφοι της Νέας Δημοκρατίας, οι οποίοι θήτευσαν στο Υπουργείο Γεωργίας- ότι έγινε επισταμένος έλεγχος, μέχρι και το Ελεγκτικό Συνέδριο. 'Εγιναν επτακόσιες τουλάχιστον πράξεις ελέγχου. Γιατί δεν παραπέμφθηκε μια στη δικαιοσύνη και να έχουμε σήμερα ένα πόρισμα που να λέει ότι κάποιος έκανε κακοδιαχείριση; Κάτι τέτοιο όμως δεν γίνεται.
Θα πρέπει να θυμίσω σε όλους ότι και οι ισολογισμοί των συνεταιριστικών οργανώσεων δημοσιεύονται και οι ορκωτοί λογιστές κάνουν έλεγχο.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε συνάδελφε.
ΕΥΑΓΓΕΛΟΣ ΑΡΓΥΡΗΣ: Αλλά δεν έχουμε ορκωτούς λογιστές, γιατί το διαλύσατε το Σώμα των Ορκωτών Λογιστών και ο καθένας αγοράζει τον ορκωτό λογιστή.
ΠΡΟΕΔΡΕΥΩΝ (Νικόλαος Κατσαρός): Ο κ. Κοσσυβάκης έχει το λόγο.
ΔΗΜΗΤΡΙΟΣ ΚΟΣΣΥΒΑΚΗΣ: Κύριε Πρόεδρε, κύριοι συνάδελφοι, το νομοσχέδιο το οποίο συζητάμε και τα συγκεκριμένα άρθρα του, διευρύνουν τον κύκλο των νομοθετικών πρωτοβουλιών της Κυβέρνησης, για την αντιμετώπιση των οξυμένων προβλημάτων, τα οποία αντιμετωπίζει η αγροτική μας οικονομία και ο αγροτικός κόσμος της χώρας μας.
'Εχω ακούσει, κύριοι συνάδελφοι, πάρα πολλές φορές σ'αυτήν την Αίθουσα, να λέγεται ότι υπάρχει ένα σχέδιο συρρίκνωσης του αγροτικού πληθυσμού, αλλά δεν έχω ακούσει να λέγεται ότι με τα δεδομένα του παγκόσμιου ανταγωνισμού, τα οποία αντιμετωπίζει σήμερα η αγροτική μας οικονομία, υπάρχει ένας ουσιαστικός κίνδυνος αφανισμού του αγροτικού κόσμου της χώρας μας.
Νομίζω πραγματικά ότι η Κυβέρνηση, με αυτές τις νομοθετικές ρυθμίσεις, προσφέρει υπηρεσία στην προοπτική της αγροτικής οικονομίας, της εθνικής μας οικονομίας γενικότερα και στην προοπτική του αγροτικού κόσμου της πατρίδας μας. Υπάρχουν εθνικοί λόγοι γι'αυτό, γιατί είναι αυτός ο κόσμος, ο οποίος στηρίζει την κοινωνική θωράκιση κάποιων εθνικά ευαίσθητων περιοχών της πατρίδας μας.
Είναι οι αγροτικοί συνεταιρισμοί, κύριοι συνάδελφοι, που σε αυτήν την προσπάθεια έχουν έναν καθοριστικό ρόλο, μια καθοριστική σημασία και θα πρέπει να στηριχθούν από την Κυβέρνηση, με όποιες δυνατότητες υπάρχουν, για να αποτελέσουν το βήμα του εκσυγχρονισμού της αγροτικής μας οικονομίας, για να αποτελέσουν το βήμα της παραγωγικής ανασυγκρότησης της αγροτικής μας οικονομίας, για να αποτελέσουν το βήμα της αναγέννησης της ελληνικής περιφέρειας.
Υπάρχουν ομολογουμένως, κάποια σοβαρά προβλήματα και είναι επιβεβλημένη η νομοθετική ρύθμιση της διαγραφής των χρεών των συνεταιριστικών οργανώσεων, γιατί αυτές οι οργανώσεις -και δεν θα πρέπει να το λησμονούμε, άκουσα κάποιες κρίσεις σ' αυτήν την Αίθουσα- είναι αυτές οι οποίες βρίσκονται στην κατάσταση την οποία βρίσκονται, γιατί κατ' αρχήν υλοποίησαν τον παρεμβατικό ρόλο των κυβερνήσεων για τη στήριξη των αγροτικών εισοδημάτων, αλλά και παραπέρα, είναι αυτές οι οργανώσεις, οι επιχειρήσεις, οι οποίες υπέστησαν τη συνέπεια της συκοφαντικής εκστρατείας κάποιων παρατάξεων στο τέλος της δεκαετίας του 1980 και μιας ανελέητης πολιτικής περιθοριοποίησης από το 1989 μέχρι το 1993. Σε αυτούς ακριβώς τους λόγους οφείλονται και τα προβλήματα επιβίωσης, τα οποία αντιμετωπίζουν σήμερα οι αγροτικοί μας συνεταιρισμοί.
'Ακουσα και κάποιες κρίσεις σ'αυτήν την Αίθουσα, κυρίως από τον επίτιμο Πρόεδρο της Νέας Δημοκρατίας, για συνεταιρισμούς οι οποίοι ανήκουν στο ΠΑ.ΣΟ.Κ., για συνεταιρισμούς οι οποίοι ανήκουν στη Νέα Δημοκρατία, ή σε οποιαδήποτε άλλα κόμματα.
Θα ήθελα να διατυπώσω μια παράκληση, να ξεχάσουμε επιτέλους αυτές τις λογικές, γιατί οι αγροτικοί μας συνεταιρισμοί κυρίως ανήκουν στον αγροτικό κόσμο της πατρίδας μας, ανήκουν στα συμφέροντά του και ανήκουν στην προοπτική της αγροτικής μας οικονομίας.
Γι' αυτό πιστεύω ότι η νομοθετική πρωτοβουλία της Κυβέρνησης και το Υπουργείο Γεωργίας είναι στη σωστή κατεύθυνση και νομίζω ότι υπάρχει η δυνατότητα να συνεχιστούν τα μέτρα και οι πολιτικές, οι οποίες θα δώσουν στους αγροτικούς μας συνεταιρισμούς και στις συνεταιριστικές μας επιχειρήσεις τη δυνατότητα να παίξουν το ρόλο, τον οποίο μπορούν να παίξουν, για να στηρίξουν τον 'Ελληνα αγρότη.
Κύριε Υπουργέ, θα ήθελα να επισημάνω κάτι, το οποίο αφορά μια συγκεκριμένη ρύθμιση της τροπολογίας, την οποία καταθέτετε για τη ρύθμιση χρεών συνεταιριστικών οργανώσεων και συγκεκριμένα για τον Πτηνοτροφικό Συνεταιρισμό της 'Αρτας, που αποτελεί και την περιφέρειά μου.
Υπάρχει ένας ειδικός όρος, που αφορά μία προϋπόθεση για τη ρύθμιση μέρους των χρεών του Πτηνοτροφικού Συνεταιρισμού της 'Αρτας, για την οποία κάνω την παράκληση να διαγραφεί για συγκεκριμένους λόγους:
Γνωρίζετε, κύριε Πρόεδρε, το ρόλο της πτηνοτροφίας σήμερα για την αγροτική μας οικονομία. Είναι η κορωνίδα της κτηνοτροφικής μας παραγωγής, διασφαλίζει την αυτάρκεια στα πτηνοτροφικά προϊόντα, με αποτελέσματα για το εμπορικό μας ισοζύγιο θετικά, αλλά υπάρχει και μία μεροληπτική μεταχείριση, την οποία θεωρώ και ανεφάρμοστη, γιατί προβλέπει συγχώνευση συνεταιρισμών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)
Εγώ προσωπικά τη συγχώνευση συνεταιρισμών τη θεωρώ πολιτική, η οποία μπορεί και πρέπει να προωθηθεί μέσα από ένα αυτόνομο και αυτοτελές νομοσχέδιο. Τη θεωρώ επίσης ανεφάρμοστη, γιατί υπάρχει και μία προϋπόθεση αποδοχής ...
ΠΡΟΕΔΡΕΥΩΝ (Νικόλαος Κατσαρός): Τελείωσε ο χρόνος σας, κύριε συνάδελφε.
ΔΗΜΗΤΡΙΟΣ ΚΟΣΣΥΒΑΚΗΣ: Με συγχωρείτε, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Δεν σας συγχωρώ καθόλου. Συντομεύετε, σας παρακαλώ.
ΔΗΜΗΤΡΙΟΣ ΚΟΣΣΥΒΑΚΗΣ: Ολοκληρώνω με μία φράση και κλείνω.
Είναι ανεφάρμοστη, γιατί απαιτείται και η αποδοχή του Πτηνοτροφικού Συνεταιρισμού της Πίνδου, για την οποία δεν μπορώ να θεωρήσω ότι είναι αυτήν τη στιγμή δεδομένη. 
Σας παρακαλώ, κύριε Υπουργέ, να αποσύρετε αυτήν την προϋπόθεση, γιατί έτσι προσφέρετε υπηρεσία σε ένα πολύ σοβαρό κλάδο της αγροτικής μας οικονομίας.
ΠΡΟΕΔΡΕΥΩΝ (Νικόλαος Κατσαρός): Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Κύριε Πρόεδρε, θα ήθελα απλώς να διευκρινίσω, επειδή ετέθη το ερώτημα από μερικούς συναδέλφους του ΠΑ.ΣΟ.Κ., τι ακριβώς υποστηρίζουμε. Τα άρθρα 14, 15, 16, 17 και 18, για τα οποία και συζητούμε, τα καταψηφίζω χωρίς τον παραμικρό ενδοιασμό.
'Ενα από τα επιχειρήματα που ακούστηκε από μερικούς συναδέλφους του ΠΑ.ΣΟ.Κ., ήταν ότι "Και εσείς" -λέει- "κάνατε διαγραφή χρεών στο παρελθόν". Είναι ακριβές αυτό. Ενθυμούμαι, όμως, ότι όταν γινόταν η συζήτηση του ν. 2169/1993, τότε Υπουργός Γεωργίας ήταν ο κ. Κοσκινάς, είχα ζητήσει -ως Υπουργός Οικονομικών- να περιληφθεί ρητή διάταξη, η οποία περιελήφθη, ότι εφεξής όλοι οι ισολογισμοί θα ελέγχονται από ορκωτούς λογιστές. Μου κάνει εντύπωση ότι σήμερα, τέσσερα χρόνια μετά, δεν έχουμε στοιχεία από αυτούς τους ελέγχους. Προφανώς και αυτός ο νόμος, όπως και πολλοί άλλοι νόμοι, δεν τηρήθηκε.
Ερχόμαστε, λοιπόν, σήμερα και διαγράφουμε για άλλη μία φορά χρέη. Εγώ πιστεύω -και σε αυτό απαντώ στον κ. Γεωργακόπουλο- ότι για να σωθεί το συνεταιριστικό κίνημα, πρέπει να επιδείξουμε για μια φορά κάποια αυστηρότητα και τάξη. Αν αφήσουμε μερικούς συνεταιρισμούς να κλείσουν, τότε και οι υπόλοιποι θα δουν ότι οφείλουν να βάλουν τάξη στο σπίτι τους.
Γι' αυτό λοιπόν, εγώ, δεν είμαι σύμφωνος με αυτήν τη ρύθμιση, μολονότι είμαι βέβαιος ότι μεταξύ των ρυθμίσεων πρέπει να υπάρχουν και μερικές που ενδεχομένως θα αποδειχθούν σωστές. 'Εχω, όμως, την εντύπωση ότι στις περισσότερες περιπτώσεις διαγράφουν χρέη, που προήλθαν από αφόρητη κακοδιαχείριση και εκτεταμένη κλεψιά. Εμένα δεν μου αρέσει αυτό το οποίο κάνουμε και το καταψηφίζω.
'Ενα θέμα, το οποίο έθεσε ο κ. Μητσοτάκης, ήταν ότι δημιουργούνται και άνισες συνθήκες. Θα φέρω ένα παράδειγμα, όπως το καταλαβαίνω εγώ. Διαγράφουμε σήμερα πεντακόσια εβδομήντα εκατομμύρια της βιομηχανίας γάλακτος "ΑΓΝΟ".
Είμαι βέβαιος ότι πολλοί από σας, θα έχετε βρεθεί μία φορά στο σούπερ μάρκετ. Θα έχετε δει οτι στο ράφι του σούπερ μάρκετ μαζί με την "ΑΓΝΟ" υπάρχουν γάλατα της βιομηχνίας "ΕΒΓΑ" ή της "ΔΕΛΤΑ" ή της "ΦΑΓΕ". Πώς φαντάζεσθε, κύριε Υπουργέ, ότι θα ανταγωνισθεί μία από αυτές τις εταιρείες, την εταιρεία "ΑΓΝΟ", από την οποία διαγράφετε πεντακόσια εβδομήντα εκατομμύρια (570.000.000) δραχμές χρέη;
Σημειώστε ότι τα πεντακόσια εβδομήντα εκατομμύρια (570.000.000) δραχμές, τα οποία διαγράφετε, είναι ενδεχομένως περισσότερα από ό,τι είναι τα κέρδη του ενός έτους ή περισσοτέρων ετών, μιας εξ αυτών των επιχειρήσεων. Δεν λέω της πιο μεγάλης, αλλά ίσως της μικρότερης.
Τι εξήγηση θα δώσουμε στους χιλιάδες μικρομετόχους αυτών των επιχειρήσεων, που βλέπουν την πολιτεία να σβήνει τα χρέη της μιας ανταγωνίστριας σε βάρος των άλλων; Αυτό είναι ένα πρακτικό ερώτημα. Τι θα πούμε σ' αυτούς; Μήπως έτσι, μ' αυτές τις διαδικασίες δημιουργούμε προβληματικές επιχειρήσεις; Διότι, πώς θα αντισταθούν οι άλλες επιχειρήσεις, όταν η μία ανταγωνίστρια δεν μετράει τα χρήματά της; Αυτό είναι ένα σύνηθες φαινόμενο με πολλές κρατικές επιχειρήσεις και το ίδιο γίνεται τώρα με αυτό το οποίο κάνετε εσείς. Το αναφέρω απλώς, ως παράδειγμα αυτό, διότι ήταν πρόχειρο παράδειγμα, το οποίο ήθελα να χρησιμοποιήσω.
Δεν νομίζω ότι χρειάζεται να πω τίποτε άλλο αυτήν τη στιγμή, διότι τελικώς εμένα τουλάχιστον δεν με πείθετε, ότι για να φθάσετε το στο σβήσιμο αυτών των υποχρεώσεων, κάνατε αυτό που έπρεπε να κάνετε, δηλαδή βάλατε τα κριτήρια τα οποία κάθε -ας το πούμε έτσι- καλός οικογενειάρχης, θα είχε επιβάλλει.
Δεν επείσθην από όσα είπατε απόψε ότι υπήρξε έστω στοιχειώδης έλεγχος του τι έγινε τα τελευταία χρόνια, από τότε που ο νόμος επέβαλε τους ισολογισμούς και τον έλεγχό τους. Δεν ξέρω αν το κάνατε αυτό. Δεν το είπατε και μάλλον δεν το κάνατε. Απλώς σβήσατε χρέη, ίσως γιατί αισθανθήκατε ότι δεν μπορούσατε να κάνετε και τίποτε άλλο.
Με άλλο, όμως, τρόπο δημιουργήσατε τις προϋποθέσεις για να δημιουργηθούν νέα χρέη, κύριε Υπουργέ. Διότι εάν συνεχώς διδάσκουμε, μη στενοχωριέσθε κάποια ώρα θα σας σβήσουμε τα χρέη, δημιουργούμε τις προϋποθέσεις για να δημιουργηθούν νέα χρέη. Θα αισθανόμουνα μεγαλύτερη ικανοποίηση, εάν σήμερα ανακοινώνατε ότι μαζί με αυτές τις ρυθμίσεις, είσαστε έτοιμος να κλείσετε ορισμένους συνεταιρισμούς. Εάν κάνατε κάτι τέτοιο και τους αναφέρατε ονομαστικώς, θα ήσασταν πειστικότερος.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είμαστε έτοιμοι να κλείσουμε.
ΣΤΕΦΑΝΟΣ ΜΑΝΟΣ: Κάντε το, όμως.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Είμαστε έτοιμοι και θα το κάνουμε.
ΣΤΕΦΑΝΟΣ ΜΑΝΟΣ: Παρακαλώ κάντε το.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Θα το κάνουμε. 'Οπως σήμερα κλείσαμε ένα εκκοκκιστήριο που έκανε παράβαση του κοινοτικού κανονισμού για το βαμβάκι.
ΣΤΕΦΑΝΟΣ ΜΑΝΟΣ: Ποιο; 
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν μπορώ να θυμηθώ αυτήν τη στιγμή το όνομά του. 
ΣΤΡΑΤΗΣ ΚΟΡΑΚΑΣ: Συνεταιριστικό πρέπει να είναι.
ΓΕΩΡΓΙΟΣ ΤΖΙΤΖΙΚΩΣΤΑΣ: Κύριε Πρόεδρε, εάν θέλετε, θα μπορούσα να ενημερώσω τον κ. Μάνο για τις ανακρίβειες που είπε.
ΣΤΕΦΑΝΟΣ ΜΑΝΟΣ: Δεν είπα καμία ανακρίβεια.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Τζιτζικώστα, δεν έχετε το λόγο. 
Ο κ. Νάκος έχει το λόγο.
ΑΘΑΝΑΣΙΟΣ ΝΑΚΟΣ: Πολλά ειπώθηκαν ήδη μέχρι τώρα. Ο παραλογισμός, όμως, μερικών διατάξεων του νομοσχεδίου, νομίζω ότι αποτυπώνεται και στο άρθρο 15.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Το 1986 εξελέγη για πρώτη φορά δημοτικός σύμβουλος Βόλου. 'Ενας από τους πονοκεφάλους που υπήρχαν στο Δήμο Βόλου, ήταν τι θα γίνει με τα σφαγεία. Τα δημοτικά σφαγεία, τα περίφημα σφαγεία που μας ταλαιπωρούν στην επαρχία. Υπήρχε τότε ο προβληματισμός για το μεγάλο σφαγείο παρότι τα χρόνια πέρασαν και τα δημοτικά σφαγεία δεν μπορούσαν πλέον να επιτελέσουν το ρόλο τον οποίο επιτελούσαν.
Σήμερα ακόμη το θέμα των δημοτικών σφαγείων του Δήμου Βόλου αποτελεί αγκάθι. Ο Δήμος Βόλου, ως διαχειριστής, επειδή δεν υπήρχε φορέας -αυτά τα μεγαλόπνοα σχέδια- ανέλαβε να χτίσει το σφαγείο, το οποίο υποτίθεται ότι θα κάλυπτε την ευρύτερη περιοχή της Θεσσαλίας. Με αποτέλεσμα ο Δήμος Βόλου να είναι μόνο ο διαχειριστής των χρημάτων, διότι δεν υπήρχε φορέας. Από τότε μέχρι τώρα, έχουν συσσωρευθεί τόκοι πάνω στους τόκους και κανείς δεν αναλαμβάνει το σφαγείο, με αποτέλεσμα να παραμένει ένα σφαγείο στην περιοχή μας, το οποίο αποτελεί ντροπή και για την πόλη και γενικότερα για όλη την περιοχή.
Το ερώτημα είναι γιατί οι τόκοι χαρίζονται μέχρι 31 Δεκεμβρίου 1995; 'Η φταίει ο Δήμος Βόλου, τα χρωστάει τα χρήματα και να τα δώσει όλα ή αν δεν φταίει, να χαρισθούν μέχρι σήμερα. Δεν το καταλαβαίνω αυτό. Δηλαδή τι άλλαξε την 1.1.1996;
Τι λέγει ο κ. Παπαγεωργίου, κύριε Υπουργέ; 'Αλλαξε τίποτε στο καθεστώς; Διαχειριστής ήταν ο Δήμος Βόλου τότε -κακώς- και χαρίζονται λέει τα χρέη μέχρι 31.12.1995. 'Αρα κάτι πρέπει να έγινε την 1.1.1996 για να μπαίνει αυτή η ημερομηνία. 'Η δικαιούται να απαλλαγεί απ' αυτό το άγχος ο Δήμος Βόλου ή δεν δικαιούται ...
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε συνάδελφε, σ' αυτό έχετε δίκαιο, αλλά η λογική που υπάρχει και στις άλλες ρυθμίσεις είναι ότι εφόσον ο κρατικός προϋπολογισμός θα καταβάλει στην τράπεζα αυτό το ποσό, το οποίο ρυθμίζει τη συγκεκριμένη υπόθεση των σφαγείων του Βόλου που είπατε, το υπόλοιπο μετά την 31.12.1995, θα το διαγράψει η τράπεζα.
ΑΘΑΝΑΣΙΟΣ ΝΑΚΟΣ: Δηλαδή θα διαγραφεί με άλλο τρόπο αυτόματο. 'Ετσι θα ησυχάσει και ο αντίπαλός μου Δήμαρχος Βόλου κ. Πιτσιώρης. 
Δεν υπάρχουν πια γελάδια στην πόλη του Βόλου, κύριε Υπουργέ. Αυτά τα σκέπτεται η Κυβέρνηση η δική σας που λέγατε ότι θα κάνετε στο Βόλο Σφαγεία για όλη την περιοχή.
Το δεύτερο θέμα που θα ήθελα να πω είναι ότι δεν υπάρχει καμία λογική σε όλη τη διαγραφή των χρεών, πέρα απ' όλα αυτά που ειπώθηκαν από τον Πρόεδρο της Νέας Δημοκρατίας, από τον επίτιμο Πρόεδρο και από τον κ. Μάνο. Γιατί γνωρίζοντας από κοντά την ιδιωτική βιομηχανία ξέραμε τις πιέσεις που δεχόταν. Και μάλιστα είναι θέμα των ημερών με τη βιομηχανία τοματοπολτού στην περιοχή μας, που σε δεδομένη περίπτωση η συνεταιριστική οργάνωση ΣΕΒΑΘ πωλούσε επί ζημία τοματοπολτό και δεχόταν τις πιέσεις η ιδιωτική βιομηχανία στην περιοχή μας, η οποία κατέστη προφανώς προβληματική.
Αντίστοιχες επιχειρήσεις μεταποίησης βρωσίμων ελαιών στην περιοχή μας υφίστανται την ίδια πίεση από συνεταιριστικές οργανώσεις, οι οποίες με αυτόν τον τρόπο επιβάλλουν συνθήκες αθέμιτου ανταγωνισμού και οδηγούν αυτούς τους επιτηδευματίες σε αδιέξοδα. 
'Η πρέπει, λοιπόν, να αποφασίσουμε όλοι μαζί ότι αυτές είναι βιώσιμες και μπορούν να κάνουν μια καινούρια αρχή, χωρίς παρεμβάσεις, ή δεν είναι βιώσιμες και τα χρέη, τα οποία διαγράφονται, δεν είναι τίποτε άλλο παρά η διατήρηση ενός καθεστώτος. Παραδείγματος χάρη η 'Ενωση Αγροτικών Συνεταιρισμών Αλμυρού δεν σώζεται με τα εκατό εκατομμύρια (100.000.000) που θα διαγράψετε από το τυροκομείο. Στην 'Ενωση Γεωργικών Συνεταιρισμών Πηλίου διαγράφονται πεντακόσια πενήντα εννέα εκατομμύρια (559.000.000). Ισχυρίζονται ότι είναι βιώσιμοι και έχουν καταθέσει μελέτη βιωσιμότητας. Αν μεν είναι, τότε να κάνουν καινούρια αρχή, αν όμως δεν είναι, πρέπει να πείτε ότι δεν είναι. 'Αρα με αυτά τα ημίμετρα καταλήγουμε στο ίδιο σημείο.
Υπήρξε παρεμβατική πολιτική προς τον Αγροτικό Συνεταιρισμό Ζαγοράς. Ξέρετε ότι το μήλο της Ζαγοράς είναι πιθανόν το καλύτερο μήλο της Ευρώπης και ίσως όλου του κόσμου. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, να μου δώσετε το ένα λεπτό που έχασα...
ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, αν δεν επιτρέπατε δεν θα παρενέβαινε ο κύριος Υπουργός. Θα σας παρακαλέσω να ολοκληρώσετε.
ΑΘΑΝΑΣΙΟΣ ΝΑΚΟΣ: 'Αρα λοιπόν και εκεί υπήρξε παρεμβατική πολιτική, κύριε Υπουργέ. Και ενώ σε άλλους συνεταιρισμούς ξεχρεώνονται χρέη, η Ζαγορά παραμένει με τα πεντακόσια εκατομμύρια (500.000.000). Υπήρξαν τέτοιου είδους παρεμβάσεις. Θα σας θυμίσω την ανεμοθύελλα πριν από ένα χρόνο, πριν από τις εκλογές. Και η 'Ενωση Αγροτικών Συνεταιρισμών Βόλου τότε με το φαινόμενο του Τσερνομπίλ δέχθηκε τις πιέσεις για να ασκήσει κοινωνική πολιτική και δημιουργήθηκαν χρέη.
Το συμπέρασμα, λοιπόν, είναι ότι δεν υπάρχει κανένας κανόνας. Ημίμετρα λαμβάνονται, για να πούμε ότι χαρίσαμε τα χρέη και δεν υπάρχει αυτό που λέμε μια καινούργια αρχή στους συνεταιρισμούς εκείνους που τη δικαιούνται.
ΠΡΟΕΔΡΕΥΩΝ (Λουκάς Αποστολίδης): Ο κ. Κηπουρός έχει το λόγο.
ΧΡΗΣΤΟΣ ΚΗΠΟΥΡΟΣ: Κύριε Πρόεδρε, κύριοι συνάδελφοι, το σημερινό αντιπολιτευτικό κατηγορώ δεν ήταν μόνο το γνωστό σύνηθες υπαρκτό, πληκτικό, μυωπικό, μίζερο και τετριμένο. Κυρίως ήταν ψεύτικο. Μας κατηγορούν για σφάλματα, που δεν διαπράξαμε και αγνοούν τα πραγματικά μας όπως έλεγε ο Γεώργιος Παπανδρέου. 'Οχι βέβαια δικά μου. Εγώ είπα και ελάλησα και αμαρτίαν ούκ έχω. Αλλά άμα ήθελε ένας χώρος σήμερα εδώ μέσα να μιλήσει επί της ουσίας, μπορούσε να βάλει το ζήτημα για παράδειγμα της ανακατανομής του Β' Πακέτου Ντελόρ να μην γίνει σε βάρος της περιφέρειας και να μην υποθηκευθεί το Πακέτο Σαντέρ εν όψει της ολυμπιακής προετοιμασίας. Αυτή είναι η πολιτική. Τα άλλα είναι προφάσεις εν αμαρτίαις.
Δηλαδή, αυτό το κατηγορώ είναι υποκριτικό και αν θέλετε αυτές οι φωνασκίες και οι διαρρήξεις των ιματίων είναι υποκριτικού τύπου. Στο κάτω, κάτω της γραφής τι είναι αυτές οι ανακουφιστικές ρυθμίσεις; Λίγες εκατοντάδες μέτρα Μετρό και λίγα χιλιόμετρα Σταυρού-Ελευσίνας είναι.
Τελικά να είμαστε και μεταξύ μας ειλικρινείς. Σ' αυτήν την χώρα ποιος παράγει ελλείμματα; Γιατί άκουσα ότι έχουμε μεγάλο εθνικό χρέος. Ποιος το δημιούργησε αυτό το χρέος; Το δημιούργησε η 'Ενωση Αλεξανδρούπολης, ή η 'Ενωση Θεσπρωτίας; 'Αντε να έχουν ένα μερίδιο όλη η περιφέρεια 1%. Τα υπόλοιπα 99% γιατί αποσιωπώνται; Γι' αυτό είναι υποκριτικού τύπου αυτή η προσέγγιση. Και έγινε και από το νεοδημοκρατικό δίπολο αλλά και από άλλες πλευρές.
Σ' ό,τι αφορά το πολιτικό επίπεδο, έχω να σας καταθέσω μία επιστολή του Προέδρου της 'Ενωσης Αλεξανδρούπολης που λέγει να επιβληθεί το "Πόθεν 'Εσχες" στους προέδρους των συνεταιριστικών οργανώσεων. Το προτείνει ο ίδιος ο συνεταιρισμένος χώρος. Γιατί καμιά πλευρά εδώ μέσα δεν ζήτησε να παρεμβεί στο ηθικό επίπεδο και απλώς αφορίζει και δαιμονολογεί; Και τέτοιες ευθύνες είχε το ΠΑ.ΣΟ.Κ. από την προηγούμενη ακόμη δεκαετία, περί δαιμονολογίας των αγροτικών συνεταιρισμών.
Τέλος, υπάρχει μέσα στις ρυθμίσεις ένα πελατειακό ποσό, κύριε Υπουργέ, για το οποίο βέβαια δεν φταίτε εσείς. 'Αλλος εξωθεσμικός παράγοντας το ρύθμισε. Πρόκειται για το ένα δισεκατομμύριο της 'Ενωσης Ορεστιάδας. Να πάρετε τα τρακόσια εκατομμύρια (300.000.000)δραχμές από εκεί και να τα βάλετε στην 'Ενωση Διδυμοτείχου που έχει ληξιπρόθεσμα χρέη και υποχρεώσεις, έτσι ώστε να αρχίσει μια αρχή, που βέβαια είναι ανακουφιστική αυτή η ρυθμιστική παρέμβαση.'Ομως από εδώ και πέρα, αν θέλουμε, όλοι μαζί μπορούμε να προχωρήσουμε σε μια νέα αρχή για όλο αυτό που λέγεται οργανωμένο συνεταιριστικό κίνημα.
(Στο σημείο αυτό ο Βουλευτής κ. Χρ. Κηπουρός καταθέτει για τα Πρακτικά επιστολή της 'Ενωσης Γεωργικών Συνεταιρισμών Αλεξανδρούπολης, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Σούρλας έχει το λόγο.
ΓΕΩΡΓΙΟΣ ΣΟΥΡΛΑΣ: Κύριε Πρόεδρε, είχα την ευκαιρία, μιλώντας στην πρώτη ενότητα και απευθυνόμενος στον κύριο Υπουργό να του πω ότι, μάταια προσπαθούμε, με ρυθμίσεις χρεών και άλλες διατάξεις, να αντιμετωπίσουμε τη βαρειά νόσο του συνεταιριστισκού κινήματος. 'Οσο υπάρχει αυτή η δομή, η λειτουργία και ιδιαίτερα αυτή η νοοτροπία, η οποία δεν έχει μόνο διαμορφωθεί, αλλά εμπεδωθεί στους συνεταιριστές, δεν βλέπω ότι υπάρχουν προοπτικές. Παρακολουθώ και γνωρίζω πάρα πολύ καλά την αγροτική δουλειά και την πορεία του συνεταιριστικού κινήματος.
Είπατε ότι θα φέρετε κάποιο νόμο. Να δούμε πότε θα τον φέρετε και τι αποφάσεις θα παρθούν. 'Επρεπε αυτά να προηγηθούν κανονικά και να εξυγιανθεί αυτός ο χώρος ή να τεθούν οι βάσεις εξυγίανσης για να μπορούμε να προσδοκούμε κάτι με τις όποιες ρυθμίσεις.
Σήμερα, όπως σας είπα, κύριε Υπουργέ, είναι νοσηρά η κατάσταση. Κομματικές σκοπιμότητες, πελατείες από όλες τις παρατάξεις. Σεις βέβαια είσαστε οι πρυτάνεις σ' αυτά τα πράγματα, είστε προχωρημένοι. 'Ομως και όλοι οι άλλοι κάνουμε ό,τι μπορούμε κατά περιόδους ή επί οικουμενικών κυβερνήσεων ή άλλων κυβερνήσεων. Υπάρχουν επιδιώξεις προσωπικές και βέβαια ευνοείται και το ελεύθερο εμπόριο. Το ελεύθερο εμπόριο θέλει αυτό το συνεταιριστικό κίνημα να μην μπορεί να σταθεί στα πόδια του, να μην υπάρχουν οι ικανοί και οι άξιοι, για να μπορεί να αλωνίζει. Αυτή η κατάσταση δεν μπορεί να πάει άλλο. Η κοινωνία και η ανάπτυξη θέλει ανταγωνισμό πάνω σε υγιή βάση. 'Αρα επομένως πρέπει να δούμε τι θα κάνουμε. Και βέβαια, όπως είπα, με τέταρτη ρύθμιση κατά σειρά για χρέη τι μπορούμε να κάνουμε;
Αύριο, μεθαύριο θα πάω στο Νομό Μαγνησίας και θα με ρωτήσουν: "Eσείς οι τριακόσιοι στη Βουλή με ποια κριτήρια κάνατε αυτές τις ρυθμίσεις;" Είπατε ότι τις ταξινομήσατε. Εγώ βέβαια δεν γνωρίζω λεπτομέρειες, αλλά δυσκολεύομαι να πεισθώ διότι γνωρίζω πρόσωπα και καταστάσεις, παρεμβάσεις αποτελεσματικές ή όχι. Και δεν μπορώ να επικοινωνήσω με το συνεταιριστή της Μαγνησίας και δεν μπορώ να πείσω τους εκπροσώπους των ενώσεων. Και δεν μπορώ να τους πείσω, κύριε Τζουμάκα, επειδή παρακολουθούν και γνωρίζουν -ακόμα και από εκείνες εκεί τις θέσεις των θεωρείων-ότι μέχρι προχθές είχατε αποφασίσει να κάνετε μερικές ρυθμίσεις. Τι άλλαξε τώρα και προσετέθησαν και άλλες ενώσεις; Μπορεί ενδεχομένως να είναι καλό αυτό. Εγώ δε λέω ότι δεν είναι. Τι άλλαξε, όμως και προσετέθησαν; Βάσει ποιων στοιχείων και ποιων μελετών αποφασίζουν τα επιτελεία των Υπουργείων και ψηφίζουν οι Βουλευτές εδώ αυτές τις τροπολογίες και αυτές τις συμπληρώσεις που γίνονται;
Ειλικρινά σας μιλάω δυσκολεύομαι πάρα πολύ και στεναχωριέμαι γιατί δεν μπορώ να αρθρώσω έναν αξιόπιστο πολιτικό λόγο και δεν μπορώ να τους κοιτάξω στα μάτια, ανεξάρτητα εάν μπορώ να καταφερθώ εναντίον του ΠΑ.ΣΟ.Κ. και να ελαφρύνω τη θέση της Νέας Δημοκρατίας, γιατί με βλέπουν ως μέλος του εθνικού Κοινοβουλίου, ως μέλος της Εθνικής Αντιπροσωπείας που νομοθετώ και ψηφίζω.
Από εκεί και πέρα, βεβαίως, θα πάω να πω στην 'Ενωση, στην περιοχή του Αλμυρού, ότι από το ένα δισεκατομμύριο διακόσια εβδομήντα πέντε εκατομμύρια (1.275.000.000) ρυθμίζονται τα εκατό εκατομμύρια (100.000.000), τα οποία επιβαρύνθηκε από τα γαλακτοκομικά προϊόντα. Και τι θα κάνει τώρα η 'Ενωση με το χρέος του ενός δισεκατομμυρίου εκατόν εβδομήντα πέντε εκατομμυρίων (1.175.000.000); Πώς θα σταθεί; Τι ευθύνες έχει όταν έχει ασκήσει μία πολιτική κοινωνικοοικονομική; Αγόραζε τις ελιές με αυξημένες τιμές, με παρότρυνση του κράτους -γιατί είναι η περιοχή μου και τη γνωρίζω, αλλά το ίδιο συμβαίνει και αλλού- έκανε ένα κονσερβοποιείο μεγάλων διαστάσεων -και έχει μείνει εκεί ως μνημείο δεκαετίες τώρα- το οποίο ούτε λειτούργησε, ούτε πρόκειται να λειτουργήσει γιατί κάποιοι ήθελαν να το προωθήσουν, και όπως αντιλαμβάνεσθε κάτι συνέβαινε με τις αναθέσεις. Και μιλάω διαχρονικά. Αυτοί τώρα έχουν ένα δυσβάσταχτο χρέος.
Βλέπει κανείς τους καλούς συνεταιριστές -διότι δεν είναι όλοι καλοί, όπως δεν είμαστε όλοι καλοί στις διάφορες κατηγορίες- και ενώ οι άνθρωποι θέλουν να προωθήσουν αυτήν την αγροτική υπόθεση και να βοηθήσουν, δεν έχουν καμία δυνατότητα.
Τι θα κάνει, λοιπόν, η 'Ενωση του Αλμυρού από αύριο που θα ψηφισθεί ο νόμος με χρέος ένα δισεκατομμύριο εκατόν εβδομήντα πέντε εκατομμύρια (1.175.000.000); Παραπάνω από εκατό εκατομμύρια (100.000.000) το χρόνο εμείς δεν μπορούμε να δώσουμε. Με την τράπεζα δεν έχουν καμία συναλλαγή πλέον και κλαίνε τη μοίρα τους.
Πάμε τώρα στην 'Ενωση Βορείων Σποράδων, Πηλίου. Ρυθμίζετε κάποια χρέη, αλλά μένουν ακόμα περίπου οκτακόσια εκατομμύρια (800.000.000) χρέος. Τι να κάνουν τώρα αυτοί;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
'Αρα -και τελειώνω με αυτό, κύριε Πρόεδρε- δεν βλέπω ότι υπάρχουν προοπτικές εφόσον δεν προχωρήσουμε στην εξυγίανση του συνεταιριστικού κινήματος. Πολύ απλά θα το πω και μπορεί να είναι πρόχειρο και λίγο ατεκμηρίωτο: Ας γίνει ένας οργανισμός συνεταιριστικών οργανώσεων στο κέντρο που να ελέγχει όλες αυτές τις δραστηριότητες και ας πούμε στους υπευθύνους των συνεταιριστικών οργανώσεων ότι έχουν και προσωπική ευθύνη με την περιουσία τους -για να δούμε πώς θα αλλάξουν πολλά πράγματα- αφού βέβαια επί συγχρόνου βάσεως οργανώσουμε τους συνεταιρισμούς.
Μερικές ιδέες λέω. Μακάρι να έλθει το νομοσχέδιο για να πω περισσότερα.
ΠΡΟΕΔΡΕΥΩΝ (Λουκάς Αποστολίδης): Ο κ. Σαατσόγλου έχει το λόγο,
ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, κυρίες και κύριοι συνάδελφοι, η διγλωσσία των κομμάτων της Αντιπολίτευσης σε αυτήν την Αίθουσα, πραγματικά δημιούργησε και σύγχυση αλλά είναι και πρωτοφανής. Χρέη τα οποία ήταν από άσκηση κοινωνικής πολιτικής ή από θεομηνίες, δόθηκε εδώ μέσα στην Αίθουσα η εντύπωση από τα κόμματα της Αντιπολίτευσης, ότι ήταν όλα για κακοδιαχείριση ή ότι άλλο μπορεί να φανταστεί κοινός νους ανθρώπου.
Εν πάση περιπτώσει, θέλω να μιλήσω συγκεκριμένα για την 'Ενωση Αγροτικών Συνεταιρισμών της Δράμας, για κάποια ρύθμιση χρεών. Θα αφήσω αυτά τα οποία αναπτύχθηκαν επί της αρχής ή αυτά που ακούσθηκαν από τα κόμματα της Αντιπολίτευσης σε αυτήν την Αίθουσα μόνο για δημαγωγικούς σκοπούς και λόγους.
Κύριε Υπουργέ, είχαμε προσυνεννοηθεί και είχατε προσυνεννοηθεί και με το συντοπίτη συνάδελφό μου εισηγητή της Νέας Δημοκρατίας -και είχατε την πρόθεση πιστεύω και την έχετε- να υπάρξει μία ρύθμιση για τα χρέη της 'Ενωσης Αγροτικών Συνεταιρισμών Δράμας, τα οποία προέρχονται αποκλειστικά και μόνον από θεομηνίες ή από άσκηση κοινωνικής πολιτικής και όχι από κακοδιαχείριση, όπως ακούστηκε από ορισμένους συναδέλφους εδώ μέσα. Και γίνομαι πιο συγκεκριμένος.
Στο άρθρο 14, παράγραφος 1 μπορεί να προστεθεί εδάφιο ιστ'.
Υπάρχει ένα χρέος της 'Ενωσης Αγροτικών Συνεταιρισμών Δράμας τριακοσίων ογδόντα επτά εκατομμυρίων (387.000.000) δραχμών, γιατί είχε αναλάβει, μετά την εκκαθάριση, την "ΣΕΚΟΒΕ Ανώνυμη Εταιρεία" συνεταιριστική επιχείρηση επεξεργασίας βιομηχανικής ντομάτας. Επειδή η "ΣΕΚΟΒΕ" ήταν σε εκκαθάριση, ανέλαβε αυτή να επεξεργαστεί σαν φορέας, η ένωση επί της ΣΕΚΟΒΕ, τη βιομηχανική ντομάτα του νομού. Από παρεμβατική κοινωνική πολιτική της 'Ενωσης Αγροτικών Συνεταιρισμών Δράμας, δημιουργήθηκε ένα χρέος ύψους τριακοσίων ογδόντα επτά εκατομμυρίων (387.000.000) δραχμών γι'αυτόν το λόγο. Αυτό είναι το πρώτο. Επίσης, εκεί που αναφέρεστε στο άρθρο 15, για τελεσίδικες δικαστικές αποφάσεις, δεν δίνετε λύση -και πιστεύω ότι αυτό δεν αφορά μόνον την 'Ενωση Αγροτικών Συνεταιρισμών Δράμας, αλλά και άλλες ενώσεις- στα θέματα των εκκρεμουσών αγωγών ή όπου υπάρχει εκκρεμοδικία. Αναφέρεστε δηλαδή σε ρύθμιση χρεών προς τρίτους από τελεσίδικες δικαστικές αποφάσεις, αλλά δεν αναφέρεστε στις εκκρεμοδικίες ή εκεί που ξεκίνησαν ήδη αγωγές και έχουν εκδικαστεί ή βρίσκονται στα στάδιο πριν από την εκδίκαση. Τι θα κάνετε εδώ πέρα;
Η 'Ενωση Αγροτικών Συνεταιρισμών Δράμας έχει εκκρεμότητες τέτοιες, από το Βιομηχανικό Σφαγείο Δράμας, περίπου τριακοσίων εξήντα εκατομμυρίων (360.000.000) δραχμών. Επομένως, δεν είναι μόνον το θέμα των τελεσίδικων δικαστικών αποφάσεων. Δεν δίνετε επαναλαμβάνω -και παρακαλώ, κύριε Υπουργέ, να με προσέξετε- λύση και στην εκκρεμοδικία των Ενώσεων Αγροτικών Συνεταιρισμών.
Υπάρχει επίσης και η 'Ενωση Συνεταιρισμών, που μετέχει με μεγάλο ποσοστό σαν "ΣΕΚΟ Α.Ε.", πάλι επί του βιομηχανικού εργοστασίου "ΣΕΚΟΒΕ". Από χαλαζόπτωση στις εγκαταστάσεις και βλάβη στο προϊόν της βιομηχανικής ντομάτας πέρυσι από θεομηνία, δημιουργήθηκε ένα χρέος γύρω στα τριακόσια εκατομμύρια (300.000.000). Και ενώ είχαμε προσυνεννοηθεί και υπήρχε πρόθεση από τον κύριο Υπουργό να προστεθεί στο κυρίως σώμα του νομοσχεδίου, μένει και αυτό από έξω ή τώρα, την τελευταία στιγμή, αρνείται να μας το περάσει.
Νομίζω, λοιπόν, ότι εφόσον υπάρχει μία άσκηση κοινωνικής πολιτικής και μία πρόθεση καλής θέλησης από πλευράς του Υπουργείου, θα πρέπει οπωσδήποτε και γι' αυτά τα τρία κονδύλια -και το τρίτο που αναφέρουμε μπορεί να προστεθεί στο άρθρο 16 παράγραφος 1 σαν εδάφιο ιδ'- να υπάρξει μία ρύθμιση, για να μπορέσει να ανακουφιστεί η 'Ενωση Αγροτικών Συνεταιρισμών Δράμας.
Γιατί ό,τι και αν ρυθμιστεί, θα μείνει πάλι ένα σημαντικά μεγάλο υπόλοιπο, στο οποίο δεν θα μπορέσει να ανταπεξέλθει η 'Ενωση Αγροτικών Συνεταιρισμών Δράμας και θα έχουμε τα ίδια προβλήματα. Διογκώνονται, δε, τα χρέη με τους τρέχοντες τόκους. Οπότε, θα φτάσουμε πάλι στον ίδιο παρονομαστή, να ξεκινούμε από το μηδέν ή να ξεκινούμε για νέες ρυθμίσεις. Και τότε, βέβαια, θα έχουμε τα βέλη και τις δημαγωγικές σκοπιμότητες των κομμάτων της Αντιπολίτευσης.
Σας ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριοι Πρόεδρε, κύριοι συνάδελφοι, στην ενότητα αυτήν των άρθρων, που και πάλι κάτω από την πίεση του χρόνου συζητούμε, θα ήθελα να εκφράσω κάποιες απόψεις.
Κύριε Υπουργέ, ας μην εξαπατώμεθα. Η ρύθμιση αυτή γίνεται με αποκλειστικό σκοπό να λύσει το πρόβλημα της Αγροτικής Τράπεζας. Γιατί η Αγροτική Τράπεζα γνωρίζει πολύ καλά ότι δεν πρόκειται να εισπράξει δραχμή από τις συνεταιριστικές οργανώσεις για όσα οφείλουν. Βασικός σκοπός, λοιπόν, του νομοσχεδίου είναι αυτός. Και έπρεπε, κύριε Υπουργέ -και έχετε τέτοια λεβεντιά- να το πείτε από την αρχή.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Το έχω πει πολλές φορές.
ΗΛΙΑΣ ΒΕΖΔΡΕΒΑΝΗΣ: Χαίρομαι που το επιβεβαιώνετε.
Επομένως, κύριοι συνάδελφοι, εδώ έχουμε παρεκκλίνει από τον κύριο σκοπό του νομοσχεδίου και συζητούμε για τα χρέη των συνεταιρισμών, ενώ θα έπρεπε να συζητάμε μόνο για την Αγροτική Τράπεζα και τις αθλιότητές της.
Αλλά, κύριε Υπουργέ, μου κάνει εντύπωση, αφού αυτός είναι ο σκοπός -γιατί εγώ αυτήν την παράμετρο δίνω σε αυτήν την ενότητα των άρθρων- γιατί δεν το γενικεύετε; Γιατί δεν λέτε "αντιμετωπίζουμε το πρόβλημα της Αγροτικής Τραπέζης, διαγράφοντας όλους τους τοκογλυφικούς τόκους που επέβαλε στον αγροτικό πληθυσμό η Αγροτική Τράπεζα";
'Ετσι, λοιπόν, και το βασικό σας στόχο θα τον υπηρετήσετε, αλλά θα ήταν και χωρίς φωτογραφικές διατάξεις το νομοσχέδιο το οποίο ψηφίζουμε σήμερα.
Είπα, από του Βήματος της Βουλής, κύριοι συνάδελφοι, ότι τα χρέη των Αγροτικών Συνεταιρισμών δημιουργήθηκαν από τρεις λόγους:
Πρώτον, από τους απαράδεκτους τοκογλυφικούς τόκους της Αγροτικής Τράπεζας.
Δεύτερον, από την κοινωνική πολιτική που αναγκάστηκαν να εφαρμόσουν κατ'εντολή των ΠΑΣΟΚικών κυβερνήσεων.
Τρίτον, από τις λαθροχειρίες των συνεταιριστών.
Αυτοί είναι οι τρεις λόγοι που δημιούργησαν τα χρέη.
Λέω, κύριε Υπουργέ, σαφώς, ναι τους τοκογλυφικούς τόκους να τους διαγράψετε, ναι στα χρέη που δημιούργησαν από τις παρεμβάσεις της Κυβερνήσεως για κοινωνική πολιτική, στις λαθροχειρίες όμως, κύριε Υπουργέ, γιατί; Για να αμείψετε αυτούς τους ανθρώπους, οι οποίοι οδήγησαν τους συνεταιρισμούς εκεί που τους οδήγησαν;
Πρέπει να σας πω, κύριε Υπουργέ, -το ξέρετε πολύ καλά εσείς, αλλά ας το ακούσουν και οι συνάδελφοι- ότι εάν κάνετε μία δειγματοληψία των διοικήσεων όπου το ΠΑ.ΣΟ.Κ. έχει συντριπτικη πλειοψηφία, Ηράκλειο, Πάτρα, Λάρισα και αλλαχού, εκεί είναι τα περισσότερα χρέη και εκεί τα ρυθμίζετε.
Δεν φαίνεται, λοιπόν, κύριε Υπουργέ, να προτίθεσθε να διαγράψετε τους τοκογλυφικούς τόκους που βαρύνουν τον 'Ελληνα αγρότη και περιορίζεσθε στους συνεταιρισμούς.
Εάν, λοιπόν, κύριοι συνάδελφοι, θέλουμε να είμαστε πράγματι εκπρόσωποι του λαού, εάν θέλουμε πράγματι να επιτελούμε συνειδητά το έργο μας εδώ μέσα, εάν θέλουμε να ψηφίζουμε διατάξεις που θα έχουν γενική εφαρμογή και όχι φωτογραφικές διατάξεις, όπως είναι εδώ που λέτε στο άρθρο τάδε, οι τάδε και οι τάδε, ονομαστικώς -γιατί είναι φωτογραφικές διατάξεις, κύριε Υπουργέ- θα σας παρακαλέσω πάρα πολύ, έστω και την υστάτη αυτή ώρα, να αλλάξετε το νομοσχέδιό σας στα συγκεκριμένα άρθρα. Να πείτε ότι διαγράφετε κάθε τοκογλυφικό τόκο υπερημερίας και ποινής στους 'Ελληνες αγρότες και στις συνεταιριστικες τους οργανώσεις, με μία και μόνη διάταξη. Διότι αλλιώς, κύριε Υπουργέ, δεν θα κάνετε τίποτε. 'Εγινε πολλές φορές αυτό. Ξαναπαίχτηκε αυτό το έργο πολλές φορές στην Αίθουσα αυτή. Και μάλιστα υπάρχουν και οι διαβεβαιώσεις του κυρίου Πρωθυπουργού και του προκατόχου σας κ. Μωραϊτη που εδήλωναν ότι αυτό που έγινε δεν θα ξαναγίνει. Και τώρα έχει περάσει στις συνεταιριστικές οργανώσεις το μήνυμα ότι "δημιουργείστε και άλλα χρέη, θα έρθει κάποιος κ.Τζουμάκας μετά από τρία χρόνια και θα κάνει το ίδιο".
Πρέπει να σας πω, γιατί πολλοί εδώ μέσα είσθε νεώτεροι στη θητεία Βουλευτές, ότι το 1984 κατήγγειλα, απ'αυτήν ακριβώς τη θέση, ένα συνεταιριστή πρόεδρο -βλέπω τώρα ότι είναι και η Ενωσή του μέσα και του χαρίζουν κάποια δισεκατομμύρια- που έβγαζε χρυσούς στυλούς για διαφήμιση της Ενώσεως και τους μοίραζε στους προσωπικούς του φίλους. Πάρτε τα Πρακτικά της περιόδου 1984 και θα δείτε ότι αυτά είχαν καταγγελθεί από εμένα απ'αυτήν εδώ τη θέση.
Eάν, λοιπόν, κύριε Υπουργέ, έτσι συνεχίσουμε να συμπεριφερόμεθα προς τους λαθροχείρες, να ξέρετε ότι οι λαθροχειρίες τους θα φτάσουν μέχρι και τις τσέπες σας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Ο κ. Σαλαγιάννης. Απών, διαγράφεται.
Ο κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ: Κύριε Πρόεδρε, ομολογώ ότι η σημερινή συνεδρίαση με μπέρδεψε πολύ. 'Εχω κρατήσει μέχρι τώρα τα εξής και πρέπει να τα βάλω σε μια σειρά μέσα στο μυαλό μου.
Ο Πρόεδρος της Νέας Δημοκρατίας είναι αντίθετος με το κεφάλαιο που αφορά τις ρυθμίσεις χρεών των συνεταιριστικών οργανώσεων, αλλά οι Βουλευτές του ζητάνε και άλλες ρυθμίσεις.
ΗΛΙΑΣ ΒΕΖΔΡΕΒΑΝΗΣ: Αν εννοείτε εμένα, δεν θα με καταλάβατε καλά.
ΛΕΩΝΙΔΑΣ ΤΖΑΝΗΣ: 'Οχι, κύριε Βεζδρεβάνη, δεν είσαστε εσείς, μόνος σας, όλοι οι Βουλευτές της Νέας Δημοκρατίας.
Από την άλλη πλευρά, το Κ.Κ.Ε καταγγέλει τις ρυθμίσεις, αλλά καταθέτει και μια τροπολογία για να επεκταθούν οι ρυθμίσεις των χρεών και αλλού. 
Ομολογώ ότι πρέπει να τα βάλω σε μια σειρά. Αύριο πρέπει να πάω στην ιδιαίτερη πατρίδα μου και να πω τι γίνεται, τι θέλει η Νέα Δημοκρατία και τι θέλουμε εμείς. 
Την ίδια στιγμή, καταγγέλλουμε την Ευρωπαϊκή 'Ενωση και την πολιτική της, αλλά δεν αρνιόμαστε τα 1,2 τρισεκατομμύρια το χρόνο, που προέρχονται από επιδοτήσεις. Πείτε στους αγρότες αν τα αρνείσθε αυτά τα πράγματα. "Είμαστε εναντίον της Ευρωπαϊκής 'Ενωσης, αλλά δεν θέλουμε και τα 1,2 τρισεκατομμύρια". Επιτέλους, ας μιλήσουμε με σοβαρή γλώσσα στο λαό.
Ας έρθω, όμως, τώρα στο νομοσχέδιο. Επαναλαμβάνω ότι η Νέα Δημοκρατία δεν ήθελε τις ρυθμίσεις των χρεών, αλλά εγώ ειλικρινά, με χαρά άκουσα τους συναδέλφους που κατάγονται από την περιοχή μου, να λένε ότι καλώς έγινε η ρύθμιση του χρέους της ΕΑΣ Πηλίου και να δώσουμε κάτι παραπάνω. Το αναφέρω για την ιστορία. Ο φίλος μου ο Γιώργος Σούρλας είπε:"Τι θα γίνει με τα υπόλοιπα εξακόσια ή επτακόσια εκατομμύρια (600.000.000 ή 700.000.000) που μένουν; Δεν τα χαρίζετε και αυτά;".
Λέω, λοιπόν, ότι για την ενημέρωση, κύριε Υπουργέ, ότι το χρέος της Ε.Α.Σ. Πηλίου, που προέρχεται από άσκηση κοινωνικής πολιτικής, σύμφωνα με τη διαπίστωση που έκανε η σχετική πρωτοβάθμια επιτροπή του Υπουργείου Γεωργίας, ήταν ένα δισεκατομμύριο εξήντα δύο εκατομμύρια (1.062.000.000) και ρυθμίζονται εξακόσια εκατομμύρια (600.000.000). Είναι ένα θέμα αυτό, αλλά εγώ έχω το θάρρος να λέω ότι είναι ένα θέμα, πως όλο το ποσόν που σύμφωνα με την άποψη της πρωτοβάθμιας επιτροπής -η δευτεροβάθμια το κατέβασε στα πεντακόσια είκοσι εκατομμύρια (520.000.000)- προέρχεται από άσκηση κοινωνικής πολιτικής, είναι 1,062 δισεκατομμύρια. Αυτό με τους τόκους έφτασε το 1,5 δισεκατομμύριο περίπου. Αυτά είναι τα κλεμμένα, για τα οποία μιλάει η Νέα Δημοκρατία. Είναι λεφτά, που πήγαν στο λαό, λεφτά που πήγαν στους αγρότες, που όταν ανέλαβε το ΠΑ.ΣΟ.Κ. δεν είχαν να φάνε και από την ημέρα που ανέλαβε το ΠΑ.ΣΟ.Κ., "είδαν και άσπρη μέρα".
Μη γελάτε, κύριε συνάδελφε, βγείτε λίγο στην αγορά. Ακόμα τρώνε ψωμί από τις μέρες τις δικές μας.
Επομένως, ένα θέμα που πρέπει να δείτε είναι από πού θα αφαιρεθούν αυτά τα πεντακόσια ενενήντα εννέα εκατομμύρια (599.000.000) της ΕΑΣ Πηλίου. Για να επιζήσει η ΕΑΣ Πηλίου πρέπει το εναπομένον ποσό να είναι τέτοιο, ώστε να μπορεί να ανταποκριθεί στις υποχρεώσεις της, κύριε Υπουργέ, και αυτό σημαίνει ακριβώς βιωσιμότητα. 'Εχει υποβάλει μια μελέτη βιωσιμότητας στην Αγροτική Τράπεζα. θέλει να την τηρήσει. Εάν κλείσει η ΕΑΣ Πηλίου, οι ελιές του Πηλίου δεν θα έχουν πηγή κατανάλωσης, δεν θα μπορούν να απορροφηθούν από πουθενά και όπως είναι γνωστό, το μισό Πήλιο είναι μονοκαλλιεργητική περιοχή.
Θα αναφερθώ τώρα στο άλλο θέμα των Δημοτικών Σφαγείων του Βόλου. Για να μάθει η Εθνική Αντιπροσωπεία για ποιο "σκάνδαλο" πρόκειται, θέλω να πω ότι πρόκειται για σφαγεία που έγιναν με εντολή της πολιτείας προς το Δήμο Βόλου. Δεν είναι κακοπληρωτής ο Δήμος Βόλου επί του προκειμένου ούτε από κακή διαχείριση δημιουργήθηκε το χρέος.
Το 1983 πήρε την εντολή να κατασκευάσει τα σφαγεία, πήρε ένα δάνειο για λογαριασμό της πολιτείας 92,5 εκατομμύρια, το οποίο έχει φτάσει, εκεί που έχει φτάσει. Με τη ρύθμιση που γίνεται μέσα από το νομοσχέδιο και συγκεκριμένα με την παράγραφο 2 του άρθρου 15: "Πέρα των προαναφερομένων
ποσών τόκων, παρέχεται η δυνατότητα στην ΑΤΕ να διαγράφει τα επιπλέον ποσά από μη λογιστικοποιηθέντες τόκους μέχρι την ημερομηνία υπογραφής των συμβάσεων", εγώ αντιλαμβάνομαι ότι μέχρι να υπογραφεί η σύμβαση, υπάρχει η δυνατότητα στην ΑΤΕ, πέρα από τα ποσά που αναγράφονται ρητά, τα εκατόν δύο εκατομμύρια (102.000.000) συν τριακόσια είκοσι ένα εκατομμύρια (321.000.000), τα οποία βγαίνουν έξω, να ρυθμιστούν και τα πέραν της 30.12.1995 δημιουργούμενα χρέη.
Για την ιστορία σας λέω ότι απομένουν γύρω στα ενενήντα δύο εκατομμύρια (92.000.000) δραχμές για το Δήμο Βόλου. Κύριε Υπουργέ, δώσατε απάντηση σ' αυτό;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι.
ΛΕΩΝΙΔΑΣ ΤΖΑΝΗΣ: Επομένως και αυτό το ποσό των τόκων θα το τακτοποιήσει η τράπεζα.
Μετά και από αυτήν τη διευκρίνιση, δεν έχω να πω τίποτα περισσότερο.
Για τους συναδέλφους της Νέας Δημοκρατίας που φωνάζουν για τις ρυθμίσεις τις "σκανδαλώδεις" που κάνει το ΠΑ.ΣΟ.Κ., έχω να πω ότι δύο ρυθμίσεις αγροτικών χρεών έγιναν από τη Νέα Δημοκρατία, η μία το 1989 και η άλλη το 1991. Αποτέλεσμα ήταν -φανταστείτε "ρύθμιση"- για την Ε.Α.Σ. Πηλίου να απομείνει καταβλητέο ποσό τεσσάρων δισεκατομμυρίων πεντακοσίων εβδομήντα ενός εκατομμυρίων (4.571.000.000) δραχμών. Τέτοιες ρυθμίσεις έκανε η κυβέρνηση της Νέα Δημοκρατίας το 1991.
Διαφορετικές ρυθμίσεις, θέλει διαφορετική φιλοσοφία έχει το ΠΑ.ΣΟ.Κ. Το ΠΑ.ΣΟ.Κ. θέλει να στηρίξει τις συνεταιριστικές οργανώσεις. Ξέρει ότι χωρίς αυτές οι αγρότες είναι έρμαια στα νύχια των εμπόρων. Υπάρχει μία διαφορετική πολιτική φιλοσοφία. Ευτυχώς που υπάρχει και αυτή για να έχουμε και εμείς το κεφάλι μας ψηλά σε ό,τι αφορά την αγροτική τάξη.
ΠΡΟΕΔΡΕΥΩΝ (Λουκάς Αποστολίδης): Ο κ.Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, ζήτησα το λόγο για να ξεκαθαρίσω για μία ακόμη φορά, για όσους δεν κατάλαβαν, τη θέση της Νέας Δημοκρατίας. Διότι ελέχθη από τον προλαλήσαντα συνάδελφο ότι άλλα είπε ο κ.Καραμανλής και άλλα λένε οι συνάδελφοι Βουλευτές της Νέας Δημοκρατίας.
Η θέση της Νέας Δημοκρατίας είναι πως ρυθμίσεις συνεταιριστικών οργανώσεων, οι οποίες γίνονται επιλεκτικά, χωρίς ενιαία κριτήρια, δεν γίνονται αποδεκτές. Εάν υπάρχουν συνάδελφοι οι οποίοι θεωρούν ότι κάποιες ενώσεις, των περιοχών τους ενδεχομένως, ανταποκρίνονται στα τρία κριτήρια, τα οποία θέτει η Νέα Δημοκρατία, δεν είμαστε εναντίον ρυθμίσεων τέτοιων χρεών. Τα τρία κριτήριά μας, λοιπόν, είναι, πρώτον να μπορούν αυτές οι συνεταιριστικές οργανώσεις να είναι βιώσιμες στη βάση μελετών, οι οποίες έγιναν, δεύτερον, να δημοσιεύουν τους ισολογισμούς τους και τρίτον, να μην υπάρχουν κατηγορούμενοι από τα διοικητικά συμβούλιά τους για κακοδιαχειρίσεις. Εάν υπάρχουν τέτοιες συνεταιριστικές οργανώσεις, τις ρυθμίσεις χρεών γι' αυτές η Νέα Δημοκρατία τις δέχεται. Αυτό είπε και ο Πρόεδρος της Νέας Δημοκρατίας, αυτό λένε και οι συνάδελφοί μου.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος ο κ. Τσακλίδης έχει το λόγο.
ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, κύριε Υπουργέ, ειλικρινά παίρνω το λόγο πάρα πολύ στεναχωρημένος και ομολογώ ότι βρίσκομαι σε δεινή θέση σε ό,τι αφορά την αντιμετώπιση των διατάξεων που προτείνετε. Είναι βέβαιο ότι ούτε σε εσάς αρέσει αυτό που κάνετε -οι ανάγκες το επιβάλλουν- αλλά πιστεύω ότι έπρεπε να υπάρχει μία δίκαιη αντιμετώπιση.
Πιστεύω ότι στους συνεταιρισμούς υπήρχαν μέχρι τώρα λάθος πολιτικές -και εσείς το παραδεχθήκατε- υπήρχαν κακοδιαχειρίσεις και μπορεί κάποιος να διατυπώσει και βαρύτατες κατηγορίες για τη συμπεριφορά τους μέχρι σήμερα. Είχαμε και εμείς μία κακή πολιτική από το 1981 και μετά.
Επιβάλλεται να έρθει γρήγορα ένα νομοσχέδιο, το οποίο να βάζει μία διάταξη. Δεν μπορεί να μην υπάρχουν ευθύνες δήθεν εν ονόματι κάποιας κοινωνικής πολιτικής. Και εγώ πολλές φορές λέω, ότι το ίδιο περίπου υπάρχει και στους δήμους. Πρέπει να υπάρχει έλεγχος. Και είμαι βέβαιος ότι προετοιμάζεται ένα τέτοιο νομοσχέδιο, το οποίο όταν θα έλθει η ώρα θα το συζητήσουμε. Να έρθω στις διατάξεις των άρθρων που συζητούμε. 
Κύριε Υπουργέ, έχουμε ετοιμάσει μία τροπολογία για δύο συνεταιρισμούς του Νομού Καβάλας. Οι δύο αυτοί συνεταιρισμοί πριν από δέκα, έντεκα χρόνια, όταν το κλίμα της εποχής βοηθούσε, έκαναν συσκευαστήρια και ψυγεία για εξαγωγή σταφυλιών, διοικούμενοι από απλούς ανθρώπους, οι οποίοι όμως με τις συνθήκες εκείνης της εποχής μπορούσαν να ανταποκριθούν στο σκοπό των επενδύσεων που είχαν κάνει. Τότε λειτουργούσε η "ΑΓΡΕΞ", η οποία έβρισκε αγορές και έκανε και κατανομές, τόσα ο τάδε συνεταιρισμός, τόσα η ταδε ένωση, τόσα ο έμπορος. 'Αρα οι διοικήσεις των συνεταιρισμών δεν χρειαζόταν να κάνουν κάτι το οποίο πράγματι δεν μπορούσαν να κάνουν.
Στη συνέχεια έκλεισε η "ΑΓΡΕΞ". Δημιουργήθηκε μεγάλο πρόβλημα στο να βρουν αγορές, γιατί οι διοικήσεις δεν ήταν έτοιμες, ούτε ήταν στο επίπεδο εκείνο που θα μπορούσαν να βρουν αγορές. Και επακολούθησαν τα γεγονότα στη Γιουγκοσλαβία. 'Εκλεισαν τα σύνορα και δημιουργήθηκε μεγάλο πρόβλημα στην περιοχή της Βορείου Ελλάδας και γενικότερα με τα σταφύλια, που τα τελευταία χρόνια είναι πάρα πολύ μεγάλο.
'Εκαναν επενδύσεις, κατασκεύασαν γρήγορα τις επενδύσεις, αλλά δυστυχώς άργησαν να πάρουν τις επιχορηγήσεις. Και άρχισαν να τρέχουν τόκοι, τόκοι ποινών, επιτόκια μεγάλα. Πλήρωσαν οι άνθρωποι σαράντα εκατομμύρια περισσότερα από αυτά που πήραν. Αλλά λόγω των τόκων υπερημερίας, σήμερα οφείλουν κάποια ποσά, ο ένας εκατόν σαράντα εκατομμύρια (140.000.000) και ο άλλος εκατόν πενήντα (150.000.000).
Νομίζω ότι οι ρυθμίσεις γίνονται σε ένα σωρό συνεταιρισμούς και ενώσεις που προτείνετε εσείς. Υπάρχουν όμως ενώσεις και συνεταιρισμοί σε σχέση με αυτούς τους δύο που σας ομιλώ εγώ, που έχουν άδικο. Είναι αδικία να υπάρχουν ρυθμίσεις για άλλους συνεταιρισμούς, που για άλλους λόγους εγώ θα τους υιοθετούσα. Αλλά να υπήρχε μία δίκαιη αντιμετώπιση για όλους.
Τώρα υπάρχει το θέμα που μας είπατε ότι δεν υπάρχει έκθεση του Γενικού Λογιστηρίου. Και κάναμε συζητήσεις μαζί, ότι θα τις δεχθείτε αλλά προέκυψε ξαφνικά αυτό το θέμα. Κύριε Υπουργέ, θα σας παρακαλέσω -εγώ θα ψηφίσω τις διατάξεις- να υπάρξει μία δέσμευση από την πλευρά σας, ότι θα τις εξετάσετε με τρόπο δίκαιο με βάση κάποιες αρχές και θα κλείσετε κάποιες αδικίες, που γίνονται μ'αυτό το νομοσχέδιο. Αν υπάρχει αυτή η δήλωση, αυτή η δέσμευση της Κυβέρνησης, θα διευκολύνει και εμάς να ψηφίσουμε αυτά τα άρθρα. Αλλιώς εγώ είμαι σε πάρα πολύ δύσκολη θέση, δεν μπορώ να ψηφίσω κάτι που συγκρούεται με τη συνείδησή μου. Είμαι βέβαιος ότι και εσείς το γνωρίζετε, ότι είναι άδικο. Ψηφίζονται ρυθμίσεις σε συνεταιρισμούς που δεν άσκησαν ούτε κοινωνική πολιτική. Σ'ένα συνεταιρισμό γίνεται επίκληση του αφθώδους πυρετού, ενώ ο αφθώδης πυρετός δεν υπήρχε στην περιοχή αυτή. Μετά από ένα χρόνο είχαμε αφθώδη πυρετό στην περιοχή αυτή. Και νομίζω ότι ήταν ένα δισεκατομμύριο, γιατί ο κύριος Πρόεδρος της 'Ενωσης δεν έδωσε εκεί που έπρεπε όταν έπρεπε τα καλαμπόκια και μετά πήρε δάνειο και τα πούλησε ακριβά την περίοδο που ήταν πολύ φθηνότερα. Και αυτό το ρυθμίζουμε.
Αν δεν υπάρχει δέσμευση, λυπάμαι, ειλικρινά στεναχωριέμαι. Πιστεύω ότι καταβάλλετε μια σημαντική προσπάθεια. Αν δεν υπάρχει αυτή η δέσμευση, εγώ αδυνατώ να συγκρουστώ με τη συνείδησή μου και να ψηφίσω αυτά τα άρθρα.
ΠΡΟΕΔΡΕΥΩΝ (Λουκάς Αποστολίδης): Ο κ. Κατσιμπάρδης έχει το λόγο.
ΓΕΩΡΓΙΟΣ ΚΑΤΣΙΜΠΑΡΔΗΣ Κύριε Πρόεδρε, θητεύω σ'αυτήν την Αίθουσα μια εικοσαετία, από το 1977, όπως και ο κύριος Υπουργός. Δεν έχω βρεθεί ειλικρινά σε συνεδρίαση όπου ένα κόμμα, όπως η Νέα Δημοκρατία απόψε, να δείχνει -και έδειξε- αντιφατικότητα, έλλειψη πολιτικής και προκρούστεια τακτική σε όλη τη μεγαλοπρέπεια. Δεν υπάρχει ραδιόφωνο στην ύπαιθρο, δεν υπάρχει τηλεοπτικός σταθμός σε όλη τη χώρα, δεν υπάρχει τοπική εφημερίδα στις επαρχιακές πόλεις, όπου οι Βουλευτές της Νέας Δημοκρατίας, όχι απλώς να χειροκροτούν τη ρύθμιση των χρεών αλλά να υπερακοντίζουν και να υπερθεματίζουν τις προηγούμενες μέχρι και απόψε, ημέρες σε βαθμό που εμείς οι Βουλευτές του κυβερνώντος κόμματος, να αισθανόμαστε και κάποιες -θα μου επιτρέψετε να πω- πολιτικές, γιατί δεν στηρίζουμε. με την ίδια θέρμη αυτήν την αναγκαία ρύθμιση. Και υπερθεματίζουν ζητώντας ρυθμίσεις μέχρι και στους πιο μικρούς συνεταιρισμούς. Αυτός είναι ο μαξιμαλισμός των στελεχών της Νέας Δημοκρατίας. Βρεθήκαμε λοιπόν εδώ απόψε -και όσο και αν προσπαθεί ο Κοινοβουλευτικός Εκπρόσωπος της Νέας Δημοκρατίας να μαλακώσει τα πράγματα, δεν μπορεί να το πετύχει και ακούσαμε όλοι τον κ. Καραμανλή να θέλει να παραστήσει στη Βουλή το σύγχρονο πολιτικό, καταγγέλλοντας τις ενώσεις για ατασθαλίες, χωρίς να το αποδεικνύει και να κάνει αυτήν την πρόταση που έκανε. 'Ετσι όμως το μόνο που πέτυχε είναι να αφήσει άναυδους και τους Βουλευτές και τα στελέχη της Νέας Δημοκρατίας.
Θα πω λοιπόν τρία παραδείγματα από το νομό μου, με τα αντίστοιχα αιτήματα. Δεν είναι η πρώτη φορά, αφού επανειλημμένα και στον Υπουργό και στην Αγροτική Τράπεζα τα έχω θέσει. Η Κοινοπραξία των Αμπελουργών της Επαρχίας Θηβών, είναι μια μονάδα υπερσύγχρονη, είναι μια μονάδα που έχει πετύχει καλή ποιότητα στο κρασί, να μπορεί να ανταγωνιστεί και σε ευρωπαϊκές αγορές σε σημαντικό βαθμό.
Δεν μπορεί όμως να το κάνει αυτό, διότι όλα τα προηγούμενα χρόνια για να ανταγωνισθεί τους ιδιώτες τους οποίους επαίνεσε ο κ. Καραμανλής, τον Κουρτάκη και τον Μαλαματίνα, που έφθαναν την τιμή στο σταφύλι στα πιο χαμηλά επίπεδα, ήταν υποχρεωμένη η Κοινοπραξία να κάνει την παρέμβαση που έκανε και να ασκεί παράλληλα και κοινωνική πολιτική για να καλύψει το πρόβλημα που δημιούργησε η Ευρωπαϊκή 'Ενωση όταν ξηλώθηκε το 40% των αμπελιών με τις γνωστές επιδοτήσεις.
'Ερχεται λοιπόν η Κυβέρνηση, να ρυθμίσει το χρέος των επτάμισι δισεκατομμυρίων (7.500.000.000) κατά 50% όμως. Εδώ είναι η δική μου διαφωνία. Το αίτημά μου είναι, όπως στο παραπάνω άρθρο 17 παράγραφος 4 στο εδάφιο α ρυθμίζετε τα χρέη στο 100% να πάτε και αυτήν την Κοινοπραξία στο 100%, γιατί αλλιώς το πρόβλημα θα μείνει. Δεν θα μπορεί να γίνει ανταγωνιστική δεν θα μπορεί να ασκεί παρεμβατική πολιτική, δεν θα μπορέσει να ορθοποδήσει δηλαδή.
'Ερχομαι στις δύο Ενώσεις Γεωργικών Συνεταιρισμών της Βοιωτίας που είναι από τις μεγαλύτερες της Ελλάδος. Αυτές οι δυο Ενώσεις είναι στην καρδιά του προβλήματος, στο βαμβάκι. Η 'Ενωση Γεωργικών Συνεταιρισμών Λειβαδιάς αντιμάχεται τους ιδιώτες που έχουν ξεφυτρώσει σαν τα μανιτάρια τον τελευταίο καιρό. Εχω μιλήσει επανειλημμένα γι' αυτά τα θέματα. Αυτούς τους ιδιώτες τους έχετε καταγγείλει επανειλημμένα, κύριε Υπουργέ, για τα προβλήματα που έχουν δημιουργήσει με το βαμβάκι. Η 'Ενωση αυτή προσπαθεί να περισώσει ό,τι μπορεί να περισωθεί. Με λάθη; Ισως και με κάποια λάθη και αδυναμίες των προηγούμενων διοικήσεων. Η ρύθμιση όμως στα πεντακόσια ογδόντα πέντε εκατομμύρια (585.000.000) είναι κάτι που πρέπει να το στηρίξετε για να μπορέσει να αναπνεύσει και να ανταγωνιστεί αυτούς τους κυρίους, με μια προσπάθεια εξυγίανσης που αρχίζει.
Θέλω λοιπόν να πω ότι πρέπει να εμμείνετε σε αυτό και να δώσετε ένα ιδιαίτερο βάρος στο θέμα στο βαθμό που μπορείτε να το κάνετε σε συνεργασία με την Αγροτική Τράπεζα.
Επίσης θέλω να αναφερθώ στην 'Ενωση Γεωργικών Συνεταιρισμών Θηβών. Ο Νομός Βοιωτίας είναι ένας από τους λίγους νομούς της χώρας που έχει δύο Ενώσεις Γεωργικών Συνεταιρισμών. Μπορούμε να συζητήσουμε μια πρόταση που είχατε κάνει, κύριε Υπουργέ, να ρυθμιστούν τα χρέη με τον όρο της συνένωσης σε μια ένωση. Αυτή είναι μια πρόταση προοπτικής. Ξαφνικά όμως βλέπω την 'Ενωση Γεωργικών Συνεταιρισμών της Θήβας να την περιορίζετε σε μια ρύθμιση μόνο στα σαράντα οκτώ εκατομμυρίων (48.000.000). 'Ομως υπάρχουν και άλλα βραχυπρόθεσμα χρέη. Είναι εκείνη η 'Ενωση η οποία ποτέ δεν άφησε υποχρεώσεις στα Ασφαλιστικά Ταμεία, ενώ σχεδόν όλες οι άλλες 'Ενώσεις έχουν τέτοιες υποχρεώσεις. 'Εχει ένα τρέχον χρέος για τον πατατόσπορο που προήλθε όχι από δική της υπαιτιότητα αλλά διότι ήρθε ο προβληματικός πατατόσπορος. Τι φταίει όμως η 'Ενωση να μένει χρεωμένη με εκατόν είκοσι τρία εκατομμύρια (123.000.000); Τουλάχιστον γι' αυτό το ποσό θα παρακαλέσω μαζί με τα σαράντα οκτώ εκατομμύρια (48.000.000) που αναφέρατε, να ρυθμιστεί οπωσδήποτε. 'Ετσι θα δώσετε στη Βοιωτία με τη συνολική ώθηση και ενίσχυση στην ανάπτυξη, στηρίζοντας την αγροτιά. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, θα ήθελα να καταθέσω για τα Πρακτικά μια τροποποίηση που προτείνω στην παράγραφο 5 του άρθρου 1 του ν. 2503/97, που αφορά το θέμα των εγγειοβελτιωτικών έργων του Υπουργείου Γεωργίας, όταν υπάρχει αδυναμία από τις υπηρεσίες της περιφέρειας να ορίζουν τις διευθύνουσες υπηρεσίες που θα επιβλέπουν αυτά τα έργα.
'Εχω μοιράσει αυτό το κείμενο. Παρακαλώ να κατατεθεί για τα Πρακτικά.
(Στο σημείο αυτό ο Υπουργός Γεωργίας κ. Στέφανος Τζουμάκας καταθέτει για τα Πρακτικά την προαναφερθείσα τροποποίηση, η οποία έχει ως εξής:
'Αρθρο.....
"Μετά την παράγραφο 5 του άρθρου 1 του ν.2503/97(Α107) προστίθεται νέα παράγραφος 5α, το κείμενο της οποίας έχει ως ακολούθως:
"5α. Για τα έργα και μελέτες που χρηματοδοτούνται από εθνικούς και κοινοτικούς πόρους σύμφωνα με εγκεκριμένες ΣΑΕ και είναι ενταγμένα στο Β' Κοινοτικό Πλαίσιο Στήριξης (Κ.Π.Σ.), στο Ταμείο Συνοχής, σε κοινοτικές πρωτοβουλίες και στο Πρόγραμμα Δημοσίων Επενδύσεων με φορέα υλοποίησης το Υπουργείο Γεωργίας και τη διοίκηση των οποίων εκφράζεται σχετική αδυναμία, λόγω έλλειψης κατάλληλου προσωπικού, από τον Γενικό Γραμματέα της οικείας Περιφέρειας, ο Υπουργός Γεωργίας με απόφασή του μπορεί να ορίζει ως Διευθύνουσες Υπηρεσίες κατά την έννοια των ν. 716/1977 και ν. 1418/1948 υπηρεσίες που ανήκουν σε άλλη Περιφέρεια ή και της Κεντρικής Υπηρεσίας του Υπουργείου Γεωργίας".".)
ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Κύριοι συνάδελφοι, ο αγροτικός τομέας έχει πεθάνει. Αν θέλει ας τα ακούσει ο κύριος Υπουργός. Ο αγροτικός τομέας έχει πεθάνει και έχει γίνει η κηδεία του. Απόψε γίνεται το μνημόσυνο. Γι' αυτόν το λόγο θέλω να πω ... 
(Θόρυβος στην Αίθουσα)
Κύριε Κατσιμπάρδη, πρέπει να με ακούσετε όπως σας άκουσα και εγώ και δεν σας διέκοψα. Μην επιθυμείτε να φαιδροποιείτε ορισμένα πράγματα, τα οποία δεν έχουν σχέση με τη σοβαρότητα του θέματος.
Πιστεύω ότι ο κ. Μωραϊτης -για να το ακούσει και ο κ. Κατσιμπάρδης- ομολόγησε την αποτυχία του το 1995 στο Επιμελητήριο, όταν είπε "δεν μπορώ να τα βγάλω πέρα". Δεν ξέρω αν εσείς έχετε αυτήν τη στιγμή την ευτυχή ικανοποίηση να λέτε ότι επιτύχατε στο Υπουργείο Γεωργίας από την εποχή εκείνη που σας συμπάθησε ο Ανδρέας Παπανδρέου, επειδή πράγματι είχατε ασχοληθεί και πιστεύατε ότι θα το αντιμετωπίσετε. Δεν το αντιμετωπίσατε.
Το όλο θέμα συνάπτεται με την όλη υπόθεση του αγροτικού τομέα. Και σας ερωτώ: Γι' αυτές τις ρυθμίσεις που κάνετε, έχετε λάβει υπόψη σας μέχρι το 2003 και το 2004 που θα αρχίσει η κατάργηση των επιδοτήσεων -όπως είπε και η κ. Νικολάου, η Πρόεδρος του Ελεγκτικού Συνεδρίου, στον "Οικονομικό Ταχυδρόμο" την περασμένη Πέμπτη- αν αυτές οι ρυθμίσεις έχουν σχέση με τη διατήρηση της ανταγωνιστικότητος των συνεταιριστικών αγροτοβιομηχανιών στην Ελλάδα; Μήπως απλώς το κάνετε, επειδή έχετε υποχρέωση να το κάνετε, λόγω της πλήρους εγκαταλείψεως όλων αυτών των συνεταιριστικών οργανώσεων εκ μέρους της Α.Τ.Ε. και του κράτους και ακόμα της παραμέλησής σας να δώσετε τα χρήματα τον καιρό που απαιτούντο;
Παραδείγματος χάρη, στα σφαγεία Πατρών αφήσατε και σκούριασαν τα μηχανήματα, είναι άχρηστα, τα πετάνε επειδή δεν χρηματοδοτήσατε το έργο από την αρχή που υποσχεθήκατε και σεις και η Νέα Δημοκρατία. Και τώρα έρχεσθε να το ρυθμίσετε επειδή έχετε ευθύνη. Τι κάνατε για όλες τις περιπτώσεις που βαρύνουν εσάς; Κάνετε αυτήν τη ρύθμιση, που τη θεωρώ κοινωνική πολιτική, ρύθμιση έξω από τη λύση του αγροτικού προβλήματος, λύση έξω από οποιαδήποτε πρόνοια για την αντιμετώπιση αυτών που έχουν σχέση με την ανάπτυξη και ανταγωνιστικότητα του αγροτικού ζητήματος.
Γιατί κάνετε τον "ΚΑΠΟΔΙΣΤΡΙΑ"; Τα χωριά έχουν ερημωθεί. Προχθές ήμουν στο Ληξούρι και ο Σταφιδικός Οργανισμός, για τον οποίο τίποτα δεν αναφέρετε, χρωστά χρήματα, είναι καταποντισμένος και δεν έχετε λάβει καμία πρόνοια. Τους απαγορεύετε να παραδίδουν με εκατό κιλά το στρέμμα. Δεν τους δώσατε καμία απάντηση. Ούτε καν τους είπατε ότι, "κύριοι, η Ευρωπαϊκή 'Ενωση για τούτο και για κείνο δεν σας επιτρέπει να παραδώσετε σταφίδα με εκατό κιλά ανά στρέμμα". 'Ομως, χρηματοδοτείτε τη ρομπόλα, το συνεταιρισμό στην Κεφαλλονιά, με τετρακόσια πενήντα εκατομμύρια. Ξέρετε ότι δίδετε το δικαίωμα να καλλιεργούν ρομπόλα και άλλοι επτά νομοί στην Ελλάδα; Μιλάτε για εκσυγχρονισμό των αγροτοβιομηχανιών, των συνεταιρισμών κλπ. Η Κεφαλλονιά είναι ένας νομός που καλλιεργεί ρομπόλα και τώρα δίνετε το δικαίωμα να καλλιεργούν ρομπόλα άλλοι επτά νομοί. Δεν μπόρεσε να αντιμετωπισθεί το θέμα σε ένα νομό και του δίνετε τετρακόσια πενήντα εκατομμύρια. Πιστεύετε ότι στην GATT, που θα μπούμε, ότι αυτός θα είναι βιώσιμος και θα γίνει κάτι; Τίποτα δεν πρόκειται να γίνει, είναι παραμύθια και έχετε αποτύχει.
Εμείς ψηφίζουμε, παρ' όλο που επιλέξατε ποιους θα πριμοδοτήσετε, για λόγους κομματικού συμφέροντος και σκοπιμότητας και εξυπηρέτησης των εγκαθέτων, γιατί οι διοικήσεις και οι υπάλληλοι και ο περίγυρος είναι δικός σας, είναι ΠΑΣΟΚικά στελέχη. 'Ομως, ο λαός δεν φταίει σε τίποτα. Οι συνεταιρισμένοι αγρότες είναι άνθρωποι του λαού. Αυτούς εμείς δεν μπορούμε να τους πλήξουμε. Γι' αυτό αυτήν τη στιγμή είπαμε να το δούμε για λόγους κοινωνικής πολιτικής. Δεν μπορούμε να τα βάλουμε με το λαό των συνεταιρισμένων αγροτών, τους οποίους έχετε αδικήσει από κακοδιαχείριση, από κλεψιές που έχετε καλύψει, από δικές σας παραλείψεις, αφού δεν δώσατε συνέχεια στη χρηματοδότηση, διότι τις έχετε φαλκιδεύσει σεις αυτές τις συνεταιριστικές αγροτοβιομηχανίες και γι' αυτό λέμε "ας τα πάρουν". Να, ποιο είναι το νόημα της πρότασης που έκανε ο κ. Ρόκος. Εμείς λέμε να τα πάρουν, για να μην υποφέρουν οι άνθρωποι. Κοινωνική πολιτική κάνετε σε ένα χρεοκοπημένο τομέα και δεν έχετε συναίσθηση της έννοιας του πολιτικού αναστήματος και να πείτε καθαρά ότι έχει αποτύχει ο αγροτικός τομέας, ότι δεν πρόκειται να τον εκσυγχρονίσουμε, διότι χρειάζονται τρισεκατομμύρια οι αγροτοβιομηχανίες για να ανταγωνιστούν την Αμερική, την Ιαπωνία και να λειτουργήσουν μέσα στην GATT, που θα αρχίσει το 2001 και το 2002. Τα λένε όλα τα οικονομικά περιοδικά. Σεις δεν έχετε την τόλμη να πείτε: "προβλέπω ότι θα έχουμε πλήρη αποτυχία, θα τον καταργήσουμε".
Δεν θα μπορέσετε να τον αναπροσαρμόσετε προς αυτόν τον ανταγωνισμό, ο οποίος θα υπάρξει. Γι'αυτόν το λόγο, σας λέω, πάρτε την απόφαση -γιατί είστε αποτυχημένος- να το πείτε καθαρά και να εξαγγείλετε ότι για να σωθεί ο αγροτικός τομέας στην Ελλάδα χρειάζεται αυτό και αυτό. Σήμερα το κάνω αυτό για κοινωνική πολιτική, για να μην πεθάνουν εκείνοι τους οποίους βλάψαμε.
ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, σας παρακαλώ, ολοκληρώστε!
ΓΕΩΡΓΙΟΣ ΤΣΑΦΟΥΛΙΑΣ: Αυτήν τη γενναία απόφαση, αν την πάρετε, θα μείνετε στην ιστορία, αλλιώς η αποτυχημένη πορεία σας θα συνεχιστεί και μετά το 2000.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, θα παρακαλέσω, όταν λέω να σταματήσετε, ότι ολοκληρώσατε, να μην με αναγκάζετε να χτυπάω το κουδούνι. 
Ο συνάδελφος κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν είχα σκοπό να μιλήσω. 'Ομως, θα ήθελα να πω ορισμένα πράγματα που έχει αυτό το νομοσχέδιο που συζητάμε, που δεν μπορούν να καλυφθούν, λόγω του χρόνου, γιατί είναι τόσα πολλά που έχουν σχέση, όχι τόσο με την ουσία του νομοσχεδίου όσο με τη διαστρέβλωση που γίνεται στις θέσεις που παρουσίασαν -αλλά και στις τροπολογίες που παρουσίασε το κόμμα μας- πραγματικά, θα έλεγα, επιλεκτικά.
Ο Κοινοβουλευτικός Εκπρόσωπος του ΠΑ.ΣΟ.Κ παιάνιζε έγραφα και έλεγε ότι το ΚΚΕ έχει καταθέσει τροπολογίες κλπ και όταν του φωνάζαμε να αναγνώσει τι έλεγε αυτή η τροπολογία, το αποσιωπούσε.
Να σας πω εγώ, λοιπόν, τι έλεγε αυτή η τροπολογία, που αφορά πραγματικά είκοσι επτά συνεταιριστικές οργανώσεις, εκκοκιστήρια συγκεκριμένα, τα οποία έπρεπε να πληρώσουν τη διαφορά συνυπευθυνότητας που είχε επιβάλει η ΕΟΚ και την πλήρωσαν αφού είχαν δώσει τα χρήματα πρώτα στους αγρότες και που σήμερα ζητούν με την τροπολογία αυτή να σβηστούν αυτά τα χρέη στις συνεταιριστικές οργανώσεις, οι οποίες δεν έχουν καμία ευθύνη για την πολιτική που ακολουθούσε και ακολουθεί η Κυβέρνηση στον τομέα αυτό.
Είναι, λοιπόν, όπως τα λέει ο κ. Γεωργακόπουλος;
AΘΑΝΑΣΙΟΣ ΜΑΤΗΣ: Είναι όπως τα λέτε εσείς;
ΝΙΚΟΛΑΟΣ ΓΚΑΤΖΗΣ: Ναι, κύριε συνάδελφε, όπως τα λέω είναι. Και είναι εδώ το έγγραφο. Να το πάρετε να το διαβάσετε. 
Πέρα από αυτό και άλλος συνάδελφος σηκώθηκε και είπε, ότι εμείς δεν θέλουμε να γίνουν αυτές οι ρυθμίσεις. Εν πάση περιπτώσει, μπορεί κανείς να διαφωνεί με τις θέσεις κλπ, αλλά δεν μπορεί να διαστρεβλώνει τις θέσεις. Αυτό είναι το χειρότερο. Να πει ξεκάθαρα τι λέει το ΚΚΕ.
Ο κ. Μπούτας εκ μέρους τους κόμματός μας έκανε συγκεκριμένη πρόταση, πώς εμείς εννοούμε τις ρυθμίσεις. Εν πάση περιπτώσει, αν διαφωνούν με αυτές τις ρυθμίσεις που εμείς προτείνουμε, με τη συμμετοχή των φορέων κλπ, που κατονόμασε ο κ. Μπούτας, ας υποδείξουν άλλα, ας πουν τελικά ότι εμείς διαφωνούμε και θα ακολουθήσουμε την πολιτική μας. Δεν μπορούν, όμως, να τα διαστρεβλώνουν και να λένε, ότι το ΚΚΕ είναι ενάντια στις ρυθμίσεις.
Πέρα από εκεί όμως, θα ήθελα να πω τα εξής: 'Οτι μέσα σε αυτό το πλαίσιο που ζητάμε εμείς, θα ήθελα πραγματικά να ρυθμιστούν και οι συνεταιριστικές οργανώσεις της περιοχής μου. Στη Μαγνησία ουσιαστικά δεν μπαίνει καμία. Εκατό εκατομμύρια (100.000.ΟΟΟ) στη μια για το τυροκομείο, εξακόσια εκατομμύρια (600.000.000) στην άλλη από τα δύο τόσα δισεκατομμύρια που χρωστάει, ο Συναιτερισμός του Πηλίου και των Βορείων Σποράδων και οι άλλες Ενώσεις, του Βόλου κλπ, βρίσκονται απ' έξω. Γιατί υπάρχει αυτή η εξαίρεση η επιλεκτική, θα έλεγα, εξαίρεση; Και δεν μιλάω μόνο για τη Μαγνησία. Πιστεύω ότι είναι δεκάδες και οι άλλες συνεταιριστικές οργανώσεις οι οποίες βρίσκονται απ'έξω.
'Ενα τελευταίο, γιατί δεν διαφωτίστηκε. 'Οσον αφορά τα σφαγεία του Βόλου, κύριε Υπουργέ, στα οποία δεν είχα σκοπό να αναφερθώ. Είχα καταθέσει προ μηνών μια ερώτηση και μου απαντά ο κύριος Υφυπουργός, ότι αυτό το θέμα των χρεών θα ρυθμιστεί. Δίνει όμως, μετά από ένα μήνα μια απάντηση σε συναδέλφους πάλι του Νομού Μαγνησίας, που είχαν καταθέσει αναφορά και εκεί αναφέρεται -όπως ακριβώς έρχεται και το νομοσχέδιο- ότι μέχρι τις 31.12.95 θα ρυθμιστούν, από εκεί και πέρα ποσό εκατόν πενήντα εκατομμυρίων δραχμών (150.000.000) θα πληρώσει ο Δήμος Βόλου.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Το υπόλοιπο ποσό μετά την 31.12.95 θα διαγραφεί από την Τράπεζα.
ΝΙΚΟΛΑΟΣ ΓΚΑΤΖΗΣ: Αυτό είναι ευχάριστο, κύριε Υπουργέ, αν λάβετε υπόψη, ότι μια επένδυση που έχει ξεπεράσει σήμερα το ένα δισεκατομμύριο δραχμές (1.000.000.000) βρίσκεται στη φθορά του χρόνου, στη λεηλασία όποιου θέλει και δεν θέλει να μπαίνει μέσα και να αφαιρεί μηχανήματα, μοτέρ, το ένα, το άλλο κλπ και να καταστρέφονται ουσιαστικά τέτοιες επενδύσεις που με πολύ κόπο γίνονται από λεφτά του ελληνικού λαού.
Επίσης να σημειώσω εδώ ότι ο Δήμος Βόλου δεν ήταν διαχειριστής, μεσολαβητής ήταν .'Οταν κατέβηκε και ολόκληρη η ΠΑΣΕΓΕΣ και ο Γενικός Γραμματέας τότε του Υπουργείου Γεωργίας σε τρείς συνεδριάσεις του Δημοτικού Συμβουλίου Βόλου Tο 1993 -θέλω να πω πόσο δεν φταίει ο Δήμος Βόλου- επιτακτικά έλεγαν ότι πρέπει να μεσολαβήσει σαν οικοπεδούχος που ήταν ουσιαστικά ο Δήμος Βόλου, σαν ιδιοκτήτης, αφού παραχωρούσε το οικόπεδο για να μπορέσει η συνεταιριστική οργάνωση μετά έξι μήνες και τα σφαγεία να τελειώσουν και η συνεταιριστική οργάνωση που θα ιδρυόταν να έπαιρνε το χρέος, παράλληλα με τη διαχείρηση των σφαγείων.
Γι' αυτό λέω, κύριε Υπουργέ, ότι πρέπει να το κάνετε σύντομα, γιατί ο Δήμος Βόλου είναι διατεθειμένος να λειτουργήσουν τα σφαγεία, αλλά σήμερα πρέπει να ξέρετε ότι τα σφαγεία που λειτουργούν στο Βόλο είναι τελείως ακατάλληλα. Τα έκλεισε ο Δήμος Βόλου, αλλά σφάζουν οι κρεοπώλες και καταλαβαίνετε πόσο επικίνδυνο είναι για την υγεία του λαού.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Απόψε ήμασταν πάλι μάρτυρες μιας παράστασης που έχει γίνει, θα έλεγα, μονότονη σ' αυτήν την Αίθουσα. Ακούσαμε τόσο τους Βουλευτές του ΠΑΣΟΚ όσο και τους Βουλευτές της Νέας Δημοκρατίας και τον κύριο Υπουργό να προσποιούνται ότι "δεν ξέρουν τίποτα για το φόνο". Και προσποιούνται ότι "δεν ξέρουν τίποτα για το φόνο", γιατί είναι και οι ηθικοί, αλλά πολλοί από εδώ μέσα και οι φυσικοί αυτουργοί αυτού του "φόνου".
Μας μίλησαν ιδιαίτερα οι συνάδελφοι της Νέας Δημοκρατίας για τα τεράστια χρέη που έχουν οι συνεταιρισμοί . Είπαν ότι χρωστάνε τετρακόσια πενήντα διεσεκατομμύρια (450.000.000.000) στην Αγροτική Τράπεζα, αλλά τα πόσες εκατοντάδες δισεκατομμύρια έχει εισπράξει η Αγροτική Τράπεζα από τις Ενώσεις δεν μας το είπε κανείς.
Είναι γεγονός -εγώ κρίνω από τις Ενώσεις που έχουμε στον νομό μας, από την 'Ενωση Αγροτικών Συνεταιρισμών Λέσβου και Λήμνου- έχουν πληρώσει δισεκατομμύρια τα τελευταία είκοσι χρόνια στην Αγροτική Τράπεζα. Αυτά είναι από την τοκογλυφία κατά κύριο λόγο.
'Ερχεται ο κ. Μητσοτάκης, Βουλευτές της Νέας Δημοκρατίας και του ΠΑΣΟΚ και καταγγέλουν την τοκογλυφία, αλλά δεν έρχονται να προτείνουν να δοθούν πίσω τα λεφτά στις Ενώσεις, εκείνα τα λεφτά που έχουν πληρώσει λόγω της τοκογλυφίας.
Λέει ο κύριος Υπουργός ότι πήγαν τα επιτόκια από το 20% στο 36% αλλά δεν έρχεται σήμερα να πει ότι οι δεκαέξι αυτές μονάδες σβήνουν. Το λέω αυτό για να πω ότι το ΚΚΕ δεν είναι εναντίον των ρυθμίσεων των χρεών γενικά. Είναι εναντίον ρυθμίσεων χρεών που δημιουργήθηκαν με απαράδεκτο τρόπο με κατεργαργιές κλπ, όπως κατάγγειλαν και Βουλευτές του ΠΑ.ΣΟ.Κ. εδώ μέσα.
Επίσης γίνεται πολύς λόγος, κύριε Πρόεδρε, για την οικονομία της ελεύθερης αγοράς. Το έχουμε καταγγείλειεπανειλημμένα. Σταματήστε αυτήν την καραμέλα. Η οικονομία της ελεύθερης αγοράς είναι η οικονομία της ζούγκλας, όπου το μεγάλι ψάρι τρώει το μικρό. Ποια οικονομία της ελεύθερης αγοράς μπορεί να σταθεί μέσα στην Ευρωπαϊκή 'Ενωση; Μπορώ να ξέρω πώς είναι δυνατόν να συμβιώσουν σ' αυτήν την ελεύθερη οικονομία τα ερίφια και οι λύκοι; Κάποτε πρέπει να μας δώσουν απάντηση. Εσείς μας λέτε ότι μπορούν και να ευημερήσουν τα ερίφια.
Για να ξέρουμε τι λέμε, είπατε ότι οι συνεταιρισμοί ή θα κάνουν μπίζνες ή θα κλείσουν. Εκεί είναι ο στόχος σας, για να παραδώσετε τον αγρότη ακόμα περισσότερο στο έλεος της ασυδοσίας των μεγαλεμπόρων και των βιομηχάνων.
Τώρα θα ήθελα να πω, ότι γίνεται μια δημαγωγία γιατί πρέπει να λέτε στον ελληνικό λαό, ότι "όλοι το ίδιο είναι" σ' αυτήν την Αίθουσα. Και μας τσουβαλιάζετε εμάς, το ΚΚΕ, ένα κόμμα με αρχές, με τα άλλα κόμματα τα οποία οφείλουν την ίδια την ύπαρξή τους στο ρουσφέτι.
Το ΚΚΕ έχει καταθέσει μια πρώτη τροπολογία και σ' αυτήν δίνουμε κυρίως μεγάλη σημασία, για να σταματήσουν οι διώξεις των αγώνων, η ποινικοποίηση των αγώνων, μία για τα δάση και δύο τροπολογίες που αναφέρονται σε ζητήματα που είναι άσχετα με τον τύπο των ρυθμίσεων του Υπουργού.
Είναι ένα πρόστιμο της Ευρωπαϊκής 'Ενωσης, όπως ειπώθηκε, το οποίο ήταν ανεξάρτητο από τη θέληση των Eνώσεων και των επιχειρήσεών τους και είναι επίσης η ζημιά -βεβαιωμένη από τις διευθύνσεις γεωργίας- που έπαθαν οι ιδιοκτήτες θερμοκηπίων στην Καρδίτσα και στα Τρίκαλα. Αυτά εμείς προτείναμε.
Θα ήθελα, ωστόσο, να πω για τις ρυθμίσεις που γίνονται, ότι θέλω, κύριε Πρόεδρε, να ξέρω συγκεκριμένα ποιες είναι οι "συνεταιριστικές οργανώσεις και επιχειρήσεις ελαιολάδου στην Κρήτη", για τις οποίες χαρίζονται εννέα δισεκατομμύρια (9.000.000.000) δραχμές. Επίσης, ποιες είναι οι ομόρρυθμες εταιρείες, συνεταιρισμοί, κοινοπραξίες παραγωγών Μπέρλεϊ, που τους χαρίζονται δεκαέξι δισεκατομμύρια (16.000.000.000) δραχμές. Τα θέλω συγκεκριμένα σε κατάλογο, γιατί θα βγουν πάρα πολύ ενδιαφέροντα στοιχεία από εκεί.
Δεν γίνονται ρυθμίσεις των συνεταιρισμών, των ΑΣΟ. Γίνονται ρυθμίσεις και ιδιωτών, για τους οποίους πάρα πολλά λέγονται και θα έπρεπε τουλάχιστον να υπάρχει ευαισθησία, όταν πρόκειται για τέτοιου είδους καταστάσεις η Κυβέρνηση να μην προχωράει. Επιπλέον, τα χρέη των ΑΣΟ δεν προέρχονται, όπως είναι γνωστό, μόνο λόγω κοινωνικής δραστηριότητας που εμείς συμφωνούμε με αυτά τα χρέη να ρυθμίζονται, αλλά προέρχονται από πολιτικές που οι εκάστοτε κυβερνήσεις ΠΑΣΟΚ και Νέας Δημοκρατίας επέβαλαν στους ΑΣΟ, να αγοράζουν, μεταξύ άλλων, ακριβότερα και να πουλάνε φθηνότερα στους αγρότες ζωοτροφές κλπ., για να απορροφούν τους κραδασμούς που προκαλούσε στο λαό μας η αντιαγροτική πολιτική των εκάστοτε κυβερνήσεων.
Είναι επίσης, όπως είπαμε, η τοκογλυφική πολιτική της ΑΤΕ και η κεφαλοποίηση και ο ανατοκισμός των τόκων ανά τρίμηνο. Και ήθελα να πω εδώ, γιατί δεν αφαιρείτε αυτούς τους τόκους; Είχαμε επίσης και κακοδιαχείριση και ρεμούλα και λοβιτούρες κλπ. θα θέλαμε επίσης να επαναλάβουμε ότι οι ρυθμίσεις που προτείνονται δεν πρόκειται να λύσουν το πρόβλημα, όπως δεν το έλυσαν και οι τρεις προηγούμενες και γίνονται για να εξυγιανθεί το χαρτοφυλάκιο της ΑΤΕ.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)
Τελείωσα κύριε Πρόεδρε.
Επίσης, οι ρυθμίσεις γίνονται επιλεκτικά. Για παράδειγμα, για τη Λέσβο, βάζετε μόνο εκατόν δεκατέσσερα εκατομμύρια (114.000.000) που είναι για κοινωνική δράση και δεν βάζετε τα εκατόν ογδόντα επτά εκατομμύρια (187.000.0000) που είναι για αποπληρωμή χρέους ατέλειωτου προς την Αγροτική Τράπεζα, για αποθήκες ελαίου που δεν τις έκανε με πρωτοβουλία της η 'Ενωση, αλλά τις επέβαλαν, τις υπέδειξαν η Αγροτική Τράπεζα και η τότε κυβέρνηση, το 1982. Και τραβάει σε μάκρος αυτός ο βραχνάς.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή.)
ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, ολοκληρώστε παρακαλώ.
ΣΤΡΑΤΗΣ ΚΟΡΑΚΑΣ: Τελείωσα.
Θέλω να επαναλάβω, κύριε Πρόεδρε, ότι εμείς νομίζουμε ότι αυτό που έπρεπε να γίνει είναι μια επιτροπή με συμμετοχή όλων των ενδιαφερομένων, που θα συζητούσε και θα κατέληγε στη ρύθμιση μόνο εκείνων των χρεών που έγιναν λόγω της κοινωνικής δραστηριότητας των Ενώσεων και από λόγους ανεξάρτητους από τη θέληση των Ενώσεων, ή ανεξάρτητους από την καλή διαχείριση που είχαν οι Ενώσεις, όπως είναι η τοκογλυφία κλπ.
Φυσικά, σε καμιά περίπτωση, να μη χαριστούν οι απάτες.
ΠΡΟΕΔΡΕΥΩΝ (Λουκάς Αποστολίδης): Ο κ.Στεφανής έχει το λόγο.
Απών, διαγράφεται.
Ο κ. Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριε Πρόεδρε, κύριοι συνάδελφοι, δεν θα έπαιρνα το λόγο γνωρίζοντας το πόσο πιεστικά πρέπει να συζητηθεί και να ψηφιστεί αυτό το νομοσχέδιο, αλλά αν το κάνω, το κάνω εξαιτίας της έντασης και της φόρτισης που αναπτύχθηκε γύρω από το θέμα των συνεταιρισμών.
Κατάγομαι και εκλέγομαι από μια ακριτική περιοχή, την Ξάνθη, όπου γεννήθηκε η συνεταιριστική ιδέα, χάρη στον αείμνηστο Αλέξανδρο Μπαλτατζή. Πολεμήθηκε και πολεμήθηκε από όλες τις πλευρές, μηδεμιάς εξαιρουμένης και της πλευράς που υπηρετώ ως Βουλευτής, όμως η συνεταιριστική ιδέα ρίζωσε και πράγματι -ας μην κρυβόμαστε πίσω από το δάκτυλό μας, κύριοι συνάδελφοι- χωρίς το συνεταιρισμό ο αγρότης θα ήταν έρμαιο στα κελεύσματα του οποιουδήποτε εμπόρου.
Ο συνεταιρισμός είναι το στήριγμά του και, αν θέλετε, είναι το αποκούμπι του στις δύσκολες στιγμές. Κι αν θέλετε να βάλουμε το δάκτυλο επί τον τύπον των ήλων, πρέπει να καταλάβουμε όλοι μας ότι στην πλειονότητά τους τα χρέη των συνεταιρισμών οφείλονται κυρίως στην παρεμβατική τους πολιτική -χιλιάδες φορές χρειάστηκε οι συνεταιρισμοί να κάνουν παρεμβατική πολιτική υπέρ του αγρότη- και στη μειονότητά τους οφείλονται στην κακοδιαχείριση.
'Αρα, λοιπόν, όταν ερχόμαστε εμείς, το κράτος -είτε, αν θέλετε, το κράτος του ΠΑ.ΣΟ.Κ. είτε το κράτος της Δεξιάς είτε το κράτος όλων των κυβερνήσεων που ήλθε να ρυθμίσει τα χρέη των συνεταιρισμών- να ρυθμίσουμε, ουσιαστικά ρυθμίζουμε τα χρέη των αγροτών. Γιατί αν δεν υπήρχαν οι συνεταιρισμοί, δεν θα υπήρχαν αγρότες, θα υπήρχαν μεγαλοτσιφλικάδες.
'Aρα, θα πρέπει να καταλάβουμε όλοι μας ότι μέσα από τη ρύθμιση αυτή δύο σκοπούς εξυπηρετούμε: Πρώτον, να στηρίξουμε την Αγροτική Τράπεζα, η οποία παραπαίει αυτήν τη στιγμή για πολλούς και διαφόρους λόγους -και κυρίως οι λόγοι οφείλονται στο ότι το χαρτοφυλάκιό της έχει πάρα πολλά χρέη, τα οποία οφείλονται μέσα από παρεμβατική πολιτική που ασκήθηκε από τους συνεταιρισμούς- και δεύτερον, ερχόμαστε να στηρίξουμε και να εξυγιάνουμε συνεταιρισμούς.
Η εξυγίανση, κύριοι συνάδελφοι και κύριε Υπουργέ, βασίζεται σε μία λογική ότι δεν θα πάρει κανένας από τους συνεταιρισμούς αυτούς αυτό το χρέος που του ρυθμίζεται, αν δεν είναι βιώσιμος. Διότι, αν δεν είναι βιώσιμος, τότε, εν τοιαύτη περιπτώσει, γιατί να ενισχυθεί το χαρτοφυλάκιο της Αγροτικής Τράπεζας με ομόλογα του ελληνικού δημοσίου, δηλαδή τον ιδρώτα του ελληνικού λαού; Αλλά το θέμα της βιωσιμότητας πρέπει να το δούμε με μεγάλη σοβαρότητα.
'Ερχομαι, κύριε Υπουργέ, στο μεγάλο θέμα της ρυθμίσεως κάποιων συνεταιριστικών οργανώσεων. Ρυθμίζεται με το άρθρο 13 και κάποια συνεταιριστική οργάνωση, η ΣΕΠΕΚ. Αυτή εδρεύει στην περιοχή της Ξάνθης και σύμφωνα με τη ρύθμιση αυτή ρυθμίζεται το χρέος, που έχει, ένα δισεκατομμύριο τετρακόσια οκτώ εκατομμύρια (1.408.000.000) δραχμές και παράλληλα της χαρίζονται τόκοι εκατόν είκοσι έξι εκατομμύρια (126.000.000) δραχμές. 'Ομως, η εταιρεία αυτή ήταν στις εταιρείες που είχαν συμπεριληφθεί στην εκκαθάριση που είχε γίνει με το ν.2000. Κατά την περίοδο της εκκαθάρισης, όμως, η τράπεζα, η οποία ήταν ο κύριος μέτοχος της εταιρείας αυτής, έδωσε ένα κεφάλαιο για την εκκαθάριση τετρακόσια ενενήντα τέσσερα εκατομμύρια (494.000.000) δραχμές. Αυτά τα τετρακόσια ενενήντα τέσσερα εκατομμύρια (494.000.000) δραχμές, συν τους τόκους, που είναι τετρακόσια εξήντα πέντε εκατομμύρια (465.000.000) δραχμές, φθάνουν στο ποσό του ενός δισεκατομμυρίου περίπου (1.000.000.000) δραχμών. Και ενώ εσείς έρχεσθε και χαρίζετε, δηλαδή δίνετε στην τράπεζα, διαγράφετε χρέη του ενός δισεκατομμυρίου πεντακοσίων εκατομμυρίων (1.500.000.000) δραχμών, η εταιρεία αυτή ξαναείναι χρεωμένη με ένα περίπου δισεκατομμύριο (1.000.000.000) δραχμές από την εκκαθάριση. Επόμενο είναι ότι δεν μπορεί να είναι βιώσιμη. 'Αρα, δεν πρόκειται να δοθούν ούτε τα μεν, ούτε τα δε. 'Αρα, πρέπει στην περίπτωση αυτή να δείτε τι πρέπει να γίνει, ώστε πράγματι αυτήν την επιχείρηση, η οποία είναι σήμερα βιώσιμη και παρουσιάζει κέρδη -έχω κατάσταση των ετών, μετά την εκκαθάριση, 1994, 1995, 1996 και 1997, που είναι κερδοφόρα- να την κάνετε κερδοφόρα.
Και επειδή στην τροπολογία, την οποία έχετε καταθέσει, ομιλείτε και για την 'Ενωση Αγροτικών Συνεταιρισμών Ξάνθης, διαγράφοντας ένας χρέος της τάξεως των εξακοσίων εκατομμυρίων (600.000.000) δραχμών, λέω πάλι, με το ίδιο σκεπτικό που ανέπτυξα προηγουμένως, ότι αν δεν ανεβάσετε το ποσό στα οκτακόσια εκατομμύρια (800.000.000) δραχμές, πράγματι δεν θα μπορέσετε να κάνετε την 'Ενωση αυτή να είναι βιώσιμη και άρα δεν θα μπορέσετε να προχωρήσετε σ'αυτήν τη ρύθμιση και να δώσετε αυτό που θέλατε να δώσετε.
Μ' αυτά που είπα, κύριε Υπουργέ, πιστεύω ότι θα κατανοήσετε το πρόβλημα που υπάρχει στην περιοχή αυτή και θα προχωρήσετε να δώσετε αυτό το ποσό που χρειάζεται, ώστε πράγματι και η 'Ενωση Αγροτικών Συνεταιρισμών Ξάνθης, αλλά και η ΣΕΠΕΚ Ξάνθης να είναι βιώσιμες.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, νομίζω ότι περίσσεψε η υποκρισία απόψε στην Αίθουσα, εξαιρώντας την ομιλία του μόλις αφήσαντος το μικρόφωνο Αντιπροέδρου και συναδέλφου Βουλευτή, ο οποίος πραγματικά ενέσκυψε με υπευθυνότητα στο πρόβλημα και μου έκανε ιδιαίτερη εντύπωση ο τρόπος που το έθεσε.
Παρακολουθήσαμε προηγουμένως συναδέλφους από την πλευρά της Συμπολίτευσης, να κάνουν μια δριμύτατη επίθεση κατά της Νέας Δημοκρατίας, για να έρθουν στη συνέχεια να βάλουν το πρόβλημα για τις Ενώσεις Γεωργικών Συνεταιρισμών που έχουν στο νομό τους, όχι για να δώσουν εξετάσεις στους παρισταμένους δύο Υπουργούς, αλλά στον όπισθεν των καθισμάτων ευρισκόμενο υπεύθυνο του συνεταιριστικού του ΠΑ.ΣΟ.Κ. και έχοντα τη δύναμη στην Αγροτική Τράπεζα για να ρυθμίσει τα χρέη.
Σπεκουλάρισμα χειρότερο απ' αυτό δεν έγινε ποτέ μέσα στην Εθνική Αντιπροσωπεία και είναι αυτό λαϊκισμός του χειρίστου είδους. Αντί, κύριοι συνάδελφοι, να δούμε το πρόβλημα, πώς έφθασε ως εδώ και ποιοι είναι υπεύθυνοι, απόψε χρησιμοποιούσαμε τη φράση "η πολιτεία έκανε κοινωνική πολιτική". Κυβερνήσεις έκαναν αυτήν την κοινωνική πολιτική, που οδήγησε εδώ τα πράγματα.
Αλλά φαίνεται ότι δεν παρακολουθούν τον Υπουργό τους τι λέει και έξω και μέσα στην Αίθουσα και για την κατάσταση στο Υπουργείο Γεωργίας και για την κατάσταση στο συνεταιριστικό κίνημα. Δεν παρακολούθησαν τον Υπουργό πριν που απέδωσε εύσημα στον Πρόεδρο της Νέας Δημοκρατίας για την υπευθυνότητα με την οποία χειρίστηκε το θέμα και για τους κανόνες εξυγίανσης των συνεταιρισμών, που έθεσε.
Συνάδελφοι της Συμπολίτευσης, προσπαθήσατε να βρείτε αντιπαραθέσεις στις τοποθετήσεις των Βουλευτών που θέτουν τα προβλήματα των νομών που εκλέγονται, με ευθύνη, για να βρείτε δήθεν αντίθεση θέσεων μεταξύ του Προέδρου της Νέας Δημοκρατίας ή του επιτίμου Προέδρου και των Βουλευτών που μιλήσανε.
'Ομως όλοι κρινόμαστε, κύριε Πρόεδρε, σ' αυτήν την Αίθουσα και με αυτά που λέμε και με αυτά που κάνουμε. 'Ηταν χαρακτηριστικό το δείγμα και η επίθεση του συναδέλφου -απουσιάζει τώρα- εκ Βοιωτίας, στην κατεύθυνση αυτή, την οποία σας ανέφερα πριν.
Αλλά, κύριοι συνάδελφοι, οφείλω εκτός αυτών των γενικών παρατηρήσεων, να τοποθετηθώ και στο θέμα των συνεταιρισμών, της εξυγίανσης και της ανόρθωσής τους, αλλά και για τα συγκεκριμένα προβλήματα που έχει η 'Ενωση Γεωργικών Συνεταιρισμών Καρδίτσας, μαζί με την απεργία πείνας που κάνουν οι απολυθέντες υπάλληλοι εκεί. Θα το προσεγγίσω με ευθύνη το θέμα.
Οι λύσεις που δίνονται είναι λύσεις διαχείρισης. Να ξεφύγουμε από το πρόβλημα για να επανέλθουμε μετά από ένα χρόνο. Στο βαθμό που δεν θα εγκύψει η Αγροτική Τράπεζα και σε συνεργασία με τις Ενώσεις Γεωργικών Συνεταιρισμών, όχι να λύσουν απλά το πρόβλημα για το πώς θα πάρει η Αγροτική Τράπεζα τα χρήματα, αλλά το πώς μπορούν να αναγεννηθούν πραγματικά συνεταιρισμοί που είναι βυθισμένοι στα χρέη, τότε το πρόβλημα θα το έχουμε και πάλι μπροστά μας είτε σ' ένα χρόνο είτε λιγότερο είτε αργότερα. Το πρόβλημα θα είναι υπαρκτό.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ.)
Από εκεί και πέρα, μπαίνουν τα ζητήματα και οι τοποθετήσεις, όπως σας ανέφερα, με το μεγάλο θέμα, κύριε Υπουργέ -έχετε δίπλα το συμπολίτη μου, συνάδελφό σας- της απεργίας πείνας, που γίνεται όχι γιατί φταίνε οι εργαζόμενοι, αλλά γιατί υπάρχει η αντίληψη ότι δεν μπορεί να πληρώσει η 'Ενωση, είναι καταχρεωμένη, διώξτε τους υπαλλήλους με δεκαπέντε και με είκοσι χρόνια υπηρεσίας.
Αυτή είναι η εξυγίανση; 'Η θα πρέπει η Αγροτική Τράπεζα με τις υπηρεσίες του Υπουργείου σας, με τις υπηρεσίες του Υπουργείου Εργασίας, να καθίσουν και να δούν συνολικά το πρόβλημα ανάπτυξης με καινούριες δραστηριότητες και με καινούριες επενδύσεις; Σ' ένα νομό που μαστίζεται με 35% ανεργία, είναι σωστό να βγαίνουν και άλλοι, από τους ελάχιστα εργαζόμενους, με δεκαπέντε και είκοσι χρόνια υπηρεσίας, στο δρόμο;
Αυτά είναι τα μεγάλα ζητήματα, που πρέπει να μας απασχολήσουν. Εδώ είναι η ευφυϊα και η επιτυχία της πολιτικής και όχι νίπτοντας τας χείρας μας να ρυθμίζουμε χρέη δύο δισεκατομμυρίων (2.000.000.000) δραχμών. Μένουν άλλα τέσσερα, αυτά θα αβγαταίνουν και καινούριες δραστηριότητες δεν υπάρχουν.
Συμβαίνει ο Νομός Καρδίτσης τα τρία τελευταία χρόνια να πλήττεται από θεομηνίες και να μην μπορούν να αντέξουν, ούτε οι αγρότες ούτε η 'Ενωση τα μεγάλα προβλήματα που υπάρχουν. Μετά λέμε ότι δεν έχει πολιτική η Νέα Δημοκρατία, ότι υπάρχει αντίθεση της πολιτικής, όπως εκφράζεται και εκφέρεται απο τον Κοινοβουλευτικό Εκπρόσωπο, τους συναδέλφους Βουλευτές κ.ο.κ.
Κύριε Πρόεδρε, είναι επιπόλαιες, ανεύθυνες και λαϊκίστικες τέτοιου είδους προσεγγίσεις. 
Θέλω να σταθώ σε ένα θέμα, κύριοι συνάδελφοι, και αυτό είναι το εξής: Και βέβαια χρειάζεται συνεταιριστικό κίνημα και βέβαια χρειάζονται οι συνεταιρισμοί, για να παίζουν τον εξισορροπητικό ρόλο στην οικονομία της αγοράς, αλλά χρειάζονται υγιείς συνεταιρισμοί και υγιείς συνεταιριστές και όχι μόνον άνθρωποι, οι οποίοι απλά και μόνο υπαρχουν εκεί για να εκτελούν κομματικές εντολές ή για να πλουτίζουν.
Υπάρχει και κάτι ακόμη, κύριε Πρόεδρε. Την ίδια έγνοια που δείχνει η Κυβέρνηση για τους συνεταιρισμούς, ας τη δείξει και στην κατεύθυνση των απλών αγροτών, των ανθρώπων του μόχθου, με την πρόταση την οποία έκανε ο Πρόεδρος της Νέας Δημοκρατίας για ρυθμίσεις τέτοιες, που πράγματι να τους ανακουφίσουν στο διαχωρισμό μέχρι πέντε εκατομμύρια (5.000.000) δραχμές και από πέντε εκατομμύρια (5.000.000) δραχμές και πάνω, εκεί που πράγματι το υψηλό κόστος του χρήματος στην Αγροτική Τράπεζα μαζί με τους ληστρικούς τόκους υπερημερίας, έχει φθάσει μεγάλο τμήμα των αγροτών και των κτηνοτρόφων στα πρόθυρα της χρεοκοπίας, γιατί αν χρεοκοπήσει ο αγροτικός τομέας, έχει χρεοκοπήσει η περιφέρεια, έχει χρεοκοπήσει ουσιαστικά η πολιτική, η πατρίδα μας και η Ελλάδα βρίσκεται σε κίνδυνο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπύρου έχει το λόγο για προτασσόμενη δευτερολογία.
ΣΠΥΡΙΔΩΝ ΣΠΥΡΟΥ: Κυρίες και κύριοι συναδελφοι, τονίσθηκε από πολλούς συναδέλφους ότι το νομοσχέδιο του Υπουργείου Γεωργίας, που συζητάμε σήμερα, όσον αφορά το δεύτερο μέρος του, που αναφέρεται στους αγροτικούς συνεταιρισμούς και στις ενώσεις αγροτικών συνεταιρισμών, υπηρετεί πρωτίστως τις ανάγκες και τα συμφέροντα της Αγροτικής Τράπεζας, που και αυτή χαροπαλεύει λόγω του κομματικού και κρατικού παρεμβατισμού. 
Τονίσθηκε ασφαλώς η σημασία της Αγροτικής Τράπεζας, της δεύτερης τράπεζας της χώρας και ο ρόλος τον οποίο μπορεί να παίξει και όφειλε να είχε παίξει, αλλά και ο τρόπος που λειτούργησε, που συνέβαλε και αυτή με το δικό της τρόπο να φθάσει στη σημερινή της κατάσταση.
Επιχειρείτε, λοιπόν, απόψε με υπερβολική επιβάρυνση του κρατικού προϋπολογισμού, με ποσά ανω των εκατόν εβδομήντα δισεκατομμυρίων (170.000.000.000) δραχμών και που μπορεί να φθάσουν τα διακόσια δισεκατομμύρια (200.000.000.000) δραχμές, όπως αναφέρθηκε, να κάνετε επιφανειακές ρυθμίσεις με μικροκομματική αντίληψη, που αυξάνει τελικά το δημόσιο χρέος. Δεν διαπιστώνει κανείς ούτε θέληση ούτε προσπάθεια για εξυγίανση των Ενώσεων Αγροτικών Συνεταιρισμών και ούτε επιχειρείτε να εξασφαλίσετε τη βιωσιμότητά τους, κύριε Υπουργέ.
Δίνετε, όμως, άφεση αμαρτιών σε όλους όσους από διευθυντικές θέσεις οδήγησαν τις Ενώσεις Αγροτικών Συνεταιρισμών, όπως και της Κέρκυρας, σ' αυτήν την τραγική κατάσταση. Το Υπουργείο σας με δικαιολογίες επιφανειακές και αρκετά απλοποιημένες, που είναι όμως αβάσιμες γι' αυτούς που γνωρίζουν τα γεγονότα, βαφτίζει την κακοδιαχείριση, τη μονόπλευρη κοινωνική πολιτική, τον κομματισμό, τις λανθασμένες επιλογές και τις μικροπολιτικές τακτικές ως δήθεν διαχειριστικές αδυναμίες και τα χρέη τους αποτέλεσμα προστασίας του κράτους. Σ' αυτό το νοσηρό περιβάλλον, καταλυτικό ρόλο βέβαια έπαιξε και η ληστρική τοκογλυφική συμπεριφορά της Αγροτικής Τράπεζας.
Εγώ ζήτησα να συμπεριληφθεί και η 'Ενωση Αγροτικών Συνεταιρισμών της Κέρκυρας στη ρύθμιση και μάλιστα για όλο της το χρέος, το οποίο φθάνει το ένα δισεκατομμύριο επτακόσια εκατομμύρια (1.700.000.000) δραχμές, όταν η Κυβέρνησή σας πριν από διάστημα δύο-τριών μηνών απέκλειε κατηγορηματικά την Κέρκυρα, λέγοντας ότι δεν θα συμπεριλαμβανόταν, γιατί πίστευα ότι θα κάνετε αυτές τις επιλεκτικές τελικά ρυθμίσεις.
Πιστεύω ότι η 'Ενωση Αγροτικών Συνεταιρισμών μπορεί να παίξει σημαντικό ρόλο στην προστασία του εισοδήματος των αγροτών και στην κατεύθυνση της καλύτερης οικονομικής τους ενίσχυσης.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).
Πέραν του ότι στην 'Ενωση Αγροτικών Συνεταιρισμών Κέρκυρας, έχετε και ιδιαίτερη υποχρέωση, γιατί το εργοστάσιο της 'Ενωσης στη Μεσαριά Κερκύρας το είχε εγκαινιάσει ο σημερινός Πρωθυπουργός, για να κλείσει μετά από δέκα χρόνια και να απαξιωθεί. Και σήμερα ιδιοκτησία πλέον της Αγροτικής Τράπεζας δημοπρατείται, αντί του ποσού, ενώ είχε φθάσει το κόστος του ένα δισεκατομμύριο (1.000.000.000), για διακόσια πενήντα έως τριακόσια εκατομμύρια (250.000.000) - (300.000.000) με μνηστήρες στη δημοπρασία παραφυάδες αυτών, οι οποίοι μέχρι σήμερα διοίκησαν την 'Ενωση και την έφεραν σ' αυτό το χάλι. Πέραν του ότι η κατασκευή του εργοστασίου, που ήταν για συγκέντρωση λαδιού και τυποποίηση, θα βοηθούσε πολύ το ελαιόλαδο στην Κέρκυρα να κρατήσει καλή τιμή και να γίνεται εξαγωγή.
ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.
ΣΠΥΡΙΔΩΝ ΣΠΥΡΟΥ: Θα ολοκληρώσω αμέσως.
Τα αναφέρω, κύριε Υπουργέ, όλα αυτά, χωρίς να θέλω να παρελθοντολογήσω, γιατί θέλω να τονίσω, ότι εάν δεν αλλάξετε νοοτροπία και δεν θελήσετε να αλλάξετε το θεσμικό πλαίσιο λειτουργίας των Ενώσεων, σε λίγα χρόνια θα χρειάζονται νέες ρυθμίσεις.
Το αναφέρω αυτό -και επιτρέψτε μου, κύριε Πρόεδρε, για ένα λεπτό- γιατί στο ερώτημά μου, που υπέβαλα πριν ένα μήνα, μου απαντήσατε από τις 16 Σεπτέμβρη, ότι η Κέρκυρα ρυθμίζεται τελικά με τριακόσια εκατομμύρια (300.000.000). Μετά μία εβδομάδα, ο πρόεδρος της 'Ενωσης είπε ότι κατόπιν παρέμβασης πολιτικού παράγοντος γίνονται εξακόσια τα εκατομμύρια (600.000.000) και σήμερα στην τροπολογία βλέπω επτακόσια.
Εμείς χαιρόμαστε και θα ήμασταν πολύ πιο ευχαριστημένοι, αν συμπεριλαμβανόταν όλο το ποσόν, αλλά είναι ανάγκη επιτέλους πραγματικά να επιβιώσει η 'Ενωση κατόπιν ελέγχου και σωστότερης λειτουργίας της. Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Βλαχόπουλος έχει το λόγο.
ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, κύριε Υπουργέ, φυσικά θα ήθελα να σχολιάσω την ομιλία του Προέδρου της Νέας Δημοκρατίας, αλλά στα τρία λεπτά που μου δίνετε, ενώ περίμενα πέντε λεπτά ...
ΠΡΟΕΔΡΕΥΩΝ (Λουκάς Αποστολίδης): Δύο λεπτά, κύριε Βλαχόπουλε.
ΗΛΙΑΣ ΒΛΑΧΟΠΟΥΛΟΣ: Γιατί δύο; Εγώ έβαλα την κάρτα όταν μιλούσαν ακόμη οι ομιλητές...
ΠΡΟΕΔΡΕΥΩΝ (Λουκάς Αποστολίδης): Είσαστε στον κατάλογο της προτασσόμενης δευτερολογίας και ο χρόνος λειτουργεί σε βάρος σας. Συνεχίστε.
ΗΛΙΑΣ ΒΛΑΧΟΠΟΥΛΟΣ: Τέλος πάντων.
Κύριε Πρόεδρε, κύριε Υπουργέ, θέλω να πω, ότι την τελευταία χρονιά εξελίσσεται ένα θετικό έργο από την πολιτική ηγεσία του Υπουργείου Γεωργίας, ενταγμένο σε μια στρατηγική και είναι γνωστοί οι νόμοι, οι οποίοι ψηφίστηκαν που έχουν σχέση με την αγροτική οικονομία.
Με την κατάθεση του σημερινού νομοσχεδίου και τη συζήτηση φαίνεται η υπευθυνότητα και η ευαισθησία που εκδηλώνεται από την πλευρά της Κυβέρνησης και προς τις Ενώσεις Γεωργικών Συνεταιρισμών στους συνεταιρισμούς, αλλά και προς τους ίδιους τους αγρότες.
Αυτό δεν σημαίνει ότι απαλλάσσουμε όλους τους συνεταιριστές και τις Ενώσεις Γεωργικών Συνεταιρισμών από τα προβλήματα που έχει δημιουργήσει η λειτουργία τους και φυσικά η εκμετάλλευση των συνεταιρισμών.
Κύριε Υπουργέ, είπατε ότι υπάρχουν κάποια κριτήρια, υπάρχει ομαδοποίηση των χρεών και μ' αυτήν την έννοια προχωρήσατε προς τη ρύθμιση των χρεών. Σας πιστεύουμε. Εκείνο, όμως, το οποίο τουλάχιστον διαπιστώθη από τη συζήτηση μέχρι σήμερα, είναι ότι δεν υπήρχε εκείνη η πληροφόρηση προς τους ενδιαφερόμενους, ώστε να ενταχθούν και κάποιοι άλλοι συνεταιρισμοί, κάποιες άλλες ενώσεις και κάποιοι ιδιώτες, οι οποίοι πράγματι αντιμετωπίζουν προβλήματα, αλλά δεν είχαν εκείνη την πληροφόρηση, έτσι ώστε να ζητήσουν αυτήν τη ρύθμιση.
Γι' αυτό θα ήταν προτιμότερο οι ρυθμίσεις των χρεών να γίνονταν με έναν τρόπο πολύ απλό, δηλαδή θα έπρεπε από κάθε νομό η Αγροτική Τράπεζα να κατέτασσε τα χρέη, να εκτιμούσε ποια ήταν τα χρέη, ποιοι ήταν οι τόκοι υπερημερίας και γιατί έγιναν τα χρέη. Μια μελέτη δηλαδή για κάθε νομό. Και αυτή η πρόταση της Αγροτικής Τράπεζας βασισμένη σε κάποια πλαφόν και σε κάποια άλλα κριτήρια να γινόταν αντικείμενο επεξεργασίας από το Υπουργείο Γεωργίας και να ερχόταν εδώ.
Πάντως, κύριε Υπουργέ, για να μην υπάρχει η αίσθηση της αδικίας από καμία 'Ενωση Γεωργικών Συνεταιρισμών, από κανένα συνεταιρισμό, από κανένα συνεταιριστή, νομίζω πως θα πρέπει να δεσμευθείτε για τις τροπολογίες που κατατέθησαν ή και για άλλους συνεταιρισμούς που θα έχουν κάποιο ενδιαφέρον για ρύθμιση, ότι μέσα σε δύο με τρεις μήνες θα συγκεντρωθούν όλες αυτές οι προτάσεις, θα γίνει μία επεξεργασία και θα γίνει μία συμπληρωματική ρύθμιση των χρεών.
Με την έννοια αυτή, κατέθεσα και εγώ τρεις τροπολογίες, κύριε Υπουργέ, που αφορούν και μία περίπτωση εκμετάλλευσης...
ΠΡΟΕΔΡΕΥΩΝ (Λουκάς Αποστολίδης): Στις τροπολογίες αυτά κύριε Βλαχόπουλε.
ΗΛΙΑΣ ΒΛΑΧΟΠΟΥΛΟΣ: 'Εχει σχέση με τη ρύθμιση των χρεών, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ναι, αλλά η τροπολογία αυτή θα συζητηθεί αύριο.
ΗΛΙΑΣ ΒΛΑΧΟΠΟΥΛΟΣ: Σε μισό λεπτό, τελειώνω. Πράγματι τα κριτήρια που επικαλέστηκε ο κύριος Υπουργός, που είνα κοινωνική πολιτική, είναι ληστρικά επιτόκια, είναι κακοδιαχείριση, είναι συναλλαγή, είναι πράγματι αιτίες οι οποίες δημιούργησαν τα χρέη...
ΠΡΟΕΔΡΕΥΩΝ (Λουκάς Αποστολίδης): Παρακαλώ, τελειώνετε.
ΗΛΙΑΣ ΒΛΑΧΟΠΟΥΛΟΣ: Τελειώνω, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): 'Ολο έτσι μου λέτε. Είναι άχαρος και ο ρόλος ο δικός μου.
ΗΛΙΑΣ ΒΛΑΧΟΠΟΥΛΟΣ: Είπα προηγουμένως, κύριε Πρόεδρε, ότι έχω καταθέσει τρεις τροπολογίες και φυσικά αυτές εντάσσονται στην πρότασή μου της δέσμευσης του Υπουργού μετά από δύο μήνες να εξετασθούν όλες αυτές οι προτάσεις.
ΠΡΟΕΔΡΕΥΩΝ (Λουκάς Αποστολίδης): Θα έχετε τη δυνατότητα αύριο να συζητήσετε πάνω σ' αυτές τις τροπολογίες.
ΗΛΙΑΣ ΒΛΑΧΟΠΟΥΛΟΣ: Κύριε Υπουργέ, πράγματι υπάρχουν πολλά κρούσματα κακοδιαχείρισης και δεν σημαίνει ότι απαλλάσσουμε όλους αυτούς, οι οποίοι πραγματικά άσκησαν μια τέτοια πολιτική. Θα πρέπει να γίνει έλεγχος και οπωσδήποτε να υπάρξουν και οι αντίστοιχες, θα έλεγα, επιπτώσεις.
ΠΡΟΕΔΡΕΥΩΝ (Λουκάς Αποστολίδης): Ο κ. Παρασκευόπουλος έχει το λόγο.
Σας προειδοποιώ, κύριοι συνάδελφοι, ότι μόλις τελειώνει το δίλεπτο θα πω στους στενογράφους να σταματούν πλέον να γράφουν έστω και μία λέξη.
ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Αγαπητοί συνάδελφοι, σχηματίζεται η βεβαιότητα ότι οι υψηλοί τόνοι, οι εισαγγελικές ρητορίες και οι υπερβολές που χρησιμοποιήθηκαν στη σημερινή συζήτηση, περισσότερο εξυπηρετούν τις ανάγκες του κοινοβουλευτικού ρεπορτάζ και πολύ λιγότερο υπηρετούν τις ανάγκες της κοινοβουλευτικής λειτουργίας.
Τα προβλήματα είναι υπαρκτά και παραδεκτά από όλες τις πλευρές και χρήζουν αντιμετώπισης. 'Ομως, συντάσσομαι με εκείνη την καλόπιστη κριτική που σημειώνει ότι χρειαζόταν μια καλύτερη μελέτη του προβλήματος και διαμόρφωση ενός πλαισίου αρχών, που θα διασφάλιζε και τη δίκαιη ρύθμιση των χρεών και τη δίκαιη αντιμετώπιση των προβλημάτων.
Νομίζω ότι υπάρχουν κενά και θα πρέπει να αντιμετωπισθούν. Να αντιμετωπισθεί με δικαιοσύνη το πρόβλημα και να μην δημιουργήσουμε επιπλέον και συνθήκες αθέμιτου ανταγωνισμού. Και έχω ένα συγκεκριμένο παράδειγμα. Μέσα στο νομοσχέδιο προβλέπεται η ρύθμιση χρεών που αναφέρεται σε ιχθυοκαλλιέργειες κλειστού κυκλώματος, την ίδια ώρα που υπάρχουν και αντίστοιχες επιχειρήσεις ανοιχτού κυκλώματος και δεν έχουν σημαντικές διαφορές. Σας αναφέρω μάλιστα ότι ανήκουν στον ίδιο επαγγελματικό συνδικαλιστικό συλλογικό φορέα, που σημαίνει ότι κινούνται στο ίδιο οικονομικό, ανταγωνιστικό περιβάλλον.
Νομίζω ότι πρέπει να αντιμετωπισθεί και το συγκεκριμένο πρόβλημα επί ίσοις όροις.
'Εχω καταθέσει εκπρόθεσμα μια τροπολογία, που συμπεριλαμβάνει κυρίως μικρές οικογενειακές επιχειρήσεις και νομίζω ότι πρέπει να αντιμετωπισθεί και αυτό το πρόβλημα μαζί με τα άλλα, που έχουν σημειώσει οι προλαλήσαντες συνάδελφοι.
ΠΡΟΕΔΡΕΥΩΝ (Λουκάς Αποστολίδης): Ο κ. Πιπεργιάς έχει το λόγο, ο οποίος αδημονεί να μιλήσει.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, πρώτα πρώτα θέλω να διαμαρτυρηθώ για το χρόνο που μου βάλατε. Γιατί δεν ξέρω να προβλέπεται από τον Κανονισμό προτασσόμενη δευτερολογία, τη στιγμή που δεν έχει υπάρξει πρωτολογία.
ΠΡΟΕΔΡΕΥΩΝ (Λουκάς Αποστολίδης): Αν διαβάσετε καλά τον Κανονισμό θα δείτε ότι έτσι έχει, μέχρι που να αλλάξει. 'Οταν θα αλλάξει, τότε θα δούμε τι χρόνος θα μπει.
ΔΗΜΗΤΡΙΟΣ ΠΙΠΕΡΓΙΑΣ: Υπάρχει όμως και άνιση μεταχείριση μεταξύ αυτών που έχετε πει για προτασσόμενες δευτερολογίες. Ο προηγούμενος συνάδελφος κ. Σπύρου μίλησε για τρία λεπτά. Εμάς μας βάζετε δύο λεπτά. Δηλαδή, τελικά ίσα-ίσα που θα εκφωνείτε το όνομά μας, κύριε Πρόεδρε. Νομίζω ότι δεν είναι σωστό αυτό.
ΠΡΟΕΔΡΕΥΩΝ (Λουκάς Αποστολίδης): 'Ηδη χάσατε ένα λεπτό.
ΔΗΜΗΤΡΙΟΣ ΠΙΠΕΡΓΙΑΣ: Θα ήθελα τώρα να σχολιάσω μια κραυγαλέα αντίφαση που υπάρχει στην Αίθουσα, κύριε Πρόεδρε.
Εδώ παρακολουθήσαμε τον Αρχηγό της Αξιωματικής Αντιπολίτευσης να κατακεραυνώνει το συνεταιριστικό κίνημα και παράλληλα βλέπουμε ότι οι Βουλευτές του Κόμματος της Νέας Δημοκρατίας, αντί να ακολουθήσουν τη νεοφιλελεύθερη γραμμή του Αρχηγού τους, μιλάνε για καινούριες και πρόσθετες ρυθμίσεις. Αυτό είναι μια κορυφαία αντίφαση μεταξύ της νεοφιλελεύθερης γραμμής, που χάραξε ο Αρχηγός και της πελατειακής νοοτροπίας που υπάρχει στη βάση της Νέας Δημοκρατίας.
Είναι ένα ζήτημα το οποίο νομίζω ότι δεν πρέπει να αφήσουμε απαρατήρητο.
Επίσης θα ήθελα να επισημάνω ότι χρειάζεται να προχωρήσουμε γρήγορα στην εξυγίανση και του χαρτοφυλάκιου της ΑΤΕ, πράγμα που συντελείται με τις διατάξεις αυτού του νομοσχεδίου, αλλά χρειάζεται και εκσυγχρονισμός του συνδικαλιστικού κινήματος προκειμένου να μη λειτουργεί με μηχανιστική, σωματειακή λογική, προκειμένου δηλαδή οι συνεταιριστικές οργανώσεις να είναι οικονομικές οργανώσεις και όχι ενώσεις απλώς αγροτών. Από αυτήν την άποψη χρειάζεται μία γενναία μεταρρύθμιση προς την οποία βαδίζει ήδη η Κυβέρνηση. Πιστεύω ότι προς αυτήν την κατεύθυνση θα βοηθήσει και το μητρώο αγροτών, όπου πιστεύω ότι μετά την ολοκλήρωσή του θα υπάρχει η δυνατότητα να ξεκαθαριστεί και αυτή η κατάσταση που επικρατεί στους συνεταιρισμούς.
Θέλω να κάνω ακόμα ένα σχολιασμό, κύριε Πρόεδρε. Υπάρχουν ρυθμίσεις χρεών συνεταιριστικών οργανώσεων που ασχολούνται με την παραγωγή και διάθεση προϊόντων σε ορισμένους κλάδους, όπου όμως υπάρχουν και αποσπασματικές αντιμετωπίσεις άλλων προβλημάτων. Θα πιάσω τον κλάδο της πτηνοτροφίας. Στον κλάδο της πτηνοτροφίας, κύριε Υπουργέ, είχαμε μια ρύθμιση στον τομέα των προβλημάτων που είχει η επιχείρηση Μιμίκος. Παράλληλα κάνουμε μια ρύθμιση προβλημάτων που έχει κι ο συνεταιρισμός της 'Αρτας -και σωστά κατά την άποψή μου- πλην όμως προβλήματα συνολικά έχει όλος ο κλάδος. Δεν μπορούμε να προχωράμε σε αποσπασματικές ρυθμίσεις και με αυτόν τον τρόπο να δημιουργείται ένας αθέμιτος, φονικός πολλές φορές, ανταγωνισμός που μπορεί να οδηγήσει σε καταστροφή το σύνολο του κλάδου. Δηλαδή επιχειρούμε ρυθμίσεις σε δύο μεγάλες επιχειρήσεις του κλάδου και ενδεχόμενα αυτές οι ρυθμίσεις, επειδή γίνονται αποσπασματικές και δεν συνοδεύονται από άλλα μέτρα, να οδηγήσουν στη διαιώνιση ή στη μεγιστοποίηση του προβλήματος.
Θα ήθελα πάνω σ' αυτόν τον τομέα να ζητήσω από την πολιτική ηγεσία του Υπουργείου για την αντιμετώπιση συνολικά αυτού του μεγάλου κλαδικού προβλήματος.
ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, απουσίαζα λόγω κοινοβουλευτικής υποχρέωσης στο εξωτερικό και δεν συμμετείχα στη μέχρι τώρα διαδικασία συζήτησης αυτού του ενδιαφέροντος νομοσχεδίου.
Να καθορίσω τη θέση μου λέγοντας ότι το αγροτικό πρόβλημα της πατρίδας είναι πολύ σοβαρό. Και η σοβαρότητά του αυτή επιβάλει σε όλους ανάλογη ευθύνη στο χειρισμό των αντίστοιχων προβλημάτων.
Η Κυβέρνηση κάνει ένα μεγάλο αγώνα για τον εκσυγχρονισμό του κράτους σ' όλες του τις λειτουργίες. Και αυτός ο εκσυγχρονισμός συνδέεται άμεσα με το πρόβλημα επιβίωσης της πατρίδας μας. Συγκυρίες εσωτερικές και εξωτερικές διαμόρφωσαν το γνωστό πρόβλημα που λέγεται Αγροτικό Συνεταιριστικό Κίνημα. 'Εχει το όραμά του, το περιεχόμενό του, την ιδεολογία του, έχει δε και την ιστορία του. Η ιστορία βαραίνει όλους και όλες τις πλευρές. Και τις πλευρές που άσκησαν την εξουσία στη χώρα και τις πλευρές που δεν άσκησαν εξουσία, αλλά από το χώρο της Αντιπολίτευσης άσκησαν ανεύθυνη πολιτική. Είναι σύμπτωμα, κύριοι, της πολιτικής μας ζωής των τελευταίων ετών η ανεύθυνη πολιτική. Επιτέλους ας γίνουμε όλοι μας περισσότερο υπεύθυνοι.
Το συνεταιριστικό κίνημα δεν μπορεί να επιβιώσει με ψευτοδιλήμματα και ψευτοπαρεμβάσεις. Χρειάζονται, κύριε Υπουργέ, και έχετε το θάρρος, τολμηρές επεμβάσεις. Να σταματήσει η μέχρι τώρα γνωστή νοοτροπία. 
Επειδή ο χρόνος πιέζει, θα πω με μια κεκτημένη ταχύτητα της παλιάς μου ιδιότητας, ότι τίποτα δεν μπορεί να λειτουργήσει χωρίς έλεγχο. Και δεν υπήρξε έλεγχος. Δεν πλήρωσαν κάποιοι για την αποτυχία τους. Δεν πλήρωσαν κάποιοι για την κακοδιαχείριση. Και δεν πλήρωσαν κάποιοι για τις πενταδάκτυλες ενέργειές τους.
Προτείνω να καθιερωθεί το πόθεν έσχες σε όλη την κλίμακα, κομματική, πολιτική, συνεταιριστική κλπ., της πατρίδας. Να σταματήσει επιτέλους ο πολίτης να πληρώνει τους πενταδάκτυλους.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ζαμπουνίδης έχει το λόγο.
ΝΙΚΟΛΑΟΣ ΖΑΜΠΟΥΝΙΔΗΣ: Κύριε Πρόεδρε, πρώτα-πρώτα θέλω να συγχαρώ τον Υπουργό Γεωργίας, γιατί πραγματικά τον τελευταίο καιρό έχουν κατατεθεί μία σειρά από νομοσχέδια που κάνουν πολύ μεγάλη τομή και πραγματικά, δίνουν μία άλλη δυνατότητα και μία άλλη προοπτική στους αγρότες και ειδικά στους νέους αγρότες.
Τα προβλήματα, βεβαίως, του αγροτικού κόσμου είναι τεράστια, ο ανταγωνισμός είναι γνωστός και πρέπει επιτέλους να μπορέσουμε να ενισχύσουμε τους νέους αγρότες, με στόχο να δημιουργήσουν τέτοια προϊόντα που χρειάζεται η αγορά που να μπορούν να σταθούν ανταγωνιστικά, να στήσουμε μηχανισμούς που να μπορούν να παλέψουν σήμερα τον άγριο ανταγωνισμό.
Βεβαίως, ένα μεγάλο ζήτημα που αφορά τους συνεταιρισμούς και ειδικά τις ενώσεις των συνεταιρισμών είναι ότι σε όλα τα μήκη και πλάτη της Ελλάδας, ανεξάρτητα από χρώματα και αρώματα, πραγματικά κινούνται με την ίδια λογική και έχουμε δημιουργήσει σχολή απατεώνων. Και πρέπει να βρεθεί ένας τρόπος και πρέπει να δημιουργηθούν τέτοιοι μηχανισμοί που να σταματήσουν αυτήν την κατάσταση.
Οι περισσότεροι που εμπλέκονται στις Ενώσεις και στους συνεταιρισμούς, πρώτο στόχο έχουν πώς θα λύσουν τα δικά τους προβλήματα και μετά τα προβλήματα αυτών των έντιμων ανθρώπων που κατά τα άλλα τους ψηφίζουν και τους στέλνουν εκεί πάνω.
Περνάει φοβερή κρίση το συνεταιριστικό κίνημα. 'Αρα, μόνο μηχανισμοί ελέγχου -δεν ξέρω πώς θα τους ονομάσουμε, κομμάντος ή οτιδήποτε άλλο- θα πρέπει να υπάρξουν για να μπορέσουμε να αντιμετωπίσουμε αυτό το πρόβλημα.
Στα δύο λεπτά βέβαια δεν μπορούμε να πούμε τίποτα.
Θα ήθελα, κύριε Υπουργέ -τουλάχιστον σε κατ' ιδίαν κουβέντα συμφωνήσατε- να σας αναφέρω το ζήτημα που αφορά την 'Ενωση Ορεστιάδας. Μπήκε ένα δισεκατομμύριο (1.000.000.000) δραχμές και είναι γνωστό πως μπήκε. Είναι προσωπική πολιτική κάποιου εξωκοινοβουλευτικού παράγοντα κλπ.
Θα παρακαλέσω, επειδή πραγματικά έχει πρόβλημα η 'Ενωση Ορεστιάδας, να μεταφερθούν τριακόσια πενήντα εκατομμύρια (350.000.000) από την 'Ενωση αυτή στην 'Ενωση Διδυμοτείχου, όπου πραγματικά αντιμετώπισαν πρόβλημα με τον αφθώδη πυρετό και έχει υποστεί τεράστιες ζημιές. Νομίζω, ότι θα δώσει και τη δυνατότητα στην 'Ενωση Διδυμοτείχου να αντιμετωπίσει τα προβλήματά της που είναι ουσιαστικά και πρόκειται για την πιο φτωχή επαρχία του νομού.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ντούσκας έχει το λόγο.
ΔΗΜΗΤΡΙΟΣ ΝΤΟΥΣΚΑΣ: Κύριε Πρόεδρε, κύριε Υπουργέ, στο παρόν σχέδιο νόμου είναι αποτυπωμένη η αγωνία σας και η προσπάθειά σας να ανασάνει και το αγροτικό συνεταιριστικό κίνημα και οπωσδήποτε να απαλλαγεί και η Αγροτική Τράπεζα από την αρρωστημένη κατάσταση και να της χρωστάνε και να διασύρεται. Με την επιγραφή όμως και με τις ρυθμίσεις του σχεδίου νόμου, η προσπάθεια εξυγίανσης, όπως προβλέπεται, εάν δεν ακυρώνεται, μπερδεύεται και εύλογα δημιουργεί ερωτηματικά: Με ποια κριτήρια συγκεκριμένα για τις ρυθμίσεις των ενώσεων όσον αφορά το λάδι, θα πούμε στην Πρέβεζα ότι η λευτεριά της ρύθμισης ξεκίνησε από το Ρέθυμνο, πέταξε στην Κέρκυρα, πήγε στη Λέσβο και επέστρεψε στην 'Αρτα;
Τίτλος του νομοσχεδίου: "...ρύθμιση χρεών συνεταιριστικών οργανώσεων και άλλες διατάξεις". Δεν περιλαμβάνει στην επιγραφή του τους ιδιώτες εκτός και αν στις άλλες διατάξεις εννοούμε τον Μπάρμπα, τον Μπαρμπαβασίλογλου, τον Θεοδώρου, τη ΧΕΛΜΠΑ, τον Μαλακάντα, τον Καρυπίδη, τον Αβραάμ Κρουστάλα, τον Ισαάκ, εάν υπάρχει, Κρουστάλα, ΑΓΝΟ. Μπορεί το προϊόν να είναι αγνό, αλλά αμφιβάλλω για την αγνότητα των ιδιοκτητών.
Παρ' ότι με τη ρύθμιση των χρεών, κύριε Υπουργέ, ανακουφίζονται οι συνεταιριστικες οργανώσεις, εγώ επιμένω ότι οι αγρότες δεν αισθάνονται καμία ανακούφιση, ιδιαίτερα από τις ενώσεις που κάνουν προσωπικές πολιτικές ή υπηρετούν και κάποια συμφέροντα άλλων που κόπτονται για τις ρυθμίσεις.
Με τους ιδιώτες, όμως, κύριε Υπουργέ, πώς προέκυψαν οι ρυθμίσεις; Μπήκαν οι Αλβανοί και χάλασαν τα θερμοκήπια; Μήπως αποζημιώσαμε τη χήρα ή τα ορφανά θύματα της αλβανικής μαφίας που σκότωσαν τον αρχηγό της οικογένειας; Εγώ δεν μπορώ να το καταλάβω αυτό. 'Η μήπως το αιτιολογικό για τα χέλια, το σκεπτικό για την αποδοτική και κερδοφόρα λειτουργία της μονάδας αυτής απαιτείται εμπειρία, ειδικές γνώσεις και διαχειριστική ικανότητα των φορέων της;
Ειλικρινά, εάν ένας επενδυτής πριν από δέκα χρόνια έκανε επένδυση ενάμισι δισεκατομμύριου (1.500.000.000) και δεν ήξερε τίποτε, εμείς φταίμε; Δηλαδή το ρίσκο πότε θα το πληρώσει; Είναι συγκεκριμένες περιπτώσεις. Πρόκειται για ενάμισι δισεκατομμύριο (1.500.000.000). Είχε ενταχθεί στο νόμο, είχε πάρει επιδότηση 60% και εμείς του λέμε πάρε και τα επτακόσια εκατομμύρια (700.000.000). Είναι σοβαρή αιτιολογία αυτή; Τι θα πω εγώ στους επιχειρηματίες της Πρέβεζας αν είχατε χέλια και όνομα ΧΕΛΠΑ ή ΤΡΙΑΙΝΑ -γιατί με το επώνυμο παίζετε κρυφτούλι- και δεν κάνατε και καλά τη δουλειά σας θα σας ρύθμιζαν τα χρέη; Δηλαδή, εάν είσθε νοικοκυραίοι, αγωνιάτε για την επιχείρηση, πονάτε, προσπαθείτε να ανταποκριθείτε στις απαιτήσεις στη τράπεζα, σας αγνοούμε;
Στην 'Ενωση Αγροτικών Συνεταιρισμών της Πρέβεζας θα τους απαντήσουμε με την παροιμία, κύριε Υπουργέ, "όποιος πρόλαβε τον Κύριο είδε"; Γιατί όλα αυτά, κύριε Υπουργέ;
Εγώ επέμενα ειλικρινά γιατί είμαι μέλος της διοίκησης της 'Ενωσης, ότι θα ρυθμιστούν τα χρέη, αυτά που είχατε αποφασίσει πριν πέντε μήνες και όχι ευχαρίστως. Και καλά κάνατε και δεν το κάνατε ευχαρίστως. 
ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε συνάδελφε, ολοκληρώστε. 
ΔΗΜΗΤΡΙΟΣ ΝΤΟΥΣΚΑΣ: Κύριε Υπουργέ, ο Πρωθυπουργός κ. Σημίτης εγκαινίασε τη νέα εποχή σαν την εποχή της συνέπειας, της ευθύνης και της διαφάνειας, αμφισβητώντας τον παλιό κακό εαυτό.
Πριν δυόμισι χρόνια και σεις ο ίδιος αμφισβητήσατε αυτές τις πρακτικές. Μη μας αναγκάζετε σήμερα να γίνουμε κολυμπήθρα του Σιλωάμ για κάποιους κακοπληρωτές, πονηρούληδες με το αιτιολογικό ότι δεν ήξεραν γράμματα.
ΠΡΟΕΔΡΕΥΩΝ (Λουκάς Αποστολίδης): Ο κ. Κουτσόγιωργας. Απών, διαγράφεται.
Ο συνάδελφος κ. Δημοσχάκης έχει το λόγο.
ΘΕΟΦΑΝΗΣ ΔΗΜΟΣΧΑΚΗΣ: Κύριε Πρόεδρε, είναι κοινό τοις πάσι ότι το συνεταιριστικό κίνημα διέρχεται μια κρίση. Γιατί όμως διέρχεται το συνεταιριστικό κίνημα αυτήν την κρίση; Ποιος φταίει; Πρώτα απ' όλα φταίει η πολιτεία. Οδηγεί τις συνεταιριστικές οργανώσεις στη χρεοκοπία, γιατί τις αφήνει να ασκήσουν κοινωνική παρεμβατική πολιτική. Συγκεντρώνουν για παράδειγμα τα δημητριακά, τα οπωρικά, ασχολούνται με γαλακτοκομικά, ασχολούνται με μπακάλικα και από την άλλη μεριά επιτρέπει αθρόες εισαγωγές δημητριακών. Αυτοί έχουν κάνει την παρέμβαση και δεν μπορούν να πουλήσουν τη πραμάτεια τους. Παραδείγματος χάριν βγάζει η περιοχή μου καλαμπόκι, κάνει παρέμβαση και το συγκεντρώνει η 'Ενωση Γεωργικών Συνεταιρισμών Διδυμοτείχου ή Ορεστιάδος και παει να το πουλήσει στην Κρήτη. 'Ερχεται το γαλλικό καλαμπόκι και το ελληνικό καλαμπόκι είναι ανεπιθύμητο. Από την άλλη αφήνει ανθρώπους να διαχειριστούν τις τύχες των ενώσεων που δεν έχουν διαχειριστεί ούτε το προσωπικό τους βαλάντιο. Αυτοί που δεν έχουν διαχειριστεί ούτε εκατό χιλιάδες (100.000) δραχμές στη ζωή τους, τους αφήνει να διαχειριστούν τα δισεκατομμύρια των ενώσεων.
Από την άλλη μεριά έρχεται η Αγροτική Τράπεζα, η οποία τοκίζει, ανατοκίζει και στο τέλος πάει να τα ρυθμίσει. Με λίγα λόγια αφήνουμε την Αγροτική Τράπεζα να διαφεντέψει την τύχη των αγροτών και των ενώσεων. Και το κυριότερο απ' όλα, κύριε Υπουργέ, είναι ότι κάποτε θα πρέπει να δείτε ότι η πίτα, τα αγροτικά προϊόντα που διαχειρίζονταν κάποτε οι ενώσεις κατά 100%, σήμερα μειώθηκε. Συγκεντρώνουν τα δημητριακά προϊόντα οι έμποροι. Πουλάνε αγροτικά φάρμακα ιδιώτες, γεωπόνοι. Πουλάνε σπόρους οι γεωπόνοι. Μόνο στο 20% περιορίζεται η διαχείριση που κάνουν οι ενώσεις με λίγο προσωπικό και με δυσβάστακτα λειτουργικά έξοδα. Πώς θα κρατηθούν; 
'Ερχομαι τώρα στο φλέγον, στις δυο Ενώσεις Γεωργικών Συνεταιρισμών στο νομό μου, της Ορεστιάδας και του Διδυμοτείχου. 
Πρέπει κάποτε, κύριε Υπουργέ, να δείτε τα αίτια, πώς δημιουργήθηκαν τα χρέη. Στις ενώσεις τις δικές μας πράγματι τα χρέη προήλθαν από τον αφθώδη πυρετό και την ευλογιά.
Δεν μπόρεσαν να πουλήσουν ούτε τα αγροτικά προϊόντα, συνεπεία του αφθώδους πυρετού. Δεν μπορούσαν επί ένα χρόνο να πουλήσουν ούτε καλαμπόκι ούτε χορτονομή ούτε άλλα εφόδια. Δημιουργήθηκαν χρέη. Ποιος θα τα πληρώσει αυτά; 
Γι' αυτό ζητούμε και όλοι οι συνάδελφοι του ΠΑ.ΣΟ.Κ. του νομού μου την ισομερή ρύθμιση των χρεών αυτών των δύο καίριων Ενώσεων Γεωργικών Συνεταιρισμών Ορεστιάδας και Διδυμοτείχου.
Σας ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Μια-δυο παρατηρήσεις σχετικά με αυτά που έχουν ακουστεί.
Δεν υπάρχει καμία αμφιβολία -ο κύριος Υπουργός το έχει παραδεχθεί-ότι προχώρησε στη ρύθμιση, για να εξυγιάνει το χαρτοφυλάκειο της Αγροτικής Τράπεζας. Δεν υπάρχει όμως περίπτωση να εξυγιανθεί, αν δεν προχωρήσει σε μία γενναία ρύθμιση των αγροτικών κτηνοτροφικών χρεών. Και δεν υπάρχει περίπτωση να εισπράξει από τους κτηνοτρόφους, γιατί αυτήν τη στιγμή δεν υπάρχει χρήμα για να μπορέσουν να πληρώσουν τις υποχρεώσεις τους.
Επομένως, θα πρέπει να φέρει αυτήν τη γενναία ρύθμιση -υπάρχουν προτάσεις- για να μπορέσουν να απαλλαγούν οι άνθρωποι από το βραχνά της υπερχρέωσης. Στο κάτω-κάτω, δεν φταίνε αυτοί. Φταίει η πολιτική των αρνητικών ΝΕΠ, φταίει το κόστος παραγωγής, που τους οδήγησε στην υπερχρέωση.
Δεύτερον, γύρω από τα χρέη των συνεταιριστικών οργανώσεων ακούστηκαν κάποιες ανακρίβειες. 
Η πρώτη παρατήρηση που έχω να κάνω είναι ότι φταίει η απλοχεριά, η αλόγιστη απλοχεριά της Αγροτικής Τράπεζας, που έδινε τα χρήματα χωρίς εγγυήσεις και από την άλλη πλευρά η ανοικοκύρευτη νοοτροπία και η κακοδιοίκηση κάποιων συνεταιριστικών στελεχών.
Το συνεταιριστικό κίνημα μπορεί να παίξει σημαντικό ρόλο στην ενίσχυση και την ανάπτυξη του αγροτικού εισοδήματος. Θα δώσω τρία στοιχεία, για να αντιληφθείτε πόσο σημαντικό ρόλο μπορεί να παίξει το συνεταιριστικό κίνημα. Με στοιχεία του FAO, του Διεθνούς Οργανισμού Τροφίμων, το 1960 ο αγρότης εισέπρατε από κάθε κατοστάρικο, που πλήρωνε ο 'Ελληνας καταναλωτής, πενήντα πέντε (55) δραχμές. Οι είκοσι (20) δραχμές πήγαιναν στις εισροές και οι είκοσι πέντε (25) δραχμές στη μεταποίηση και στην εμπορία. Το 1985 μπορεί το κατοστάρικο να αυξήθηκε σε όγκο και σε αξία, αλλά από τις πενήντα πέντε (55) δραχμές εισπράττει ο αγρότης τις είκοσι (20) δραχμές, οι τριάντα πέντε (35) δραχμές πάνε στις εισροές, το κόστος παραγωγής δηλαδή και οι υπόλοιπες σαράντα πέντε (45) δραχμές πάνε στη μεταποίηση και εμπορία.
Επομένως, μπορεί να παίξει σημαντικό ρόλο το συνεταιριστικό κίνημα στην παραγωγή, στη μεταποίηση και στην εμπορία. Αλλά μιλάμε πάντοτε για αυτοδύναμες μονάδες, που θα έχουν έντονο το κοινωνικό στοιχείο και δεν θα παίζουν το ρόλο του εμπόρου υποβαθμισμένων προϊόντων ή το ρόλο της καταπολέμησης της ανεργίας.
Και μια παρατήρηση, κύριε Πρόεδρε, και τελειώνω στο άρθρο 16.
Μιλάτε, κύριε Υπουργέ, για τις ομόρρυθμες εταιρείες, συνεταιρισμούς και κοινοπραξίες καπνοπαραγωγών Μπέρλεϊ. Ρυθμίζετε ένα χρέος δεκαέξι δισεκατομμυρίων (16.000.000.000) δραχμών.
Θα πρέπει να ξέρετε ότι αυτοί οι συνεταιρισμοί έκαναν κοινωνική πολιτική. Αυτήν τη στιγμή είναι ανύπαρκτοι. Δεν υπάρχουν. 'Εχουν διαλυθεί. Ωστόσο, χρωστούν στο δημόσιο γύρω στα είκοσι εκατομμύρια (20.000.000) δραχμές, από τη λινάτσα, που είχαν πάρει για την επεξεργασία των καπνών, αδασμολόγητη. Δεν έχουν εγγραφεί στις διασαφήσεις εξαγωγής οι λινάτσες αυτές, με αποτέλεσμα να κυνηγιούνται αυτήν τη στιγμή τα διοικητικά συμβούλια από το δεύτερο Τελωνείο Θεσσαλονίκης.
Θα παρακαλέσω πάρα πολύ, κύριε Υπουργέ, να το προσέξετε αυτό.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Χαϊτίδης έχει το λόγο.
ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, συμπονώ τους συναδέλφους του ΠΑ.ΣΟ.Κ. για τη δύσκολη θέση, στην οποία βρίσκονται. Λόγω κομματικής πειθαρχίας εξαναγκάστηκαν σήμερα να ξεχάσουν το "λάκκο των λεόντων" και να μετατραπούν, με άνωθεν εντολή, σε θιασώτες, υποστηρικτές και χειροκροτητές της Ευρωπαϊκής Ενώσεως. Νομίζουν ότι βρήκαν τη σολωμόντεια λύση, να ξεφύγουν από τη δύσκολη θέση ώστε και να εξυπηρετήσουν τις ψηφοθηρικές τους ανάγκες, με επιθέσεις απρόκλητες, ανεξήγητες και αδικαιολόγητες εναντίον της Νέας Δημοκρατίας και συγχρόνως να πασάρουν και το αίτημα για την ικανοποίηση των ψηφοφόρων τους.
'Ηθελα να σας δηλώσω κι εγώ προσωπικά, αλλά πιστεύω ότι είναι προφανές και από τις ομιλίες του Προέδρου της Νέας Δημοκρατίας και των άλλων συναδέλφων της Νέας Δημοκρατίας, ότι στηρίζουμε το αγροτοσυνεταιριστικό κίνημα, τους αγροτικούς συνεταιρισμούς ως βασικούς υποστηρικτές και προστάτες των αγροτών. Αναφέρομαι σ' εκείνους τους συνεταιρισμούς που είναι υγιείς, που είναι αφοσιωμένοι στο έργο της προστασίας των αγροτών και όχι αυτούς οι οποίοι σε μεγάλο βαθμό δεν οφείλουν τα χρέη τους και τα οικονομικά τους προβλήματα σε κοινωνικό έργο που δήθεν προσέφεραν, αλλά σε κακοδιαχείριση και σε αλλότριες δραστηριότητες. Μερικοί συνεταιρισμοί σήμερα, αντί να διαθέτουν σε χαμηλή τιμή καλής ποιότητας φάρμακα, σπόρους, μηχανήματα και άλλα αγροτικά είδη, έχουν μετατραπεί σε καταστήματα ηλεκτρικών ειδών ή έχουν άλλες δραστηριότητες.
Παρά τις ρυθμίσεις δε και τις στηρίξεις που δίνετε στους συνεταιρισμούς αυτούς, θα σας μιλήσω για την περιοχή μου, κύριε Υπουργέ -και επικαλούμαι τη μαρτυρία του Υποδιοικητή κ. Παπαγεωργίου- για φαινόμενο εκμετάλλευσης των αγροτών στις Σέρρες, όπου ουδείς έσπευσε να τους προστατεύσει και αναγκάστηκα εγώ να καταθέσω δύο μηνύσεις εναντίον καπνεμπόρων, οι οποίοι καταλήστευσαν τους Σερραίους καπνοπαραγωγούς.
Προσωπικά εγώ, λοιπόν, αλλά και άλλοι συνάδελφοι, υποστηρίζουμε εκείνες τις ρυθμίσεις και εκείνες τις στηρίξεις των προβλημάτων των συνεταιρισμών, όταν είναι αποτέλεσμα σοβαρών μελετών, όταν αποδεικνύεται από κάποια μελέτη βιωσιμότητας ότι πράγματι αυτές οι συγκεκριμένες ρυθμίσεις για συγκεκριμένα ποσά δεν πρόκειται να καλύψουν προσωρινά και εμβαλωματικά μια περίοδο κακοδιαχείρισης.
ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.
ΕΥΓΕΝΙΟΣ ΧΑΙΤΙΔΗΣ: Τελειώνω, κύριε Πρόεδρε. 
...αλλά πρόκειται πράγματι να εξυγιάνουν τους συνεταιρισμούς.
Θα σας πω ένα παράδειγμα -και θα τελειώσω- για να δείτε ότι ήταν τυχαίες -εγώ δεν θέλω να πω ότι υπήρξε σκοπιμότητα- και χωρίς σοβαρή μελέτη οι προτάσεις που κάνατε, κύριε Υπουργέ. Η ΕΑΣ Βισθαλτίας αναγκάστηκε να απολύσει εβδομήντα υπαλλήλους τον τελευταίο καιρό και έκανε άλλες σοβαρές προσπάθειες για την εξυγίανσή της. Χρωστάει μόνο τετρακόσια εκατομμύρια (400.000.000) έναντι άλλων που χρωστάνε δισεκατομμύρια και είναι από τις ελάχιστες ΕΑΣ που δεν βοηθάτε με ρύθμιση...
ΠΡΟΕΔΡΕΥΩΝ (Λουκάς Αποστολίδης): Κύριε Χαϊτίδη, μην εξαντλείτε την υπομονή του Προεδρείου.
Το λόγο έχει ο κ.Τζιτζικώστας.
ΕΥΓΕΝΙΟΣ ΧΑΙΤΙΔΗΣ: ...έναντι άλλων περιπτώσεων, κύριε Υπουργέ, στις οποίες δίνετε απλόχερα τα δισεκατομμύρια. Τι σημαίνει αυτό; 'Οτι βοηθάτε τους ανίκανους και αγνοείτε τους ικανούς και έντιμους;
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Χαϊτίδη.
Ορίστε, κύριε Τζιτζικώστα, έχετε το λόγο.
ΓΕΩΡΓΙΟΣ ΤΖΙΤΖΙΚΩΣΤΑΣ: Κύριε Πρόεδρε, είναι χρήσιμο νομίζω να υπενθυμίσουμε ορισμένα πράγματα σ'αυτήν την Αίθουσα. Μέχρι το 1981 η συντριπτική πλειοψηφία των συνεταιρισμών, χάρη στον προληπτικό έλεγχο της ΑΤΕ, πήγαινε καλά και χρέη δεν υπήρχαν. Από το 1981 και μετά -για να μην υποκρινόμεθα- είχε έλθει το κυβερνών σήμερα Κόμμα και είχε πει "καταργώ τον έλεγχο". 
Τι σήμαινε αυτό με λίγα λόγια; "'Οσοι μπορείτε να επωφεληθείτε, επωφεληθείτε". Και επειδή απευθυνόταν σε έξυπνους ανθρώπους και όχι σε ηλιθίους, αυτοί επωφελήθησαν και αδιαφόρησαν για κάθε σωστή διαχείριση, με αποτέλεσμα πολλοί από αυτούς να έχουν πλουτίσει. Και σήμερα στρεφόμεθα εναντίον των συνεταιριστών, ενώ θα έπρεπε να στραφούμε εναντίον του ΠΑΣΟΚ, διότι αυτό είναι υπαίτιο αυτής της κατάστασης.
Η σημερινή κατάσταση έρχεται να επιβεβαιώσει αυτά που είχαν συμβεί στο παρελθόν, δηλαδή την κατάργηση του ελέγχου. Σήμερα, ο Υπουργός πελαγοδρομεί και χάθηκε μέσα στην πληθώρα των προβλημάτων και δεν ξέρει τι να κάνει. Είναι εκείνα τα μέτρα που είχε πάρει ο κ. Σημίτης όταν ήταν Υπουργός Γεωργίας. Να τα λέμε εδώ, γιατί αυτή είναι η πραγματικότητα.
Από κει και πέρα, βρίσκονται πολλοί συνάδελφοι σε σύγχυση. 'Ακουσα τον κ. Τζανή και τον κ.Κατσιμπάρδη και κατάλαβα ότι βρίσκονται σε σύγχυση. Κύριοι συνάδελφοι, είναι πολύ απλό το πράγμα. Η Κυβέρνηση εσάλπισε εκ νέου νομήν, δηλαδή "κλέψτε και θα σας χαρίσουμε". Αυτή είναι όλη η ιστορία σήμερα.
Με βάση λοιπόν αυτό, γιατί κατηγορείτε τους Βουλευτές, οι οποίοι πολλές φορές δεν υποστηρίζουν άδικες υποθέσεις, είτε απ' αυτό το κόμμα είτε από εκείνο το κόμμα; Τη γραμμή του κόμματός μας ορθώς την εξέθεσε ο κ. Καραμανλής, ο οποίος είπε "βάλτε κριτήρια". Εάν, λοιπόν, υπήρχαν τα κριτήρια, αυτή η συζήτηση θα περίττευε. Σήμερα που σαλπίσαμε νομήν, σαλπίσαμε εκ νέου τις ατασθαλίες, έχουμε όμως υποχρέωση να υποστηρίξουμε και ορισμένες σωστές υποθέσεις όπως το θέμα -στο οποίο θα επανέλθω εγώ- του "ΑΓΝΟ", στο οποίο ο συνάδελφός μου της Νέας Δημοκρατίας, ο Βουλευτής Κολωνακίου κ. Μάνος, προφανώς αγνοούσε. Και τι είπε; Είπε ότι είναι άδικο. Γιατί είναι άδικο; Υπέβαλε αίτηση, πέντε χρόνια την κράτησε το ΠΑ.ΣΟ.Κ. τον καιρό που ήταν μισαλλόδοξο -όχι το σημερινό ΠΑ.ΣΟ.Κ., το τότε- και έτσι η έγκριση όταν εδόθη, τα χρήματα είχαν χάσει την αξία τους με τον πληθωρισμό που υπήρχε. Στη συνέχεια ήρθε η πραγματοποίηση της επενδύσεως με καθυστερήσεις. Δεν ξέρω αν έγιναν σωστά τα πράγματα ή έγιναν διαχειριστικά λάθη, να το πω έτσι πολιτισμένα, αλλά πάντως ξέρω ένα πράγμα ...
ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, ολοκληρώστε. 
ΓΕΩΡΓΙΟΣ ΤΖΙΤΖΙΚΩΣΤΑΣ: Τελειώνω με μια φράση, κύριε Πρόεδρε. Δεν ζητάω περισσότερα απ' όσα δώσατε στους άλλους συναδέλφους.
Τελικά ξέρω ένα πράγμα. Τέσσερις χιλιάδες τουλάχιστον κτηνοτρόφοι δίνουν εκεί το γάλα τους. Και ξέρω και κάτι άλλο ότι η αγορά είναι ολιγοπωλιακή και αν δεν στηριχθεί αυτός ο συνεταιρισμός, θα καταστρέψουμε την κτηνοτροφία και χιλιάδες κτηνοτρόφους ακόμη και αυτούς που δίνουν το γάλα τους στις μεγάλες βιομηχανίες.
Κατά συνέπεια, να παρακαλέσω τον κύριο Υπουργό αντί για τα πεντακόσια εβδομήντα εκατομμύρια (570.000.000) που δίνει, να αναπροσαρμόσει το ποσό σε μια πιο δίκαιη βάση, δηλαδή σε εκείνο ακριβώς το ποσό που το κόμμα του έγινε αιτία να χαθεί με την καθυστέρηση που επέφερε και δημιούργησε τις ζημίες που υπάρχουν.
(Χειροκροτήματα από τη Νέα Δημοκρατία)
ΠΡΟΕΔΡΕΥΩΝ (Λουκάς Αποστολίδης): Πάντως τελικά, κύριοι συνάδελφοι, όλοι στο τέλος καταλήγετε με κάποια αύξηση των ποσών.
Ο συνάδελφος ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, οι Βουλευτές του ΠΑ.ΣΟ.Κ., τουλάχιστον όσοι αναφέρθηκαν στην ομιλία του Προέδρου, φαίνεται ότι ή δεν την άκουσαν καλά ή με τη συνήθεια του ΠΑ.ΣΟ.Κ., θέλησαν να την παραποιήσουν ενδεχόμενα.
Ουσιαστικά η ομιλία του Προέδρου έθετε ακριβώς αυτό το ζήτημα που αναφέρθηκε από τον προηγούμενο ομιλητή, τα κριτήρια που έπρεπε να έχει αυτή η προσπάθεια που κάνει το νομοσχέδιο. Ας δούμε ποια είναι η συλλογιστική του.
Ο σκοπός του νομοσχεδίου, όπως ομολόγησε και ο Υπουργός, είναι η εξυγίανση του χαρτοφυλακείου της Αγροτικής Τραπέζης. Οι δυνατότητες του προϋπολογισμού ήταν τα εκατόν εβδομήντα τρία δισεκατομμύρια (173.000.000.000). Τι θα έπρεπε να γίνει; Θα έπρεπε να επιλεγούν κριτήρια για το πώς αυτά θα δοθούν, κύριε Υπουργέ.
Νομίζω ότι είναι απαράδεκτο για μας τους Βουλευτές να ερχόμαστε εδώ και να ψηφίζουμε ρυθμίσεις ονομαστικά ενώσεων και ιδιωτών, οι οποίες γίνονται με αυτό το νομοσχέδιο. Οι περισσότεροι βέβαια ξέρουμε, ίσως όχι ακριβώς με λεπτομέρειες, ότι οι πιο πολλοί και τα μεγαλύτερα ποσά, είναι φίλοι προσκείμενοι προς το ΠΑ.ΣΟ.Κ. ή, εν πάση περιπτώσει, ίσως αν ήταν μια άλλη κυβέρνηση ένας άλλος Υπουργός, αυτοί που έχουν την πρόσβαση προς τον Υπουργό και προς τους παράγοντες και τους συμβούλους του για να πετύχουν τελικά τις ρυθμίσεις. Αυτό, όμως, σε καμία περίπτωση δεν είναι η δίκαια νομοθεσία που πρέπει εδώ να ψηφίζουμε.
Γι' αυτό θα έπρεπε οπωσδήποτε να τεθούν ορισμένα κριτήρια ούτως ώστε να μην έχουμε τις αδικίες. Θα έπρεπε ίσως -είναι μια σκέψη- να καταργούνταν όλοι οι τόκοι υπερημερίας. Θα έπρεπε να γίνουν μελέτες και σε κάθε νομό και προπάντων θα έπρεπε να υπάρχουν μελέτες εξυγίανσης της κάθε επιχείρησης, ώστε κάθε δραχμή να μην πηγαίνει τζάμπα, να μην πηγαίνει στον Καιάδα, να μη δίνουμε το μήνυμα "προχωρείστε με τον ίδιο τρόπο όπως μέχρι τώρα, υπερχρεώστε τις επιχειρήσεις γιατί θα έρθει κάποια άλλη μέρα για να σας τα χαρίσουμε", για να μην ενισχύσουμε αυτό που είπε και ο κ. Σπυριούνης, την τακτική των πενταδακτύλων όπως χαρακτηριστικά την ονόμασε και θέλω να τη ξανααναφέρω.
Γι' αυτόν ακριβώς το λόγο και εγώ θα ήθελα να αναφερθώ στην υπόθεση του "ΑΓΝΟ" της περιοχής μου. Εκείνο που θέλω να τονίσω είναι, κύριε Υπουργέ, ότι πρέπει να καταλάβετε ότι στην επιχείρηση πλέον του "ΑΓΝΟ" έχουν μείνει μόνο οι μικροπαραγωγοί γάλακτος. Οι μεγάλοι παραγωγοί έχουν πάρει όλες τις μεγάλες επιδοτήσεις, προσφορές και έχουν φύγει.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στον κ. Μάνο...
ΓΕΩΡΓΙΟΣ ΣΑΛΑΓΚΟΥΔΗΣ: Ο κ. Μάνος δεν είχε γνώση της πραγματικότητας.
Αυτό που είπε ίσως για τον ανταγωνισμό, δεν αναφέρεται στη συγκεκριμένη περίπτωση. Γιατί με ευθύνες, όπως ελέχθησαν προηγούμενα και δεν χρειάζεται να τις επαναλάβω, της πολιτείας έγιναν τα χρέη και δεν ανεφέρθη το "Τσερνομπίλ". Το "ΑΓΝΟ" ήταν εκείνο που αναγκαζόταν και έπαιρνε το γάλα των παραγωγών. Και ιδιαίτερα διέσωσε τους μικρούς παραγωγούς, που σήμερα κι εμείς αυτό πρέπει να κάνουμε. Νομίζω ότι για την επιχείριση αυτή, κύριε Υπουργέ, υπάρχει μελέτη εξυγίανσης και αν αυτά τα πεντακόσια εβδομήντα εκατομμύρια, γίνουν τρία δισεκατομμύρια, αυτή η επιχείρηση θα μπορεί πλέον να εκτελέσει τον παρεμβατικό της ρόλο και να διασώσει ιδιαίτερα τους μικρούς συνεταιρισμένους του "ΑΓΝΟ" κτηνοτρόφους - παραγωγούς.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός Γεωργίας έχει το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριοι συνάδελφοι, θα είμαι σύντομος. 'Εγιναν πάρα πολλές παρατηρήσεις και προτάσεις. Θα ήθελα να πω πρώτα απ' όλα γι' αυτούς που είπαν ότι δεν υπάρχουν κριτήρια στο νομοσχέδιο για τη ρύθμιση. 
Το πρώτο κριτήριο είναι η βιωσιμότητα, όχι γενικώς και αορίστως, αλλά κάτω από την έγκριση του Υπουργείου Οικονομικών και της τράπεζας και του Υπουργείου Γεωργίας. Αυτό, επειδή ειπώθηκαν και τα τρία κριτήρια.
Το δεύτερο κριτήριο είναι οι κλαδικές ρυθμίσεις. Δεν υπάρχουν ρυθμίσεις γενικώς. Υπάρχουν κατά κλάδους με βάση την κοινωνική πολιτική μιας ορισμένης περιόδου και με βάση ορισμένες άλλες ζημίες. 
Τρίτον, όσον αφορά την ομάδα των ιδιωτών, είναι το κλειστό κύκλωμα στο Χέλι που χρεοκόπησε. Απέτυχαν και καταστράφηκαν. Το έχουμε πει άπειρες φορές αυτό. Είναι και αυτή η ομάδα των παραγωγών από την Θεσπρωτία, που κυρίως υπέστησαν λεηλασίες της περιουσίας τους. Αυτό αποτελεί ένα γενικότερο πρόβλημα. Θα κάνω αργότερα προτάσεις γι' αυτό.
Το δεύτερο θέμα είναι πως θεωρώ μεγάλο λάθος του πρώην Πρωθυπουργού, του κ. Μητσοτάκη, να μιλήσει για χρεοκοπία της Αγροτικής Τράπεζας. Η Αγροτική Τράπεζα είναι η δεύτερη τράπεζα της χώρας. Είχε ένα πρόβλημα εξυγίανσης του χαρτοφυλακίου της. Ειπώθηκε δύο φορές η λέξη αυτή. Πρέπει να υποστηριχθεί η Α.Τ.Ε., είναι η τράπεζα του αγροτικού κόσμου και νομίζω ότι όλοι πρέπει να συμβάλουμε προς αυτήν την κατεύθυνση. Και το άνοιγμα που έχει, το έχει από αδυναμία πληρωμών τόσο των συνεταιριστικών οργανώσεων όσο των εκμεταλλεύσεων και των επιχειρήσεων του αγροτικού τομέα και του αγροτικού κόσμου γενικότερα. Δεν είναι άνοιγμα από τον ουρανό.
Το τρίτο που θέλω να πω είναι για το "ΑΓΝΟ". Το "ΑΓΝΟ" είναι μία επιχείρηση που δεν πάει καλά. 'Εχει ένα έλλειμμα αυτήν τη στιγμή πάνω από είκοσι δισεκατομμύρια.
ΓΕΩΡΓΙΟΣ ΣΑΛΑΓΚΟΥΔΗΣ: Πώς δημιουργήθηκε; 
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Προσχωρώ στην άποψή σας. 'Ετσι δημιουργήθηκε, όπως το αναφέρατε. 'Ομως, δεν είναι μόνο έτσι. Είναι ότι εκεί υπήρχε και μία ομάδα συνεταιριστικών στελεχών, που έπαιζε στα καζίνο, πήγαινε στην πρώτη γραμμή στις ομάδες και άλλα ωραία. 'Οταν έλθει το νομοσχέδιο για τους συνεταιρισμούς, θα κουβεντιάσουμε σοβαρά. 'Οπως είπε και ο κ. Σούρλας, Βουλευτής Μαγνησίας της Νέας Δημοκρατίας, να μην πω πόσοι απ' αυτούς έχουν μερίδα, γιατί είναι μέλη σ' αυτήν την οργάνωση, γιατί μετά έφυγαν πολλοί και καλοί παραγωγοί και πήγαν σε ιδιωτικές επιχειρήσεις. 'Ομως, το κάνουμε για ένα λόγο, για να μην υπάρχει το μονοπώλιο της τριάδας και διαλύσει την κτηνοτροφία. Αυτή είναι δυστυχώς η πραγματικότητα, την οποία κακώς δεν την γνωρίζει ο κ. Μάνος, δηλαδή ότι αυτοί οι κύριοι, η τριάδα του μονοπωλίου παίρνει το κιλό το αγελαδινό γάλα ενενήντα πέντε δραχμές και πουλάει το γιαούρτι χίλιες πεντακόσιες δραχμές. Μιλάμε για ακραία κερδοσκοπία! 'Οταν ζήτησα να συνέλθει το συμβούλιο που κρίνει το θέμα του ανταγωνισμού, συζήτησαν το πρώτο μέρος, για την τιμή του γάλακτος. Και είπε "ξέρετε, η τιμή του αγελαδινού γάλακτος στην Ευρωπαϊκή 'Ενωση είναι τόσο, άρα καλά πάνε τα πράγματα". 'Ομως, δεν απήντησε στο δεύτερο μέρος της μεταποίησης του προϊόντος, όπου εκεί υπάρχει καθαρή κερδοσκοπία. Δεν είναι δυνατόν από τις ενενήντα πέντε δραχμές να πηγαίνουμε στις χίλιες πεντακόσιες στο γιαούρτι. Και ορισμένες επιχειρήσεις της μονοπωλιακής πολιτικής βγήκαν στα τηλεοπτικά κανάλια και είπαν "κάνουμε προσφορά πενήντα δραχμές φθηνότερο το γιαούρτι". 'Ηταν τραγικό, ήταν απαράδεκτη η απάτη, συν τις άλλες που κάνουν. Και κατά καιρούς έχουμε καταφύγει στις εισαγγελικές αρχές. Γι' αυτό στηρίζουμε το "ΑΓΝΟ", γιατί όντως δεν κάνει νοθεία στο προϊόν, αλλά παρατηρούνται κακοδιαχείριση και άλλα φαινόμενα. Ούτε μπορούσαμε να πάμε να λύσουμε το πρόβλημα, γιατί αμέσως οι μονοπωλιακές καταστάσεις που επικρατούν στην αγορά, σ' αυτόν τον τομέα, θα κατέφευγαν σ' αυτό που είπε ο κ. Μητσοτάκης στη Γενική Διεύθυνση του Ανταγωνισμού στην Κοινότητα και για ό,τι περαιτέρω ρυθμίζαμε, θα ερχόταν ένα πρόστιμο στο διπλάσιο.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Και εμείς δεν θέλουμε με αυτές τις ρυθμίσεις να υποστεί η χώρα πρόστιμο στο διπλάσιο και να πληρώσουν οι φορολογούμενοι 'Ελληνες πέραν αυτών που τους καλούμε να πληρώσουν για να στηρίξουν ένα μέρος της αγροτικής οικονομίας.
Ακόμη υπάρχει το πρόβλημα που ανέφεραν οι συνάδελφοι κύριοι Ευμοιρίδης και Σαατσόγλου για την 'Ενωση της Δράμας σχετικά με τις αγωγές που εκκρεμούν. Εάν αυτό αποτελεί αδυναμία να το συμπεριλάβουμε όσον αφορά τις αγωγές που εκκρεμούν ως διατύπωση. Αυτήν τη στιγμή εγώ δεν μπορώ να αναφερθώ σε ποσά.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Μπορείτε. Θα ζητήσω το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μου είναι αδύνατον να το κάνω αυτό. Είναι συγκεκριμένη η έκθεση του Γενικού Λογιστηρίου του Κράτους.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Δεν είναι πάντα απαραίτητη.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κλείνοντας, κύριε Πρόεδρε, θα ήθελα να κάνω κάποιες τροποποιητικές προτάσεις για το άρθρο 17, όσον αφορά αυτό το σύστημα επιχειρήσεων "κλειστό χέλι", που καταστράφηκαν. Κάνω την εξής πρόταση-τροποποίηση σ' αυτό το άρθρο: Είναι τριών κύκλων αυτές οι δραστηριότητες. Είναι αυτές που έκλεισαν. Εδώ προτείνω να μείνει η ρύθμιση ότι διαγράφονται σε βάρος του δημοσίου στο 100%. Είναι αυτές που υπολειτουργούν. Εδώ προτείνω να διαγραφούν σε βάρος του δημοσίου όσον αφορά το 80%. Είναι και αυτές που λειτουργούν. Εδώ να πάει στο 50%. Για όσες έκλεισαν πράγματι υπάρχει το θέμα. Πρόκειται για το άρθρο 17, παράγραφος 3.
Από τη συζήτηση που έγινε εδώ αυτές τις τέσσερις ημέρες πρόκειται για τρεις κατηγορίες. Είναι αυτές που χρεοκόπησαν και έκλεισαν, αυτές που υπολειτουργούν και αυτές που λειτουργούν.
Δεύτερη τροποποίηση είναι η εξής: Θα δεχθώ την πρόταση που έκαναν οι συνάδελφοι από τον 'Εβρο όσον αφορά τη διαφοροποίηση στην ενίσχυση των Ενώσεων της Ορεστιάδας και του Διδυμοτείχου. Είναι στο άρθρο 17, παράγραφος 4 και αναφέρεται στο ιιγ' και στο ιιε'. Στην Ορεστιάδα το ύψος να είναι επτακόσια εκατομμύρια (700.000.000) και στο Διδυμότειχο να προστεθεί συν τριακόσια εκατομμύρια (300.000.000) και να γίνει τριακόσια πενήντα εκατομμύρια (350.000.000).
ΠΡΟΕΔΡΟΣ (Απόστολος Κακλαμάνης): Κύριε Υπουργέ, που προστίθενται αυτά τα εκατομμύρια;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Εντός είναι κύριε, Πρόεδρε.
Από την Ορεστιάδα αφαιρούνται τριακόσια εκατομμύρια (300.000.000) και προστίθενται στην 'Ενωση Διδυμοτείχου. 'Ετσι της Ορεστιάδας γίνονται επτακόσια εκατομμύρια (700.000.000) και του Διδυμοτείχου γίνονται τριακόσια πενήντα εκατομμύρια (350.000.000). Δηλαδή, δεν έχουμε πρόσθετη δαπάνη πέραν της εκθέσεως του Γενικού Λογιστηρίου του Κράτους. Γίνεται μία ανακατονομή εντός των δύο ενώσεων στο νομό.
ΠΡΟΕΔΡΟΣ (Απόστολος Κακλαμάνης): Εγώ απλώς διερωτώμαι, πώς έπειτα από μία συζήτηση που γίνεται εδώ χωρίς να έχουμε τα στοιχεία του κάθε συνεταιρισμού, για το ποιο είναι το δυναμικό του, για το ποιο είναι το παθητικό του παίρνουμε τριακόσια εκατομμύρια (300.000.000).
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Εγινε μία τοποθέτηση, κύριε Πρόεδρε, η οποία είχε βάση. 
ΠΡΟΕΔΡΟΣ (Απόστολος Κακλαμάνης): Δεν καταλαβαίνω ούτε πως προτείνουν ορισμένοι συνάδελφοι ούτε πως αποφασίζετε ούτε πως νομοθετούμε τελικά. Αυτό όμως αφορά όλους. Και τους διαμαρτυρομένους.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, έγινε μία τοποθέτηση σχετικά με την αγορά του καλαμποκιού. 'Οντως η 'Ενωση της Ορεστιάδας έκανε κακή εμπορική πολιτική. Η τοποθέτηση του κυρίου συναδέλφου ήταν πολύ σωστή. Πρέπει να δεχόμαστε ορισμένα πράγματα όταν εξακριβώνονται και απευθύνονται στο Κοινοβούλιο.
Τρίτον, αυτοί που υπέστησαν λεηλασίες στις περιουσίες τους στην παραμεθόριο ρυθμίζονται στο 50%. Νομίζω ότι αυτό είναι μία συμβολή από την πλευρά του δημοσίου για τη ζημιά που υπέστησαν. Αυτές τις παρατηρήσεις είχα, κύριε Πρόεδρε. 
ΧΡΗΣΤΟΣ ΚΗΠΟΥΡΟΣ: Λείπατε, κύριε Πρόεδρε. Δεν ήσασταν εδώ πριν. 
ΠΡΟΕΔΡΟΣ (Απόστολος Κακλαμάνης): Κάνετε ένα λάθος. Εγώ όταν λείπω είμαι περισσότερο παρών από ορισμένους παρόντες εδώ. Το ξέρετε πολύ καλά. 'Εχω δύο δέκτες τηλεόρασης και άλλα δύο ακουστικά. Ακούω δε τον κ. Κηπουρό και όταν μιλάει ΠΑΣΟΚικά και όταν μιλάει αριστερά πάρα πάνω από όσο πρέπει.
ΧΡΗΣΤΟΣ ΚΗΠΟΥΡΟΣ: Το ίδιο μιλάω πάντοτε, κύριε Πρόεδρε. Εγώ δεν μίλησα ποτέ για αλάνες.
ΠΡΟΕΔΡΟΣ (Απόστολος Κακλαμάνης): Σε ποιον πάει αυτό; Γιατί κάποτε είπα εγώ για αλάνες.
ΧΡΗΣΤΟΣ ΚΗΠΟΥΡΟΣ: Εσείς ήρξασθω πρώτος χειρών αδίκων.
ΠΡΟΕΔΡΟΣ (Απόστολος Κακλαμάνης): 'Εχω πει εγώ για αλάνες.
ΧΡΗΣΤΟΣ ΚΗΠΟΥΡΟΣ: Η δική μου πλευρά είναι η ίδια, σταράτη, καθαρή, "τζάμι".
ΠΡΟΕΔΡΟΣ (Απόστολος Κακλαμάνης): Εντάξει. Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Ο κύριος Υπουργός μιλώντας πριν από λίγο είπε ότι γι' αυτά που προτείνει υπάρχουν εκθέσεις βιωσιμότητας. Επειδή μία από τις προϋποθέσεις που θέσαμε εδώ είναι η έκθεση βιωσιμότητας, ο κύριος Υπουργός μας είπε πως έχει για όλα αυτά τα πράγματα εκθέσεις βιωσιμότητας. 'Οταν προσθέτουμε και αφαιρούμε ποσά δεξιά και αριστερά έστω και τώρα σε κάποιες και από κάποιες συνεταιριστικές οργανώσεις, αναρωτιόμαστε τι εκθέσεις βιωσιμότητας είχε. Και σε κάθε περίπτωση αν είχατε, τι το θέλατε το άρθρο 18; Το άρθρο 18 λέει ότι από εδώ και πέρα, γι' αυτούς που προβλέπεται να ρυθμίσουμε χρέη, να υποβάλουν σε προθεσμίες εκθέσεις βιωσιμότητας. Ξέρετε πολύ καλά ότι οι πρακτικές των τελευταίων ετών ήταν ότι σε αντίστοιχες ρυθμίσεις αυτές οι συνεταιριστικές οργανώσεις, που έπρεπε να υποβάλουν σχέδια βιωσιμότητας, ουδέποτε υπέβαλαν. 'Εχετε πολλές τέτοιες περιπτώσεις.
Βέβαια, δεν θα αναφερθώ στην Α.Τ.Ε. και ποιος την κατέστρεψε. 'Ομως, είμαι υποχρεωμένος να επισημάνω τη μανία που έχετε να βρίσκετε παντού φταίχτες. Είπατε ότι μέσα στην "ΑΓΝΟ" υπήρχαν άνθρωποι που έπαιζαν στο καζίνο και υπάρχει και μία τριάδα απατεώνων η οποία λυμαίνεται την αγορά. Αν δεν εφαρμόζεται ο νόμος περί ελευθέρου ανταγωνισμού, κύριε Υπουργέ, υπάρχουν ευθύνες. Υπάρχει η Επιτροπή Ανταγωνισμών και αν νομίζετε ότι υπάρχουν απατεώνες στον τομέα του γάλακτος, που λυμαίνονται την αγορά, εφαρμόστε το ν. 703/77, για να λειτουργήσει η αγορά. Καταγγέλετε κάποιους και δημιουργείτε απόψεις σαν εισαγγελέας εδώ. Τόσα χρόνια σας λέμε ότι μοιράζουν τις γραμμές κάποιες βιομηχανίες και υπάρχει ο νόμος περί ελεύθερου ανταγωνισμού που δεν λειτουργεί. Είσαστε υπεύθυνοι σαν Κυβέρνηση αν δεν λειτουργεί ο νόμος και από εκεί και πέρα αν κάποιοι παίζουν στα καζίνο ή κάθονται στην πρώτη γραμμή στα γήπεδα, αν υπάρχουν τέτοιοι, προχωρήστε στις απαιτούμενες ενέργειες και σταματήστε να κάνετε τον εισαγγελέα. Εσείς έχετε τις ευθύνες και δεν φταίνε αυτοί που κάθονται στα καζίνο ή στην πρώτη γραμμή. Υπάρχουν νόμοι σ'αυτήν τη χώρα και η Κυβέρνηση είναι εδώ για να τους εφαρμόζει.
ΠΡΟΕΔΡΟΣ (Απόστολος Κακλαμάνης): Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, επειδή πολύ ακούγεται τελευταία η λέξη "βιωσιμότητα" και επειδή τη γευθήκαμε στους συνεταιρισμούς, πρέπει να σας πω ότι είναι ένα λάστιχο που τεντώνει ή μαζεύει. Βιωσιμότητα είναι και με πενήντα χιλιάδες τόνους βαμβάκι σε μια ένωση που στηρίζει το βαμβάκι, είναι και οι εκατό τόνοι ελιές σε μια ένωση που στηρίζει την ελιά, είναι και οι είκοσι τόνοι και οι τριάντα τόνοι ανάλογα σε ποιο κύκλο εργασιών απευθύνεσθε. Βέβαια αυτό το αφήνετε κάθε φορά να καθορισθεί από την Αγροτική Τράπεζα. Είπα στην πρωτολογία μου πως χρησιμοποιείται η Α.Τ.Ε. και πως πιέζει.
Στις ομιλίες των συναδέλφων του ΠΑ.ΣΟ.Κ. μου φάνηκε πως ορισμένοι δεν έχουν ιδέα από ιστορία του συνεταιριστικού κινήματος. Πολύ πρόσφατα πριν από τη χούντα τους κομμουνιστές και τους αριστερούς τους έδιωχναν οι νομάρχες από τις διοικήσεις των συνεταιρισμών, εμείς με νύχια και με δόντια από τότε αλλά και παλαιότερα παλεύαμε για το συνεταιριστικό κίνημα, κάποιοι έρχονται σήμερα να μας πουν ότι δεν θέλουμε να ρυθμισθούν τα χρέη και να εξυγιανθεί το συνεταιριστικό κίνημα.
'Εγιναν ημερίδες και η Κυβέρνηση λέει ότι πρέπει να προωθήσουμε τις ομάδες παραγωγών. Σ'αυτό συμφωνεί και η Νέα Δημοκρατία. Αυτό σημαίνει ότι πρέπει να καταργήσουμε τους συνεταιρισμούς. Ο Υφυπουργός Γεωργίας, ο συμπατριώτης μου, κ. Σωτηρλής, οργάνωσε ημερίδα στην Καρδίτσα και μίλησε για τις ομάδες παραγωγών. 'Ετσι ή αλλιώς έρχεται από την Ευρωπαϊκή 'Ενωση η διάλυση των συνεταιρισμών και αντικαθίσταται από τις ομάδες παραγωγών που είναι συνένωση κεφαλαίων και όχι συνένωση προσώπων που είναι οι συνεταιρισμοί.
Επειδή, κύριε Υπουργέ, αναφερθήκατε στις δικές μου προσωπικές ευθύνες στο Διοικητικό Συμβούλιο της 'Ενωσης Συνεταιρισμών, σας λέω, ότι λάθος πληροφόρηση έχετε. Εγώ ήμουν ένας στους έντεκα και άλλοι δέκα πήγαιναν μαζί. Και μαζί είναι και τώρα, πέντε από το ΠΑ.ΣΟ.Κ και τέσσερις από τη Νέα Δημοκρατία. Τι να κάνουμε;
'Οσον αφορά την περιγραφή των προβλημάτων, κύριε Υπουργέ, είστε άριστος. Αυτό διαπίστωσα. Περιγράφετε τα προβλήματα άριστα. 'Ομως, λύσεις δεν δίνετε. Και προσπαθείτε να μεταφέρετε τις ευθύνες αλλού. Μα, εσείς είστε Κυβέρνηση, εσείς είστε Υπουργός, εσείς θα δώσετε τις λύσεις. Δεν μπορεί να αναφέρουμε το πρόβλημα και να κάνουμε το αντίθετο από αυτό που πρέπει να κάνουμε, για να βρει λύση. Πάντα θα σταματούμε στο πρόβλημα. 
(Στο σημείο αυτό κτυπάει το κουδούνι λήξεως του χρόνου ομιλίας του κ. Βουλευτή).
ΣΤΡΑΤΗΣ ΚΟΡΑΚΑΣ: Δεν διαγράψατε τον χρόνο του κ. Τσιτουρίδη, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν βαριέστε! Τα ίδια πράγματα υποστηρίζετε, από ό,τι άκουσα τον κ. Μπούτα και τον κ. Τσιτουρίδη. Αν και Πόντιος ο ένας, ντόπιος Θεσσαλός ο άλλος, τα ίδια πράγματα είπαν.
ΕΥΑΓΓΕΛΟΣ ΜΠΟΥΤΑΣ: Δεν νομίζω, κύριε Πρόεδρε.
Καραγκούνης είμαι εγώ, κύριε Πρόεδρε. 
Κύριε Υπουργέ, βάζετε στα άρθρα που συζητάμε πράγματα που και να ήθελε κανείς να τα ψηφίσει, τον αποτρέπετε. Λέτε, θα ρυθμίσουμε τα χρέη του Πτηνοτροφικού Συνεταιρισμού 'Αρτας, με την προϋπόθεση ότι θα συνενωθεί με τον Πτηνοτροφικό Συνεταιρισμό των Ιωαννίνων. Δεν καταλαβαίνω πραγματικά, πώς θα γίνει αυτό το πράγμα; 'Ενας συνεταιρισμός της 'Αρτας και ένας των Ιωαννίνων να πρέπει να συμπτυχθούν μαζί. Και τι θα κάνουν;
ΒΑΣΙΛΕΙΟΣ ΣΩΤΗΡΟΠΟΥΛΟΣ: "Καποδίστριας"!
ΕΥΑΓΓΕΛΟΣ ΜΠΟΥΤΑΣ: Θα καταργηθεί ο Νομός 'Αρτας ή ο Νομός Ιωαννίνων και θα γίνουν Αρταγιάννενα; Πώς θα γίνει; Δεν κατάλαβα!
Θα ήθελα να τονίσω αυτό -και θα τελειώσω- κύριε Πρόεδρε, που είπε στην ομιλία του ο κύριος Κόρακας και νομίζω ότι είναι πάρα πολύ σοβαρό, κύριε Υπουργέ. 
Θα θέλαμε πραγματικά αυτό το στοιχείο, πόσες φορές οι συνεταιρισμοί και οι αγρότες έχουν πληρώσει τα κεφάλαια σε τόκους υπερημερίας; 'Εχει μεγάλη σημασία. Γιατί είδα για παράδειγμα στην τροπολογία, που έχει κατατεθεί για τους αγρότες από τα Τρίκαλα, ότι σε έναν πίνακα είχε κεφάλαιο οχτακόσιες χιλιάδες (800.000) και έφθασαν οχτώ εκατομμύρια δραχμές (8.000.000).
ΑΧΙΛΛΕΥΣ ΚΑΝΤΑΡΤΖΗΣ: Και πλήρωσε και έξι. 
ΕΥΑΓΓΕΛΟΣ ΜΠΟΥΤΑΣ: Και πλήρωσε και έξι, λέει ο συνάδελφος. 
Αν χαρίσετε σε όλους τους συνεταιρισμούς και το κάνετε δίκαια, θα υπάρξει λύση. Αλλά, από ό,τι φαίνεται, ούτε σε όλους το κάνετε ούτε δίκαια το κάνετε.
ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Δυστυχώς, από την όλη συζήτηση αυτό που φάνηκε είναι, ότι ο αποκλειστικός λόγος των συγκεκριμένων ρυθμίσεων είναι η βελτίωση και μόνο του χαρτοφυλακίου της Αγροτικής Τράπεζας και -αν θέλετε- είναι προς τη σωστή κατεύθυνση δεδομένου, ότι έχει φανεί πλέον, ότι η Αγροτική Τράπεζα χρειάζεται στήριξη και πρέπει να στηριχθεί.
'Ομως, το να επικαλείται ο Υπουργός, ότι οι ρυθμίσεις αυτές θα έλθουν ως συνέπεια μελετών βιωσιμότητας, οι οποίες θα υποβληθούν στην Αγροτική Τράπεζα και θα εγκριθούν και μόνο η πρόβλεψη στο άρθρο 18, ότι αν σε δέκα ημέρες οι συγκεκριμένες εκθέσεις που θα υποβληθούν στο Υπουργείο Γεωργίας και Οικονομικών δεν έχουν εγκριθεί, αυτό σημαίνει ότι γίνεται μόνο γι' αυτόν το σκοπό.
Η επίκληση από το Υπουργείο Γεωργίας, ότι ένα από τα κριτήρια που γίνονται οι συγκεκριμένες ρυθμίσεις είναι η αδυναμία πληρωμής των χρεών για τις συγκεκριμένες συνεταιριστικές επιχειρήσεις, δεν μας βρίσκει σύμφωνους, από την πλευρά ότι υπάρχουν και άλλες αξιόλογες συνεταιριστικές επιχειρήσεις, οι οποίες όμως ανταποκρίνονται στις υποχρεώσεις απέναντι στην Αγροτική Τράπεζα και λειτουργούν στα ίδια πλαίσια και με τις ίδιες συνθήκες με πάρα πολλές από αυτές τις συνεταιριστικές επιχειρήσεις.
Γι' αυτές, τι θα συμβεί; Γιατί δεν λαμβάνετε μια ανάλογη μέριμνα για τη στήριξη των δραστηριοτήτων τους; 
Είπατε, κύριε Υπουργέ, ότι θα είναι η τελευταία ρύθμιση, όσον αφορά τα συνεταιριστικά χρέη. Δυστυχώς, θα διαψευσθείτε. 
Θα σας αναφέρω ένα παράδειγμα που αφορά την ιδιαίτερη πατρίδα μου. Ρυθμίζετε ένα δισεκατομμύριο (1.000.000.000) στον Αναγκαστικό Συνεταιρισμό Αμπελοκτημόνων Χαλκίδας και υπάρχει άλλο ένα δισεκατομμύριο (1.000.000.000) υπόλοιπο στο συγκεκριμένο συνεταιρισμό που ρυθμίζετε με βάση τον 2237 και αυτό απαιτεί μια δόση ύψους άνω των εκατό εκατομμυρίων (100.000.000) τη στιγμή που ο συγκεκριμένος συνεταιρισμός έχει ετήσια έσοδα που δεν μπορούν να καλύψουν ούτε τα λειτουργικά του έξοδα, δηλαδή μιλάμε της τάξης των εννέα και δέκα εκατομμυρίων. Πώς θα πληρωθούν τα υπόλοιπα χρήματα; 'Αρα η συγκεκριμένη ιστορία των μελετών βιωσιμότητας και μόνο απ' αυτό το παράδειγμα που σας λέω, καταρρίπτεται.
Για τους λόγους λοιπόν αυτούς, εμείς καταψηφίζουμε τα συγκεκριμένα άρθρα.
ΠΡΟΕΔΡΟΣ (Απόστολος Κακλαμάνης): Ο κ.Ευμοιρίδης έχει το λόγο.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κύριε Πρόεδρε, ανέκυψε το εξής πρόβλημα ότι βεβαίως για οποιοδήποτε νομοσχέδιο προκαλεί επιβάρυνση στο δημόσιο προϋπολογισμό θα πρέπει να συνοδεύεται από έκθεση του Γενικού Λογιστηρίου. Το ίδιο ισχύει για τροπολογίες Βουλευτών, όπως και για την τροπολογία του κυρίου Υπουργού. Μπορεί βεβαίως να γίνει συζήτηση χωρίς την έκθεση, εάν παρήλθαν οι προθεσμίες οι οποίες τάσσονται από το άρθρο 75 του Συντάγματος και του Κανονισμού, αν δηλαδή δεν έχει απαντήσει. Αυτά ισχύουν για το νομοσχέδιο και για τις τροπολογίες. 'Οταν όμως κατά την πρόοδο της συζήτησης ενός νομοσχεδίου ανακύπτει ένα πρόβλημα προς αντιμετώπιση το οποίο προκαλεί σίγουρα δαπάνη και μάλιστα την τελευταία ημέρα και ο αρμόδιος Υπουργός δέχεται ότι πράγματι υπάρχει αυτό το πρόβλημα και πρέπει να αντιμετωπιστεί μ' αυτό το νομοσχέδιο και η Βουλή αποφασίζει, τότε δεν νομίζω ότι υπάρχει η ανάγκη της έκθεσης του Γενικού Λογιστηρίου, γιατί δεν υπάρχει ο χρόνος που τάσσεται τόσο από τον Κανονισμό όσο και από το Σύνταγμα. Αν σήμερα όλοι συμφωνήσουμε εδώ ότι υπάρχει αυτή η ανάγκη...
ΠΡΟΕΔΡΟΣ (Απόστολος Κακλαμάνης): Συνεπώς εάν το δέχεται ο Υπουργός.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Επομένως αν ο Υπουργός το δέχεται, δεν υπάρχει κανένα κώλυμα.
Συνεπώς έχουμε το πρόβλημα, ότι τελούσης εν εκκαθαρίσει της ανωνύμου εταιρείας ΣΚΒΕ με ηρτημένη την παραγωγή και με κλείσιμο του εργοστασίου έρχεται και κάνει παρέμβαση η 'Ενωση Αγροτικών Συνεταιρισμών, κύριε Υπουργέ -και σας το εξήγησα καλά- για να μπορέσει να μαζέψει την παραγωγή για λογαριασμό των παραγωγών δανείζεται χρήματα δεν καλύπτεται και μένει ανοικτή. Δεν είναι παρεμβατική πολιτική; Την αναγνωρίζετε. 'Εχετε δικαίωμα λοιπόν να τη δεχθείτε. 'Οπως και τις άλλες αποφάσεις για το βιομηχανικό σφαγείο που με υπαιτιότητα όλων των κυβερνήσεων δεν έχει αποπερατωθεί και υπάρχουν χρέη από τελεσίδικες δικαστικές αποφάσεις. 'Εχετε το δικαίωμα να τις δεχθείτε και να τις προσθέσετε. Γιατί σήμερα δεν έχουμε την προθεσμία ούτε των τριών ημερών ούτε των δεκαπέντε ημερών για να έρθει η έκθεση. Συνεπώς δεν έχετε κανένα κώλυμα, ούτε από τον Κανονισμό ούτε από το Σύνταγμα.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Σε ποιο σημείο είναι αυτό;
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Θα σας εξηγήσω. Το ένα είναι στο άρθρο 14. Είναι η Ε.Α.Σ. η οποία ήσκησε παρεμβατική πολιτική με το θέμα της βιομηχανικής ντομάτας με τη ΣΚΒΕ όπως ξέρετε που έχει κλείσει και μπήκε μέσα τριακόσια ογδόντα επτά εκατομμύρια (387.000.000). Δεν είναι παρεμβατική πολιτική, δεν είναι κοινωνική πολιτική, υπέρ των παραγωγών; Μπορείτε λοιπόν να προσθέσετε κάτω από το "ιε) ΕΛΑΙΟΥΡΓΙΚΗ" το "στ) Ε.Α.Σ. Δράμας 387.000.000". 
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αυτό δεν μπορώ να το κάνω.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Αλλά αυτό στο άρθρο 15 μετά τη φράση "τελεσίδικες δικαστικές αποφάσεις" μπορεί να μπει "ή εκκρεμείς..."...
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Σε ποιο σημείο είναι;
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Στο άρθρο 15.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Σε ποιό σημείο;
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Είναι λίγο πιο κάτω από τη μέση, εκεί που λέει "με τελεσίδικες δικαστικές αποφάσεις".
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν αναφέρεται σε σημείο;
ΣΤΡΑΤΗΣ ΚΟΡΑΚΑΣ: Κύριε συνάδελφε, να πείτε παράγραφο και εδάφιο.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Στην παράγραφο 1 στη δέκατη σειρά.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Nα προστεθεί, λοιπόν, μετά τη λέξη "αποφάσεις" η εξής φράση: " Και για εκκρεμείς δικαστικές υποθέσεις υπό τον όρο οι αγωγές να κατατέθηκαν προ της ενάρξεως της συζητήσεως του νομοσχεδίου".
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Και το λέω αυτό για να μη στηθούν αγωγές μεταγενέστερα. 
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι συμφωνώ.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Αλλά επιμένω και πάλι ότι για την παρεμβατική πολιτική της ΕΑΣ έχετε τη δυνατότητα να το αποδεχθείτε και δεν έχετε κανένα κώλυμα, ούτε από τον Κανονισμό ούτε από το Σύνταγμα.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν μπορώ να το αποδεχθώ αυτό, αλλά αποδέχομαι στο άρθρο 15, στη δέκατη σειρά, μετά τις λέξεις "τελεσίδικες δικαστικές αποφάσεις" να συμπληρωθεί "και για εκκρεμείς δικαστικές υποθέσεις υπό τον όρο οι αγωγές να κατατέθηκαν προ της ενάρξεως της συζητήσεως του νομοσχεδίου".
ΠΡΟΕΔΡΟΣ (Απόστολος Κακλαμάνης): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, παίρνω για πρώτη φορά το λόγο σε αυτήν την ενότητα των άρθρων και επομένως δικαιούμαι δεκάλεπτο. Δεν δευτερολογώ, ούτε τριτολογώ, αλλά πρωτολογώ.
ΠΡΟΕΔΡΟΣ (Απόστολος Κακλαμάνης): Δικαιούσθε πέντε λεπτά και τα έχετε.
ΑΝΑΣΤΑΣΙΟΣ ΙΝΤΖΕΣ: Ευχαριστώ.
Κύριε Πρόεδρε, το συνεταιριστικό κίνημα στην Ελλάδα τα τελευταία είκοσι χρόνια έχει κατασυκοφαντηθεί και από τη Νέα Δημοκρατία -κυρίως-και από την πρακτική του ΠΑΣΟΚ...
ΠΡΟΕΔΡΟΣ (Απόστολος Κακλαμάνης): Και από τον εαυτό του!
ΑΝΑΣΤΑΣΙΟΣ ΙΝΤΖΕΣ: ... και από τον εαυτό του, όμως δεν παύει να έχει την αξία του και την ιδεολογική και την πρακτική στη διαμόρφωση των τιμών και την προστασία των αγροτών. 'Αλλωστε στην Ευρωπαϊκή 'Ενωση οι μεγάλες οικονομίες στηρίζονται στους συνεταιρισμούς -και στη Γερμανία και στη Γαλλία- και ασκούν τέτοια παρέμβαση που φέρνουν ισορροπία στη διαμόρφωση των τιμών.
Εμείς είμαστε αντίθετοι, κύριε Πρόεδρε, στην αρχή του νομοσχεδίου, διότι δεν υπήρχε αρχή. Και μολονότι είμαστε αντίθετοι επειδή δεν έχει ούτε αρχές, ούτε αντικειμενικά κριτήρια για να επιλέξει ποιων συνεταιρισμών, ποιων ενώσεων και ποιων ακόμη εταιρειών και μεμονομένων αγροτών τα χρέη ρυθμίζει, παρά ταύτα εφόσον αποτελεί μία προσπάθεια ανάσας στο συνεταιριστικό κίνημα, αυτό το κεφάλαιο το ψηφίζουμε.
Δεν θα επαναλάβω, κύριε Πρόεδρε, τη δυνατότητα αποδοχής προσθηκών ή και τροποποιήσεων που προκαλούν δαπάνες, για να μη χάνω χρόνο, διότι τα ανέφερε προηγουμένως ο κ. Ευμοιρίδης και συμφωνήσατε και εσείς.
Διερωτώμαι, κύριε Υπουργέ: Προηγουμένως ανακοινώσατε μία τροπολογία στο άρθρο 17, παράγραφος 3 και αντί για τη ρύθμιση που είχατε προτείνει ότι χαρίζετε τα χρέη 100%, κάνατε μία διαβάθμιση: 'Οσες είναι μη βιώσιμες 100%, όσες είναι σε μία μέση κατάσταση 80% και όσες είναι βιώσιμες 50%, ενώ ίσως έπρεπε να γίνει το αντίστροφο. Οι μη βιώσιμες είναι πεθαμένες -τι να την κάνουν την ενίσχυση δηλαδή- οι αμφιβόλου κατάστασης είναι θέμα συζητήσιμο, αλλά οι βιώσιμες έπρεπε να είναι αυτές που θα υποστηριχθούν. Εκτός αν θέλετε να τις κάνουμε όλες μη βιώσιμες. Τότε θα έχουμε λόγο ρύθμισης των χρεών αυτών.
Το δεύτερο που έχω να παρατηρήσω, είναι ότι το άρθρο 5 ρυθμίζει χρέη. Και καλά κάνει. Απλώς είναι μέρος του όλου που ζητάμε εμείς και ζητάμε να γίνει προσθήκη για ιδιοκτήτες θερμοκηπίων στο Νομό Τρικάλων, οι οποίοι, κύριε Πρόεδρε, έχουν πληγεί από θεομηνία και δεν καλύπτονται από τον ΕΛΓΑ και είναι βιώσιμες και με εξαγωγικό προσανατολισμό επιχειρήσεις. 
Μπορεί, λοιπόν, να προστεθούν στις ήδη επτά επιχειρήσεις, φυσικά πρόσωπα είναι, άλλα επτά ή οκτώ, όσοι είναι οι ιδιοκτήτες των θερμοκηπίων του Νομού Τρικάλων, που από θεομηνία επλήγησαν.
Το τρίτο που έχω να παρατηρήσω είναι ότι το "ΑΓΝΟ", παρά τις όλες δουλείες από πλευράς διαχείρισης, κακοδιαχείρισης, ένα μικρό κλαμπ που διοικεί τη συνεταιριστική επιχείρηση "ΑΓΝΟ", είναι η μόνη που φέρνει ισορροπία στη διαμόρφωση των τιμών γάλακτος και άλλων γαλακτικών προϊόντων στην Ελλάδα. Αν κλείσει αυτή η επιχείρηση, θα είναι κρίμα και για την ελληνική κτηνοτροφία και για τους 'Ελληνες καταναλωτές γαλακτοκομικών προϊόντων, αλλά προπαντός θα αφήσει πεδίο ασυδοσίας σε τρεις ιδιωτικές επιχειρήσεις. Καλώς υποστηρίζεται και νομίζω ότι πρέπει να είναι γενναιότερη η επιχορήση εξάλειψης των χρεών του ΑΓΝΟ. Πρέπει να πω, κύριε Πρόεδρε, ότι στο "ΑΓΝΟ" εδώ και οκτώ μήνες έχει διοριστεί ειδικός διαχειριστής, μάνατζερ που λένε τώρα στην τρέχουσα ορολογία της μόδας. Επομένως έχει ευθύνη στη διαχείριση και η ΑΤΕ.
Κύριε Πρόεδρε, υπάρχει μία κατηγορία αιγοπροβατοτρόφων ιδίως στις παραμεθόριες περιοχές, οι οποίοι είχαν ιδρύσει μονάδες με επιχορήγηση από την ΑΤΕ, αλλά και υπαχθέντες στον αναπτυξιακό νόμο -ακούστε, κύριε Πρόεδρε, με προσοχή- των οποίων τα πρόβατα που αγοράστηκαν για αναπαραγωγή ...
ΠΡΟΕΔΡΟΣ (Απόστολος Κακλαμάνης): Οι διάφορες συμμορίες, εν πάση περιπτώσει ...
ΑΝΑΣΤΑΣΙΟΣ ΙΝΤΖΕΣ: 'Οχι, κάθε άλλο.
...ψόφησαν, γιατί δεν μπόρεσαν και οι κτηνιατρικές υπηρεσίες και το Χημείο του Πανεπιστημίου Θεσσαλονίκης να διαγνώσουν την αιτία της νόσου και έτσι έχουν περιέλθει σε καταστροφή. Δάνεια δέκα εκατομμυρίων (10.000.000) και είκοσι εκατομμυριών (20.000.000) δραχμών έχουν φθάσει στα εκατό εκατομμύρια (100.000.000) δραχμές. Μπορεί και εδώ, λοιπόν, αυτές οι επιχειρήσεις που είναι μεμονωμένες, προσωπικές, να μπουν σε μία ρύθμιση. 
'Ηθελα να κάνω, κύριε Πρόεδρε, αυτές τις παρατηρήσεις, γιατί είμαστε ίσως οι μόνοι που ψηφίζουμε τις ρυθμίσεις, γιατί πιστεύουμε ότι κάθε βοήθεια στο συνεταιριστικό κίνημα και στον αγροτικό κόσμο αποτελεί θετικό στοιχείο, καίτοι οι ρυθμίσεις αυτές είναι ελλιπέστατες και πλημελέστερες.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση... 
ΣΤΡΑΤΗΣ ΚΟΡΑΚΑΣ: Κύριε Πρόεδρε, μία κουβέντα μόνο. Δεν θα κάνω περισσότερο από μισό λεπτό.
ΠΡΟΕΔΡΟΣ (Απόστολος Κακλαμάνης): Ορίστε.
ΣΤΡΑΤΗΣ ΚΟΡΑΚΑΣ: 'Εκανα μία ερώτηση στον κύριο Υπουργό και δεν πήρα απάντηση. Ρώτησα ποιες είναι αυτές οι "συνεταιριστικές οργανώσεις και επιχειρήσεις ελαιολάδου Κρήτης", στις οποίες χαρίζουμε εννέα δισεκατομμύρια (9.000.000.000) δραχμές και ποιες είναι οι "ομόρρυθμες εταιρείες, συνεταιρισμοί και κοινοπραξίες καπνοπαραγωγών Μπέρλεϊ" που τους χαρίζουμε δεκαέξι δισεκατομμύρια (16.000.000.000) δραχμές. Αυτοί είναι συγκεκριμένοι άνθρωποι και φορείς. Θα ήθελα να τους ακούσω.
ΠΡΟΕΔΡΟΣ (Απόστολος Κακλαμάνης): Δεν υπάρχει άλλος συνάδελφος για να μιλήσει.
ΣΤΡΑΤΗΣ ΚΟΡΑΚΑΣ: Απάντηση δεν θα δώσει ο κύριος Υπουργός;
ΠΡΟΕΔΡΟΣ (Απόστολος Κακλαμάνης): Δεν είναι υποχρεωτικό να δώσει απάντηση. Τι να κάνουμε; Μακάρι να ήξερε και εκείνος όλο αυτό το κατεβατό.
ΣΤΡΑΤΗΣ ΚΟΡΑΚΑΣ: Το ξέρει πολύ καλά.
ΠΡΟΕΔΡΟΣ (Απόστολος Κακλαμάνης): Δεν ξέρω. Εκτός αν οι σύμβουλοί του εδώ της τραπέζης είναι σε θέση να του δώσουν τα νούμερα.
Κύριοι συνάδελφοι, ολοκληρώθηκε η συζήτηση επί της ενότητας των άρθρων από 14 έως και 18.
'Εχουμε το άρθρο 7, για να αναδιατυπωθεί η παράγραφος 8, προκειμένου να ψηφισθεί και αυτό και υπάρχουν οι αυτοτελείς παράγραφοι, που όταν θα ψηφισθεί στο σύνολο το νομοσχέδιο, θα προστεθούν στα άρθρα 1 και 4 του νομοσχεδίου, τα οποία έχουν ψηφισθεί.
ΣΤΡΑΤΗΣ ΚΟΡΑΚΑΣ: Πάντως πρέπει να συζητηθούν αυτές οι παράγραφοι.
ΠΡΟΕΔΡΟΣ (Απόστολος Κακλαμάνης): Υποθέτω ότι είναι γνωστά αυτά.
ΣΤΡΑΤΗΣ ΚΟΡΑΚΑΣ: Δεν τα συζητήσαμε αυτά.
ΠΡΟΕΔΡΟΣ (Απόστολος Κακλαμάνης): 'Αλλωστε μίλησε και ο κ. Μητσοτάκης, επικρίνοντας ακριβώς το περιεχόμενο αυτών των παραγράφων.
ΣΤΡΑΤΗΣ ΚΟΡΑΚΑΣ: Ναι, αλλά δεν συζητήσαμε πάνω σε αυτά. Είναι κάτι καινούριο. Είναι δύο σελίδες, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Εάν είναι σε γνώση του Σώματος αυτές οι διατάξεις θα παρακαλέσω, για την οικονομία της συζητήσεως, να αρχίσω την ψηφοφορία.
Επίσης, θα ήθελα να πω στο Σώμα ότι επειδή για το άρθρο 18 υπάρχει πρόταση ονομαστικής ψηφοφορίας και δεν γνωρίζω αν υπάρχουν εκτός της Αιθούσης συνάδελφοι για να γίνει η ψηφοφορία, είναι προφανές ότι θα μείνει για αύριο η ψηφοφορία.
Επειδή για αύριο έχει προγραμματισθεί το νομοσχέδιο του Υπουργείου Εθνικής Οικονομίας για τα παράγωγα και δεν είμαι διατεθειμένος προσωπικώς να συναινέσω σε παρέλκυση από μία διαδικασία την οποία συμφωνήσαμε και εν συνεχεία, έπειτα από διάλογο που προηγήθηκε, παρατείναμε κλπ., θα ήθελα να σας πω ότι αν μεν νομίζετε ότι απόψε μπορούμε να προχωρήσουμε στη συζήτηση των τροπολογιών, εάν δηλαδή υπάρξει αριθμός συναδέλφων για να ψηφίσουν το άρθρο 18 έχει καλώς, άλλως ολοκληρουμένου του χρόνου που έχουμε στη διάθεσή μας, κατά την αυριανή συνεδρίαση θα φροντίσω, κατ' οικονομίαν βεβαίως, να δοθεί ο λόγος για τις τροπολογίες του Υπουργού, δίνοντας λίγο χρόνο, ένα-δύο λεπτά, αναλόγως με το αντικείμενο, και για τις τροπολογίες των συναδέλφων και οποιαδήποτε ώρα τελειώσουμε, σύμφωνα με την ημερήσια διάταξη, την οποία είχα καταρτίσει, θα προχωρήσω στη συζήτηση, όπως είχα προσδιορίσει, του νομοσχεδίου του Υπουργείου Εθνικής Οικονομίας.
Αυτά για να είμεθα εξηγημένοι και να είμεθα εντάξει μεταξύ μας. Είναι Πέμπτη αύριο, ορισμένοι συνάδελφοι θα θέλουν να φύγουν, αλλά έτσι θα προχωρήσουμε.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, θα ήθελα να ζητήσω μία διευκρίνιση διά το "κατ' οικονομίαν".
Σύμφωνα με τον Κανονισμό ο κάθε συνάδελφος, ο οποίος θα ζητούσε το λόγο στην όποια τροπολογία, δικαιούται πέντε λεπτά. Να καταβάλουμε όλοι μία προσπάθεια, ενδεχομένως, να διευκολύνουμε τις εργασίες της Βουλής, αλλά αποφάσεις διά κατ' οικονομίαν χρόνο πού στηρίζονται; Αυτό είναι το ερώτημά μου.
ΠΡΟΕΔΡΟΣ (Απόστολος Κακλαμάνης): Οι αποφάσεις για κατ' οικονομίαν χρόνο -προφανώς γι' αυτό λέγονται κατ' οικονομίαν- δεν στηρίζονται πουθενά. 'Οπως δεν στηρίζεται πουθενά αυτό που είπατε εσείς τώρα, ότι ενώ έχει ολοκληρωθεί το τετραήμερο που έχει διατεθεί, να διαθέσουμε χρόνο για τις τροπολογίες που είναι εκκρεμείς.
ΑΠΟΣΤΟΛΟΣ ΣΤΑΥΡΟΥ: Πάντοτε μας καταργείτε.
ΠΡΟΕΔΡΟΣ (Απόστολος Κακλαμάνης): Κύριε Σταύρου, αγαπητέ Απόστολε, συνονόματε, όλοι γνωρίζουμε στην Αίθουσα αυτή -και έχουμε ψηφίσει δεκάδες νομοσχεδίων- ότι όταν ολοκληρώνεται ο χρόνος, η συζήτηση κλείνει στο σημείο που βρίσκεται και αρχίζουμε και λέμε το άρθρο τάδε δεκτό, το άρθρο δείνα δεκτό.
Δεν θέλω λοιπόν, να προχωρήσουμε έτσι. Σας είπα ότι θέλω να διευκολύνω, ώστε αύριο -όταν έχουμε μάλιστα σοβαρά θέματα που ετέθησαν εδώ- να μην προχωρήσουμε έτσι.
Ερωτάται το Σώμα σ' ό,τι αφορά...
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Μπούτα.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, θεωρούμε κατ' αρχήν ότι για όλο το νομοσχέδιο ο χρόνος των τεσσάρων ημερών αποδείχθηκε ότι δεν ήταν επαρκής. Για αύριο, εμείς έχουμε μία εμπρόθεσμη τροπολογία και τρεις εκπρόθεσμες. Αυτή η εμπρόθεσμη τροπολογία, είναι η τρίτη φορά που έρχεται. Δεν θα συζητηθεί; Θεωρούμε ότι πρέπει να δοθεί μία άνεση χρόνου για να αναπτύξουμε τις θέσεις μας.
ΠΡΟΕΔΡΟΣ (Απόστολος Κακλαμάνης): Κύριε Μπούτα, ακούστε με σας παρακαλώ. Αν αποδελτιώσω τις ομιλίες όλες και στείλω τις δικές σας και του κόμματός σας, θα δείτε ότι καλύψατε πάρα πολύ χρόνο, κατά πολύ περισσότερο εκείνου που εδικαιούσθο, αν εφηρμόζετο το άρθρο 107 του Κανονισμού περί οργανωμένης συζητήσεως.
Τώρα, σ' ό,τι αφορά την τροπολογία που λέτε ότι πρέπει να συζητήσετε, σας είπα ότι θα έχετε τη δυνατότητα να την υποστηρίξετε. Η τροπολογία αυτή, αν δεν κάνω λάθος, είναι γνωστή. Σωστά είπατε ότι την έχετε αναπτύξει πολλές φορές και πηγαίνει από τον Υπουργό Δικαιοσύνης στον Υπουργό Γεωργίας. 'Αρα, είναι γνωστή στο Σώμα, όπως πάρα πολλά πράγματα είναι γνωστά, όμως τα επαναλαμβάνουμε συνεχώς όλοι μας και εν συνεχεία, έπειτα από πέντε μέρες, από τέσσερις μέρες, λέμε ότι δεν φθάνει ο χρόνος.
Ας κλείσουμε τώρα σας παρακαλώ, μην ξοδεύουμε άλλο χρόνο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Ιντζέ.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, θέλω να ακολουθήσω τη λογική τη δική σας. Είπατε ότι πράγματι εξηντλήθη ο χρόνος της συζήτησης του νομοσχεδίου σε τέσσερις μέρες. Προχωράμε σε ψηφορίες. Εγώ λέω να προχωρήσουμε. Τι θα γίνει δηλαδή; Εφόσον για το άρθρο 18 υπάρχει αίτηση ονομαστικής ψηφοφορίας, αναγκαστικά θα διακόψουμε. Επομένως η πέμπτη μέρα που προστίθεται, είναι κατ' οικονομία και ...
ΠΡΟΕΔΡΟΣ (Απόστολος Κακλαμάνης): Θα γίνει αύριο ψηφοφορία.
ΑΝΑΣΤΑΣΙΟΣ ΙΝΤΖΕΣ: Και τελειώνει η συζήτηση; 'Οχι.
ΠΡΟΕΔΡΟΣ (Απόστολος Κακλαμάνης): Ψηφίζεται το επόμενο άρθρο. Θα γίνει ψηφοφορία. Ο Κανονισμός μας λέει ότι δεν συζητείται πλέον, όχι ότι δεν γίνονται ψηφοφορίες. Αλλά γιατί βάζετε ένα θέμα, το οποίο δεν βάζω καν εγώ ο ίδιος; Εγώ προσπαθώ να διευκολύνω το Σώμα για να τελειώσει με αυτά τα προβλήματα. Είναι 2.00' η ώρα.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, οι κατ' οικονομία λύσεις είναι σοφές, αλλά πρέπει να λειτουργούν αμφοτέρωθεν. Πρέπει λοιπόν να δώσετε κάποιο χρόνο να συζητήσουμε. Διερωτώμαι γιατί επιμένετε να συζητηθεί αύριο το νομοσχέδιο του Υπουργείου Οικονομικών. Τέτοια πίεση χρονική υπάρχει; Δουλεύουμε με άγχος εμείς των μικρών κομμάτων.
Εγώ αύριο είμαι εισηγητής στο νομοσχέδιο για το Χρηματιστήριο και το βράδυ έχουμε πάλι συνεδρίαση με την Οικονομική Επιτροπή. Πώς θα γίνει δηλαδή; Δεν μπορούμε, κύριε Πρόεδρε. Και είμαστε και από την επαρχία. Δηλαδή, αν πάει μια μέρα αργότερα το νομοσχέδιο για το Χρηματιστήριο, τι θα γίνει; Τι θα χάσουμε; Δείξτε μια κατανόηση, κύριε Πρόεδρε. Επειδή είναι ένα σοβαρό νομοσχέδιο, ας δούμε με ευχέρεια τις τροπολογίες και ας αρχίσει το νομοσχέδιο για το Χρηματιστήριο την Τρίτη.
ΠΡΟΕΔΡΟΣ (Απόστολος Κακλαμάνης): Κύριε Ιντζέ, εγώ πιστεύω ότι ο Κανονισμός παρέχει τεράστια περιθώρια να συζητήσει κανείς, να τοποθετηθεί, να διατυπώσει απόψεις, ακόμα και να επαναλάβει απόψεις, αλλά δυστυχώς αυτό που μας χαρακτηρίζει είναι μια σπατάλη χρόνου άνευ προηγουμένου.
ΑΝΑΣΤΑΣΙΟΣ ΙΝΤΖΕΣ: Εγώ άπαξ μίλησα.
ΠΡΟΕΔΡΟΣ (Απόστολος Κακλαμάνης): Δεν είναι προσωπικό θέμα δικό σας. Αν διαβάσει κανείς τις απόψεις που υποστηρίζουμε, θα διαπιστώσει ότι επαναλαμβανόμεθα μονίμως. Ας μη λέμε ότι τέσσερις μέρες δεν μας φθάνουν για το νομοσχέδιο αυτό.
ΑΝΑΣΤΑΣΙΟΣ ΙΝΤΖΕΣ: Είναι εβδομήντα άρθρα.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας επαναλαμβάνω ότι υπάρχει διάταξη του Κανονισμού, η οποία είναι ρητή, το άρθρο 107. Προκειμένου να διευκολύνονται τα τρία μικρότερα κόμματα, τα οποία με το άρθρο 107 έχουν ελάχιστο χρόνο σε σχέση μ' αυτόν που τελικώς τους διατίθεται, όταν ακολουθούμε όχι την οργανωμένη συζήτηση, αλλά την τακτική διαδικασία, αυτό που κατά μετατροπή της αρχικής αποφάσεως κάνουμε τέσσερα χρόνια τώρα είναι, αντί οργανωμένη συζήτηση να κάνουμε τακτική συζήτηση, αλλά ο χρόνος παραμένει εκείνος, που έχει αποφασίσει η Διάσκεψη των Προέδρων.
Ο Κανονισμός δίδει το δικαίωμα στον Πρόεδρο, να προτείνει στο Σώμα χρόνο επιπλέον εκείνου που αποφασίζει η Διάσκεψη, όταν υπάρχουν τροπολογίες του Υπουργού. Αυτή την ευχέρεια εγώ αξιοποιώ και δίδω χρόνο, άλλοτε ολίγων ωρών, άλλοτε μιας συνεδριάσεως ή και παραπάνω. Αυτό έγινε. 'Αρα τυπικώς -πολλοί εδώ είστε νομικοί, ικανότατοι, όπως εσείς, κύριε Ιντζέ- ολοκληρώθηκε επί του Κανονισμού αυτό το θέμα.
Από την άλλη πλευρά, δεν μου αρέσει να γίνεται εδώ αυτό που -επαναλαμβάνω- επί πολλά χρόνια -και σεις ως παλαιός Βουλευτής θα το θυμάστε- γινόταν, όταν φτάναμε με τη διαδικασία τότε του επείγοντος που συνεφωνείτο τρεις ημέρες. Τώρα η οργανωμένη συζήτηση είναι δύο, τρεις ή τέσσερις ημέρες. Τέλειωνε η συζήτηση και άρχιζε η ψηφοφορία, είτε ονομαστική είτε δι' ανατάσεως.
Λέγω, λοιπόν, αύριο -γι αυτό λέω κατ' οικονομίαν, γιατί κανονικά θα έπρεπε να κάνουμε αυτό που είπα πριν- ότι θα μπούμε στις τροπολογίες του Υπουργού, αυτές που θα συζητηθούν, θα γίνουν οι τοποθετήσεις δι' ολίγον, κατ' ανάγκη και θα προχωρήσουμε στις ψηφοφορίες, γιατί η ημερήσια διάταξη καθορίζει το νομοσχέδιο του Υπουργείου της Εθνικής Οικονομίας. Κι εγώ δεν είμαι διατεθειμένος να συμπράξω σε μία αντίληψη, η οποία μερικές φορές εμφανίζεται εδώ, δηλαδή άντε να φάμε μια ημέρα νομοθετικού έργου της Κυβέρνησης.
'Οπως η Κυβέρνηση δεν μπορεί να λέει, άντε να φάω μια μέρα κοινοβουλευτικού ελέγχου από την Αντιπολίτευση, έτσι νομίζω, και η Αντιπολίτευση δεν πρέπει να λέει το ίδιο πράγμα για το νομοθετικό έργο της Κυβέρνησης. Αυτή είναι η ταπεινή μου άποψη.
ΣΤΡΑΤΗΣ ΚΟΡΑΚΑΣ: Θέλουμε να κάνουμε σωστά τη δουλειά μας, κύριε Πρόεδρε. Αυτό ζητάμε, τίποτε παραπάνω.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα, έχετε το λόγο.
ΔΗΜΗΤΡΙΟΣ ΣΙΟΥΦΑΣ: Παρά το προκεχωρημένο της ώρας, κύριε Πρόεδρε, με τη θεωρία που αναπτύξατε, μένουμε κατάπληκτοι και θα μας αναγκάσετε να κάνουμε κατάχρηση των δικαιωμάτων μας. 
Τι εννοώ: Θα κάνουμε συνεχώς ονομαστικές ψηφοφορίες, από το γεγονός ότι απουσιάζουν οι Βουλευτές της Πλειοψηφίας. Θα μπορούσε να συνεχιστεί η συζήτηση μέχρι το πρωί για να τελειώσει το νομοσχέδιο, εφόσον θέλετε να είστε τόσο πολύ αυστηρός στο χρόνο, ο οποίος έχει καθοριστεί.
Κύριε Πρόεδρε, εάν δείτε μία από τις τροπολογίες τις οποίες πρόκειται να συζητήσουμε που αφορά το νομοσχέδιο των νέων αγροτών που ψηφίστηκε τον Ιούνιο μήνα, θα διαπιστώσετε ότι ανασκευάζεται ολόκληρο το νομοσχέδιο και σε τι οφείλεται αυτό; Στο ότι μας ενδιαφέρει, εντός τριών ημερών, δηλαδή ουσιαστικά με τη διαδικασία του επείγοντος -έτσι ψηφίζονται πλέον όλα τα νομοσχέδια- να παράγουμε νόμους, χωρίς να μας ενδιαφέρει η ποιότητα.
Σας παρακάλεσα και πριν, κύριε Πρόεδρε, διότι εδώ δεν βλέπετε να υπάρχει κωλυσιεργία από καμία πλευρά. Τεράστιο νομοθέτημα. Με υπευθυνότητα ακούγονται από όλες τις πλευρές οι απόψεις. Δεν γίνεται παρακώλυση. Ονομαστική ψηφορορία, εξαιτίας της οποίας θα χάσουμε αύριο μία ώρα, γίνεται μόνο και μόνο για να διακοπεί η συνεδρίαση στις 2.30' το πρωί και κρατάμε και εσάς εδώ όταν έχετε αύριο το πρωί σημαντικές διεθνείς υποχρεώσεις.
ΠΡΟΕΔΡΟΣ (Απόστολος Κακλαμάνης): Κύριε Σιούφα, θα σας απαλλάξω από αυτό το πρόβλημα. Θα διακόψουμε τη συνεδρίαση, για να κερδίσουμε το χρόνο. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, να πάρουμε την ονομαστική ψηφοφορία πίσω, δεν έχουμε πρόβλημα.
ΠΡΟΕΔΡΟΣ (Απόστολος Κακλαμάνης): 'Οχι, κοιτάξτε κάτι, εδώ όταν λέω κατ' οικονομίαν σημαίνει ότι εκεί που ο Κανονισμός μας κλείνει το δρόμο, κοιτάμε εμείς πώς να βρούμε κάποια λύση.
'Ηδη μπορούμε να εξοικονομήσουμε χρόνο τριών τετάρτων της ώρας αύριο για τις τροπολογίες αυτές. Θα μας φάει άλλη μία ώρα, σας λέγω, να συζητήσουμε. Μπορεί να μας χρειαστεί και λίγο παραπάνω.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, με συγχωρείτε πάρα πολύ! Είναι δυνατόν έξι σημαντικότατες τροπολογίες από την πλευρά του Υπουργού και δύο τουλάχιστον τροπολογίες από την πλευρά των συναδέλφων Βουλευτών εγκαίρως κατατεθείσες με σημαντικότατα θέματα να λέτε ότι θα ψηφιστούν σε διάστημα μιας ώρας; Θα μας αναγκάσετε, κύριε Πρόεδρε, να κάνουμε ψηφοφορίες σε κάθε μια τροπολογία και θα χαθεί ολόκληρη η ημέρα.
ΠΡΟΕΔΡΟΣ (Απόστολος Κακλαμάνης): Κύριε Σιούφα, σας παρακαλώ.
'Οταν συζητούμε αυτήν την ενότητα των άρθρων σήμερα, πιστεύετε ότι πραγματικά όλος αυτός ο χρόνος των έξι ωρών δεν θα μπορούσε κατά ένα μέρος του να εξοικονομηθεί; 'Αλλωστε όταν αποφασίσαμε τετάρτη μέρα, είχαμε πει ότι αυτή η μέρα -εδώ είναι ο κ.Τσιτουρίδης- είναι για τις τροπολογίες αυτές. Και στην πορεία, όταν κανονίζαμε τις ενότητες, είπα ότι επειδή βλέπω ότι αυτές οι τροπολογίες αφορούν κάποια άρθρα -αυτά τα περί συνεταιρισμών, τα χρέη τους κλπ.- καλό είναι να πάνε μαζί. Παρασυρόμεθα και ξοδεύουμε χρόνο περισσότερο από ό,τι πρέπει.
ΔΗΜΗΤΡΙΟΣ ΣΙΟΥΦΑΣ: Συζητήθηκαν εβδομήντα έξι άρθρα μέσα σε δύο μέρες.
Κύριε Πρόεδρε, ο χρόνος των τριών ημερών γι'αυτό το νομοσχέδιο δόθηκε στη Διάσκεψη των Προέδρων για το Τμήμα. Με το χρόνο αυτό -θα ενθυμείσθε στη Διάσκεψη των Προέδρων- σας είπα ότι το νομοσχέδιο δεν μπορεί να συζητηθεί σε τρεις ημέρες και είπατε ότι κατά τη συζήτηση θα προσθέσετε μία μέρα ακόμη, όταν εμείς είχαμε προτείνει πέντε ημέρες.
Κύριε Πρόεδρε, η πρόταση της Νέας Δημοκρατίας είναι πρώτον, να αποσύρουμε την αίτηση της ονομαστικής ψηφοφορίας, διότι την κάναμε καταχρηστικά, για να μπορέσουμε να συνεννοηθούμε.
Δεύτερον, δεν πρόκειται να γίνει αύριο ούτε κωλυσιεργεία από κανέναν εκ των συναδέλφων. Θα συζητήσουμε ουσιαστικά επί των θεμάτων που άπτονται οι τροπολογίες και οι τροπολογίες των συναδέλφων Βουλευτών. Μη μας βάζετε το μαχαίρι στο λαιμό ότι εντός μιας ώρας θα κλείσει το θέμα και θα πρέπει οπωσδήποτε να αρχίσει το άλλο νομοσχέδιο που είναι γραμμένο στην ημερήσια διάταξη. Σας παρακαλούμε.
ΠΡΟΕΔΡΟΣ (Απόστολος Κακλαμάνης): Θέλετε να αρχίσει αργά το μεσημέρι ή το απόγευμα το άλλο νομοσχέδιο;
ΔΗΜΗΤΡΙΟΣ ΣΙΟΥΦΑΣ: Να το αρχίσετε το απόγευμα, κύριε Πρόεδρε, και να πάμε μέχρι της πρωίας;
ΠΡΟΕΔΡΟΣ (Απόστολος Κακλαμάνης): Γιατί να το κάνουμε αυτό;
ΔΗΜΗΤΡΙΟΣ ΣΙΟΥΦΑΣ: Μα επιμένετε χωρίς λόγο και σκέπτομαι ότι έχετε ταλαιπωρία και διεθνείς υποχρεώσεις αύριο το πρωί.
ΠΡΟΕΔΡΟΣ (Απόστολος Κακλαμάνης): Καλώς.
Ορίστε, κύριε Κόρακα, έχετε το λόγο.
ΣΤΡΑΤΗΣ ΚΟΡΑΚΑΣ: Πολλές φορές μιλάμε εδώ στη Βουλή και έξω από τη Βουλή και στηλιτεύουμε το γεγονός ότι δεν συμμετέχουν οι Βουλευτές στις εργασίες του Σώματος και προσπαθούμε πολλές φορές να το δικαιολογήσουμε. Σήμερα θα έπρεπε να χαιρόμαστε, γιατί σ'αυτήν την ενότητα των άρθρων γράφτηκαν και μίλησαν σχεδόν τριάντα πέντε συνάδελφοι Βουλευτές. Και όμως έρχεσθε εδώ και ούτε λίγο ούτε πολύ μας μέμφεσθε...
ΠΡΟΕΔΡΟΣ (Απόστολος Κακλαμάνης): Δεν φαίνομαι χαρούμενος; Με έχετε δει άλλοτε πιο χαμογελαστό, κύριε Κόρακα;
ΣΤΡΑΤΗΣ ΚΟΡΑΚΑΣ: Να τελειώσω, κύριε Πρόεδρε. Μας μέμφεσθε για το γεγονός ότι μίλησαν τέσσερις Βουλευτές από το ΚΚΕ.
ΠΡΟΕΔΡΟΣ (Απόστολος Κακλαμάνης): Εγώ δεν είπα, γιατί δεν ξέρω πόσοι μίλησαν.
ΣΤΡΑΤΗΣ ΚΟΡΑΚΑΣ: Εσείς είσθε παλαιότερος Βουλευτής από μένα και παρακαλώ να μου δώσετε μία απάντηση, αν θυμάσθε ποτέ σ'αυτήν τη Βουλή να συζητηθούν σε μια ενότητα, δίνοντας πέντε λεπτά σε κάθε Βουλευτή, σαράντα τέσσερα άρθρα που πραγματεύονται πάνω από τριάντα διαφορετικά σημαντικά θέματα. Γιατί το κάθε άρθρο έχει επτά και οκτώ διαφορετικά θέματα. Πού πάμε δηλαδή;
Επίσης έρχεται ο κύριος Υπουργός και φέρνει σε δύο μέρες σαράντα σελίδες τροποποιήσεις επί τροποποιήσεων και άλλες επτά τροπολογίες και άλλες δύο σελίδες -είναι καινούριο σύστημα- ολόκληρες, χώρια προσθήκες που θα έπρεπε να είναι τροπολογία, για να μην πει ότι φέρνει και άλλη τροπολογία. Και αντί εσείς να παρέμβετε, έρχεσθε τώρα και κολλάμε στον τύπο, γιατί έτσι αποφασίζετε ως πλειοψηφία στη Διάσκεψη των Προέδρων και επικαλείσθε τη δαμόκλεια σπάθη του Κανονισμού και τελικά πάτε να μας πείτε ότι επειδή ασκούμε τα δικαιώματά μας, πρέπει να οφείλουμε και ευγνωμοσύνη. Να τα κάνετε όλα με οργανωμένη συζήτηση ή με κατεπείγουσα συζήτηση και αν θέλετε, να μην ερχόμαστε καθόλου εδώ πέρα, για να περνάνε δέκα νομοσχέδια την ημέρα.
'Ελεος, δηλαδή! Κάποτε θα πρέπει να συνεννοηθούμε σ' αυτήν την Αίθουσα.
ΠΡΟΕΔΡΟΣ (Απόστολος Κακλαμάνης): Είδατε, όταν μιλάει κανείς εν θερμώ, λέει και πράγματα τα οποία είναι τουλάχιστον υπερβολικά και άδικα.
ΣΤΡΑΤΗΣ ΚΟΡΑΚΑΣ: Εμείς θέλουμε να κουβεντιάσουμε τις τροπολογίες μας και να πάρουν θέση όλοι οι κύριοι εδώ πάνω στο θέμα των δικών, των αγροτοδικείων.
ΠΡΟΕΔΡΟΣ (Απόστολος Κακλαμάνης): Κύριε Αποστόλου, έχετε το λόγο. Παρακαλώ, μια φράση για να τελειώνουμε.
ΕΥΑΓΓΕΛΟΣ ΑΠΟΣΤΟΛΟΥ: Για ένα λεπτό, κύριε Πρόεδρε, μια και απόψε είσαστε σε ευδιάθετη θέση.
ΠΡΟΕΔΡΟΣ (Απόστολος Κακλαμάνης): 'Οχι. Απλώς, είμαι σε κατάσταση διαλύσεως από το πρωί.
ΕΥΑΓΓΕΛΟΣ ΑΠΟΣΤΟΛΟΥ: Πάντως εμείς σας βλέπουμε ξεκούραστο και χαρούμενο.
ΠΡΟΕΔΡΟΣ (Απόστολος Κακλαμάνης): Με βρήκατε σε ώρα χαλάρωσης.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, κατά την έναρξη της σημερινής συνεδρίασης είχατε εκφράσει αμφιβολίες για το αν θα δεχθείτε τις τροπολογίες που έφερε ο κύριος Υπουργός, μετά τη δέσμευση που είχε υπάρξει. Φαίνεται ότι δέχεσθε να συζητηθούν οι συγκεκριμένες τροπολογίες. Υπάρχουν αυτές οι τροπολογίες. Υπάρχουν πάρα πολλές τροπολογίες, που έχουν υπογραφεί από συναδέλφους και είναι πολύ σημαντικές. Δώστε μας αύριο τον απαραίτητο χρόνο, να τις αναπτύξουμε. Και αν περισσέψει χρόνος, να μπούμε στη συζήτηση του νομοσχεδίου για τα παράγωγα του χρηματιστηρίου, μπαίνουμε.
ΠΡΟΕΔΡΟΣ (Απόστολος Κακλαμάνης): Νομίζω ότι τελειώσαμε και να έρθουμε τώρα στις ψηφοφορίες.
Κύριε Υπουργέ, έχετε αναδιατυπώσει το άρθρο 7;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, έχω καταθέσει ένα κείμενο με τροποποιήσεις πάνω στην ενότητα αυτή των άρθρων και επιμένω στην πρόταση, που έκανα. Δηλαδή δεν κάνω δεκτή την πρόταση των συναδέλφων.
ΠΡΟΕΔΡΟΣ (Απόστολος Κακλαμάνης): Παραμένει δηλαδή το άρθρο 7 ως έχει;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Οχι ως έχει, αλλά με την τροποποίηση που έχω καταθέσει και αφορά την παράγραφο 8.
ΠΡΟΕΔΡΟΣ (Απόστολος Κακλαμάνης): Ερωτάται λοιπόν το Σώμα: Γίνεται δεκτό το άρθρο 7, με την τροποποίηση την οποία έκανε ο κύριος Υπουργός στην παράγραφο 8;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΣΤΡΑΤΗΣ ΚΟΡΑΚΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 7 έγινε δεκτό, κατά πλειοψηφία, με την τροποποίηση που έκανε ο κύριος Υπουργός στην παράγραφο 8.
Εν συνεχεία, τίθενται σε ψηφοφορία ως αυτοτελείς διατάξεις ορισμένες παράγραφοι, οι οποίες κατά την ψήφιση στο σύνολο του νομοσχεδίου θα ανακατανεμηθούν.
Στο άρθρο 1 τι παράγραφο προσθέτετε, κύριε Υπουργέ;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στο άρθρο 1 τίθεται νέα παράγραφος 5α', μετά την παράγραφο 5.
ΠΡΟΕΔΡΟΣ (Απόστολος Κακλαμάνης): Στο άρθρο 1, λοιπόν, που έχει ήδη ψηφιστεί, τίθεται αυτοτελώς νέα παράγραφος 5α', η οποία και τίθεται υπό την έγκριση του Σώματος. Εάν ψηφιστεί, θα μπει στη θέση αυτή, που ψηφίζεται τώρα και στην ψήφιση στο σύνολό του, όταν το νομοσχέδιο θα δέσει όλο, θα μεταφερθεί στο άρθρο αυτό στο οποίο αναφέρεται.
Ερωτάται το Σώμα: Γίνεται δεκτή η νέα παράγραφος 5α' του άρθρου 1;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΣΤΡΑΤΗΣ ΚΟΡΑΚΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η νέα παράγραφος 5α' του άρθρου 1 έγινε δεκτή, κατά πλειοψηφία.
Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, θα ήθελα να δηλώσω στο Σώμα ότι επειδή καλούμεθα σήμερα, κατά τρόπο απαράδεκτο κατ' εμάς, να ψηφίσουμε για διατάξεις, επί των οποίων υπήρξε η απόφαση του Σώματος χθες, η Νέα Δημοκρατία δεν συμμετέχει σ' αυτήν την ψηφοφορία, σ' αυτό το οποίο κάνουμε αυτήν τη στιγμή.
ΠΡΟΕΔΡΟΣ (Απόστολος Κακλαμάνης): Δεν συμμετέχει, λοιπόν, η Νέα Δημοκρατία. Επαναλαμβάνω ότι αυτή είναι διάταξη, η οποία ψηφίζεται αυτοτελώς. Και δεν είναι κάτι που συμβαίνει για πρώτη φορά.
Ερωτάται το Σώμα: Γίνεται δεκτή η παράγραφος 4α' στο άρθρο 4 του σχεδίου νόμου, σύμφωνα με το κείμενο, το οποίο έχετε υπόψη σας;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΣΤΡΑΤΗΣ ΚΟΡΑΚΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς η παράγραφος 4α' του άρθρου 4 του σχεδίου νόμου, σύμφωνα με το κείμενο, το οποίο έχει υπόψη του το Σώμα, έγινε δεκτή, κατά πλειοψηφία.
Τέλος, υπάρχει πάλι και άλλη προσθήκη ως αυτοτελές άρθρο. Νομίζω όμως ότι πρέπει να διαβαστεί το κείμενο. 'Εχει κατατεθεί στα Πρακτικά. "Μετά την παράγραφο 5 του άρθρου 1 του ν. 2503/97 (Α 107) προστίθεται νέα παράγραφος 5α', το κείμενο της οποίας έχει ως ακολούθως:
"5α. Για τα έργα και μελέτες που χρηματοδοτούνται από εθνικούς και κοινοτικούς πόρους σύμφωνα με εγκεκριμένες ΣΑΕ και είναι ενταγμένα στο Β' Κοινοτικό Πλαίσιο Στήριξης (Κ.Π.Σ.), στο Ταμείο Συνοχής, σε κοινοτικές πρωτοβουλίες και στο Πρόγραμμα Δημοσίων Επενδύσεων με φορέα υλοποίησης το Υπουργείο Γεωργίας και για τη διοίκηση των οποίων εκφράζεται σχετική αδυναμία λόγω έλλειψης κατάλληλου προσωπικού, από το Γενικό Γραμματέα της οικείας Περιφέρειας, ο Υπουργός Γεωργίας με απόφασή του μπορεί να ορίζει ως διευθύνουσες υπηρεσίες κατά την έννοια των ν. 716/1977 και ν.1418/1984 υπηρεσίες που ανήκουν σε άλλη Περιφέρεια ή και της Κεντρικής Υπηρεσίας του Υπουργείου Γεωργίας".
Ερωτάται το Σώμα: Γίνεται δεκτή η παραπάνω προσθήκη ως αυτοτελές άρθρο;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς, η παραπάνω προσθήκη έγινε δεκτή κατά πλειοψηφία, ως αυτοτελές άρθρο.
Ερωτάται το Σώμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 14 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 15, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το αρθρο 16;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 16 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 17, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 17 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 18 μετά την ευγενή και σωστή χειρονομία της Νέας Δημοκρατίας, ώστε ο χρόνος αυτός να διατεθεί για αύριο; 
ΣΑΒΒΑΣ ΤΣΙΤΟΥΡΙΔΗΣ: Αν συμφωνήσουμε στη διακοπή.
ΠΡΟΕΔΡΟΣ (Απόστολος Κακλαμάνης): 'Οχι διαπραγματεύσεις άλλες...
ΣΑΒΒΑΣ ΤΣΙΤΟΥΡΙΔΗΣ: Η χειρονομία ήταν υπό προϋποθέσεις, ότι δηλαδή θα συμφωνήσουμε να συνεχίσουμε αύριο της συζήτηση επί όλων των άλλων τροπολογιών με άνεση χρόνου. Αυτή ήταν η χειρονομία.
ΠΡΟΕΔΡΟΣ (Απόστολος Κακλαμάνης): Κοιτάξτε, μην επιμένετε, γιατί έτσι αυτοτιμωρείσθε. Εάν δεν συμφωνήσω, σημαίνει ότι αύριο θα ταλαιπωρηθείτε περισσότερο;
Κύριοι συνάδελφοι, θα γλιτώσουμε λοιπόν τρια τέταρτα της ώρας αύριο, θα δούμε πόσο χρόνο θα διαθέσουμε και κάποια ώρα θα μπούμε στο άλλο νομοσχέδιο. 
Ερωτάται λοιπόν το Σώμα: Γίνεται δεκτό το άρθρο 18, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΥΑΓΓΕΛΟΣ ΜΠΟΥΤΑΣ: Κατά πλειοψηφία.
ΕΥΑΓΓΕΛΟΣ ΑΠΟΣΤΟΛΟΥ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 18 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, θα ήθελα το λόγο για ένα δευτερόλεπτο. Κύριοι συνάδελφοι, σας αφορά. Ο κύριος συνάδελφος από την Πέλλα έκανε μια πρόταση. Στο άρθρο 53, που ψηφίστηκε, να διαγραφεί μια λέξη. Η λέξη "μια". Δηλαδή, έχουμε στο συνδικαλιστικό κίνημα του αγροτικού τομέα πολλές παρατάξεις. Παρεισέφρυσε...
ΠΡΟΕΔΡΟΣ (Απόστολος Κακλαμάνης): Κύριε Υπουργέ, εάν δεν αλλάζει το νόημα, θα σας παρακαλούσα να θυμηθείτε αυτήν την παρατήρηση στο σύνολο.
Στο σημείο αυτό δέχεσθε, κύριοι συνάδελφοι, να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 02.15' λύεται η συνεδρίαση για σήμερα ημέρα Πέμπτη 16 Οκτωβρίου 1997 και ώρα 10.00', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη.
O ΠΡΟΕΔΡΟΣ
ΟΙ ΓΡΑΜΜΑΤΕΙΣ

