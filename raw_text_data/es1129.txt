      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ Λ΄
      Παρασκευή 29 Νοεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1) Άδεια απουσίας των Βουλευτών Χρ. Σπυράκη και Μ. Γιαννάκου-Κουτσίκου, σελ.
      2) Ανακοινώνεται ότι τη συνεδρίαση παρακολουθούν μαθητές, από το 4ο ενιαίο Λύκειο Πετρούπολης Αθηνών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1) Κατάθεση αναφορών, σελ.
      2) Απαντήσεις Υπουργών σε ερωτήσεις Βουλευτών, σελ.
      3) Ανακοίνωση του δελτίου επικαίρων ερωτήσεων της Δευτέρας 2 Δεκεμβρίου 2002.
      4) Συζήτηση επικαίρων ερωτήσεων: 
      α) Προς τον Υπουργό Μεταφορών και Επικοινωνιών, σχετικά με τις διαδικασίες απόκτησης άδειας εκπαιδευτή υποψηφίων οδηγών αυτοκινήτων κλπ., σελ.
      β) Προς τον Υπουργό Εμπορικής Ναυτιλίας: i) σχετικά με τη διακοπή επιδότησης των δρομολογίων, του σκάφους μεταφοράς ταχυδρομείου, μεταξύ Κυθήρων-Αντικυθήρων, σελ. ii) σχετικά με την αντιμετώπιση των προβλημάτων στην ακτοπλοϊκή σύνδεση της νήσου Θάσου με την ηπειρωτική χώρα, σελ.
      γ) Προς τον Υπουργό Γεωργίας, ι) σχετικά με την παράδοση του βαμβακιού στις εκκοκκιστικές επιχειρήσεις κ.λπ., σελ. ιι) σχετικά με τον καθαρισμό μη επιλέξιμων εκτάσεων για την καλλιέργεια βάμβακος, σελ.
      5) Συζήτηση επερώτησης  προς τον Υπουργό Οικονομίας και Οικονομικών, σχετικά με τους κρατικούς προϋπολογισμούς των τελευταίων ετών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίων νόμων:
      α) Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Ανάπτυξης και Περιβάλλοντος, Χωροταξίας και Δημοσίων Έργων κατέθεσαν σχέδιο νόμου: «Κύρωση του Πρωτοκόλλου για την ετοιμότητα, συνεργασία και αντιμετώπιση περιστατικών ρύπανσης της θάλασσας από επικίνδυνες και επιβλαβείς ουσίες του 2000», σελ.
      β) Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Περιβάλλοντος, Χωροταξίας και Δημοσίων Έργων και Δικαιοσύνης κατέθεσαν σχέδιο νόμου: «Κύρωση του Πρωτοκόλλου έτους 1997» που τροποποιεί τη διεθνή σύμβαση για την πρόληψη ρύπανσης από πλοία του 1973, όπως τροποποιήθηκε από το Πρωτόκολλο του 1978 που σχετίζεται με αυτήν», σελ.
      ΟΜΙΛΗΤΕΣ
      Α. Επί των επικαίρων ερωτήσεων
      ΑΝΩΜΕΡΙΤΗΣ Γ., σελ.
      ΑΡΓΥΡΗΣ Ε., σελ.
      ΚΕΔΙΚΟΓΛΟΥ Β., σελ.
      ΜΙΧΑΛΟΛΙΑΚΟΣ Β., σελ.
      ΠΑΧΤΑΣ Χ., σελ.
      ΣΑΛΑΓΙΑΝΝΗΣ Ν. ,σελ.
      ΣΤΡΑΤΑΚΗΣ Ε., σελ.
      ΤΖΑΝΗΣ Λ., σελ.
      ΧΑΪΤΙΔΗΣ Ε., σελ.
      ΧΟΥΡΜΟΥΖΙΑΔΗΣ Γ., σελ.
      Β. Επί της επερωτήσεως
      ΑΛΟΓΟΣΚΟΥΦΗΣ Γ., σελ.
      ΚΑΡΑΜΑΝΛΗΣ Κ., σελ.
      ΚΩΝΣΤΑΝΤΙΝΟΥ Φ., σελ.
      ΚΩΣΤΟΠΟΥΛΟΣ Δ., σελ.
      ΛΑΦΑΖΑΝΗΣ Ν., σελ.
      ΛΕΓΚΑΣ Ν., σελ.
      ΝΙΚΟΛΟΠΟΥΛΟΣ Ν., σελ.
      ΡΕΓΚΟΥΖΑΣ Α., σελ.
      ΤΡΥΦΩΝΙΔΗΣ Γ., σελ.
      ΦΛΩΡΙΔΗΣ Γ., σελ.
      ΧΡΙΣΤΟΔΟΥΛΑΚΗΣ Ν., σελ.
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  Λ’
      Παρασκευή 29 Νοεμβρίου 2002
      
      	Αθήνα σήμερα στις 29 Νοεμβρίου 2002, ημέρα Παρασκευή και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      	ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      	 Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Νικόλαο Σαλαγιάννη, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο κ. Γ. Κέντρος, κάτοικος περιοχής Λυκαβηττού Αθηνών ζητεί να μην επιτρέπεται η στάθμευση Ι.Χ. αυτοκινήτων στον περιφερειακό δρόμο του Λυκαβηττού.
      2) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Γυναικών Αποδούλου – Νίθαυρι «Η ΑΜΠΑΔΙΑ» ζητεί οικονομική ενίσχυση.
      3) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Ζαγοράς Μαγνησίας ζητεί έκτακτη οικονομική ενίσχυση για την αντιμετώπιση των λειτουργικών δαπανών των σχολείων της περιοχής του.
      4) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η ’Ενωση Αγροτικών Συνεταιρισμών Επαρχίας Αλμυρού Μαγνησίας ζητεί τη ρύθμιση των οφειλών των ΑΣΟ προς τις τράπεζες.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στις αποζημιώσεις λόγω σχινοκαρπίας που έχει εγκρίνει  η Ευρωπαϊκή ’Ενωση για τους ελαιοπαραγωγούς.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά οικονομικά αιτήματα της ΤΕΔΚ Λασιθίου.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ανώτατη Συνομοσπονδία Πολυτέκνων Ελλάδος ζητεί την επέκταση της έκπτωσης του ναυλολογίου επιβατών, για όλες τις θέσεις των πλοίων.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Εμπορικών Συλλόγων Κρήτης ζητεί ευνοϊκή φορολογική αντιμετώπιση των υποχρεώσεών τους, από εκκρεμείς υποθέσεις.
      9) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο κ. Κίμων Γασπαρίδης, εκπαιδευτικός στα ΚΕΤΕΚ ζητεί να λυθεί το εργασιακό του πρόβλημα με τον ΟΑΕΔ.
      10) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ιερά Μητρόπολις Λαγκαδά ζητεί να ρυθμιστεί το χρέος της προς το ΙΚΑ.
      11) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Εμπορικός Σύλλογος Σπάρτης ζητεί να επισπευσθεί  ο χρόνος έκδοσης των συντάξεων των εμπόρων του ΤΕΒΕ και ΤΑΕ.
      12) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Εμπορικός Σύλλογος Σπάρτης ζητεί να ελεγχθεί η νομιμότητα των πωλήσεων προϊόντων μέσω τηλεόρασης.
      13) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η ’Ενωση Βιοτεχνών Λαϊκής Τέχνης Αττικής ζητεί τη διενέργεια ελέγχων στα καταστήματα πώλησης τουριστικών ειδών και ειδών λαϊκής τέχνης.
      14) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία μέτοχοι της Α.Ε. Ευρείας Λαϊκής Βάσης Μεταλλικά Νερά Νιγρίτας – Θερμών του Νομού Σερρών ζητεί το διορισμό ορκωτού ελεγκτή για έλεγχο στην πιο πάνω Εταιρεία.
      15) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Εργατικό Κέντρο Σάμου διαμαρτύρεται για την εισαγγελική παρέμβαση στη λειτουργία της εφημερίδας «ΝΕΑ ΙΚΑΡΙΑ» μετά από ανώνυμη καταγγελία.
      16) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Συνταξιούχων Αποστράτων Σωμάτων Ασφαλείας ζητεί την επίλυση αιτημάτων που απασχολούν τους απόστρατους.
      17) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία το Εργατοϋπαλληλικό Κέντρο Ζακύνθου ζητεί την επίλυση προβλημάτων που απασχολούν το Νομό.
      18) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Συνταξιούχων ΔΕΗ Επαρχίας Εορδαίας ζητεί την επίλυση αιτημάτων που τους απασχολούν.
      19) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Συνταξιούχων ΔΕΗ Επαρχίας Εορδαίας ζητεί την αναπροσαρμογή των ιατρικών τιμολογίων και των παρακλινικών εξετάσεων.
      20) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Αγροτικός Αλιευτικός Σύλλογος Πολιχνίτου Λέσβου ζητεί να συμπεριληφθεί και το αλιευτικό εργαλείο «ΑΡΓΑΛΕΙΟΣ» στην οστρακαλιεία του Κόλπου Καλλονής.
      21) Ο Βουλευτής Θεσσαλονίκης κ. ΓΕΩΡΓΙΟΣ ΣΑΛΑΓΚΟΥΔΗΣ κατέθεσε αναφορά με την οποία ο Αγροτικός Αλιευτικός Σύλλογος Πολιχνίτου ζητεί να συμπεριληφθεί και το αλιευτικό εργαλείο «ΑΡΓΑΛΕΙΟΣ» στην οστρακαλιεία του Κόλπου Καλλονής.
      22) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η ’Ενωση Αγροτικών Συνεταιρισμών Αλμυρού ζητεί την ικανοποίηση οικονομικών αιτημάτων για την ανακούφιση των πληγέντων αγροτών.
      23) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Ζαγοράς Μαγνησίας ζητεί έκτακτη επιχορήγηση για κάλυψη των αναγκών των σχολείων του Δήμου Ζαγοράς.
      24) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Σωματείο Συμβασιούχων ΟΠΑΠ ΑΕ ζητεί την αναστολή της προκήρυξης  πρόσληψης προσωπικού από τον ΟΠΑΠ και τη διενέργεια νέας με πριμοδότηση της προϋπηρεσίας.
      25) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η κυρία Γαρυφαλλιά Κωνσταντοπούλου, κάτοικος Χαλκίδας Εύβοιας, ζητεί να απομακρυνθεί η αποθήκη χημικών προϊόντων «Ανδρέου» από την κατοικημένη ζώνη της Χαλκίδας.
      26) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Εμπορικός και Επαγγελματικός Σύλλογος Μαντουδίου και περιχώρων Δήμου Κηρέως Εύβοιας ζητεί να εξαιρεθούν οι επαγγελματίες του Μαντουδίου και του Δήμου Κηρέως από την υποχρέωση υποβολής των δηλώσεων συνάφειας και περαίωσης.
      27) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Νομάρχης Εύβοιας ζητεί τη χρηματοδότηση της κατασκευής του οδικού άξονα Εύβοιας από Ιστιαία έως Κύμη.
      28) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία οι ασφαλισμένοι του ΙΚΑ Δήμου Ελυμνίων Εύβοιας  ζητούν να δοθεί το δικαίωμα στο ΙΚΑ Λίμνης Εύβοιας να εγκρίνει τα παραπεμπτικά ιατρικών εξετάσεων.
      29) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την άμεση τοποθέτηση μόνιμου γιατρού στο αγροτικό ιατρείο του Δημοτικού Διαμερίσματος Γλυκόβρυσης του Δήμου ’Ελους Λακωνίας.
      30) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί να ενταχθούν σε ειδική ζώνη του αναπτυξιακού νόμου οι παραδοσιακοί οικισμοί της Μάνης και τα Κάστρα του Νομού Λακωνίας.
      31) Οι Βουλευτές κύριοι ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Ελληνική Κοινότητα Νυρεμβέργης ζητεί οι έλληνες ομογενείς της Γερμανίας να προηγούνται στις προσλήψεις σε ελληνικές δημόσιες υπηρεσίες στη Γερμανία.
      32) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Ελληνική Κοινότητα Νυρεμβέργης ζητεί να προβλεφθεί ποσοστό 3% για τους έλληνες ομογενείς για τις προκηρύξεις  θέσεων εργασίας στις ένοπλες δυνάμεις της Ελλάδας.
      33) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Ελληνική Κοινότητα Νυρεμβέργης ζητεί την έναρξη της μηχανογράφησης και ηλεκτρονικής σύνδεσης των ελληνικών προξενείων με τις κεντρικές υπηρεσίες της Ελλάδας.
      34) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Πανελλήνιες Ομοσπονδίες Αστυνομικών – Λιμενικών και Πυροσβεστών ζητούν την ικανοποίηση οικονομικών και εργασιακών αιτημάτων του προσωπικού των Σωμάτων Ασφαλείας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 310/9-7-02 ερώτηση δόθηκε με το υπ΄ αριθμ. 68130/1-8-02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 310/9-7-02 ερώτηση που κατατέθηκε στη Βουλή από το Βουλευτή κ. Σωτήρη Χατζηγάκη αναφορικά με τη λειτουργία του Νοσοκομείου Τρικάλων, σας πληροφορούμε τα εξής:
      Το Νοσοκομείο Τρικάλων κατά τη διάρκεια ενός έτους αντιπροσωπευτικού, δέχτηκε 50919 επισκέπτες στο Τμήμα Επειγόντων Περιστατικών. Λειτουργεί όλο το εικοσιτετράωρο παρέχοντας πλήρη ιατρική και Νοσηλευτική κάλυψη. Κατά το πρώτο εξάμηνο του 2002 παρείχε  υπηρεσίες σε 26692 ασθενείς που το επισκέφθηκαν.
      Το τμήμα Τακτικών εξωτερικών – Ιατρείων  κατά τη διάρκεια ενός έτους επισκέφθηκαν 53734 άτομα. Για έσοδα δε που είχε από το ΤΕΙ μόνο ήταν  26.816.000 δρχ.
      Νοσήλευσε στα βασικά τμήματα του 13971 ασθενείς, και είχε συνολικά 44241 ημέρες νοσηλείας.
      Πραγματοποίησε 988.039 μικροβιολογικές εξετάσεις και 40265 ακτινολογικής εξετάσεις. Το μικροβιολογικό εργαστήριο του Νοσοκομείου είναι εξοπλισμένο με τα πλέον σύγχρονα μηχανήματα για εργαστηριακές εξετάσεις ρουτίνας και εφημερίας. Απέσπασε διακρίσεις για την αξιοπιστία και την ποιότητα των εργαστηριακών αποτελεσμάτων (22ο  σε 226 δημόσια εργαστήρια της χώρας).
      Η αναλογία κλίνες ανά νοσηλευτικό προσωπικό είναι κατά μέσο όρο 2,7 στα εννέα βασικά του τμήματα. Έχει συνολικά εξήντα (60) γιατρούς κλινικούς δεκαπέντε (15) εργαστηριακούς και βρίσκονται σε εξέλιξη νέες προσλήψεις.
      Σχετικά  με τη Μονάδα Εντατικής Θεραπείας, έχουν ξεκινήσει οι διαδικασίες σύστασης Μονάδας Εντατικής Θεραπείας, έχουν ξεκινήσει οι διαδικασίες σύστασης Μονάδας Αυξημένης Φροντίδας με προοπτική μετεξέλιξης της σε Μονάδα Εντατικής Θεραπείας.
      Παρ’ ότι στον οργανισμό του νοσοκομείου δεν προβλέπεται Ογκολογικό τμήμα, στα τμήματα του Νοσοκομείου γίνονται χημειοθεραπείες μετά από πλήρη, σαφή συνεννόηση και συνεργασία με τα ογκολογικά τμήματα του Κέντρου.
      	Η Μονάδα Τεχνητού Νεφρού του Νοσοκομείου λειτουργεί συνεχώς από το 1982 έως σήμερα προσφέροντας τις υπηρεσίες της στους προσερχόμενους ασθενείς. Το Ιατρικό και Νοσηλευτικό Προσωπικό υποστηρίζουν τη λειτουργία της με τρίτης γενιάς μηχανήματα αιμοκάθαρσης, και προφέρουν υπηρεσίες σε εξήντα (60) νεφροπαθείς.
      Στο νέο κτίριο του Νοσοκομείου διαμορφώνεται με κατασκευαστική προτεραιότητα, ο χώρος του Αξονικού Τομογράφου και από διμήνου έχει αποσταλεί Ακτινολόγος στο Γ.Ν.Λ. για μετεκπαίδευση, με γνωστικό αντικείμενο τη λειτουργία του Αξονικού Τομογράφου.
      Στο πνευμονολογικό Εξωτερικό Ιατρείο υπηρετούν δύο γιατροί και εξυπηρετούνται οι Πνευμονολόγοι ασθενείς της περιοχής. Η ανάπτυξη του ιατροτεχνολογικού εξοπλισμού του συγκεκριμένου ιατρείου, συμπεριλαμβάνεται στον σχεδιασμό  της ανάπτυξης του Νοσοκομείου Τρικάλων.
      Σύμφωνα Πρόγραμμα Αναβάθμισης Κτιριακών Υποδομών και Ενίσχυσης το Ιατρικού Εξοπλισμού Νοσοκομείων και Δομών Πρωτοβάθμιας Φροντίδας Υγείας, (2000-2006), το συνολικό ποσό που προβλέπεται για τα έργα του συγκεκριμένου νοσοκομείου είναι 7 δις δρχ.
      Ο Διαγωνισμός που βρισκόταν σε εξέλιξη για την προμήθεια Ιατροτεχνολογολικού εξοπλισμού προϋπολογισμού δαπάνης 277.740 Ευρώ, ολοκληρώθηκε και βρισκόμαστε στη φάση παραλαβής των μηχανημάτων.
      Σχετικά με την αποπεράτωση της νέας πτέρυγας, οι εργασίες στο Νοσοκομείο συνεχίζονται με τη νέα εργολαβία της οποίας το συμφωνικό υπογράφηκε στις 15-2-2002. Η συμβατική προθεσμία διεκπεραίωσης του έργου είναι 28-3-2003. Η εκτέλεση των εργασιών γίνεται χωρίς καμιά καθυστέρηση, σύμφωνα με το χρονοδιάγραμμα του έργου.
      Τα ανωτέρω, δεν συνιστούν υπολειτουργία του ΓΝ Τρικάλων και τα υπό υλοποίηση έργα αναβάθμισης παροχής Υπηρεσιών Υγείας στο συγκεκριμένο Νοσοκομείο δεν στοιχειοθετούν αδιαφορία και εγκατάλειψη, αντίθετα, με το νέο κτίριο που κατασκευάζεται, τα Τρίκαλα θα αποκτήσουν πολύ σύντομα αξιοσημείωτες Υπηρεσίες Υγείας.
      Ο Υφυπουργός
      Ε. ΝΑΣΙΩΚΑΣ»
      2. Στην με αριθμό 313/9.7.02 ερώτηση δόθηκε με το υπ’ αριθμ. 73506/23.7.02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 313/9.7.02 την οποία κατέθεσε ο Βουλευτής κ. Κώστας Τασούλας, και αφορά στους Περιφερειακούς Δ/ντές Εκπ/σης, σας γνωρίζουμε τα ακόλουθα:
      Η Επιτροπή Επιλογής Περιφερειακών Διευθυντών Εκπ/σης ενήργησε σε όλες τις επιλογές με διαφάνεια και σύμφωνα με τις κείμενες διατάξεις, λαμβάνοντας υπόψη τα ακαδημαϊκά προσόντα των υποψηφίων, την εκπαιδευτική και διοικητική τους εμπειρία και τις προτιμήσεις τους. Για κάθε περιφέρεια προέκρινε έξι εκπαιδευτικούς, τους οποίους καλούσε σε συνέντευξη. Ανάλογα με τις προτιμήσεις, ήταν δυνατόν να υπάρχουν πολλές αιτήσεις για μία περιφέρεια και λιγότερες για μία άλλη. Συνεπώς, ένας εκπαιδευτικός μπορεί να μην μετείχε σε «εξάδα» περιφέρειας με μεγάλη ζήτησε, ενώ μετείχε σε άλλη με μικρή ζήτηση. Αυτό συνέβη με τον κ. Δ. Τσαούση. Μπορεί να είχε πρώτη επιλογή τα Ιωάννινα, αλλά τα προσόντα του, σε σχέση με τους άλλους υποψήφιους, δεν ήταν αρκετά για συμμετοχή στην «εξάδα». Έτσι δεν κλήθηκε σε συνέντευξη για την περιφέρεια αυτή. Αντίθετα, για την περιφέρεια Ιονίων Νήσων, είχε, συγκριτικώς, τα προσόντα να μετάσχει στην «εξάδα», οπότε κλήθηκε σε συνέντευξη.
      Ο Υφυπουργός
      Ν. ΓΚΕΣΟΥΛΗΣ»
      3. Στην με αριθμό 317/9.7.02 ερώτηση δόθηκε με το υπ’ αριθμ. 3075/19.7.02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 317/9.7.02 ερώτησης, που κατέθεσε ο Βουλευτής κ. Σταύρος Παπαδόπουλος με θέμα τη μετάθεση του στρατιώτη Ανέστη Ελευθεριάδη του Γρηγορίου, σας γνωρίζουμε τα εξής:
      Με βάση τα όσα έχουν τεθεί και εξηγηθεί από τον κ. ΥΕΘΑ στη Διαρκή Κοινοβουλευτική Επιτροπή Εξωτερικών και Άμυνας της ΒτΕ, αρχή του συστήματος των μεταθέσεων αποτελεί να μην μετατίθεται ουδείς από τα Νησιά του Αν. Αιγαίου-Δωδεκανήσου στον Έβρο και αντιστρόφως, όπως ίσχυε μέχρις εφαρμογής του και αυτό εφαρμόζεται απολύτως και χωρίς καμία εξαίρεση. 
      Σύμφωνα με την παράγραφο 1α της Υπουργικής Απόφασης περί τοποθετήσεων-μεταθέσεων, όπως αυτή τροποποιήθηκε πρόσφατα και δημοσιεύτηκε στο ΦΕΚ 438/Τευχ. Β΄/18 Απριλίου 2002, όλοι οι Οπλίτες που τοποθετούνται σε Μονάδες της Θράκης και των Νησιών Αν. Αιγαίου-Δωδεκανήσου (ανεξαρτήτως του εδαφικού διαμερίσματος απ’ το οποίο προέρχονται) παραμένουν σ’ αυτές επί 8μηνο ή 7μηνο, εφόσον υπηρετούν 16μηνη ή 14μηνη θητεία, η οποία μειώθηκε από το 2001 και συνεχίζει να μειώνεται σύμφωνα με τις εξαγγελίες μέχρι το 2003, οπότε θα έχουμε 12μηνη θητεία.
      Βασικό κριτήριο για τη γενική πορεία των Οπλιτών σε όλη τη θητεία τους (τοποθετήσεις – μεταθέσεις) αποτελεί ο τόπος διαμονής τους, βάσει του οποίου ακολουθούν συγκεκριμένη πορεία, η οποία τους γνωστοποιείται από της κατατάξεώς τους. Ομοίως, προβλέφθηκε σειρά κοινωνικών κριτηρίων, τα οποία μοριοποιήθηκαν ανάλογα με την κοινωνική τους βαρύτητα, η πιστοποίηση των οποίων γίνεται με επίσημα δικαιολογητικά, ενώ επίσης μοριοποιήθηκε και η «δυσκολία» όλων των Μονάδων που δέχονται Νεοσύλεκτους Οπλίτες, με ενιαίους και αντικειμενικούς παράγοντες δυσκολίας.
      Όσοι συγκεντρώνουν τα περισσότερα μόρια (τα οποία κοινοποιούνται σε όλους τους Οπλίτες) ικανοποιούνται κατά σειρά με μετάθεση στον τόπο διαμονής τους και οι υπόλοιποι, πάλι κατά σειρά μορίων κλιμακώνονται σε ευρύτερες περιοχές, όσο το δυνατόν εγγύτερα προς τον τόπο διαμονής τους, εκεί όπου υπάρχουν Μονάδες του Όπλου ή Σώματος που ανήκουν, και ανάλογα με τις υπηρεσιακές ανάγκες και σύμφωνα πάντα με τη γενική πορεία.
      Κατ’ αυτόν τον τρόπο ο Στρτης (ΤΘ) Ανέστης Ελευθεριάδης, ο οποίος πράγματι ζήτησε να μετατεθεί στη Δράμα, όπου και ο τόπος διαμονής του, μετατέθηκε τελικά στην 9η ΕΜΑ (Αμύνταιο Φλώρινας) δεδομένου ότι:
      1. Διέθετε 145 μόρια από τη δυσκολία της Μονάδας στην οποία μέχρι τότε υπηρέτησε, αφού δεν επικαλέσθηκε κανένα από τα κοινωνικά κριτήρια που περιλαμβάνονται στην Υπεύθυνη Δήλωση.
      2. Στη Δράμα δεν υπάρχει καμιά Μονάδα του Όπλου των Τεθωρακισμένων που να διαθέτει άρματα της ειδικότητάς του (Μ60 Α3).
      3. Η επόμενη φρουρά επιθυμίας του ήταν οι Σέρρες, η οποία έχει μεν Μονάδα που προβλέπεται η ειδικότητά του, πλην όμως σύμφωνα με την αναδιοργάνωση του στρατού Ξηράς που βρίσκεται σε εξέλιξη, έχει μεταπέσει σε Μονάδα χαμηλής ετοιμότητας και συνεπώς έχει περιορισμένες ανάγκες επανδρώσεως. Για το λόγο αυτό μετατέθηκαν στην εν λόγω Μονάδα μόνο 2 Οπλίτες αντιστοίχου ειδικότητας, οι οποίοι όμως είχαν περισσότερα μόρια από τον Στρτη (ΤΘ) Ανέστη Ελευθεριάδη (275 και 257,8 αντίστοιχα).
      4. Η επόμενη Μονάδα που διέθετε τον αυτό τύπο αρμάτων και που σύμφωνα με τη γενική πορεία θα μπορούσε να μετατεθεί ήταν η 9η ΕΜΑ, όπου και μετατέθηκε. Σημειώνεται ότι ανάμεσα στον Στρτη (ΤΘ) Ελευθεριάδη και στους δύο πρώτους που μετατέθηκαν στις Σέρρες υπήρχαν άλλοι 6 Οπλίτες της αυτής ειδικότητας και ΕΣΣΟ οι οποίοι και ακολούθησαν από πλευράς μεταθέσεως ανάλογη πορεία.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      4. Στην με αριθμό 344/10-7-02 ερώτηση δόθηκε με το υπ’ αριθμ. 1829/1-8-02 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό 344/10/7/02 ερώτησης των Βουλευτών κυρίων Κων/νο Κιλτίδη, Αγ. Ανέστη και Αν. Μπέζα κλπ. Και σύμφωνα με όσα μας γνώρισε η Διοίκηση της Ο.Π.Α.Π.Α.Ε., σας πληροφορούμε τα εξής:
      1. Η διάθεση μετοχών της Ο.Π.Α.Π. Α.Ε., σε Έλληνες και ξένους επενδυτές, πραγματοποιήθηκε ήδη με τεράστια επιτυχία, αφού η προσφορά καλύφθηκε κατά 3,8 φορές στο σύνολό της και ειδικότερα κατά 5,5 φορές από ξένους θεσμικούς επενδυτές και κατά 1,7 φορές από Έλληνες ιδιώτες και θεσμικούς επενδυτές.
      Οι πράκτορες της εταιρείας λειτουργούν σύμφωνα με τον ισχύοντα Κανονισμό Δικαιωμάτων και Υποχρεώσεων Πρακτόρων (Υ.Α. 25148/1999) και ουδέποτε μετετράπησαν σε υπάλληλους και με τις διατάξεις του νέου Κανονισμού, ο οποίος θα πρέπει να έχει δημοσιευθεί μέχρι 31.10.2002.
      2. Το Δίκτυο πωλήσεων της εταιρείας είναι εξασφαλισμένο και αποτελείται από το σύνολο των πρακτόρων-συνεργατών της. Το Δίκτυο των πρακτορείων της εταιρείας είναι ενιαίο και αδιαπραγμάτευτο και ως τέτοιο θα λειτουργεί και με τις διατάξεις του νέου Κανονισμού Δικαιωμάτων και Υποχρεώσεων Πρακτόρων.
      3. Με το υφιστάμενο νομικό πλαίσιο δεν είναι δυνατόν να οργανωθεί τηλεφωνικό στοίχημα, ούτε στοίχημα μέσω Διαδικτύου.
      4. Οι χορηγήσεις νέων αδειών πρακτορείου, γίνονται σύμφωνα με τα οριζόμενα από το άρθρο 1 του ισχύοντος Κανονισμού Δικαιωμάτων και Υποχρεώσεων Πρακτόρων.
      Δεν χορηγούνται από την Ο.Π.Α.Π. Α.Ε. άδειες σε εταιρείες, αλλά στα πλαίσια των επιχειρησιακών και επιχειρημάτων της σχεδίων μελετάται από την εταιρεία να επιτραπεί στο μέλλον σε ήδη λειτουργούντα πρακτορεία, να συστήνουν ανά νομό ή περιοχή  ανώνυμη εταιρεία, με μετόχους μόνο πράκτορες της εταιρείας.
      5. Η μίσθωση του κτιρίου για τη στέγαση των Γραφείων και Γενικά όλων των υπηρεσιών της εταιρείας, έγινε μετά από Δημόσιο Διαγωνισμό και θετική πρόταση της επιτροπής αξιολόγησης του Διαγωνισμού προς το Διοικητικό Συμβούλιο, το οποίο και έλαβε την τελική απόφαση.
      Το κτίριο που τελικά επελέγη, συγκεντρώνει όλους τους όρους που απαιτούσε η Διακήρυξη και ταυτόχρονα είναι και από άποψη μηνιαίου μισθώματος το φθηνότερο από όσο προσφέρθηκαν κατά τη διαγνωστική διαδικασία.
      Άλλωστε το σχέδιο σύμβασης υποβλήθηκε προς εξέταση πριν την υπογραφή στο Ελεγκτικό Συνέδριο.
      6. Οι δαπάνες για την εκτός έδρας αποζημίωση του Προέδρου και Διευθύνοντος Συμβούλου της εταιρείας, ήταν για το 2001 1574,94 ΕΥΡΩ και για το πρώτο εξάμηνο του 2002 1510,87 ΕΥΡΩ.
      7. Οι καθαρές αμοιβές των Δικηγόρων της εταιρείας για το 2001, έχουν αναλυτικά όπως παρακάτω:
      α) ΑΠΟΣΤΟΛΟΣ ΔΟΥΖΑΣ του ΓΕΩΡΓΙΟΥ (20 χρόνια υπηρεσίας στην Ο.Π.Α.Π. Α.Ε.) 			(2001)
      Τακτικές αποδοχές 			41.201,29 ΕΥΡΩ
      Επιτροπές – Εκτός Έδρας		15.208,15 ΕΥΡΩ
      Πριμ					19.444,97 ΕΥΡΩ
      Α΄ εξάμηνο 2002
      Σύνολο καθαρών αμοιβών		26.930,41 ΕΥΡΩ
      β) ΤΣΙΓΓΕΝΕΣ ΕΜΜΑΝΟΥΗΛ του ΝΙΚΟΛΑΟΥ (20 χρόνια υπηρεσίας στην Ο.Π.Α.Π. Α.Ε.)				(2001)
      Τακτικές αποδοχές 			46.396,41 ΕΥΡΩ
      Επιτροπές – Εκτός Έδρας		 2.686,21 ΕΥΡΩ
      Πριμ					22.347,54 ΕΥΡΩ
      Α΄ εξάμηνο 2002
      Σύνολο καθαρών αμοιβών		22.855,41 ΕΥΡΩ
      γ) ΤΟΜΑΡΑΣ ΝΙΚΟΛΑΟΣ του ΑΝΑΣΤΑΣΙΟΥ (ΝΟΜΙΚΟΣ ΣΥΜΒΟΥΛΟΣ 33 χρόνια υπηρεσίας στην Ο.Π.Α.Π. Α.Ε.)
      			(2001)
      Τακτικές αποδοχές 			70.062,21 ΕΥΡΩ
      Επιτροπές – Εκτός Έδρας		     189,57 ΕΥΡΩ
      Πριμ					35.705,46 ΕΥΡΩ
      Α΄ εξάμηνο 2002
      Σύνολο καθαρών αμοιβών		40.884,79 ΕΥΡΩ
      
      Η παρουσία του Νομικού Συμβούλου και των δύο (2) Δικηγόρων στην εταιρεία είναι καθημερινή ακόμα και Σάββατο και Κυριακή λόγω των κληρώσεων των παιχνιδιών.
      Τον τελευταίο χρόνο λόγω και της μετοχοποίησης απασχολούνται στην εταιρεία κατά περίπτωση πάνω από 12 ώρες ημερησίως και διεκπεραιώνουν όλες τις υποθέσεις της εταιρείας, η οποία είχε εισπράξεις για το 2001 613 δις δραχμές ή 1,8 δις ευρώ.
      8. Οι Ειδικοί Σύμβουλοι που απασχολούνται στην εταιρεία σύμφωνα με την παρ. 2 του άρθρου 16 του Κανονισμού Οργάνωσης και Λειτουργίας των Υπηρεσιών της είναι έξι (6) και όχι φυσικά δεκαέξι.
      Απασχολούνται επίσης μία Σύμβουλος Επικοινωνίας και ένας Σύμβουλος για τις επιχειρηματικές σχέσεις της εταιρείας με τρίτους, που προσλήφθηκαν μετά από Διαγωνισμό. Το ύψος της αμοιβής του καθένα για το 2001 ανέρχεται σε 31.000 ευρώ και για το Α΄ εξάμηνο του 2002 σε 15.500 ευρώ.
      9. Η αγορά των διαμερισμάτων για τους τυχερούς έγινε μετά από Διαγωνισμό. Ετηρήθησαν όλες οι διαδικασίες που προβλέπονται από τον Κανονισμό Προμηθειών της Εταιρείας και η τελική κατακύρωση έγινε με απόφαση του Διοικητικού Συμβουλίου, μετά από πρόταση της αρμόδιας επιτροπής αξιολόγησης του Διαγωνισμού.
      Η πληρωμή των διαμερισμάτων δεν γίνεται με χρήματα της εταιρείας, αλλά από αδιάθετα ποσά που προέρχονται από απολεσθέντα δελτία παικτών, σύμφωνα με τα οριζόμενα στο Π.Δ. 7/97.
      10.Οι συμβάσεις με τους πράκτορες μας, σύμφωνα με Κοινή Υπουργική Απόφαση του Υπουργού Πολιτισμού και του Υφυπουργού θα πρέπει να έχουν υπογραφεί μέχρι 31-12-2002 και ο νέος Κανονισμός Δικαιωμάτων και Υποχρεώσεων Πρακτόρων να έχει δημοσιευθεί μέχρι 31-10-2002.
      Οι συμβάσεις με τους πράκτορες της εταιρείας δεν απαιτείται να παρουσιασθούν στη Γενική Συνέλευση των μετόχων της εταιρείας, αλλά αποτελεί δέσμευση της εταιρείας προς τους μετόχους, η οποία αναλήφθηκε κατά την εισαγωγή της στο Χρηματιστήριο Αξιών Αθηνών.
      Ο Υφυπουργός
      ΙΩΑΝΝΗΣ ΚΟΥΡΑΚΗΣ»
      5. Στην με αριθμό 329/10-7-02 ερώτηση δόθηκε με το υπ’ αριθμ. 73508/1-8-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 329/10-7-02 την οποία κατέθεσαν οι Βουλευτές κύριοι Φώτης Κουβέλης και Ασημίνα Ξηροτύρη – Αικατερινάρη και η οποία αναφέρεται στο διορισμό αναπληρωτών εκπαιδευτικών, σας γνωρίζουμε τα ακόλουθα:
      Σύμφωνα με τις διατάξεις του άρθρου 7 και 1 του ν. 3027/02 (152 Α΄) από το 2003 και εφεξής οι διορισμοί εκπαιδευτικών πρωτοβάθμιας και δευτεροβάθμιας εκπαίδευσης στις κενές οργανικές θέσεις πραγματοποιούνται ως εξής:
      α) σε ποσοστό 75% από όσους επιτυγχάνουν στο διαγωνισμό του ΑΣΕΠ και κατά τη σειρά της βαθμολογίας και β) σε ποσοστό 25% από όσους είναι εγγεγραμμένοι στον πίνακα αναπληρωτών του άρθρου 138 του ν. 2715/99 και κατά τη σειρά εγγραφής τους.
      Μετά την εξάντληση του αριθμού των υποψηφίων του πίνακα της ανωτέρω περίπτωσης (β) το ποσοστό των θέσεων καλύπτεται από τους εγγεγραμμένους σε ενιαίο πίνακα αναπληρωτών εκπαιδευτικών, ο οποίος συντάσσεται για κάθε έτος και στο οποίο κατατάσσονται κατά σειρά που εξαρτάται από το σύνολο των μορίων τους: i) όσοι είχαν προϋπηρεσία προσωρινού αναπληρωτή ή και ωρομίσθιου εκπαιδευτικού σε δημόσια σχολεία πρωτοβάθμιας και δευτεροβάθμιας εκπαίδευσης αρμοδιότητας του ΥΠΕΠΘ και ii) όσοι πέτυχαν τη βαθμολογική βάση στον τελευταίο διαγωνισμό του ΑΣΕΠ.
      Τα μέτρα αυτά είχαν σκοπό να απορροφήσουν όσο το δυνατόν μεγαλύτερο αριθμό αναπληρωτών και να καθιερώσουν δικαιότερο σύστημα πρόσληψης μόνιμων εκπαιδευτικών λειτουργών και αναπληρωτών.
      Ο Υφυπουργός
      ΝΙΚ. ΓΚΕΣΟΥΛΗΣ»
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 2 Δεκεμβρίου 2002.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν. Βουλής)
      1. Η με αριθμό 158/25-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς την Υπουργό Περιβάλλοντος, Χωροταξίας και Δημοσίων Έργων, σχετικώς με την απλούστευση των διαδικασιών ένταξης περιοχών στα σχέδια πόλεων κλπ.
      2. Η με αριθμό 173/26-11-2002 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με το νέο χωροταξικό περιφερειακό σχεδιασμό, την απουσία του Νομού Εύβοιας κλπ.
      3. Η με αριθμό 168/26-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Οικονομίας και Οικονομικών, σχετικώς με το κλείσιμο εκκρεμών φορολογικών υποθέσεων των μικροεπιχειρήσεων κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.4 Καν. Βουλής)
      1. Η με αριθμό 166/26-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας, σχετικώς με την απαγόρευση επιβίβασης σε αγροτικά αυτοκίνητα πέραν των δύο ατόμων κλπ.
      2. Η με αριθμό 171/26-11-2002 επίκαιρη ερώτηση του Βουλευτή της Νέας Δημοκρατίας κ. Παναγιώτη Μελά προς τον Υπουργό Εθνικής Παιδείας και Θρησκευμάτων, σχετικώς με τον καταλογισμό ευθυνών για την κλοπή γραπτών των πτυχιούχων ιατρικών σχολών του εξωτερικού, στο Διαπανεπιστημιακό Κέντρο Αναγνώρισης Τίτλων Σπουδών της Αλλοδαπής.
      3. Η με αριθμό 167/26-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την επαναπρόσληψη πολύτεκνης μητέρας που απολύθηκε λόγω διακοπής της λειτουργίας της ολλανδικής τράπεζας I.N.G. στη χώρα μας.
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 163/26.11.2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Λεωνίδα Τζανή προς τους Υπουργούς Εθνικής Παιδείας και Θρησκευμάτων, Μεταφορών και Επικοινωνιών, σχετικώς με τις διαδικασίες απόκτησης άδειας εκπαιδευτή υποψηφίων οδηγών αυτοκινήτων  κλπ. 
      Η επίκαιρη ερώτηση του κ. Τζανή έχει ως εξής: 
      «Με το π.δ. 208/23.8.2002 (ΦΕΚ 194 Α΄), του οποίου η ισχύς άρχισε από 23.9.2002, ρυθμίζονται, μεταξύ άλλων, στις παραγράφους 8 και 9 του άρθρου 5, θέματα με τη δοκιμασία των υποψηφίων εκπαιδευτών οδηγών αυτοκινήτων, τα της επανεξέτασης αυτών σε περίπτωση αποτυχίας κλπ.
      Η νομοτεχνική διατύπωση των παραπάνω παραγράφων δεν διευκρινίζει με σαφήνεια τα εξής θέματα, που αφορούν περιπτώσεις ενδιαφερομένων υποψηφίων εκπαιδευτών: 
      Α) Όσοι έχουν ξεκινήσει τη διαδικασία απόκτησης άδειας εκπαιδευτή υποψηφίων οδηγών, είναι απόφοιτοι του αντίστοιχου ΙΕΚ (εκπαιδευτών υποψηφίων οδηγών αυτοκινήτου, μοτοσικλετών κλπ.) και απέτυχαν, πριν από την έναρξη ισχύος του παραπάνω π.δ., να ολοκληρώσουν την πρώτη φάση της θεωρητικής δοκιμασίας, κατά την αληθή έννοια του παραπάνω Ι.Ι.Λ. οφείλουν να ολοκληρώσουν επιτυχώς μόνο τις πρακτικές εξετάσεις; Απαλλάσσονται δηλαδή από την υποχρέωση συμμετοχής στη διαδικασία των θεωρητικών εξετάσεων:
      Β) Όσοι έχουν αποφοιτήσει επιτυχώς από το αντίστοιχο ΙΕΚ, συμπληρώνουν, όμως τρία χρόνια από την ημερομηνία υποβολής της αρχικής αίτησής τους για λήψη άδειας ασκήσεως επαγγέλματος εκπαιδευτή, αν εκπνεύσει η τριετία αυτή χωρίς να έχουν ολοκληρώσει επιτυχώς τη διαδικασία λήψης ασκήσεως επαγγέλματος, σε ποιες υποχρεώσεις τελικά υπάγονται; 
      Επειδή από την απάντηση στα ερωτήματα αυτά κρίνεται ο τρόπος αντιμετώπισης όσων εμπίπτουν στις περιπτώσεις αυτές από τις αρμόδιες διοικητικές υπηρεσίες, επομένως επείγει η διευκρίνιση αυτών των θεμάτων. 
      Ερωτώνται οι αρμόδιοι Υπουργοί:
      Ποια είναι η έννοια των παραπάνω διατάξεων των παραγράφων 8, 9 του π.δ. 208/23.8.2002, ως προς τα τιθέμενα επιμέρους ζητήματα;».
      Ο Υφυπουργός Μεταφορών και Επικοινωνιών κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Θέλω να πω κατ’ αρχάς ότι τα ερωτήματα και οι προβληματισμοί του αγαπητού συναδέλφου είναι υπαρκτά. Είναι προς μία κατεύθυνση που εκφράζουν καταστάσεις που είναι ήδη διαμορφωμένες. Όμως, είναι επίσης γνωστό ότι αυτής της μορφής τα προβλήματα πάντα υπάρχουν όταν από ένα καθεστώς εξέτασης πηγαίνουμε σε ένα καινούριο καθεστώς, που εκτιμούμε ότι είναι το σωστότερο, μια και τη διαδικασία αυτή εκ των πραγμάτων έπρεπε να την αναλάβει και την αναλαμβάνει το Υπουργείο Παιδείας μέσω του Οργανισμού Επαγγελματικής Εκπαίδευσης και Κατάρτισης. 
      Όμως, το προεδρικό διάταγμα στο οποίο αναφερόμαστε και αναφέρεται και η ερώτηση έχει και μία επιπλέον παράγραφο στη συνέχεια, η οποία δίνει τη δυνατότητα να μην εφαρμοστούν αυτές οι δύο παράγραφοι, να μην εφαρμόζεται δηλαδή αυτή η συγκεκριμένη διάταξη πριν ρυθμιστούν τα επιμέρους ζητήματα που τίθενται και από την ερώτηση του αγαπητού συναδέλφου, από κοινή υπουργική απόφαση. 
      Θέλω να τον διαβεβαιώσω ότι ήδη στο Υπουργείο Παιδείας και στο Υπουργείο Μεταφορών και Επικοινωνιών υπάρχει και λειτουργεί αυτή η επιτροπή η οποία εξετάζει και τα συγκεκριμένα ζητήματα και άλλα που θα προκύψουν στη διαδικασία εφαρμογής ενός άλλου διαφορετικού συστήματος απ’ αυτό που ίσχυε μέχρι σήμερα.  Εξάλλου το Υπουργείο βλέπει θετικά την επίλυση των όποιων ζητημάτων προκύψουν σ΄ αυτό το μεταβατικό στάδιο και θα διατυπωθεί στην κοινή υπουργική απόφαση, ώστε να μη δημιουργείται στην πορεία και κατά την εφαρμογή του νέου συστήματος κανένα πρόβλημα. 
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τζανής έχει το λόγο.
      ΛΕΩΝΙΔΑΣ ΤΖΑΝΗΣ: Κύριε Πρόεδρε περιορίζομαι μόνο να πω ότι η γρήγορη αντιμετώπιση αυτών των δύο θεμάτων θα οδηγήσει σε αποφυγή γραφειοκρατικών εμπλοκών για όποιους υποψηφίους εκπαιδευτές θα θελήσουν να υπαχθούν στις διατάξεις του συγκεκριμένου προεδρικού διατάγματος. 
      Η απάντηση του κυρίου Υφυπουργού, θα έλεγε κανείς, είναι θετική υπό την έννοια ότι διευκρινίζει πως μέχρι σήμερα ισχύει το προηγούμενο νομικό καθεστώς. Εξακολουθώ να έχω την απορία τι θα γίνει με τους υποψηφίους εκπαιδευτές αυτοκινήτων που είναι απόφοιτοι ΙΕΚ. Αυτό το προεδρικό διάταγμα θέλησε να προβεί σε μία διαφορετική μεταχείριση όποιων υποψηφίων οδηγών εκπαιδευτών αυτοκινήτων, που στο μεταξύ είχαν τελειώσει το αντίστοιχο τμήμα. Συμπεραίνω, απ’ αυτά που ακούω, ότι και αυτοί εξακολουθούν να υπάγονται στο παλιό νομικό καθεστώς και επομένως η εφαρμογή του συγκεκριμένου προεδρικού διατάγματος θα έλθει όταν εκδοθεί η κοινή υπουργική απόφαση, η οποία προβλέπεται από την παράγραφο 10. Η παράκλησή μου είναι να ολοκληρωθεί το συντομότερο δυνατόν αυτό. Διότι αν τούτο δεν γίνει, θα έχουμε απώλεια δικαιωμάτων αυτής της κατηγορίας υποψηφίων οδηγών εκπαιδευτών αυτοκινήτων. Η παράκλησή μου είναι να έχουμε το συντομότερο δυνατό αυτήν την κοινή υπουργική απόφαση, για να ξέρουν και οι πολίτες σε τι καθεστώς υπάγονται.
      ΠΡΟΕΔΡΕΥΩΝ (Κωνσταντίνος Γείτονας): Θέλω να πω στον κύριο συνάδελφο ότι αυτό ήταν εκείνο το στοιχείο το οποίο επέτρεψε σε μας, το Προεδρείο, να την εγκρίνουμε ως επίκαιρη ερώτηση. Κανονικά σ΄ αυτό το θέμα έπρεπε να ακολουθεί τη διαδικασία της γραπτής ερώτησης.
      Ο Υφυπουργός Μεταφορών και Επικοινωνιών κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Πράγματι κύριε Πρόεδρε, αυτή η αγωνία της Διάσκεψης των Προέδρων που αποφασίζει για τις επίκαιρες ερωτήσεις, αλλά και του αγαπητού συναδέλφου για την ανάγκη να επισπευσθούν οι διαδικασίες, είναι μία αγωνία που και εμείς στο Υπουργείο την έχουμε. Και έχουμε πει στην επιτροπή να δουν όλα τα ζητήματα, όχι μόνο τα συγκεκριμένα, που θα προκύψουν από την εφαρμογή του νέου αυτού προεδρικού διατάγματος, ώστε με την κοινή υπουργική απόφαση να επιλυθούν και να μη δημιουργηθούν στο μέλλον εμπλοκές, από προβλήματα που ενδεχόμενα δεν τα είχαμε προβλέψει. Θέλω να διαβεβαιώσω για μια ακόμη φορά ότι πράγματι και γι’ αυτούς τους οποίους αναφέρεσθε, που έχουν τελειώσει το ΙΕΚ, ισχύει το παλιό καθεστώς μέχρι να ολοκληρωθεί η προβλεπόμενη από το νέο προεδρικό διάταγμα διαδικασία.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 172/26.11.2002 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Εμπορικής Ναυτιλίας, σχετικώς με τη διακοπή επιδότησης των δρομολογίων, του σκάφους μεταφοράς ταχυδρομείου, μεταξύ Κυθήρων-Αντικυθήρων. 
      Η επίκαιρη ερώτηση του κ. Μιχαλολιάκου έχει ως εξής:
      «Τα Αντικύθηρα, ένα μικρό νησί, το οποίο κατοικείται από ελάχιστους μονίμους ηρωικούς κατοίκους (σαράντα- σαράντα πέντε άτομα) διαθέτει ελάχιστες δυνατότητες αναπτύξεως της οικονομικής ζωής τους. Πέρα από την άγονη διαμόρφωση του εδάφους του νησιού, δεν υφίσταται και η παραμικρή τουριστική κίνηση, αν βέβαια εξαιρέσουμε τις επισκέψεις των Αντικυθηρίων Αθηνών-Πειραιώς.
      Δυστυχώς, όμως, η ζωή των κατοίκων γίνεται ιδιαίτερα δυσχερής εξαιτίας της ανεπαρκέστατης επικοινωνίας του νησιού με τα Κύθηρα και τον Πειραιά, κατ΄ εξοχήν μάλιστα τους χειμερινούς μήνες. Για τη διευκόλυνση των τόσων αναγκών τους και σε αναγνώριση της εθνικής –κατά κάποιο τρόπο- αποστολής που επιτελούν μόνο και μόνο με την παρουσία τους σε αυτό το μικρό και άγονο νησί η ελληνική πολιτεία επί πολλές δεκαετίες και ανεξαρτήτως ακτοπλοϊκής συγκοινωνίας επιδοτούσε τα εβδομαδιαία δρομολόγια μικρού ταχυδρομικού σκάφους μεταξύ Κυθήρων-Αντικυθήρων. Το σκάφος αυτό πέραν του ταχυδρομικού σάκου, μετέφερε φάρμακα, εμπορεύματα, τρόφιμα, καύσιμα, φιάλες υγραερίου και σε ιδιαίτερα επείγουσες περιπτώσεις ακόμη και κάποιο άτομο ευρισκόμενο σε ανάγκη.
      Το ΥΕΝ από 1.1.2002 διέκοψε την επιδότηση –περίπου 1500 ευρώ μηνιαίως-  και φυσικά τα δρομολόγια σταμάτησαν με το αιτιολογικό ότι τώρα πλέον προσεγγίζει το Ο/Γ «ΜΥΡΤΙΔΙΩΤΙΣΣΑ», το οποίο δεν προσφέρει την ίδια εξυπηρέτηση, αφού δεν μεταφέρει καύσιμα και υγραέρια, ενώ ακόμη δεν έχει διευκρινιστεί πώς θα διακινείται ο ταχυδρομικός σάκος στον οποίο περιέχονται και χρήματα.
      Ερωτάται ο κύριος Υπουργός:
      Προτίθεται να επανεπιδοτήσει τα δρομολόγια του ταχυδρομικού σκάφους μεταξύ Κυθήρων-Αντικυθήρων, για να εξυπηρετούνται επαρκώς οι λιγοστοί κάτοικοι των Αντικυθήρων;».
      Ο Υπουργός Εμπορικής Ναυτιλίας κ. Ανωμερίτης έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
      Πρώτα απ’ όλα χαίρομαι γιατί ο αγαπητός συνάδελφος, σε αντίθεση με πολλούς άλλους, ασχολείται με ένα πράγματι μικρό νησί που τώρα έχει περίπου είκοσι τέσσερις κατοίκους και νομίζω ότι αξίζει πράγματι –και συμφωνώ με τις διαπιστώσεις του- το ενδιαφέρον όλων, αν θέλουμε να έχουμε ζωντανή ελληνική περιφέρεια, έστω και γι’ αυτούς που ζουν σε τόσο μικρές περιοχές. 
      Είναι γνωστό ότι μέσα στο νέο θεσμικό πλαίσιο δεν εκδηλώθηκε από καμία εταιρεία ενδιαφέρον για τα Κύθηρα και Αντικύθηρα.
      Εμείς εφαρμόζοντας έστω και μετά από μία δεκαετία τον κοινοτικό κανονισμό, διαπιστώσαμε ότι δεν υπήρχε ενδιαφέρον από την αγορά. Όμως, ο ν. 2932/2001 δίνει τη δυνατότητα στο Υπουργείο Εμπορικής Ναυτιλίας να προχωρήσει σε προσκλήσεις προκειμένου να καλύψει αυτές τις γραμμές. Αλλά ούτε στην κανονική πρόσκληση προσήλθε κάποιος ενδιαφερόμενος. 
      Στη συνέχεια στο μειοδοτικό διαγωνισμό για τη σύναψη σύμβασης ετήσιας διάρκειας ήρθε η εταιρεία λαϊκής βάσης η «ANEN LINES» και ήταν ο μοναδικός μειοδότης που έβαλε το πλοίο «Μυρτιδιώτισσα». Έτσι από την 1η Νοεμβρίου του 2002 έως τις 31 Οκτωβρίου του 2003 το πλοίο αυτό θα εξυπηρετεί τα Κύθηρα και Αντικύθηρα και επιπροσθέτως υπάρχει και το «Νήσος Κύθηρα» μία φορά την εβδομάδα, με ένα δρομολόγιο από τη Νεάπολη της Λακωνίας. 
      Είχα απαντήσει ευθέως σε όμοια ερώτηση του αγαπητού συναδέλφου, ότι πέρσι υπήρξε πρόβλημα και μάλιστα μεγάλο. Αυτός είναι και ο λόγος που για να καλύψουμε αυτήν τη γραμμή μέσα από την υποχρεωτική αυτή μίσθωση δαπανάμε γι’ αυτήν τη γραμμή περίπου 600 εκατομμύρια δραχμές. Αυτό γίνεται για να  στηρίξουμε αυτήν τη γραμμή  στα Κύθηρα και στα Αντικύθηρα για να μην είναι ακάλυπτη ούτε από τον Πειραιά ούτε από τις άλλες περιοχές. 
      Το πλοίο στο οποίο αναφέρεστε, απ’ ό,τι έμαθα από τις υπηρεσίες του ΥΕΝ ήταν ένα μικρό φουσκωτό οκτώ μέτρων, το οποίο,  όμως δεν μας ικανοποιούσε όσον αφορά την ποιότητα, έστω και για να πηγαίνει το σάκο ή κάποια φορτία. Γι’ αυτό και είπαμε ότι όταν υπάρχουν επικίνδυνα φορτία, εμείς  -και ήδη το κάναμε δύο φορές αυτό το μήνα, τη μία μάλιστα την έχω εδώ- θα δρομολογούμε εκτάκτως και ας το πούμε έτσι υποχρεωτικά το «Μυρτιδιώτισσα». Έτσι τα Αντικύθηρα έχουν στην ουσία τρία δρομολόγια την εβδομάδα και μάλιστα με μεγάλο πλοίο πια συν το μικρό. Όταν, όμως χρειαστεί να μεταφέρουμε εύφλεκτα ή άλλα υλικά, μια και δεν είναι μεγάλη και η αγορά τώρα με είκοσι τέσσερις κατοίκους, εμείς –και μπορώ να σας δείξω το έγγραφο που έχω- στις 6 Νοεμβρίου δρομολογήσαμε εκτάκτως το «Μυρτιδιώτισσα» -ένα τόσο μεγάλο πλοίο- για να πάει έστω αυτό το εύφλεκτο υλικό. Πιστεύω ότι αυτή τη φορά τα νησιά καλύπτονται επαρκώς. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μιχαλολιάκος έχει το λόγο. 
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, έχει δίκιο ο κύριος Υπουργός, ότι από πέρσι μέχρι φέτος τα πράγματα βελτιώθηκαν. Και έτσι διαψεύσαμε στην πράξη το λαϊκό άσμα που έλεγε «Τα Κύθηρα ποτέ δεν θα τα βρούμε». Τα βρήκαμε, γιατί πράγματι ενεργοποιήσατε τη διαδικασία εκείνη με την οποία ενισχύθηκε η γραμμή για όλο το χρόνο. Μια φορά την εβδομάδα τουλάχιστον τα Κύθηρα και τα Αντικύθηρα έχουν συγκοινωνιακή σύνδεση με τον Πειραιά, εφόσον βεβαίως και οι καιρικές συνθήκες το επιτρέπουν. Και αυτό κοστίζει περίπου 500 εκατομμύρια, όπως είπε και ο κύριος Υπουργός και δεν έχω κανένα λόγο ούτε στοιχείο να το αμφισβητήσω. Αλλά θέλω να πιστεύω ότι επειδή ανακαλύψαμε τα Κύθηρα, δεν θα χάσουμε τα Αντικύθηρα. Δεν θα μετατρέψουμε τα Αντικύθηρα, ένα ζωντανό νησί με είκοσι πέντε ή σαράντα ή σαράντα πέντε μονίμους κατοίκους –που φυλάνε Θερμοπύλες όμως- σε βραχονησίδα και μάλιστα για ένα κόστος –για όνομα του Θεού- που φθάνει τα 1.500 ευρώ μόνο το μήνα. Πρέπει να εξασφαλίσουμε τουλάχιστον τη δυνατότητα να έχουν καύσιμα, ταχυδρομική σύνδεση με τους συγγενείς τους στην Αθήνα, φάρμακα και εν πάση περιπτώσει μία δυνατότητα δεύτερη μέσα στη βδομάδα για κάποιο έκτακτο ιατρικό περιστατικό. Δεν έχω στοιχεία για να σας πω πόσο αξιόπιστο είναι το υπάρχον σκάφος. Απεδείχθη ότι μέχρι τώρα εκτελούσε τις υποχρεώσεις του. Δεν υπάρχει καταγγελία ότι είχε έστω και μία ασυνέπεια. 
      Εγώ, κύριε Υπουργέ, θα σας έλεγα κάτι πολύ απλό: Κρατήστε το μέχρι να βρούμε την καλύτερη λύση. Είμαι σίγουρος ότι εάν οι υπηρεσίες σας, σας είχαν ενημερώσει εγκαίρως, δεν θα είχατε διακόψει την επιδότηση. Μια γενναιότητα, λοιπόν ακόμα για να είναι μια καλή στιγμή της πολιτικής μας ζωής. 
      Δεν αντιδικούμε. Θέλουμε και εγώ και εσείς να κρατήσουμε ζωντανό το νησί των Αντικυθήρων. Και είναι το χρέος μας. Δεν κάνουμε χατίρι σε κάποιον. 
      Ας πάρετε, λοιπόν, την απόφαση -και ας είναι και μία δέσμευση που θα ακουστεί σήμερα από τη Βουλή- ότι μέχρι να βρεθεί καλύτερη λύση θα επαναφέρετε την ενίσχυση των 1.500 ευρώ το μήνα. Για όνομα του Θεού! Η Ελλάδα εν πάση περιπτώσει χάνει δεκάδες δισεκατομμύρια προς διάφορες κατευθύνσεις μέσω της διαδικασίας της σπατάλης και -για να μη χαλάσω το κλίμα- σε άλλες κατευθύνσεις που δεν είναι τόσο καθαρές. Παρακαλώ πολύ να έχω τη δέσμευσή σας.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, «βρήκαμε τα Κύθηρα» είπε ο κ. Μιχαλολιάκος. Εγώ επειδή ξέρω ότι είστε καλός καπετάνιος, είμαι βέβαιος ότι θα «βρείτε και τα Αντικύθηρα»...
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Αγαπητέ Πρόεδρε, εγώ τα Αντικύθηρα τα έχω βρει πριν από πολύ καιρό. Και πέρα από τη συναισθηματική σχέση που έχω με τα Κύθηρα, τα Αντικύθηρα τα έχω βρει σε τόσο καλό βαθμό από πολλά - πολλά χρόνια ώστε ο περίφημος υπολογιστής των Αντικυθήρων -μπορεί να μην έχει κατασκευαστεί στα Αντικύθηρα, αλλά έτσι ονομάζεται ο υπολογιστής ή μηχανισμός των Αντικυθήρων- θα είναι το δώρο που θα δώσουμε φέτος προς όλους τους Ευρωπαίους Υπουργούς του Υπουργείου Εμπορικής Ναυτιλίας για να καταλάβουν ότι σ΄ αυτόν τον τόπο δεν έχουμε μόνο μακρόχρονη ναυτική ιστορία, αλλά έχουμε και μακρόχρονη ναυτική τεχνολογία. 
      Σ΄ αυτό που πρέπει να συμφωνήσουμε είναι το εξής: Πρώτα απ’ όλα υπάρχει η γραμμή Πειραιάς – Κύθηρα – Αντικύθηρα μία φορά τη βδομάδα. Υπάρχει Γύθειο – Κύθηρα – Αντικύθηρα – Καστέλι δύο φορές τη βδομάδα με το «Μυρτιδιώτισσα» που είναι μεγάλο πλοίο. Άρα, τα Αντικύθηρα έχουν δρομολόγια τρεις φορές τη βδομάδα. Υπάρχει επίσης το Νήσος Κύθηρα που εκτελεί ένα δρομολόγιο τη βδομάδα από τη Νεάπολη. 
      Υπάρχουν, λοιπόν, αυτά τα δρομολόγια τα οποία είναι μία πραγματικότητα.
      Εγώ ζήτησα να μάθω, μετά την ερώτησή σας, τι είναι αυτό που κόπηκε και διαπίστωσα ότι είναι ένα φουσκωτό σκάφος οκτώ μέτρων που εμένα δεν με ικανοποιεί για οποιοδήποτε λόγο. Θα το εξετάσω. Πάντως σε σχέση με πέρυσι που με το ζόρι πήγαινε ένα τη βδομάδα, εδώ έχουμε τέσσερα τη βδομάδα.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Αυτό πήγαινε δεκαετίες.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Πιστεύω ότι είναι μία πάρα πολύ μεγάλη βελτίωση για τα συγκεκριμένα μεγέθη, γιατί ακριβώς το δικό μας ενδιαφέρον είναι να υπάρχουν συγκοινωνίες ακόμα και στο πιο μικρό νησί. Γι’ αυτό και φέτος θα καταβάλλουμε από τον προϋπολογισμό και τον επίναυλο έναντι 3,5 δισεκατομμυρίων δραχμών πέρυσι, 14 δισεκατομμύρια δραχμές ακριβώς για να καλύψουμε αυτές τις ανάγκες μέσα στο νέο καθεστώς. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 170/26.11.2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τον Υπουργό Εμπορικής Ναυτιλίας, σχετικώς με την αντιμετώπιση των προβλημάτων στην ακτοπλοϊκή σύνδεση της Νήσου Θάσου με την ηπειρωτική χώρα.
      Η επίκαιρη ερώτηση του κ. Χουρμουζιάδη έχει ως εξής:
      «Η εφαρμογή του αντιλαϊκού νόμου 2932/2001 για το νέο θεσμικό πλαίσιο της ακτοπλοΐας από 1.11.2002, έχει δημιουργήσει πλήθος προβλημάτων στην ακτοπλοϊκή συγκοινωνία.
      Αποτέλεσμα της εφαρμογής αυτού του νόμου είναι στο Νομό Καβάλας να έχουν ήδη αρχίσει οι μειώσεις των δρομολογίων των πλοίων, οι αυξήσεις στις τιμές των εισιτηρίων και οι αλλαγές, προς το χειρότερο, στις εργασιακές σχέσεις των εργαζομένων.
      Τα δρομολόγια Καβάλας – Θάσου και Κεραμωτής – Θάσου έχουν ήδη μειωθεί ακόμα και για τους θερινούς μήνες αιχμής, ενώ έχει καταργηθεί εντελώς η σύνδεση Περάμου – Θάσου. Παράλληλα με τις περικοπές των δρομολογίων έχουν γίνει σημαντικές αυξήσεις στις τιμές των εισιτηρίων της τάξης του 20% για τους επιβάτες και 10% για τα οχήματα.
      Οι εξελίξεις αυτές έχουν αρνητικές επιπτώσεις τόσο στην οικονομία του νησιού της Θάσου, που στηρίζεται σε μεγάλο βαθμό στον τουρισμό, όσο και σε διάφορες πλευρές της κοινωνικής δραστηριότητας, όπως μεταφορά μαθητών κλπ.
      Το Κομμουνιστικό Κόμμα Ελλάδας στα πλαίσια μιας άλλης πολιτικής, προβάλλει την πρόταση για την ανάγκη δημιουργίας Δημόσιου Εθνικού Οργανισμού Ακτοπλοϊκών Συγκοινωνιών με εργατικό – κοινωνικό έλεγχο, που θα εξασφαλίζει σε συνεχή χρονιάτικη βάση τη σύνδεση της νησιωτικής με την ηπειρωτική χώρα με ασφαλή πλοία και προσιτές τιμές εισιτηρίων, που θα συμβάλλουν στην ανάπτυξη των νησιών της χώρας.
      Ερωτάται ο κύριος Υπουργός εάν προτίθεται έστω και τώρα να παρέμβει προκειμένου να αντιμετωπιστούν τα προβλήματα στην ακτοπλοϊκή συγκοινωνία της Θάσου με την ηπειρωτική χώρα.»
      Θα απαντήσει ο Υπουργός Εμπορικής Ναυτιλίας κ. Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
      Όσον αφορά το γενικό δίκτυο συγκοινωνιών που έχουμε στα πλαίσια του νόμου που ψηφίσαμε εδώ, θέλω να πω τα εξής: Εγώ δεν αποδέχομαι τον όρο «αντιλαϊκός νόμος», γιατί ένα νόμο που ψηφίζουν τα δύο μεγάλα κόμματα σ΄ αυτήν τη Βουλή -από τις σπάνιες περιπτώσεις- δεν μπορεί να είναι αντιλαϊκός. Ούτε και αντιλαϊκός, όμως, μπορεί να είναι ένας νόμος ο οποίος εκδίδεται κατ’ επιταγήν κοινοτικού κανονισμού που είχε ψηφιστεί το 1992 και πήραμε δεκαετή περίοδο χάριτος για να τον εφαρμόσουμε.
      Πιστεύω, λοιπόν, ότι μέσα σ΄ αυτό το γενικό δίκτυο οι αιτήσεις, που έγιναν για τη δρομολόγηση στη γραμμή εξυπηρέτησης Θάσου, είναι δέκα επιβατηγά οχηματαγωγά και ένα υδροπτέρυγο, όσο ακριβώς ήταν και πριν από την εφαρμογή του νόμου. Άρα, με την εφαρμογή του νέου νόμου δεν υπήρξε καμία μείωση στον αριθμό των πλοίων.
      Η Θάσος πράγματι συνδέεται με το Λιμένα της Καβάλας, την Κεραμωτή. Το δικό σας ενδιαφέρον είναι στο Λιμένα των Ελευθερών της Νέας Περάμου. Η κίνηση, όμως, είναι από τα δύο πρώτα λιμάνια. Αν δει κανείς τα στοιχεία, θα διαπιστώσει ότι από τη Νέα Πέραμο είναι ζήτημα, αν διακινούνται δέκα επιβάτες σε κάθε πλοίο. Αντίθετα, από την Καβάλα και την Κεραμωτή διακινείται το 95% των επιβατών, των φορτηγών και των ΙΧ αυτοκινήτων. 
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Αν πάρει κανείς τα στοιχεία, όπως τα έχουμε καταγράψει, θα διαπιστώσει ότι μόνο το τρίμηνο του καλοκαιριού διακινήθηκαν από αυτά τα λιμάνια πάνω από εξακόσιες χιλιάδες άνθρωποι και έγιναν χιλιάδες δρομολόγια. Δηλαδή έγιναν τέσσερις χιλιάδες πεντακόσια δρομολόγια μόνο το καλοκαίρι. 
      Αντίθετα, από τη Νέα Πέραμο, που, επειδή είναι μακριά, φαίνεται ότι δεν την προτιμά το επιβατηγό κοινό, όλα τα δρομολόγια σ΄ αυτήν την περίοδο ήταν εκατόν εβδομήντα. Αντιλαμβάνεστε ότι από τα εκατόν εβδομήντα δρομολόγια οι περίπου εννέα χιλιάδες –παλιότερα ήταν λιγότεροι- επιβάτες δεν έδωσαν τη δυνατότητα σε κάποια γραμμή να επιδείξει ενδιαφέρον.  
      Εγώ σας δηλώνω ότι, αν επιδειχθεί ενδιαφέρον ή αν υπάρξουν έκτακτοι λόγοι είτε γιατί είναι καλοκαίρι είτε γιατί είναι χειμώνας, θα δρομολογηθεί και από εκεί πλοίο, αρκεί να υπάρξει ενδιαφέρον. Δεν μπορούμε να θεωρήσουμε άγονη γραμμή τη Θάσο, αφού εξυπηρετείται από άλλα δύο λιμάνια με τόσα πολλά δρομολόγια και με τόσο μεγάλη κίνηση, επειδή πρέπει να βάλουμε και ένα τρίτο λιμάνι. Εάν όμως επιδειχθεί ενδιαφέρον, σας δηλώνω ότι την αμέσως επόμενη μέρα θα βάλουμε πλοίο.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Χουρμουζιάδης.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, αν και δεν έχω πολύ χρόνο στη διάθεσή μου, θα ήθελα να κάνω μία συνοπτική παρατήρηση προς τον κύριο Υπουργό.  Ένας νόμος, κύριε Υπουργέ, είναι αντιλαϊκός ή όχι εξαιτίας όχι μόνο λόγω της διαδικασίας, από την οποία προέκυψε, αλλά και λόγω των αποτελεσμάτων που προκύπτουν από έναν τέτοιο νόμο. Απ’ ό,τι περιγράφει η ερώτησή μας πράγματι ο ν. 2932 φαίνεται ότι έχει και αρκετές αντιλαϊκές συνέπειες.
      Τώρα όσον αφορά την ουσία θα ήθελα να πω ότι αυτήν τη στιγμή ο Νομός της Καβάλας μαζί με τους Θασίτες είναι ανάστατος. Ακόμα και ο κύριος Νομάρχης με σχετική επιστολή δηλώνει τις πάρα πολύ δυσάρεστες συνέπειες που έχουν η περικοπή δρομολογίων και η αύξηση της τιμής των εισιτηρίων. Αυτό δεν αναφέρεται μόνο στο τουριστικό επίπεδο για το καλοκαίρι, αλλά και σε όλη τη διάρκεια της χρονιάς, διότι απ’ αυτά τα δρομολόγια εξυπηρετούνται μετακινήσεις μαθητών, εμπορευμάτων. 
      Ξέρετε πολύ καλά, κύριε Υπουργέ, ότι η Θάσος υπάρχει, εφόσον υπάρχει μία τακτική συγκοινωνία, η οποία εξυπηρετεί τις ανάγκες του νησιού και τις ανάγκες της ηπειρωτικής χώρας που συνδέεται με το νησί. 
      Βέβαια, η τελευταία αποστροφή του λόγου σας είχε ένα θετικό στοιχείο. Δηλώσατε ότι, αν παρουσιαστεί ενδιαφέρον, θα το αντιμετωπίσετε θετικά. Αυτό το δεχόμαστε ως μία θετική απόληξη της δήλωσής σας. Άλλωστε, όσο υπάρχει το πρόβλημα, το οποίο προκύπτει από το ν. 2932, είναι ενδεχόμενο να δημιουργήσει και σε άλλες περιοχές προβλήματα. Γι’ αυτό με βάση αυτήν τη συλλογιστική η πρόταση του ΚΚΕ για ένα δημόσιο φορέα, για ένα Δημόσιο Εθνικό Οργανισμό Ακτοπλοϊκών Συγκοινωνιών έχει, νομίζω, μία αλήθεια και μία αντικειμενικότητα.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Πρόεδρε, θα ήθελα και εγώ να κάνω μόνο δύο σχόλια. 
      Όσον αφορά τα ναύλα, θα ήθελα να πω ότι οι ναύλοι σ΄ αυτήν τη γραμμή από 2,9 ευρώ, που ήταν την 1-1-2002, μεταβλήθηκαν κατά 5% και είναι στο 3,095 και τώρα από 1-11-2002 στο 3,2. Αυτό έγινε, διότι οι ναύλοι αυξήθηκαν σε δύο δόσεις κατά 5% και 6%, δηλαδή μεσοσταθμικά κατά 5%. Αυξήθηκαν, επίσης, σε πλοία νέας τεχνολογίας, δηλαδή πλοία κάτω των δέκα ετών, κατά 20% ως ένα κίνητρο για να υπάρξει ανανέωση του στόλου.
      Επομένως, θα ελέγξουμε ποιοι τηρούν αυτά. Εγώ έχω τους πίνακες εδώ και τους έστειλα χθες στο Κεντρικό Λιμεναρχείο, για να ελέγξει αν όλα τα εισιτήρια είναι έτσι, όπως ορίζουν ο νόμος και οι υπουργικές αποφάσεις.
      Όσον αφορά τα δρομολόγια δεν δέχομαι ότι μέσα στα πλαίσια του νέου νόμου που εφαρμόζεται για πρώτη φορά υπάρχουν δυσλειτουργίες αλλά ειδικά εδώ δεν μπορεί να έχουμε παράπονο. Να μη φτάσουμε στο σημείο αυτό του δημάρχου Ύδρας ο οποίος με τριάντα δύο δρομολόγια την εβδομάδα και με τέσσερις φορές εβδομαδιαίως επιβατικό οχηματαγωγό θέλει να γίνουν επτά φορές την εβδομάδα τα επιβατικά οχηματαγωγά σε ένα νησί μάλιστα που απαγορεύεται η κυκλοφορία των αυτοκινήτων. Και στο τελευταίο του έγγραφο αναφέρει ότι το θέλει διότι άμα χαλάσει το απορριμματοφόρο τι θα γίνει; Υπάρχουν και άλλα νησιά και είναι και άλλοι νησιώτες εδώ από πιο μακρινά νησιά. 
      Πιστεύω ότι η Θάσος είναι ένας τουριστικός προορισμός και πρέπει να τον στηρίξουμε πάση θυσία και εφόσον δεν υπάρξουν μειώσεις πλοίων και πιστεύω και μειώσεις δρομολογίων. Ας αφήσουμε τα δύο λιμάνια γιατί βλέπω ότι όλα είναι εντάξει γιατί από εκεί διακινείται το 90% με 95% των επιβατών. Για το λιμάνι των Ελευθερών θα δούμε τι μπορούμε να κάνουμε όπως σας δήλωσα και προηγουμένως.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Εισερχόμαστε στη συζήτηση των επικαίρων ερωτήσεων δευτέρου κύκλου. 
      Πρώτη είναι η με αριθμό 164/26-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Γεωργίας, σχετικώς με την παράδοση του βαμβακιού στις εκκοκκιστικές επιχειρήσεις κλπ.
      Η επίκαιρη ερώτηση του κυρίου Βουλευτή έχει ως εξής:
      «Αυτές τις μέρες γράφτηκε στον Τύπο, ότι το Υπουργείο Γεωργίας προτίθεται να κλείσει οριστικά την εκκοκκιστική περίοδο για το βαμβάκι την 31η Δεκεμβρίου.
      Σ’ αυτήν την περίπτωση πρέπει να συνεκτιμηθεί το γεγονός, ότι μ’ αυτόν τον τρόπο εξανεμίζεται κάθε ελπίδα όσων βαμβακοπαραγωγών ήλπιζαν ότι αργότερα θα μπορούσαν να πουλήσουν το βαμβάκι τους με κάτι παραπάνω απ’ την ελάχιστη τιμή που πληρώνουν τα εκκοκκιστήρια σήμερα.
      Αυτό αναδεικνύει ακόμα περισσότερο ένα μεγάλο πρόβλημα: ότι, ιδίως φέτος, δε λειτουργούν όροι και κανόνες ανταγωνισμού στην «ελεύθερη αγορά» του βαμβακιού. Όλα φαίνονται να λειτουργούν συμφωνημένα, με απολύτως «εναρμονισμένες πρακτικές», κοινώς «τα ΄χουν βρει» οι εκκοκκιστικές επιχειρήσεις και οι παραγωγοί είναι όμηροί τους.
      Τα στοιχεία: Το βαμβάκι φέτος πουλιέται 230 δραχμές το κιλό, (στην αποθήκη) δηλαδή, στην ελάχιστη τιμή που είναι υποχρεωμένοι να δώσουν οι εκκοκκιστές, ενώ πέρυσι πουλήθηκε κατά μέσο όρο 235-240 δραχμές. Παρ΄ όλο που η ελάχιστη εγγυημένη τιμή προκαταβολής απ’ την Ε.Ε. ήταν κατά 25 δραχμές μικρότερη (193 πέρυσι, 218 φέτος).
      Έτσι  30-40 δισεκατομμύρια θα μεταφερθούν απ’ τους αγρότες στα ταμεία εβδομήντα-ογδόντα εκκοκκιστικών επιχειρήσεων. Το ίδιο συνέβη και με τους επιπλέον εξήντα χιλιάδες τόνους περσινού βαμβακιού που η Ε.Ε. έκρινε προς ενίσχυση: πληρώθηκαν στον παραγωγό με 195 δραχμές το κιλό, ενώ θα ΄πρεπε να πληρωθούν 230-240 δραχμές.
      Ερωτάται ο κύριος Υπουργός πώς προτίθεται να αντιμετωπίσει αυτήν την απαράδεκτη κατάσταση;»
      Ο Υφυπουργός κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, νομίζω ότι η Βουλή έχει αφιερώσει πολύ χρόνο για το θέμα του βαμβακιού και εκτιμώ ότι μετά και από την περσινή χρονιά πρέπει να είμαστε πολύ πιο προσεκτικοί όταν αναφερόμαστε σε ένα τόσο σημαντικό τομέα όπως είναι το βαμβάκι.
      Θα ήθελα από την αρχή να πω ότι αυτήν τη στιγμή η αίσθηση που υπάρχει στις Βρυξέλλες είναι ότι ο τομέας είναι μη διαχειρίσιμος. Και σ’ αυτό έχουμε συμβάλλει όλοι ο καθένας με τον τρόπο του, αναδεικνύοντας κάθε φορά ως μείζον το θέμα του βαμβακιού, χωρίς να λέω ότι δεν είναι μεγάλο θέμα. 
      Κατ΄ αρχάς αν θα κλείσει ή όχι η εκκοκκιστική περίοδος θα παρθεί απόφαση κάτι που δεν έχει ανακοινωθεί ακόμα. Εκτιμούμε όμως ότι όπως έχουν διαμορφωθεί από τις καιρικές συνθήκες τα ζητήματα της συγκομιδής του βαμβακιού θα μπορούσε να κλείσει η εκκοκκιστική περίοδος στις 31 του μηνός και για να έχουμε μια χρήση και να την ταυτοποιήσουμε απόλυτα με το ημερολογιακό έτος και γιατί δεν συντρέχει κανένας λόγος να δώσουμε μια διαπραγματευτική ικανότητα στον παραγωγό μήπως και διεκδικήσει στο χρόνο καλύτερη τιμή για το προϊόν του. 
      Ο παραγωγός είναι ανοργάνωτος και το ζητούμενο είναι ότι σήμερα κανείς απ’ αυτούς που θέλουν να υπερασπιστούν το βαμβάκι δεν κάνει τίποτα για να οργανωθούν οι παραγωγοί.
      Το δεύτερο είναι ότι δεν έχουν οργανώσεις οι παραγωγοί. Δεν έχουν δηλαδή ομάδες παραγωγών για να συναλλαγούν και να διαπραγματευθούν το βαμβάκι με τον καλύτερο δυνατό τρόπο. Έχει δημιουργηθεί μια αίσθηση ότι το Υπουργείο Γεωργίας πρέπει να σπείρει το βαμβάκι, πρέπει να το λιπάνει σωστά, πρέπει μετά να το πουλήσει και αν δεν πιάσει καλή τιμή, τότε σίγουρα πρέπει να έρθει το κράτος να πάρει και από τον Έλληνα φορολογούμενο για να μπορεί να έχει καλή τιμή το βαμβάκι.
      Αυτά τα πράγματα νομίζω ότι διαμορφώνουν μία πάρα πολύ κακή νοοτροπία, η οποία είναι εγκατεστημένη αυτήν τη στιγμή σε όλα τα επίπεδα. Μπορεί να είναι πολλοί οι βαμβακοπαραγωγοί – ενενήντα χιλιάδες περίπου- και να έχουμε όλοι όφελος απ’ αυτό, πρέπει όμως να καταλάβουμε ότι σε πολλές περιπτώσεις η βαμβακοκαλλιέργεια καταλαμβάνει μία ολόκληρη περιοχή, για να μην πω ότι σε ορισμένους νομούς, αυτή αντιπροσωπεύει την οικονομία της περιοχής. Και δεν μπορεί να αντιμετωπίζεται μ’ αυτόν τον τρόπο.
      Επίσης πρέπει να πω ότι η συναλλαγή για τα ποιοτικά χαρακτηριστικά και τα υπόλοιπα καθορίζεται μέσα από το συμφωνητικό. Αυτός που πουλάει και αυτός που αγοράζει είναι αυτός που διαμορφώνει τη συναλλαγή με βάση τα ποιοτικά χαρακτηριστικά. Και όταν έχει μία διαφορά ο παραγωγός, έχει δίπλα του τον ελεγκτικό μηχανισμό να κάνει την ένστασή του και να πει ότι «εγώ δεν συμφωνώ με τα ποιοτικά χαρακτηριστικά που μου βάζει ο αγοραστής και πρέπει οπωσδήποτε να γίνει δειγματοληψία».
      Τι γίνεται τώρα με τα ποιοτικά χαρακτηριστικά; Κατ’ αρχάς, θα πρέπει να σας πω ότι υπάρχει ένας μέσος όρος στην τιμή λόγω ποιοτικών χαρακτηριστικών κάθε χρόνο γύρω στις 12 δραχμές. Άλλες φορές είναι 14 με 15 κι άλλες φορές είναι 7 με 8 δραχμές. Άρα έχουμε ένα μέσον όρο στον οποίον κινούνται τα ποιοτικά χαρακτηριστικά περίπου στις 12 δραχμές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η ελάχιστη τιμή –και κλείνω, κύριε Πρόεδρε- που εξασφαλίζει ο κανονισμός είναι 218 δραχμές. Από τη στιγμή που πουλιέται το βαμβάκι πάνω από 230 δραχμές, εξασφαλίζεται αν θέλετε και αυτό το ελάχιστο που δίνεται κάθε χρόνο στα ποιοτικά χαρακτηριστικά. Όμως η διαπραγμάτευση δεν γίνεται από το Υπουργείο Γεωργίας με τον εκκοκκιστή. Γίνεται από τον παραγωγό και τον εκκοκκιστή και οι παραγωγοί, επειδή είναι αδύναμοι όπως λέμε, πρέπει να έχουν τις ομάδες παραγωγών, τους συνεταιρισμούς τους για να διεκδικούν και να διαπραγματεύονται την καλύτερη τιμή, πράγμα που το κάνουν πολύ εύκολα για να δώσει το κράτος τις 20, τις 30 και τις 40 δραχμές ενίσχυση. Μπορούν το ίδιο να το κάνουν πολύ πιο εύκολα για να διαπραγματευθούν καλύτερα το προϊόν τους.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, μπορεί να έχουμε κουβεντιάσει πάρα πολλές φορές για το βαμβάκι και ειδικά ο Υπουργός, εξακολουθεί όμως να είναι ένα μείζον θέμα που απασχολεί εμάς και χιλιάδες κόσμο καθημερινά. 
      Η ερώτησή μου έχει ένα μόνο στόχο: Να αναδείξουμε το θέμα, να το κουβεντιάσουμε, να δει και το Υπουργείο, οι φορείς –η ΓΕΣΑΣΕ, η ΣΥΔΑΣΕ, η ΠΑΣΕΓΕΣ- και τα αγροτικά κινήματα πού είναι η αλήθεια, για να μη ζούμε όλοι μέσα σε ένα ψέμα και να συμμετέχουμε σ’ ένα παιχνίδι που γίνεται εις βάρος των παραγωγών.
      Τρία θέματα θα αναπτύξω, επειδή είναι πολύ λίγος ο χρόνος:
      Το ένα θέμα: Οι εκατόν είκοσι χιλιάδες τόνοι –και όχι μόνο εξήντα χιλιάδες- ανάμεσα στο 1,90 και στο 1,210, που τελικά η Κοινότητα ενέκρινε ως επιδοτήσιμα, αντί να πληρωθούν με 235-240 δραχμές, πληρώθηκαν με 195 δραχμές. Δεν δόθηκε στους παραγωγούς ούτε το υποχρεωτικό -αυτό που ανέφερε τώρα ο Υπουργός κι έχει δίκιο- δεκαπεντάδραχμο. Μιλάμε για ένα ποσό 8 με 10 δισεκατομμύρια συνολικά και με την εμπορική αξία που έφυγε χωρίς να υπάρχει μια τεκμηρίωση.
      Δεύτερον, σήμερα πληρώνεται το βαμβάκι 235 δραχμές το κιλό με τη φάμπρικα των ανοιχτών τιμολογίων – επτακόσιες χιλιάδες περίπου τόνοι έχουν πληρωθεί έτσι- όταν πέρσι –και σας αναφέρω τα στοιχεία, τα οποία θα καταθέσω- η ελάχιστη εγγυημένη τιμή ήταν 193 δραχμές, ενώ φέτος είναι 218, συν 25 δραχμές δηλαδή, η ετήσια ήταν 142, ενώ φέτος είναι 151, συν 9% δηλαδή και η διεθνής τιμή του κοκκισμένου ήταν 0,86 δολάρια ανά κιλό, με 1,16 δολάρια φέτος ανά κιλό, με αύξηση δηλαδή 35%. Όχι μόνο, δηλαδή, δεν πήραν το εικοσιπεντάρι με το οποίο ξεκινούσαν σαν βάση φέτος οι παραγωγοί, αλλά αφομοιώθηκε αυτό από τους εκκοκκιστές. Μηδέν ανταγωνισμός. Κι έχει δίκιο ο Υπουργός ότι τα ποιοτικά χαρακτηριστικά αναφέρονται στο παράρτημα και το παράρτημα αναφέρει το εξής: Με μέση ποιότητα φέτος 4,5 κιτίο, προσαύξηση 8,5%, 33% απόδοση, προσαύξηση 5%, 29 μήκος, ίνας προσαύξηση 2%, 15,5% προσαύξηση και 218, 233,5.
      Είναι, λοιπόν, δυνατόν να μην υπάρχει ούτε μία δραχμή; Πού είναι πραγματικά τα κινήματα; Ποιος θα υπερασπιστεί τον αγρότη; Μέσα σ’ ένα ψέμα ζούμε στον αγροτικό χώρο.
      Στις Βρυξέλλες δε, κάνουμε αγώνα παίρνοντας ό,τι μπορούμε να πάρουμε και εσωτερικά χάνουμε το παιχνίδι επειδή δεν συζητάει κανένας, μια άκρα σιωπή του τάφου σχετικά με όλα αυτά τα πράγματα.
      Θα πρέπει, λοιπόν, το θέμα να το αναδείξουμε και αν έθεσα θέμα εκκοκκιστικής περιόδου το έκανα για ένα και μόνο λόγο. Μήπως υπάρξει δυνατότητα στους βαμβακοπαραγωγούς το επόμενο διάστημα να διαπραγματευτούν προκειμένου να πάρουν κάτι παραπάνω από την ελάχιστη τιμή που είναι υποχρεωμένοι να δώσουν οι εκκοκκιστές. Μέχρι και 31 Δεκεμβρίου, με τον καιρό και τις αργίες που έχουμε μπροστά μας οι αγρότες θα πάνε να παραδώσουν με το μαχαίρι στο λαιμό. Γι΄ αυτό έκανα την ερώτηση προκειμένου να συζητήσουμε το θέμα έγκαιρα πριν παρθεί ακόμα η απόφαση. Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υφυπουργός Γεωργίας κ. Αργύρης.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Στην ερώτησή του ο αγαπητός συνάδελφος, αναδεικνύει για μια ακόμη φορά το ανοργάνωτο του τομέα του βάμβακος. Έχουμε όλοι μας χρέος να δούμε γιατί σε ένα προϊόν το οποίο στηρίζεται κατά 75% στις ενισχύσεις, συνέχεια τα έχουμε όλα αυτά τα προβλήματα. Μήπως τελικά αυτός ο εφησυχασμός ότι το προϊόν ενισχύεται κατά 75% μας κάνει όλους να μην ψάχνουμε να βρούμε τρόπους; Μήπως δεν κάνουμε τίποτα προκειμένου να αυξήσουμε το μερίδιο από την αγορά; Αυτά είναι ερωτηματικά που δεν πρέπει να μένουν συνέχεια ερωτηματικά, αλλά πρέπει να βρουν απαντήσεις. Και είναι σίγουρο ότι σήμερα, μετά και τη χθεσινή απόφαση στο Συμβούλιο Υπουργών Γεωργίας για έκτακτη ενίσχυση στους βαμβακοπαραγωγούς μετά το αίτημα που υπέβαλε η χώρα μας, εκτιμώ ότι δεν πρέπει να προκαλούμε την αλληλεγγύη των Ελλήνων φορολογουμένων, γιατί αυτά τα χρήματα θα πληρωθούν από τον Έλληνα φορολογούμενο. Και πρέπει να κατανοήσουν όλοι ότι, όπως έχουν τη δύναμη των τρακτέρ για να κλείνουν το δρόμο γιατί το κράτος και το Υπουργείο δεν κάνουν καλά τη δουλειά τους, από την άλλη θα πρέπει να γυρίσουν και στο εσωτερικό τους οι αγρότες και να δουν ότι πρέπει να οργανωθούν και να οργανωθούν σε ομάδες παραγωγών γιατί εάν έκαναν εκκόκκιση για λογαριασμό των ομάδων παραγωγών, θα είχαν 18 δραχμές μόνο από αυτό σαν όφελος. Και επίσης θα διαπραγματεύονταν και αυτό που είπε ο κύριος συνάδελφος, την τιμή του προϊόντος τους με τον εκκοκκιστή, όταν ξέρουμε ότι σήμερα η διεθνής τιμή είναι καλύτερη από την περσινή. Και ενώ συντρέχουν όλοι οι λόγοι, από την άλλη βλέπουμε ξαφνικά να λένε, λες και δεν υπάρχει κανένας να υπερασπιστεί τον παραγωγό, ότι δίνουμε το προϊόν μας με ανοικτή τιμή. Βέβαια υπάρχει πάντα μια δικαιολογία, δεν ξέρουμε τι να κάνουμε, δεν ξέρουμε πώς να το παραδώσουμε, δεν ξέρουμε πού να το παραδώσουμε. Θα πρέπει να σας πω ότι ξέρουν και πού να το παραδώσουν και τι τιμή έχει το βαμβάκι. Δυστυχώς όμως είναι αυτό που είπα από την αρχή, ότι δεν υπάρχει οργάνωση. 
      Κλείνοντας, κύριε συνάδελφε, θα πρέπει να πω ότι αυτήν τη στιγμή έχουμε σήμερα στις Βρυξέλλες μια καινούρια απόφαση. Δώσαμε τα στοιχεία του ενός εκατομμυρίου εκατό χιλιάδων τόνων. Η κοινότητα πρότεινε μια προσαύξηση 9,5%. Θα έχουμε μια αύξηση της ελάχιστης τιμής περίπου 7 με 8 δραχμές. Ε, ας τρέξουν να πάρουν αυτές γιατί φοβάμαι ότι και αυτές θα τις απορροφήσουν μέσα στην εμπορική αξία. Γι΄ αυτό, λοιπόν, είναι επίκαιρη η ερώτησή σας, αλλά παράλληλα όμως είναι και επίκαιρο να δούμε πώς οργανώνεται σε επίπεδο περιφέρειας, νομού, δήμου αυτή η υπόθεση που λέγεται βαμβάκι.
      ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να ανακοινώσω ότι η κ. Γιαννάκου-Κουτσίκου, ζητά ολιγοήμερη άδεια απουσίας στο εξωτερικό. Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε.
      Δεύτερη είναι η με αριθμό 174/26.11.2002 επίκαιρη ερώτηση του Βουλευτή της Νέας Δημοκρατίας κ. Ευγένιου Χαϊτίδη, προς τον Υπουργό Γεωργίας, σχετικώς με τον καθορισμό μη επιλέξιμων εκτάσεων για την καλλιέργεια βάμβακος.
      Η επίκαιρη ερώτηση του κυρίου συναδέλφου έχει ως εξής:
      «Είναι γνωστή η τεράστια ζημιά που υπέστησαν οι βαμβακοπαραγωγοί κατά την καλλιεργητική περίοδο 2001-2002 λόγω του εκ των υστέρων αυθαιρέτου και άδικου καθορισμού «μη επιλέξιμων» αποδόσεων, οι οποίες πληρώθηκαν μόνο με 60-70 δραχμές ανά κιλό.
      Φέτος (καλλιεργητική περίοδος 2002-2003) η Κυβέρνηση επιφέρει νέο πλήγμα στους βαμβακοπαραγωγούς και μάλιστα στους μικροκαλλιεργητές. Απορρίπτει αυθαίρετα και αναιτιολόγητα εκτάσεις που καλλιεργήθηκαν και δηλώθηκαν μέσω ΟΣΔΕ.
      Ερωτάσθε, κύριε Υπουργέ, και καλείσθε να καταθέσετε τα αντίστοιχα έγγραφα-στοιχεία:
      1.Με ποια κριτήρια και στοιχεία απορρίπτετε μεγάλο μέρος των εκτάσεων καλλιέργειας βάμβακος κατά την περίοδο 2002-2003;
      2.Είναι αλήθεια ότι ορισμένες ποσότητες που ήδη έχουν παραληφθεί με την έγκριση των αρμοδίων υπηρεσιών, τώρα επιστρέφονται στους βαμβακοπαραγωγούς με εντολή του ΟΠΕΚΕΠΕ και ποιος θα αποζημιώσει τους τετρακόσιους πενήντα βαμβακοπαραγωγούς στο Νομό Σερρών και χιλιάδες σε όλη την Ελλάδα που δέχονται φέτος ένα ακόμη οικονομικό πλήγμα;»
      Τον λόγο έχει ο Υφυπουργός Γεωργίας κ. Ευάγγελος Αργύρης.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. 
      Είναι βέβαια συνήθεια να εκφραζόμαστε με εκφράσεις τύπου «αυθαίρετα», «αυθαιρεσία», «κακώς» το ένα και «κακώς» το άλλο. Και παράλληλα όταν δεν γίνονται έλεγχοι όλα τα κακά είναι απόρροια του ότι δεν γίνονται έλεγχοι. Και όταν γίνονται έλεγχοι αυτά είναι αυθαιρεσίες και ό,τι άλλο μπορεί κάποιος να προσθέσει σε αυτές τις εκφράσεις που ακούμε καθημερινά για το βαμβάκι. 
      Κύριοι συνάδελφοι, συμμετείχατε σε μία σύσκεψη και καταλάβατε και είδατε εκεί ότι η Νομαρχιακή Αυτοδιοίκηση δεν έχει τελειώσει ακόμη ως όφειλε τους επιτόπιους ελέγχους. Ο επιτόπιος έλεγχος στα αροτραία–και εκεί εντάσσεται το βαμβάκι- σημαίνει ότι το δείγμα που δίνεται για έλεγχο θα πρέπει και να δώσει τον τελικό κατάλογο. Μετά από πολύ κόπο, θα ξέρετε και τις δεσμεύσεις που αναλάβαμε και η νομαρχία και το Υπουργείο στο να στηρίξει αυτήν την προσπάθεια της καθυστέρησης της Νομαρχιακής Αυτοδιοίκησης, φτάσαμε στο σημείο στις 15 Νοεμβρίου να έχουμε έναν τελικό κατάλογο του ΟΣΔΕ των βαμβακοπαραγωγών του Νομού Σερρών. Οι παραγωγοί στο Νομό Σερρών είναι εννέα χιλιάδες διακόσιοι πενήντα δύο. Οι οκτώ χιλιάδες επτακόσιοι ενενήντα επτά παραγωγοί δεν είχαν κανένα πρόβλημα. Είναι απόλυτα συμβατοί, ταυτοποιείται απόλυτα η ποσότητα που έπρεπε να καλλιεργήσουν, αυτή που καλλιέργησαν και αυτή που δήλωσαν στο ΟΣΔΕ. Υπάρχουν τετρακόσιοι πενήντα πέντε παραγωγοί στο δείγμα αυτό του ελέγχου που έπεσε ο έλεγχος, στους οποίους έπρεπε να γίνει ένας διασταυρωτικός έλεγχος για να δούμε δύο πράγματα. Πρώτον, εάν καλλιέργησαν αυτά που έλεγαν τα περιβαλλοντικά μέτρα και τα δικαιώματά τους και δεύτερον, εάν οι ετεροεπαγγελματίες τήρησαν τη μείωση του 10%, 15% κ.ο.κ. 
      Από τον έλεγχο που έγινε μετά από δική μας υπόδειξη, φαίνονταν ότι διακόσιοι ενενήντα ένας ετεροεπαγγελματίες είχαν μία απόκλιση τεσσάρων χιλιάδων εβδομήντα τριών στρεμμάτων. Απ’ αυτά μετά τον έλεγχο που έκανε η Νομαρχία, αιτιολογημένα ήταν κάποια, όμως υπάρχει μία απόκλιση χιλίων διακοσίων στρεμμάτων. Αυτά είναι τα στοιχεία που έδωσε η Νομαρχιακή Αυτοδιοίκηση.
      Επίσης, υπάρχουν εκατόν εξήντα τέσσερις κατ’ επάγγελμα αγρότες που φαίνονταν ότι είχαν μία απόκλιση, απόκλιση όμως που είναι απόλυτα δικαιολογημένη. Γιατί οι παραγωγοί έκαναν χρήση της τελευταίας πενταετίας ή διαδοχή όπως ορίζει η Κ.Υ.Α. ή νέοι αγρότες ή σχέδια βελτίωσης ή νιτρορύπανση. Είναι λοιπόν, αυτές οι τρεις, τέσσερις κατηγορίες οι οποίες επιτρέπουν σε κάποιον να είναι πάνω από τα δικαιώματα, αιτιολογημένα με βάση την κοινή υπουργική απόφαση. Γι’ αυτό αυτοί οι παραγωγοί είναι απόλυτα δικαιολογημένοι και δίνονται σήμερα, το πολύ αύριο οι καρτέλες τους για να παραδώσουν το προϊόν.
      Τώρα μπαίνει το μεγάλο θέμα γιατί δεν μπορούν να παραδώσουν οι παραγωγοί. Θα πρέπει να σας πω, αγαπητέ συνάδελφε, ότι στις Σέρρες λειτουργούν φέτος πάνω από ογδόντα αναγνωρισμένα κέντρα παραλαβής βάμβακος. Άρα, λοιπόν, έχουν πού να παραδώσουν το βαμβάκι τους.
      Επίσης, επειδή γίνεται μεγάλος λόγος ότι μπαίνει φραγμός το διακόσια ενενήντα επτά κιλά, θα πρέπει να σας πω ότι στην περιοχή σας υπολείπεται να κάνουν παράδοση οι παραγωγοί αυτοί που παρέδωσαν περίπου τριάντα τρεις χιλιάδες τόνους. Και αυτοί που παρέδωσαν έχουν δυνατότητα να παραδώσουν ακόμη πενήντα κιλά στο στρέμμα. Άρα, λοιπόν, αυτά πού ακούμε κατά καιρούς ότι δεν έχουν που να παραδώσουν το προϊόν τους, δεν ευσταθούν.
      Επίσης, φάνηκε ότι μία μέρα που άνοιξε ελεύθερα το βαμβάκι στις Σέρρες, κάποιοι παραγωγοί υπερέβησαν κατά πολύ το διακόσια ενενήντα επτά κιλά το στρέμμα. Αυτοί οι παραγωγοί μπήκαν στον έλεγχο και εκλήθησαν να αιτιολογήσουν τα πάνω από τα διακόσια ενενήντα επτά κιλά. Γι’ αυτό τους ζητήθηκε να επιστραφεί το βαμβάκι και να αιτιολογήσουν και να αποδείξουν ότι αυτό το βαμβάκι βρίσκεται εναρμονισμένο πλήρως με τις υποχρεώσεις που έχει ώστε να αναγνωρίζεται η καταγωγή του. Αυτός ο έλεγχος, λοιπόν, έγινε στις Σέρρες, αυτόν τον έλεγχο ζητάτε να γίνεται κάθε φορά, αλλά ζητάμε και τη συμπαράστασή σας όταν κάνουμε έλεγχο, να μη μιλάτε για αυθαιρεσίες.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Χαϊτίδης έχει το λόγο.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, ο κύριος Υπουργός παραδέχθηκε ότι στις Σέρρες με κάθε δυνατή καλοπιστία αντιμετωπίζουμε το δράμα και πέρυσι και φέτος των βαμβακοπαραγωγών και προσπαθούμε όχι να αντιπολιτευθούμε αλλά να βοηθήσουμε και εμείς από τη δική μας θέση ώστε οι βαμβακοπαραγωγοί να υποστούν τη μικρότερη δυνατή ζημία και πέρυσι και από την Κυβέρνηση.
      Δυστυχώς, για μια ακόμη φορά, με τρόπο πιο προσεκτικό βέβαια, η Κυβέρνηση του κυρίου Υφυπουργού προσβάλλει –για να μην πω τη λέξη «υβρίζει»-τους αγρότες, λέγοντας ότι και πάλι ένας αριθμός από αυτούς κατέθεσε ανειλικρινή στοιχεία. Για να καταλάβετε την αξία αυτής της παρατήρησης, σας έχω έναν κατάλογο, τον οποίο θα καταθέσω στα Πρακτικά και θα σας πω ενδεικτικά μόνο μερικές περιπτώσεις απ΄ αυτές με τις οποίες με πολλή σοβαρότητα ασχολείται το Υπουργείο. Μία δηλωθείσα έκταση δώδεκα στρεμμάτων, την μειώνουν στα δύο στρέμματα και επτακόσια τετραγωνικά μέτρα. Μία δηλωθείσα έκταση είκοσι εννέα στρεμμάτων, την μειώνουν στα είκοσι τέσσερα στρέμματα. Μία δηλωθείσα έκταση τριαντατριάμισι στρέμματα, την μειώνουν στα εικοσιτεσσεράμισι και μια έκταση είκοσι εννέα στρεμμάτων την μειώνουν στα πέντε στρέμματα.
      Εάν νομίζετε, κύριε Υπουργέ, ότι αυτά αποτελούν στοιχεία παραπλάνησης, ή ότι με αυτές τις μειώσεις, που δεν δικαιολογείτε ο τρόπος που τις κάνετε, θα λυθεί το πρόβλημα το οποίο αντιμετωπίζουν οι βαμβακοπαραγωγοί στις Σέρρες και σε όλη την Ελλάδα, κάνετε μεγάλο λάθος. Τη λύση και την απάντηση σας την έδωσε χθες η Ευρωπαϊκή Ένωση. Εάν θελήσετε, εάν προσπαθήσετε, εάν έχετε την ικανότητα να διεκδικήσετε υπέρ των Σερραίων και υπέρ όλων των βαμβακοπαραγωγών της Ελλάδος, τότε η Ευρωπαϊκή Ένωση δείχνει κατανόηση και δίνει εκείνο το οποίο δικαιούνται να πάρουν οι Σερραίοι και γενικότερα οι Έλληνες βαμβακοπαραγωγοί.
      Επομένως, εκείνο στο οποίο θα πρέπει να στρέψετε την προσοχή σας, είναι η αναδιαπραγμάτευση της συνολικής εθνικής ποσοστώσεως, ώστε να μπορέσουν οι βαμβακοπαραγωγοί με άνεση και όχι με το άγχος του προϊόντος το οποίο παράγουν και τους μένει στα χέρια, να επιβιώσουν, διότι τους οδηγείτε σε μια καταστροφή, σε έναν αφανισμό, τη στιγμή κατά την οποία μπορούν μ΄ αυτό το δυναμικό προϊόν και οι ίδιοι να επιβιώσουν και την ελληνική οικονομία να βοηθήσουν.
      Τέλος, ήθελα να σας παρακαλέσω να εξετάσετε ακόμα και την περίπτωση εναλλακτικών καλλιεργειών, όπως είναι ο αραβόσιτος, στις οποίες, εάν θέλετε, μπορείτε να στρέψετε έναν αριθμό βαμβακοπαραγωγών. Μην κάνετε το μεγάλο λάθος να δεχθείτε, όπως φημολογείται, την αντικατάσταση της κατά βάρος επιδότησης βάμβακος με κατά στρέμμα επιδότηση, διότι αυτό θα σημάνει την οριστική καταστροφή αυτών οι οποίοι κατά σύστημα και κατ’ επάγγελμα με πολύ μεγάλη προσοχή και επιμέλεια παράγουν σήμερα βαμβάκι στο Νομό Σερρών και σε όλη την Ελλάδα.
      Ευχαριστώ.
      (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Βρίσκομαι σε δύσκολη θέση, όταν γι΄ αυτά που λέτε, κύριε συνάδελφε, πρέπει να πω ότι δεν είναι έτσι –για να μην κάνω χαρακτηρισμό. Μιλάτε για πέντε, έξι στρέμματα. Θα πρέπει να σας πω ότι η εγκύκλιος με τους διασταυρωτικούς ελέγχους που προβλέπει δεν κάνει τίποτε άλλο, παρά μόνο να ελέγχει εάν οι βαμβακοπαραγωγοί τήρησαν απόλυτα αυτά που έχουν συμφωνηθεί. Η Νομαρχιακή Αυτοδιοίκηση του Νομού Σερρών δίνει τα στοιχεία, δεν τα δίνει το Υπουργείο Γεωργίας. 
      Επίσης, ο διασταυρωτικός έλεγχος προβλέπεται, γι΄ αυτούς που έχουν απόκλιση, στους κατά κύριο επάγγελμα αγρότες, πάνω από δέκα στρέμματα. Καταλαβαίνετε, λοιπόν, ότι αυτά που ισχυρίζεστε δεν έχουν καμία βάση.
      ΕΥΓΕΝΙΟΣ ΧΑΪΤΙΔΗΣ: Ο κατάλογος….
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Χαϊτίδη, δεν κόψαμε σε κανέναν κανένα στρέμμα. Δεν έγινε καμία περικοπή. Εσείς μεταφράζετε τον έλεγχο σε περικοπή. Δεν υπάρχει περικοπή σε κανέναν αγρότη των στρεμμάτων και των δικαιωμάτων. Διασταυρωτικός έλεγχος υπάρχει και αποδίδονται οι καρτέλες, όταν δεν υπάρχει κανένα πρόβλημα.
      Ξέρετε ότι στους ετεροεπαγγελματίες που είχαν υποχρέωση να τηρήσουν τη μείωση του 10% μέχρι τα εκατό στρέμματα, 15% μέχρι τα εκατόν πενήντα στρέμματα κ.ο.κ., γίνεται έλεγχος εάν τήρησαν αυτές τις προϋποθέσεις, γιατί είναι αδιανόητο κάποιοι –δεν είναι λίγοι στο Νομό Σερρών, είναι οκτώ χιλιάδες επτακόσιοι ενενήντα επτά- να έχουν χρέος έναντι αυτών, σχεδόν οι εννέα χιλιάδες παραγωγοί, απέναντι στους τετρακόσιους πενήντα πέντε, που φαίνεται να έχουν μια απόκλιση και ελέγχονται.
      Δεν είναι άδικο, λοιπόν, για τους εννιά χιλιάδες παραγωγούς κάποιοι να νομίζουν ότι μπορεί να έχουν διαφορετική μεταχείριση; Και αυτό εσείς το λέτε αυθαιρεσία.
      Όταν ελέγχεται κάποιος παραγωγός για απόκλιση πάνω από δέκα στρέμματα, εσείς πιστεύετε ότι δεν έχουμε δει τις μικροϊδιαιτερότητες οι οποίες μπορεί να υπάρχουν στο βαμβάκι; Ή όταν ελέγχουμε έναν επαγγελματία πάνω από πέντε στρέμματα δεν βλέπετε ότι πραγματικά προσπαθούμε να έχουμε έναν περιορισμό ο οποίος δεν θα ανατρέπει τα δεδομένα; 
      Και από πού το βρήκατε ότι εμείς έχουμε την άποψη ότι θα πρέπει να δώσουμε στρεμματική ενίσχυση στο βαμβάκι; Εσείς προκαλείτε κάθε μέρα και λέτε να αλλάξει ο κανονισμός. Και όταν εμείς λέμε ότι το σύστημα των ελλειμματικών πληρωμών είναι ίσως το πιο σωστό που θα μπορούσε να υπάρξει σε μία διαπραγμάτευση για το βαμβάκι, εσείς μας κατηγορείτε για καταστροφικό κανονισμό. Άρα θέλετε αλλαγή του κανονισμού. Και προκαλώντας όλοι μας την Κοινότητα μας λέει ότι είναι μη διαχειρίσιμος ο τομέας. 
      Πρέπει, όμως, κάποια στιγμή να αναλάβουμε τις ευθύνες μας όταν προκαλούμε με τέτοιες ενέργειες, περί αυθαιρεσιών, ότι δεν μπορούμε να μετρήσουμε τα στρέμματα, ότι δεν μπορούμε να μετρήσουμε τα κιλά, ότι δεν ζυγίζουμε σωστά, ότι ζυγίζουμε ψέματα. 
      Και εγώ δεν είπα ποτέ τους αγρότες παρανομούντες, ούτε ότι βάζουν αέρα. Στα πηγαδάκια τα λένε οι ίδιοι οι παραγωγοί, εσείς οι ίδιοι όταν συζητάτε. Λέτε «πιάστε τον αέρα». Εγώ δεν είπα ποτέ τέτοιες κουβέντες. 
      Όταν, λοιπόν, μόνοι μας προκαλούμε είναι σίγουρο ότι κάποια στιγμή θα υποστούμε και τις συνέπειες αυτής της πολιτικής μας.
      ΠΡΟΕΔΡΕΥΩΝ (Κωνσταντίνος Βρεττός): Η με αριθμό 169/26.11.2002 τρίτη επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να βελτιώσει το εργασιακό καθεστώς των εκπαιδευτικών των ολοήμερων σχολείων, διαγράφεται λόγω κωλύματος του κυρίου Υπουργού.
      Τελευταία είναι η με αριθμό 175/26.11.2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Οικονομίας και Οικονομικών, σχετικώς με την ελλιπή εποπτεία της Επιτροπής Κεφαλαιαγοράς στο Χρηματιστήριο Αξιών Αθηνών.
      Η επίκαιρη ερώτηση του κυρίου συναδέλφου έχει ως εξής:
      «Προς τον Πρόεδρο της Βουλής των Ελλήνων επίκαιρη ερώτηση για τον Υπουργό Εθνικής Οικονομίας και Οικονομικών.
      Θέμα: Καραμπινάτη και σκανδαλώδης παράλειψη εποπτείας της Κεφαλαιαγοράς στο Χρηματιστήριο Αξιών Αθηνών και ανοχή γενομένης και καταγγελθείσης φοροδιαφυγής.
      1. Δεν πρόλαβε να στεγνώσει το μελάνι των σχολίων της μεγάλης ληστείας του Χρηματιστηρίου του 1999, και πριν γίνουν πειστικές οι «διαψεύσεις» των αρχών ότι τάχα δεν γίνονται και δεν μπορεί να γίνουν επεμβάσεις εις βάρος των μικροεπενδυτών και νέο κρούσμα είδε, ευρέως, το φως της δημοσιότητας.
      « «Η ΚΑΘΗΜΕΡΙΝΗ» στις 8.11.2002 ερωτά και αποκαλύπτει: «Ασκεί εποπτεία η Επιτροπή Κεφαλαιαγοράς» και ακολούθως, μεταξύ άλλων εντύπων, «ΤΟ ΒΗΜΑ» στις 9.11.2002 «Θέμα εσωτερικής πληροφόρησης στο Χρηματιστήριο Αθηνών» και η «ΙΣΟΤΙΜΙΑ» 8-10.11.2002 «ΧΟΝΤΡΟ ΠΑΙΧΝΙΔΙ με τα χαρτιά των μικρομετόχων» κλπ.
      «Θύελλα στο Χρηματιστήριο για τις μετοχές της ΕΠ.ΕΡ.» συνεχίζει Η «ΚΑΘΗΜΕΡΙΝΗ», την επομένη.
      Από τα δημοσιεύματα προκύπτει μεθόδευση πτώσης της τιμής των μετοχών της ΕΠ.ΕΡ. και η αγορά εν συνεχεία από τον Πρόεδρο της εταιρείας αυτής για λογαριασμό του, 400.000 μετοχών (με ενημέρωση του Χρηματιστηρίου), πέντε ημέρες προ της απορρόφησής της από την Τράπεζα EFG Eurobang Ergasias και σε τιμή πολύ μεγαλύτερη (!).
      Το εξοργιστικό είναι ότι η ληστεία μέσω της εσωτερικής πληροφόρησης έγινε απ’ αυτούς που είναι ταγμένοι να διαφυλάττουν το κύρος του Χρηματιστηρίου ως θεσμού!!!
      2. Από το δημοσίευμα της «ΚΑΘΗΜΕΡΙΝΗΣ» 8.11.2002 αποκαλύπτεται επίσης φοροδιαφυγή με μετοχές συγγενικής εταιρείας της ΕΠ.ΕΡ. Μετοχές αγοράστηκαν με 8.800 δραχμές ανά τεμάχιο και δηλώθηκε πώληση 1.100 δραχμές («Λαντέκ Επικοινωνίες Α.Ε.»).
      Ανενδοιάστως ανακοινώθηκε ότι η τιμή πώλησης ετέθη για φορολογικούς λόγους. Διαφαίνεται ότι συνέτρεξαν και άλλα αδικήματα σε αυτές τις συναλλαγές, απέναντι στα οποία η φοροδιαφυγή αντιμετωπίζεται ηπιότερα από τον ποινικό νόμο (!). Αλίμονο!
      Ποια η απάντηση του Υπουργείου και ποιες οι ενέργειες ώστε να περιοριστούν τα δύο κακά; Η ληστεία των μικροεπενδυτών του δημοσίου πλούτου και η φοροδιαφυγή;»
      Το λόγο έχει ο Υφυπουργός Οικονομίας κ. Πάχτας.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Θα ήθελα να ενημερώσω τον κύριο συνάδελφο, για τα θέματα που έθιξε στην ερώτησή του, ότι τα θέματα αυτά…
      ΒΑΣΙΛΗΣ ΚΕΔΙΚΟΓΛΟΥ: Δεν απευθύνεται σε εμένα ο Υπουργός, αλλά στη Βουλή και στον ελληνικό λαό.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  …είναι υπό διερεύνηση τόσο από την Επιτροπή Κεφαλαιαγοράς όσο και από το ΣΔΟΕ, κύριε συνάδελφε. 
      ΒΑΣΙΛΗΣ ΚΕΔΙΚΟΓΛΟΥ: Όχι σε εμένα, στον ελληνικό λαό.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Διά μέσου εσάς στον ελληνικό λαό.
      ΠΡΟΕΔΡΕΥΩΝ (Κωνσταντίνος Βρεττός): Διά του κ. Κεδίκογλου σε όλον τον ελληνικό λαό. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Η Επιτροπή Κεφαλαιαγοράς ξεκίνησε την έρευνα αμέσως μετά την αναγγελία της συγχώνευσης της EUROBANK με τις ΕΠΕΝΔΥΣΕΙΣ ΕΡΓΑΣΙΑΣ με βάση τις πάγιες διαδικασίες τις οποίες επιβάλλει ο νόμος.
      Αυτήν τη στιγμή επειδή είναι σε εξέλιξη η διαδικασία η Επιτροπή Κεφαλαιαγοράς δεν μπορεί να προβεί σε ανακοινώσεις επί των ενεργειών της όσο αυτές είναι σε εξέλιξη και αυτό το υπαγορεύει τόσο ο νόμος όσο και η δεοντολογία και η ανάγκη προστασίας της αγοράς. 
      Όμως θα ήθελα να συμπληρώσω, αγαπητέ συνάδελφε, ότι αν δεν προκύψουν παραβάσεις το θέμα θα κλείσει γρηγορότερα εντός των δέκα-δεκαπέντε επόμενων ημερών. Εάν αντίθετα, υπάρξουν έστω και υπόνοιες, έστω και αποχρώσες ενδείξεις περί παράβασης της νομοθεσίας, θα απαιτηθεί περισσότερος χρόνος για να διαλευκανθεί και να ολοκληρωθεί η έρευνα. Ούτως ή άλλως τέλος του έτους θα ολοκληρωθεί αυτή η έρευνα και ταυτόχρονα θα διαπιστωθεί αν υπάρχουν ή όχι παραβάσεις. 
      Εφόσον διαπιστωθεί ότι έχουν σημειωθεί παρεμβάσεις της χρηματιστηριακής νομοθεσίας θα επιβληθούν οι προβλεπόμενες από το νόμο κυρώσεις οι οποίες και θα δημοσιοποιηθούν.  Δυο κινήσεις γίνονται συνήθως σ’ αυτές τις περιπτώσεις. Από τη μια μεριά η επιβολή προστίμου και από την άλλη πλευρά θα κινηθεί η διαδικασία της μηνυτήριας αναφοράς. Όπως θα γνωρίζετε ίσως για σειρά υποθέσεων έχουν επιβληθεί τα τελευταία χρόνια κυρώσεις και έχουν προωθηθεί εγκρίσεις και μηνυτήριες αναφορές από την Επιτροπή Κεφαλαιαγοράς κατά φυσικών και νομικών προσώπων για παραβίαση της χρηματιστηριακής νομοθεσίας. 
      Από τους ελέγχους που πραγματοποιήθηκαν την περίοδο 1999-2001 προέκυψαν παραβάσεις οι οποίες οδήγησαν την  Επιτροπή Κεφαλαιαγοράς να επιβάλλει διοικητικές ποινές και πρόστιμα ύψους ενός περίπου δισεκατομμυρίου δραχμών, τριών, τεσσάρων δισεκατομμυρίων δραχμών το 2000 σε ένα σύνολο εκατόν τριάντα επτά φορέων της αγοράς και το 2001 επιβλήθηκαν εκατόν εβδομήντα εννέα χρηματικές ποινές σε φορείς της αγοράς, ύψους προστίμου 9,3 εκατομμυρίων ευρώ, δηλαδή 3,2 δισεκατομμύρια δραχμές. 
      Όσον αφορά το δεύτερο θέμα, την υπόθεση «ΛΑΝΤΕ» και «ΕΠΙΚΟΙΝΩΝΙΕΣ Α.Ε.» το θέμα έχει δυο πτυχές. Τη δεοντολογική την οποία τρέχει η Επιτροπή Κεφαλαιαγοράς και τη φορολογική. 
      Σε ό,τι αφορά τώρα το θέμα της φοροδιαφυγής στο οποίο αναφερθήκατε είναι χρήσιμο να γίνουν κάποια στοιχεία γνωστά σε όλους μας. Αυτό διερευνάται και από το ΣΔΟΕ. Χωρίς να θέλω να προδικάσω την τελική απόφαση του ΣΔΟΕ η οποία είναι σε εξέλιξη θα πρέπει να σας ενημερώσω ότι όπως μας έχουν διαβεβαιώσει οι αρμόδιες υπηρεσίες του Υπουργείου Οικονομικών ο αναλογών φόρος που τελικά καταβλήθηκε, καταβλήθηκε στην τιμή των 8.800 δραχμών ανά μετοχή. Όμως πρέπει να γνωρίζουμε –και είναι χρήσιμο να το αναδείξουμε αυτό- ότι είχε προηγηθεί η καταβολή του φόρου στην τιμή των 1100 δραχμών ανά μετοχή και μετά από τη δημοσιοποίηση του θέματος καταβλήθηκε ο φόρος των 8.800 δραχμών. 
      ΒΑΣΙΛΗΣ ΚΕΔΙΚΟΓΛΟΥ: Κατεβλήθη οίκοθεν. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Ναι κατεβλήθη ήδη.
      Αυτό σημαίνει όμως ότι πρέπει να διερευνηθεί όλη αυτή η διαδικασία μέχρι το τέλος, να δούμε αν πράγματι και η σχετική συναλλαγή ολοκληρώθηκε σ’ αυτήν την τιμή ή σε κάποια άλλη. Εάν έγινε δηλαδή με την τιμή των 8.800 δραχμών ανά μετοχή ή σε κάποια κατώτερη τιμή. Αυτό διερευνάται σήμερα από το ΣΔΟΕ, αν πράγματι μεταβιβάστηκαν οι μετοχές μ’ αυτήν την τιμή.
      Ελπίζουμε μέχρι το τέλους του έτους ή αρχές του επόμενου έτους, όχι όμως πέρα του ενάμισι μηνός να έχει ολοκληρωθεί και αυτή η έρευνα.
      Ευχαριστώ κύριε Πρόερε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ο κύριος Υπουργός παρέθεσε τις διαδικασίες της νομοθεσίας και το τι γίνεται σ’ αυτές τις περιπτώσεις. 
      Το θέμα είναι, κύριε Υπουργέ, ότι αυτήν την εποχή η Κυβέρνηση και όλη η χώρα προσπαθεί να κάνει ιδιωτικοποιήσεις, να τακτοποιήσει το δημόσιο χρέος με πώληση μετοχών κλπ. και είναι αυτονόητο ότι η αξιοπιστία του χρηματιστηρίου είναι προϋπόθεση προκειμένου να έχουμε μια καλή τιμή και ορθή. 
      Όταν έχουμε γεγονότα στα οποία αναφέρονται οι εφημερίδες όπως η «ΚΑΘΗΜΕΡΙΝΗ» η οποία γράφει «ασκεί εποπτεία η Επιτροπή Κεφαλαιαγοράς;» τι θα γίνει; Εγώ σας ερωτώ: Ασκεί εποπτεία η Κυβέρνηση στην Επιτροπή Κεφαλαιαγοράς όταν δεκαπέντε μέρες μετά δεν έχετε πόρισμα; Για ποιους μιλάμε;
      Δεύτερον, έρχεται η εφημερίδα «Ισοτιμία» και λέει κάτι για το οποίο κραυγάζει το πανελλήνιο, γιατί από το 1999 και εντεύθεν έγινε μία ληστεία στο χρηματιστήριο. Πολλοί έγκριτοι αρθρογράφοι, όπως ο κ. Νικολάου ονόμασαν την Κυβέρνηση «Κυβέρνηση της ληστείας των μικροεπενδυτών». Γράφει, λοιπόν, η «ΙΣΟΤΙΜΙΑ», «Χοντρό παιχνίδι με τα χαρτιά των μικρομετόχων» -προσέξτε, των μικροεπενδυτών- «νέο κεφάλαιο ανοίγει από EUROBANK ΕΠ-ΕΡ». Σεις έρχεσθε και μου λέτε ότι έγιναν αυτά. Δηλαδή χρειάζονται παραπάνω από δεκαπέντε ημέρες, προκειμένου να οριστικοποιήσετε ένα φορολογικό έλεγχο που είπατε προ ολίγου. Δεν νομίζω ότι ικανοποιείται κάποιος με την απάντησή σας, κύριε Υπουργέ.
      Έρχεται η εφημερίδα «ΤΟ ΒΗΜΑ» και αναφέρει: «θέμα εσωτερικής πληροφόρησης». Αντιλαμβάνεσθε τι σημαίνει στη σημερινή συγκυρία που θέλετε να ρευστοποιήσετε κεφάλαια δημοσίων επιχειρήσεων και οργανισμών να γράφουν οι εφημερίδες σε πρωτοσέλιδα τέτοια πράγματα; Και σεις λέτε ότι η Επιτροπή Κεφαλαιαγοράς κάνει αυτό κι εκείνο. Εσείς τι κάνετε; Τίποτα. Δεν σας έχουμε εκεί για να «θεραπεύετε». Σας έχουμε για να προλαμβάνετε και δεν βλέπουμε να έχει προληφθεί το παραμικρό. 
      Εδώ έγινε μία μεθόδευση -και μη μου πείτε ότι δεν ήξερε η EUROBANK ότι θα γίνει η απορρόφηση- ώστε οι τιμές των μετοχών της ΕΠ.ΕΡ. να πέσουν χαμηλά. Αναγγέλλεται στις 2 Οκτωβρίου από τον πρόεδρο της εταιρείας –που δεν είναι ο οποιοσδήποτε, είναι θεσμικό μέλος του χρηματιστηρίου, εκπρόσωπος του Βιομηχανικού Επιμελητηρίου εκεί- ότι θα αγοραστούν μετοχές. Και στη συνέχεια, ενώ στην αρχή υπήρχε προθεσμία δύο μηνών, μειώνεται η προθεσμία σε ένα μήνα, μέχρι το τέλος Οκτωβρίου και στις 5 Νοεμβρίου γίνεται η απορρόφηση. Και μας λέτε ότι ερευνάται το θέμα και κάτι τέτοια.
      Έρχεται η εφημερίδα «ΤΟ ΒΗΜΑ» πανηγυρικά και σας λέει «στελέχη της EUROBANK επισημαίνουν ότι ο όγκος συναλλαγών της ημέρας που προηγήθηκε της συγχώνευσης ήταν χαμηλός», δηλαδή έγινε μεθόδευση, πώς θα φάμε τα λεφτά, όπως λέει η «Ισοτιμία», «χοντρό παιχνίδι σε βάρος των μικρομετόχων.
      Κύριε Υπουργέ, δεν είναι ανάγκη να μου πείτε τι λέει η νομοθεσία. Εσείς τι κάνατε; Τίποτα δεν κάνατε. Το θέμα είναι ότι κανένας απ’ όλους αυτούς δεν φοβάται να ληστεύει, αλλά ούτε ντρέπεται κανείς. Είναι δυνατόν ένας θεσμικός εκπρόσωπος στο χρηματιστήριο να κάνει αυτές τις πράξεις, να μεθοδεύει πτώση της τιμής της μετοχής, να ξέρει ότι θα απορροφηθεί και πουλάει την επομένη της απορρόφησης σε πολύ μεγαλύτερη τιμή, να βγάλει από μέρα σε μέρα 30 εκατομμύρια δραχμές. 
      Όταν έχουμε τέτοια κατάσταση, νομίζω πως δεν χρειάζεται να υψώσω τους τόνους. Είναι ένα γεγονός εξαιρετικά θλιβερό, σε μία συγκυρία που το οικονομικό πρόβλημα είναι μείζον θέμα για τη χώρα και πρέπει ό,τι πουλήσουμε από Δ.Ε.Η. ή άλλες εταιρείες να πετύχουμε μεγάλες τιμές. Ποιος θα έχει εμπιστοσύνη να δώσει πέντε δραχμές όταν φωνάζουν εφημερίδες τόσο έγκριτες ότι είναι μεθοδευμένη η όλη διαδικασία;  Γράφει η εφημερίδα «Καθημερινή»: «θύελλα στο χρηματιστήριο για τις μετοχές της ΕΠ-ΕΡ». 
      Κύριε Πρόεδρε, το λιγότερο που  μπορώ να πω είναι να προσέξει η Κυβέρνηση, διότι θα της μείνει τελικά η ετικέτα «Κυβέρνηση ληστείας των μικρομετόχων και μικροεπενδυτών στο χρηματιστήριο».
      ΠΡΟΕΔΡΕΥΩΝ (Κωνσταντίνος Βρεττός): Ο κ. Πάχτας έχει το λόγο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Ήθελα να επισημάνω συμπληρωματικά, μετά απ’ αυτά που είπε ο αγαπητός συνάδελφος ότι η Επιτροπή Κεφαλαιαγοράς ξεκίνησε την έρευνα αμέσως, την επομένη ημέρα, από την αναγγελία της συγχώνευσης της EUROBANK με την Επενδύσεων – Εργασίας. Η έρευνα ολοκληρώνεται εντός του επομένου μηνός, δηλαδή αμέσως. Βεβαίως, η Επιτροπή Κεφαλαιαγοράς μετά την έρευνα και εφόσον διαπιστώσει παραβάσεις της χρηματιστηριακής νομοθεσίας, θα επιβάλλει τις κυρώσεις τις οποίες και θα δημοσιοποιήσει. Όπως είπα προηγουμένως, ήδη επεβλήθησαν πρόστιμα σε εκατοντάδες φορείς και παράγοντες της αγοράς περίπου 10 δισεκατομμυρίων δραχμών τα τελευταία τρία χρόνια.
      Το υφιστάμενο θεσμικό και νομικό πλαίσιο για την προστασία της αγοράς ενισχύθηκε σταδιακά τα τελευταία χρόνια σε τέτοιο σημείο ώστε από πολλούς να θεωρείται ότι είναι ιδιαίτερα αυστηρό. 
      ΒΑΣΙΛΗΣ ΚΕΔΙΚΟΓΛΟΥ: Τόσο το χειρότερο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Οι ποινές λοιπόν που επιβάλλονται έχουν και ποινικό, έχουν και ακυρωτικό χαρακτήρα, αγαπητέ συνάδελφε. Κατά συνέπεια, πρέπει να τηρηθεί η προβλεπόμενη από το Σύνταγμα ακυρωτική διαδικασία για να μην έχουμε δυσάρεστες εξελίξεις στην ουσία, για να φτάσουμε στο αποτέλεσμα που όλοι αναζητούμε και όλοι επιδιώκουμε.
      Μια φράση για το τι κάνει η Κυβέρνηση, αγαπητοί συνάδελφοι. Η Κυβέρνηση έχει κάνει ήδη πάρα πολλά τον τελευταίο καιρό και δημιούργησε αυτό το θεσμικό πλαίσιο που είναι ιδιαίτερα αυστηρό πλαίσιο, όπως γνωρίζετε. Η συμβολή της Κυβέρνησης και των εποπτικών αρχών στην κεφαλαιαγορά είναι ακριβώς η δημιουργία αυτού του κατάλληλου θεσμικού πλαισίου για την αποτελεσματική εποπτεία και την εύρυθμη λειτουργία της αγοράς. 
      Θωρακίσαμε αυτό το θεσμικό πλαίσιο για την ανάπτυξη της αγοράς. Θεσμοί και κανόνες για την ασφάλεια των συναλλαγών και την προστασία των επενδυτών. Ιδιαίτερα τα τελευταία χρόνια δημιουργήθηκαν τέτοιοι θεσμοί. Κώδικες συμπεριφοράς για όλους τους παράγοντες της κεφαλαιαγοράς για πρώτη φορά στη χώρα μας τα τελευταία χρόνια. Κανόνες διαφάνειας που οδήγησαν σε μεγάλη βελτίωση την πληροφόρηση του επενδυτικού κοινού, με τριμηνιαίες λογιστικές καταστάσεις, εμπλουτισμένα ενημερωτικά δελτία για την έκδοση νέων τίτλων. Γνωστοποιήσεις των συναλλαγών των μεγάλων μετόχων και ανωτέρων διευθυντικών στελεχών. Εκδόθηκε σύγχρονος κανονισμός για τη διεξαγωγή επιθετικών αγορών, επιθετικών εξαγορών, με βάση έρευνα που έγινε προηγουμένως με δημόσια πρόταση αγοράς μετοχών από το χρηματιστήριο. Είναι η υπόθεση που συζητούμε σήμερα στη Βουλή. Και βεβαίως, τέλος, θεσπίστηκε κανονισμός χρηματιστηριακής συμπεριφοράς των εισηγμένων εταιρειών. Δημοσιεύεται μετοχολόγιο για όλες τις εισηγμένες εταιρείες και πληροφορείται το επενδυτικό κοινό για τις κινήσεις των μεγάλων μετόχων για να αποφευχθεί η παραπλάνηση του επενδυτικού κοινού και βεβαίως η οποιαδήποτε κερδοσκοπία. 
      Να λοιπόν ένα θεσμικό πλαίσιο που δημιουργήσαμε για να θωρακίσουμε ακριβώς την αγορά. Νομίζω ότι έχουν γίνει πολύ σημαντικά βήματα την τελευταία περίοδο έτσι ώστε να έχουμε ένα θεσμικό πλαίσιο που είναι από τα αυστηρότερα που υπάρχουν σήμερα στην Ευρωπαϊκή Ένωση. Νομίζω ότι αυτό είναι πολύ θετικό για να μπορέσουμε να κινηθούμε όπως είπατε κι εσείς με πλήρη διαφάνεια σε αυτό το δύσκολο χώρο της χρηματιστηριακής αγοράς.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 19/7.11.2002 επερώτηση του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή και εκατόν είκοσι Βουλευτών του κόμματός του, προς τον Υπουργό Οικονομίας και Οικονομικών, σχετικά με τους κρατικούς προϋπολογισμούς των τελευταίων ετών.
      Ο πρώτος εκ των ομιλητών κ. Αδάμ Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, η γνώση των βασικών δημοσιονομικών μεγεθών της οικονομίας για πολλά χρόνια πριν, κατά το δυνατόν περισσοτέρων, είναι χρήσιμη και απαραίτητη. Μέσω των συσχετισμών, συγκρίσεων, εκτιμήσεων και προβλέψεων, εξάγονται συμπεράσματα για την ασκηθείσα δημοσιονομική πολιτική των όποιων κυβερνήσεων. Παράλληλα αποκαλύπτεται η πολιτική αρετή και η ευθύνη των διαχειριστών της εξουσίας σύμφωνα πάντοτε με τους ισχύοντες θεσμικούς ή άλλους κανόνες του δημοκρατικού μας πολιτεύματος. Με άλλα λόγια οι ασχολούμενοι με την οικονομία και την πολιτική έχουν ως βασικό κώδικα επικοινωνίας τους αριθμούς. Οι αριθμοί αποπνέουν πολιτική και το αποτέλεσμα της πολιτικής αξιολογείται με αριθμούς. Όταν οι αριθμοί χάνουν την αξιοπιστία τους, λόγω νοθεύσεων η αλλοιώσεων, τότε τα εξαγόμενα συμπεράσματα είναι λαθεμένα ή η εικόνα των μεγεθών παραπλανητική.
      Τελευταία, με αφορμή τους ελέγχους και τις υποδείξεις της ευρωστατιστικής υπηρεσίας προς την Κυβέρνηση, σχετικά με τα μεγέθη της ελληνικής οικονομίας που απεικονίζονται στους προϋπολογισμούς των τελευταίων χρόνων αλλά και τη δημοσιοποιηθείσα ειδική έκθεση του Ελεγκτικού Συνεδρίου για τα απολογιστικά στοιχεία της διαχειριστικής περιόδου 2001, αναδείχθηκαν ζητήματα που δεν έχουν σχέση μόνο με την οικονομία αλλά και γενικότερα με την ποιότητα και τους κανόνες της εφαρμοσμένης δημοκρατίας. 
      Τα διαδραματισθέντα πριν δύο, τρεις μέρες στη συνεδρίαση της Επιτροπής Οικονομικών Υποθέσεων της Βουλής δεν τιμούν τη λειτουργία του Κοινοβουλίου και οι επιθέσεις κατά θεσμικών οργάνων της πολιτείας δεν είναι ικανά να συγκαλύψουν ούτε λαθεμένες πολιτικές ούτε επιλήψιμες πολιτικές συμπεριφορές πολιτικών προσώπων.
      Η αναζήτηση πολιτικών άλλοθι μέσω της λογικής, η καλύτερη άμυνα είναι η επίθεση, δεν είναι το καλύτερο εργαλείο στις ανόθευτες δημοκρατίες. Η απαξίωση των θεσμών και η προσπάθεια μετακύλησης πολιτικών ευθυνών στους λειτουργούς τους δεν αποτελεί πολιτική ανδρεία. Η πλαστογράφηση της πολιτικής πραγματικότητας στην οικονομία δεν αποδίδει τον αναλογούντα σεβασμό προς τους πολίτες. Η προσπάθεια παραπλάνησης της καλώς εννοούμενης πολιτικής στο εσωτερικό της χώρας αλλά και στο εξωτερικό δεν δημιουργεί προϋποθέσεις αξιόπιστες συνεργασίας και δημοκρατικής σύνθεσης. Η πολιτική επιβίωση μέσω τεχνασμάτων ή εξαπατήσεων, είναι βέβαιο πως δεν κρατά για μεγάλο χρονικό διάστημα. Τέλος, η αλαζονεία της εξουσίας οδηγεί τους διαχειριστές της σε επικίνδυνες ατραπούς και προδιαγράφει το οριακό τους τέλος. 
      Κυρίες και κύριοι συνάδελφοι, η Νέα Δημοκρατία αναγκάστηκε να καταθέσει την παρούσα επερώτηση σε μια προσπάθεια να αναταράξει και να συνεφέρει πολιτικά την παραπαίουσα και μέχρι ένα βαθμό ολισθαίνουσα από δημοκρατική άποψη Κυβέρνηση. Οι αποκαλύψεις για την πλαστότητα των προϋπολογισμών από το 1996 και εφ’ εξής, η συνταγματική αλλοίωση των στοιχείων του δημόσιου χρέους δημιουργούν σοβαρό πολιτικό ζήτημα. Η αδιέξοδη οικονομική πολιτική των Κυβερνήσεων Σημίτη και οι εισπρακτικές φοροτρομοκρατικές επιδρομές εις βάρος της επιχειρηματικότητας και ιδίως της μικρομεσαίας επιχείρησης δεν είναι δυνατόν να συνεχιστούν. 
      Η δραματική κατάσταση που έχει δημιουργηθεί στον αγροτικό τομέα δεν μπορεί να αφήνει αδιάφορο κανέναν. Η ακρίβεια, η φτώχεια και η ανεργία έχουν γίνει μόνιμος βραχνάς για περισσότερους από δυόμισι εκατομμύρια Έλληνες. Ο περιορισμός των αποταμιεύσεων των πολλών Ελλήνων, ύστερα από την εκραγείσα «φούσκα» του χρηματιστηρίου, δημιουργούν όλο και περισσότερους υπερδανεισμούς των νοικοκυριών. Η εκτεταμένη αδιαφάνεια και διαφθορά που μαστίζει το δημόσιο βίο απειλεί να αφυδατώσει κάθε ικμάδα ηθικής που έχει μείνει ακόμη ανόθευτη. Η εξαφάνιση κάθε είδους ευθιξίας ή πολιτικής ευαισθησίας αποξηραίνει το πολιτικό μας σύστημα.
      Είναι φανερό πως σύμφωνα με το άρθρο 79 παράγραφος 2 του Συντάγματος, όλα τα έσοδα και έξοδα του κράτους πρέπει να αναγράφονται στον ετήσιο προϋπολογισμό και απολογισμό. Ταυτόσημες είναι οι σχετικές διατάξεις των άρθρων 5 παράγραφος 2 και 73 του ν. 2362/95 περί δημοσίου λογιστικού. Επομένως, οι αποκρύψεις ή αλλοιώσεις κυρίως πιστωτικών εσόδων από τον προϋπολογισμό, αποσύρουν τη νόμιμη υπόστασή τους και στοιχειοθετούν τριπλή ευθύνη των αρμόδιων διοικητικών οργάνων των Υπουργών Οικονομίας και Οικονομικών, πολιτική, αστική και ποινική ευθύνη και των δημοσιονομικών υπαλλήλων, πειθαρχική, αστική και ποινική ευθύνη. Νόμοι οι οποίοι επιτρέπουν την προείσπραξη, αποκαλουμένη κατ’ ευφημισμό τιτλοποίηση μελλοντικών εσόδων του ελληνικού δημοσίου μάλιστα πολλών ετών, μέχρι το 2007, 2010 και 2019 είναι αντισυνταγματική, αντίθετη στην πραγματικότητα και άστοργη κυρίως προς τους νέους και τους αγέννητους Έλληνες.
      Τα προμέτοχα είναι τίτλοι διαθέσεως κρατικής περιουσίας ή δανεισμού. Το κράτος δικαίου, η μέγιστη αξία του ατομικού, κοινωνικού, οικονομικού και πολιτικού βίου δεν μπορεί να αναλίσκεται σε αντίθετους με το γενικό συμφέρον επιχειρηματικούς ενδοιασμούς. Το τέχνασμα της εγγραφής λειτουργικών δαπανών απευθείας στο δημόσιο χρέος δεν μπορεί πλέον να συνεχισθεί καθώς η EURO STAT επεμβαίνει δραστικά. Η μη εμφάνιση ως πιστωτικών εσόδων στον προϋπολογισμό των δανείων εξοπλιστικών προγραμμάτων και η μη εγγραφή στο ενεργητικό των δαπανών εξοπλιστικών προγραμμάτων ύψους 1 τρισεκατομμυρίου περίπου το χρόνο δεν μπορεί να συνεχισθεί.
      Η μεταφορά των όποιων προμηθειών ή εξόδων αυτών των δανείων από τις πρωτογενείς δαπάνες και η μετατροπή τους σε χρεολύσια είναι ανήθικη πολιτική πράξη. Τα ποσά αυτά ναι μεν συμπεριλαμβάνονται στο σύνολο του δημοσίου χρέους, όμως δεν φαίνεται πότε έγινε ο δανεισμός και πότε πληρώθηκαν.
      Η εξυπηρέτηση (τοκοχρεολύσια) δεν αναγράφεται στα μητρώα του χρέους. Απόδειξη αυτών είναι η δυσανάλογη αύξηση του χρέους με τις δανειακές ανάγκες. Εξάλλου αυτό έχει επισημανθεί και από τους διεθνείς οικονομικούς οργανισμούς και εκθέτει τη χώρα.
      Η λεγόμενη «μαύρη τρύπα» της δημοσιονομικής διαχείρισης αναφέρεται αναλυτικά σε πίνακα, τον οποίο θα καταθέσω. Παραδείγματος χάρη, αναφέρονται δαπάνες ανελαστικές και όχι μόνο επιστροφές φόρων, όπως μισθοί και συντάξεις, διάφορες πληρωμές, επιστροφή δασμών και τελών χαρτοσήμου, λοιπές επιστροφές, διάφορες πληρωμές ειδικής αρμοδιότητας Δ.Ο.Υ., ημιξοφλημένα χρηματικά εντάλματα και γραμμάτια εισπράξεως, λοιπά, οδοιπορικά και αποζημιώσεις δικαστικών αντιπροσώπων, επιστροφές Φ.Π.Α. μέχρι 31/12/2001 αγγίζουν το 1.734.000.000.000 δραχμές περίπου.
      Αυτό πραγματικά κι αν δεν είναι παραποίηση των στοιχείων του προϋπολογισμού! Αυτό πράγματι κι αν δεν συνιστά πολιτικά ανήθικη πράξη κι αν δεν αλλοιώνει το όποιο υφιστάμενο λογιστικά έλλειμμα που καταγράφει η Κυβέρνηση!
      (Στο σημείο αυτό ο Βουλευτής κ. Αδάμ Ρεγκούζας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτό βεβαίως επισημαίνεται κι από την ειδική έκθεση του Ελεγκτικού Συνεδρίου με ημερομηνία 18-11-2002 και όπως είπα ανέρχεται στο 1.734.000.000.000 δραχμές περίπου.
      Τι θα γίνουν αυτά; Η ερώτηση είναι προς την Κυβέρνηση. Πραγματοποιεί, λοιπόν, η Κυβέρνηση συναλλαγές εκτός προϋπολογισμού ναι ή όχι; Παρανομεί η Κυβέρνηση μ’ αυτόν τον τρόπο ναι ή όχι; Τα απολογιστικά στοιχεία του προϋπολογισμού καταγράφουν υπερβάσεις δαπανών ναι ή όχι; Παρανομεί η Κυβέρνηση, όταν δεν εφαρμόζει το άρθρο 37 παράγραφος 4 του ν. 2363/1995 για συμπληρωματική έγκριση στη Βουλή –μας έφερε ποτέ συμπληρωματικά στοιχεία για έγκριση- ναι ή όχι; Μ’ αυτόν τον τρόπο αυξάνει ή δεν αυξάνει το έλλειμμα του προϋπολογισμού;
      Για παράδειγμα, για το 2002 η πρόβλεψη για αποδοχές υπαλλήλων είναι 7,1%. Ήδη η δαπάνη αυτήν τη στιγμή έχει υπερβάσεις και κινείται στο 8,7%. Οι δαπάνες ασφαλιστικής περίθαλψης –πάντα για το 2002- έχουν πρόβλεψη 4,1% και ήδη αυτές οι δαπάνες κινούνται στο 6,9%. Οι λειτουργικές δαπάνες έχουν πρόβλεψη 8,4% και κινούνται στο 11,4%. Τι θα γίνει μ’ αυτές; Οι υπερβάσεις αυτές επηρεάζουν το έλλειμμα του 2002, αλλά κάποια στιγμή και το δημόσιο χρέος; Γιατί πώς θα πληρωθούν αλλιώς;
      Το δημόσιο χρέος του 2001 μετά την παρέμβαση της EUROSTAT αλλάζει ή όχι; Συγκεκριμένα: Οι τιτλοποιήσεις εσόδων ελληνικού δημοσίου από το Γ΄ Κοινοτικό Πλαίσιο Στήριξης 2001-2007 681,5 δισεκατομμυρίων δραχμών είναι μέσα; Τα 122 δισεκατομμύρια δραχμές της Eurocontrol που είχαν εμφανιστεί ως έκτακτα έξοδα, ενώ συνιστούν δανεισμό -τώρα δεν μπήκαν;- από είσπραξη πωληθέντων μετοχοποιήσεων τίτλων του ελληνικού δημοσίου με το όνομα «προμέτοχα» 652,5 δισεκατομμύρια δραχμές αποτελούν –αν θέλετε- αταξία. 
      Το έλλειμμα του 2001 ύψους 94 δισεκατομμυρίων δραχμών που καταγράφηκε απολογιστικά ήλθε για έγκριση και έχει ενσωματωθεί στη διαμόρφωση των μεγεθών της οικονομίας; Οι καταπτώσεις εγγυήσεων ΔΕΚΟ κλπ. ύψους 3.005 δισεκατομμυρίων δραχμών συμπεριλαμβάνονται στη διαμόρφωση του δημοσίου χρέους; Αυτά αυξάνουν ή όχι το δημόσιο χρέος;
      Η πιστωτική διευκόλυνση –ακούστε, κύριοι συνάδελφοι- που πραγματοποίησε η Κυβέρνηση για να μειώσει τεχνικά το δημόσιο χρέος 29-12-2000 από την Εθνική, την Εμπορική, την Αγροτική Τράπεζα και την ALPHA BANK ήταν ύψους περίπου 800 δισεκατομμυρίων δραχμών, για να τα επιστρέψει 4-1-2001 μετά από πέντε μέρες με τόκους εις βάρος των Ελλήνων πολιτών 900 εκατομμύρια δραχμές!
      Ποιον ρώτησε η Κυβέρνηση; Γιατί το αποκρύπτει; Γιατί το έκανε στο τέλος του χρόνου; Ποιους παραπλάνησε; Είναι πολιτικά επιτρεπτή πράξη αυτό; Η επίσης πιστωτική διευκόλυνση που πραγματοποίησε για πέντε μέρες τον επόμενο χρόνο δηλαδή στο τέλος του 2001, στις 27.12.2001 και το επέστρεψε στις 2.1.2002 η Κυβέρνηση από την Εθνική Τράπεζα αυτή τη φορά ποσού 400 δισεκατομμυρίων δραχμών και τόκους εις βάρος των Ελλήνων περίπου 223 εκατομμυρίων δραχμών, δεν αλλοιώνουν, δεν παραπλανούν, δεν επιβαρύνουν την οικονομία, δεν συνιστούν πολιτική απάτη; Τότε ποια είναι η πολιτική απάτη; 
      Τα αναφερόμενα ποσά στον πίνακα 2 που έχω για τα Πρακτικά αλλάζουν την εικόνα του «μαγειρεμένου» πίνακα προϋπολογισμού της Κυβέρνησης ναι ή όχι; Και αναφέρομαι στα ποσά: Συσσωρευμένα χρέη από την τριμερή χρηματοδότηση προς το Τ.Ε.Β.Ε. 140 δισεκατομμύρια. Προς το Ταμείο Νομικών περίπου 100 δισεκατομμύρια. Οι οφειλές ΟΓΑ προς τα νοσοκομεία άνω των 60 δισεκατομμυρίων μετά από την εκκαθάριση που έγινε. Οι δεδουλευμένες δαπάνες μεταφοράς μαθητών σχολείων μόνο για το Νομό Καβάλας ξεπερνούν τα 200 εκατομμύρια δραχμές. Φανταστείτε, κάντε την αναγωγή για όλες τις νομαρχίες της χώρας. Τα νέα χρέη των νοσοκομείων τα είπαμε. Τα προς απόδοση έσοδα των Ο.Τ.Α. και το Β΄ βαθμό Τοπικής Αυτοδιοίκησης ξεπερνούν αυτή τη στιγμή τα 700 δισεκατομμύρια δραχμές. Όλα αυτά είναι ή δεν είναι παραποίηση της πραγματικότητας; 
      Και για να μη μου λέει η Κυβέρνηση ότι είναι αυθαίρετοι οι αριθμοί στον πίνακα αναφέρονται αναλυτικά πόσα εισπράχτηκαν για λογαριασμό των ΟΤΑ, πόσα αποδόθηκαν ή πόσα προβλέπονται να αποδοθούν. Δημιουργείται μία διαφορά εις βάρος βέβαια των Ο.Τ.Α. της τάξεως των 442,7 δισεκατομμυρίων δραχμών τα οποία υποκλέπτονται ουσιαστικά από τους Ο.Τ.Α.. 
      ( Στο σημείο αυτό την Προεδρική Έδρα καταλαμβάνει ο Β΄  Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Και βέβαια υπάρχει και μια σειρά άλλων δαπανών που αναφέρονται στον πίνακα όπως ο ετεροχρονισμός εγγραφής εσόδων και δαπανών στους κωδικούς του προϋπολογισμού, η αποπληρωμή των εξοπλιστικών προγραμμάτων των Ενόπλων Δυνάμεων που δεν γράφτηκαν στον προϋπολογισμό και βέβαια έχουν συμπεριληφθεί στο δημόσιο χρέος. Επίσης υπάρχει η αφαίρεση των κεφαλαιοποιήσεων τόκων και όλα αυτά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου δώσετε το χρόνο και  δεν θα δευτερολογήσω αν υπάρχει πρόβλημα. 
      (Στο σημείο αυτό ο Βουλευτής κ. Αδάμ Ρεγκούζας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Γιατί λοιπόν η Κυβέρνηση ωραιοποιεί τα πράγματα και προσβάλλει τη νοημοσύνη των πολιτών; Γιατί υπονομεύει το οικονομικό αύριο της χώρας; Γιατί εκθέτει διεθνώς τη χώρα; Η λεγόμενη «άσπρη» τρύπα δηλαδή τα υποτιθέμενα πλεονάσματα των ασφαλιστικών οργανισμών με την ονομασία δημοσιονομικές προσαρμογές, με ποια τεκμηρίωση αναγράφεται; Ποιος υπογράφει; Από ποιον φορέα έχουν πιστοποιηθεί; Λαστιχένιος είναι αυτός ο λογαριασμός και αναπροσαρμόζεται κατά το δοκούν και σύμφωνα με τις ανάγκες ισοζύγισης του πίνακα ή την ανάγκη παρουσίασης πλεονασμάτων; Επιτέλους ποιον κοροϊδεύουμε; Γιατί δεν απαντάει η Κυβέρνηση; Δεν αντιλαμβάνεται ότι θα αναγκαστεί να το πράξει αυτό από τη EUROSTAT ή μήπως περιμένει να ξεπεράσει το σκόπελο της ψήφισης του προϋπολογισμού του 2002; Θα σταματήσει καμιά φορά αυτή η πολιτική ασέβεια του εκσυγχρονιστικού ΠΑ.ΣΟ.Κ.; Αλήθεια –ας μας απαντήσει ξεκάθαρα η Κυβέρνηση- η εξουσία γι’ αυτήν είναι αυτοσκοπός; Τουλάχιστον να δείξουμε την ελάχιστη κατανόηση και εμείς αν είναι έτσι! 
      Όμως η συστηματική προσπάθεια της Κυβέρνησης να υπονομεύσει ή να λοιδορήσει την αξιοπιστία είτε του Γενικού Λογιστηρίου του Κράτους είτε των άλλων οργανισμών που είναι ταγμένοι να πιστοποιούν την ειλικρίνεια ή την ανειλικρίνεια των αριθμών της οικονομίας, είναι ανεύθυνη και επικίνδυνη πολιτική πράξη. Και κάτι ακόμη: Ας απαντήσει ο αρχιμάγειρας και αυθεντικός εκφραστής των δημοσιονομικών μεγεθών της οικονομίας ο κ. Νίκος Χριστοδουλάκης για το ενδοκυβερνητικό χρέος  το 1996 όταν ανέλαβε την πρωθυπουργία ο κ. Σημίτης και ο ίδιος ως Υφυπουργός τότε. Τότε το ενδοκυβερνητικό χρέος ήταν 8,6 δισεκατομμύρια ευρώ και το 2000 έφθασε 15,7 δισεκατομμύρια ευρώ. Δηλαδή, από 9,76% επί του Α.Ε.Π. πήγε στο 12% επί του Α.Ε.Π.. Είναι έτσι ή όχι; Το σύνολο του ενδοκυβερνητικού χρέους θα έπρεπε να εμφανίζεται στο δημόσιο χρέος ναι ή όχι; Αυτό βεβαίως γιατί δεν εξυπηρετείται από την κεφαλαιοαγορά με ιδιωτικοοικονομικά κριτήρια αλλά αργά ή γρήγορα το κράτος αναλαμβάνει επίσημα την αποπληρωμή του.
      Τότε το δημόσιο χρέος θα φθάσει περίπου στο 119% του Α.Ε.Π.. Είναι έτσι ή δεν είναι έτσι; Νομίζω ότι μιλάμε την ίδια γλώσσα.
      Κυρίες και κύριοι συνάδελφοι, όλοι γνωρίζουμε ότι το πρόβλημα της ελληνικής οικονομίας είναι πρόβλημα στρατηγικό και πολιτικό. Η ενίσχυση της ανταγωνιστικότητας προσκρούει σε ανικανότητα και αγκυλώσεις. Η απελευθέρωση των αγορών, η γραφειοκρατική λειτουργία του κράτους, η διαφθορά, η καθυστέρηση και η κακοποίηση της πολιτικής των ιδιωτικοποιήσεων που δεν έχει καμία σχέση με το δημοσιονομικό εργαλείο των μετοχοποιήσεων, είναι μερικά από τα βαρίδια της επιβράδυνσης. 
      Τα αντικίνητρα και η έλλειψη στρατηγικής προώθησης του οχήματος της ανάπτυξης, αλλά και η οριοθέτηση προτεραιοτήτων κοινωνικής συνοχής δεν δίνουν και πολλές ελπίδες από τη σημερινή Κυβέρνηση. Είναι γνωστό -και πάντα με τα στοιχεία που αξιολογεί η Ευρωπαϊκή Ένωση- ότι η ελληνική οικονομία είναι ουραγός στην ανταγωνιστικότητα, στην παραγωγικότητα, στο υψηλό δημόσιο χρέος, στις πληθωριστικές πιέσεις, στη συνεχή συρρίκνωση των εξαγωγών, στο διαρθρωτικά ευπαθές ισοζύγιο πληρωμών, στην υποχώρηση της βιομηχανικής παραγωγής.
       Όσο και αν προσπαθεί η Κυβέρνηση να ωραιοποιήσει τα πράγματα, προσκρούει επάνω στα προβλήματα, που βιώνουν σήμερα οι πολίτες, στους δείκτες κοινωνικής συνοχής, όπως είναι το ποσοστό ανεργίας, η ανισοκατανομή εισοδημάτων και φορολογικών βαρών, η δραματική μείωση αποταμιεύσεων, ο υπερδανεισμός των νοικοκυριών, τα ποσοστά πραγματικής φτώχειας και κοινωνικού αποκλεισμού, τα αδιέξοδα ασφαλιστικού, το πραγματικό κόστος της παιδείας, της υγείας, της ανεργίας για να τα νοικοκυριά.
       Έχουμε όλοι σχεδόν πειστεί, κυρίες και κύριοι συνάδελφοι, ότι για να αναζωογονηθεί το πολιτικό μας σύστημα, για να ανακτήσουν δυνάμεις και ελπίδα οι πολίτες και να αρχίσει η αναστροφή της κατωφερικής πορείας της χώρας, χρειάζεται ο τόπος μία άλλη Κυβέρνηση. 
      Είναι καθαρό πως η σημερινή αλαζονική Κυβέρνηση, αδυνατεί να ανταποκριθεί στις ανάγκες των πολλών πολιτών. Είναι, όμως, αδίστακτη και ικανή να κάνει τα πάντα, για να κρατηθεί. 
      Κάνετε το άσπρο μαύρο, κύριοι της Κυβέρνησης. Είστε σε θέση να κτίσετε πύργο στην πλατεία Ομονοίας, χωρίς να δίνετε λογαριασμό σε κανέναν. Είστε επικίνδυνοι και πρέπει να φύγετε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα 180 χρόνια από την Ελληνική Επανάσταση, σαράντα μαθητές και μαθήτριες και δύο συνοδοί-καθηγητές από το 4ο Ενιαίο Λύκειο Πετρούπολης Αθηνών. 
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Το λόγο έχει ο κ. Κωστόπουλος.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, η συζήτηση της σημερινής επερώτησης, αφορά την πλαστότητα των προϋπολογισμών, που συνέταξε και ψήφισε η Κυβέρνηση τα τελευταία έτη.
       Όταν πριν από ένα έτος, και κυρίως πέρυσι τον Δεκέμβριο, συζητούσαμε τον προϋπολογισμό αυτού του έτους, η Νέα Δημοκρατία από όλους τους ομιλητές, κυρίως όμως δια του στόματος του Αρχηγού της, του κ. Κώστα Καραμανλή, είπε ότι ο προϋπολογισμός είναι πλαστός. Ο προϋπολογισμός, ο οποίος παρουσιάζεται πλεονασματικός, ήταν ελλειμματικός, διότι έχουν περιοριστεί τα έσοδα και έχουν αυξηθεί οι δαπάνες και τα ελλείμματα έχουν περιορισθεί πάντοτε με τον λογιστικό τρόπο και τη δημιουργική λογιστική, που έχει ασκήσει η Κυβέρνηση τα τελευταία χρόνια. Το δημόσιο χρέος είναι πολύ πιο μεγάλο απ’ αυτό που παρουσίαζε η Κυβέρνηση. 
      Βεβαίως, η Κυβέρνηση τότε και δια του στόματος του Πρωθυπουργού και δια του κυρίου Υπουργού Εθνικής Οικονομίας, αλλά και διά των άλλων Βουλευτών, μας λοιδορούσαν. Δεν αργήσαμε όμως, κύριε Πρόεδρε, να δικαιωθούμε, διότι εμείς δεν κάνουμε αντιπολίτευση για την αντιπολίτευση. Εμείς δεν λέγαμε αυτά τα πράγματα, για να εντυπωσιάσουμε, αλλά ήμασταν θεμελιωμένοι όσο μπορούσαμε να είμαστε θεμελιωμένοι και με όσα στοιχεία μπορούσαμε να έχουμε στα χέρια μας. Είναι γνωστό, άλλωστε, πως πάντοτε τα στοιχεία, που έχει η Αντιπολίτευση, είναι πολύ λιγότερα από αυτά που έχει η Κυβέρνηση. 
      Πρέπει εδώ να κάνω μία παρατήρηση. Κύριε Υπουργέ, του χρόνου τέτοια εποχή, Θεού θέλοντος, όταν θα κάνουμε την κύρια απογραφή, τότε θα δούμε ποια θα είναι τα πραγματικά στοιχεία.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Μην βιάζεστε.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θα αναφερθώ, κύριε Υπουργέ, σε δύο σημεία των περσινών αγορεύσεων σας. Είπατε ότι από το 1995 έως το 2000 η μείωση του δημοσίου χρέους στην Ελλάδα ήταν της τάξεως του 11,4%, ενώ αντιθέτως στις άλλες χώρες δεν υπερέβαινε το 4,5%. Αυτό το 11,4% από το ’94 μέχρι το 2000 ουσιαστικά είναι μικρότερο σε σχέση με τα άλλα ευρωπαϊκά κράτη.
      Και αυτό δεν είναι μόνο ότι το βεβαίωσε η EUROSTAT, αλλά το αποδεχθήκατε ασμένως χωρίς καμία συζήτηση. Εδώ θα ήθελα να κάνω μια παρένθεση- και είπατε «ε και; Το δημόσιο χρέος ήταν πραγματικό, απλούστατα άλλαξε ο τρόπος» υπολογισμού. Και εδώ είναι το μεγάλο πρόβλημα.
      Δεν είναι λογιστικό κύριε Υπουργέ το θέμα αλλά ουσιαστικό. Όταν το ελληνικό δημόσιο χρέος το επίσημο πλέον και όχι το αφανές αυξάνεται κατά 3,5 τρισεκατομμύρια δραχμές αυτό δεν είναι «ε, και;». Διότι αυτό αφ’ ενός μεν αυξάνει την αναξιοπιστία της Κυβέρνησης και δυστυχώς κατ’ επέκταση και της Ελλάδος, αυτό αυξάνει το βαθμό αφερεγγυότητας της χώρας μας στο εξωτερικό, αυτό αυξάνει την εξυπηρέτηση του δημόσιου χρέους που ανέρχεται σε μερικές εκατοντάδες δισεκατομμύρια και τελικά αυτό αυξάνει δυστυχώς την αναξιοπιστία της Κυβέρνησης προς την ελληνική Βουλή και προς τον ελληνικό λαό.
      Η δεύτερη αγόρευσή σας αφορούσε –και εδώ καταστήκατε πάλι αναξιόπιστος κύριε Υπουργέ- στο ότι τα πάντα βρίσκονται, καταγράφονται και είναι σε πλήρη αντιστοίχηση με την πραγματικότητα. Όλα τα δημοσιονομικά μεγέθη του προϋπολογισμού κρίνονται ιδιαιτέρως αυστηρά από την ευρωπαϊκή επιτροπή και έχουν περάσει όλους τους ελέγχους.
      Κύριε Υπουργέ πότε λέγατε ψέματα; Το Δεκέμβρη του 2001 ή μετά από δέκα μήνες όταν υποχρεωθήκατε και σας είπε η Ευρώπη ότι αυτά δεν είναι πλήρως καταγεγραμμένα και πρέπει να τα καταγράψετε;
      Θέλω εδώ να σημειώσω ότι θα πρέπει να συζητήσουμε και να ψηφίσουμε πρώτα τον απολογισμό του 2002 και μετά να ψηφίσουμε τον προϋπολογισμό του 2003 και εκεί θα λεχθούν κατά κεφάλαιο και κατά κωδικό αριθμό τα πάντα και ποιες είναι οι αλχημείες σας. 
      Θα ήθελα όμως εδώ να προσθέσω και το εξής. Όλες οι δαπάνες είναι μειωμένες. Όλα τα έσοδα είναι αυξημένα. Ο πλεονασματικός όπως σας είπα προϋπολογισμός καθίσταται ελλειμματικός. Πρέπει δε να τονίσω ότι ενώ όλοι οι δημόσιοι οργανισμοί κατά κανόνα είναι ελλειμματικοί εσείς παρουσιάζετε μια αύξηση της λευκής τρύπας κατά 20% περίπου 18,9% διά την ακρίβεια, που αντιστοιχεί σε 2,5% του Α.Ε.Π.. Από πού κύριε Υπουργέ προκύπτει αυτό και γιατί μέχρι σήμερα δεν καταθέσατε αναλυτικά τα έσοδα και τα έξοδα και τα υπόλοιπα των δημόσιων οργανισμών όταν κατά κόρον σάς τα έχουμε ζητήσει;
      Λυπάμαι κύριε Υπουργέ αλλά είστε αναξιόπιστοι και η αναξιοπιστία σας φαίνεται για άλλη μια φορά και από τους παλιούς προϋπολογισμούς και απ’ αυτόν που καταθέσατε και από το φορολογικό νομοσχέδιο το οποίο εξήγγειλε ο Πρωθυπουργός στη Θεσσαλονίκη ότι θα είχε μείωση φορολογικών επιβαρύνσεων, δηλαδή, φόρων των Ελλήνων κατά 1,4 τρισεκατομμύρια ευρώ και την ώρα που καταθέσατε το φορολογικό νομοσχέδιο αυτά τα 1,4 τρισεκατομμύρια ευρώ είναι λιγότερα από 500 εκατομμύρια ευρώ, που αντιπροσωπεύει μια αρνητική απόκλιση εις βάρος του ελληνικού λαού κατά 60%. 
      Πρέπει κύριε Υπουργέ να σταματήσει η αναξιοπιστία γιατί γίνεται πάντοτε εις βάρος του ελληνικού λαού και αυτό που πρέπει να επικρατήσει πλέον από δω και πέρα είναι η ειλικρίνεια. Άλλως καλώς θα κάνετε να αποχωρήσετε το συντομότερο δυνατό. Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Νικολόπουλος έχει το λόγο.
      ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, με βάση τις σημερινές κοινωνικές πολιτικές και οικονομικές συνθήκες, το πλέον χαρακτηριστικό στοιχείο της ελληνικής οικονομικής ζωής είναι η έλλειψη θετικών προσδοκιών, η αβεβαιότητα, η απαισιοδοξία, το βαρύ και αρνητικό κλίμα.
      Η υπερχρέωση της χώρας τόσο στο δημόσιο όσο και στον ιδιωτικό τομέα αποτελεί ίσως τη μεγαλύτερη επιτυχία της οικονομικής πολιτικής του ΠΑΣΟΚ. Δυστυχώς παρά τους πανηγυρισμούς και τις πολιτικές ρητορίες το δημόσιο χρέος παραμένει σε πολύ υψηλά επίπεδα αποτελώντας το 108% του Α.Ε.Π. έναντι του 40% περίπου του 1981.
      Ήδη τα ελληνικά νοικοκυριά με βάση τα ελληνικά οικονομικά δεδομένα, εισόδημα, φορολογία, απασχόληση και παρά τα αντίθετα λεγόμενα βρίσκονται στα όρια της υπερχρέωσης. 
      Σχετικά με την εικονική πραγματικότητα της δημιουργικής λογιστικής παρατηρούνται τα εξής: από τις δέκα περιπτώσεις που εξέτασε η EUROSTAT μόνο σε δύο πραγματοποιήθηκαν προσαρμογές. Συνεπώς, στο μέλλον εκτιμάται ότι θα προκύψουν νέες αιτιάσεις της EUROSTAT για ενσωμάτωση κρυφών κονδυλίων στο επίσημο μέγεθος του χρέους. Αναλυτικότερα η EUROSTAT  είχε ζητήσει να ελέγξει τα ακόλουθα δημοσιονομικά μεγέθη: στρατιωτικές δαπάνες, εγγυήσεις του δημοσίου, κεφαλαιακές μεταβιβάσεις, οργανισμούς κοινωνικής ασφάλισης, τιτλοποιήσεις, προεξόφληση μελλοντικών εσόδων, μετατρέψιμα ομόλογα, τόκους των μετατρέψιμων ομολόγων, συναλλαγές ΔΕΚΑ, μεγέθη δημοσιονομικών αποτελεσμάτων γενικής κυβέρνησης, έσοδα μετάβασης από δραχμή στο ευρώ. Επίσης, η αναμενόμενη αναθεώρηση του συμφώνου σταθερότητας της Ευρωπαϊκής Ένωσης, θα λαμβάνει πλέον υπόψη της και το δημόσιο χρέος επιπρόσθετα του δημοσιονομικού ελλείμματος. Συνεπώς η Ελλάδα θα βρεθεί σε εξαιρετικά δυσμενή θέση, αφού είναι η χώρα με το δεύτερο υψηλότερο δημόσιο χρέος, ως ποσοστό του Α.Ε.Π.. Ήδη η Ευρωπαϊκή Ένωση στην τελευταία της έκθεση κατακρίνει μεταξύ άλλων χωρών και την Ελλάδα. 
      Για το 2003 ο προϋπολογισμός προβλέπει ρυθμούς ανόδου των πρωτογενών δαπανών 6%. Αυτή η αύξηση κρίνεται εξαιρετικά αισιόδοξη και στην πραγματικότητα οι πρωτογενείς δαπάνες θα αυξηθούν κατά 8% το 2003, δηλαδή, με ρυθμό διπλάσιο του πληθωρισμού κα ελαφρώς υψηλότερο του Α.Ε.Π.. Τα φορολογικά έσοδα θα παραμείνουν το 2003 στο 25% του Α.Ε.Π., αποστερώντας σημαντικό ποσοστό των διαθέσιμων πόρων του ιδιωτικού τομέα. Συνεπώς το 2003 το έλλειμμα της γενικής κυβέρνησης δεν θα περιοριστεί στο 0,9% του Α.Ε.Π., αλλά θα ανέλθει στο 1,1% του Α.Ε.Π. ή και θα υπερβεί το ποσοστό αυτό. Άλλωστε είναι ποσοστό που εκτιμά το ίδιο και η Ευρωπαϊκή Ένωση. Εξάλλου και η πρόβλεψη της Κυβέρνησης για χρέος στο 100,2% του Α.Ε.Π. κρίνεται αναμφίβολη. Ο περιορισμός του χρέους σε ποσοστά χαμηλότερα του 100% του Α.Ε.Π. απαιτούν πρωτογενή ελλείμματα υψηλότερα του 5,9% το 2003 που προβλέπει η Κυβέρνηση.
      Με βάση τις υπερβάσεις των εξόδων και τις υστερήσεις των εσόδων του προϋπολογισμού του 2002 αποδεικνύεται ότι ο προϋπολογισμός θα αποδειχθεί το ίδιο ανειλικρινής. Εξάλλου και οι προϋπολογισμοί των τελευταίων ετών αποδεικνύονται αναξιόπιστοι, όπως περίτρανα απέδειξε η παρέμβαση της  EUROSTAT. Οι επενδύσεις μας στη χώρα μας κινούνται σε ρυθμούς πολύ χαμηλότερους, περίπου 7% του ΑΕΠ του απαιτούμενου για μια ταχύρυθμη και ισόρροπη ανάπτυξη, πράγματι που εντείνει τις περιφερειακές ανισότητες και σταθεροποιεί την ανεργία σε υψηλά επίπεδα. Η αδιαφάνεια, η διαφθορά και η διαπλοκή που διαμορφώνει ήδη ένα πνιγερό ιστό και εξαπλώνεται παντού, ροκανίζοντας την κοινωνική και οικονομική συνοχή της χώρας, ζει και βασιλεύει. Οργανωμένα οικονομικά συμφέροντα διαπλέκονται ήδη με το κράτος και το πολιτικό σύστημα της χώρας, έτσι ώστε οποιαδήποτε ορθολογική και με βάσεις επιχειρηματική δράση να αποτελεί επικίνδυνη ουτοπία που πρέπει να αποφευχθεί. 
      Μετά από όλα αυτά πιστεύω ότι επήλθε το πλήρωμα του χρόνου και ο τόπος πρέπει να απαλλαγεί από μια Κυβέρνηση η οποία έχει ανυψώσει το ψέμα και την παραπληροφόρηση σε ύψιστο πολιτικό λειτούργημα. Παρά ταύτα δεν μπορώ να θαυμάσω τον κύριο Υπουργό Οικονομίας και Οικονομικών για το πολιτικό θράσος του να εμφανίσει ένα προϋπολογισμό ο οποίος αποδεικνύει το μέγεθος των μεθοδεύσεών του για την απόκρυψη της πραγματικότητας και την παραπλάνηση του Κοινοβουλίου και του ελληνικού λαού. Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης έχει το λόγο. 
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, το χρηματιστήριο θεσμός στήριξης της ελληνικής κοινωνίας χρησιμοποιήθηκε στο παρελθόν από την Κυβέρνηση του ΠΑΣΟΚ σαν προπαγανδιστικό εργαλείο για την ανάδειξη του δήθεν δυναμισμού της οικονομίας μας. Μετά την κατάρρευση και την απαξίωση του χρηματιστηρίου, το ΠΑΣΟΚ στράφηκε σε ένα άλλο σπουδαίο εργαλείο της οικονομίας, τον προϋπολογισμό του κράτους, τον οποίο μέσω της δημιουργικής λογιστικής τον παρουσιάζει τα τελευταία χρόνια ψευδώς πλεονασματικό και επιπλέον για τους ίδιους μικροκομματικούς λόγους απαξιώνει το σπουδαίο αυτό εργαλείο. 
      Από την πρώτη στιγμή η Νέα Δημοκρατία κατήγγειλε στον ελληνικό λαό τις κυβερνητικές αλχημείες στον προϋπολογισμό, όπου π.χ. οι ασφαλιστικοί οργανισμοί και οι ΟΤΑ παρουσιάζονται -αν είναι δυνατόν!- να έχουν πλεόνασμα 2,3 τρισεκατομμύρια ή οι κυβερνητικές επιχορηγήσεις προς τα χρέη των προβληματικών ΔΕΚΟ παρουσιάζονται σαν επενδύσεις κοκ. 
      Αυτάρεσκα και απαξιωτικά η Κυβέρνηση λοιδωρούσε το κόμμα μας ότι δεν έχει τη μεγαλοψυχία να παραδεχθεί τις μεγάλες κατακτήσεις της ελληνικής οικονομίας από στείρα αντιπολιτευτική διάθεση. 
      Πρόσφατα όμως δύο αξιόπιστοι και αντικειμενικοί κριτές, η Ευρωπαϊκή Στατιστική Υπηρεσία, ΕUROSTAT και το Ελεγκτικό Συνέδριο, με το κύρος που τους διακρίνει, ήρθαν να διαλύσουν τους μύθους του ΠΑΣΟΚ για πλεονασματικούς προϋπολογισμούς και για μειώσεις του δημοσίου χρέους.
      Έτσι το ΠΑΣΟΚ με τον πλέον αναμφισβήτητο τρόπο βρέθηκε υπόλογο στον Ελληνικό Λαό, γιατί πρώτον προσπάθησε να τον εξαπατήσει για την πραγματική κατάσταση της οικονομίας και δεύτερον γιατί μετέτρεψε τον προϋπολογισμό του κράτους από κύριο φορέα άσκησης πολιτικής σε φθηνό εργαλείο μικροπολιτικής προπαγάνδας. 
      Αλλά, κυρίες και κύριοι συνάδελφοι, ο Έλληνας δεν ξεγελιέται, γιατί ζει την σκληρή πραγματικότητα της ανεργίας του 10%, όταν ο μέσος ευρωπαϊκός όρος είναι 7,5%, τον πληθωρισμό του 3,5% που απαξιώνει τα εισοδήματα των εργαζομένων, όταν η φτώχεια έχει χτυπήσει τα ελληνικά νοικοκυριά και το 22% αυτών ζουν κάτω από το όριο της φτώχειας, όταν οι περιφερειακές ανισότητες έχουν καταστήσει την Ήπειρο, τη Δυτική Ελλάδα και την Πελοπόννησο τις τρεις από τις επτά φτωχότερες περιφέρειες της Ευρώπης, όταν απαξιώνεται συνέχεια η παραγωγική βάση της χώρας και συρρικνώνεται η ανταγωνιστική της ικανότητα –αυτό το βλέπουμε με την αύξηση των εισαγωγών και τη μείωση των εξαγωγών μας- όταν η ανταγωνιστικότητα, σύμφωνα με το Institute for management and development μέσα σε ένα χρόνο από την τριακοστή θέση πήγε στην τριακοστή έκτη.
      Αυτά είναι τα αποτελέσματα της οικονομικής πολιτικής του ΠΑΣΟΚ, που διακρίνεται από φοροεισπρακτικό μένος. Μόνο η «συνάφεια» και η «εξαετία» απέσπασε τον τελευταίο καιρό από μικρομεσαίους και από ελεύθερους επαγγελματίες 357 εκατομμύρια ευρώ, από σπάταλη και αδιαφανή διαχείριση -που σημείωσε τελευταία υπέρβαση στις δαπάνες- 840 εκατ. ευρώ και από αντιαναπτυξιακό χαρακτήρα, όπως παρουσιάστηκε στο πρόγραμμα δημοσίων επενδύσεων, όπου έχουμε μία υστέρηση της τάξης των 1.050 εκατ. ευρώ και που οφείλεται κυρίως στην ανικανότητα της Κυβέρνησης να υλοποιήσει το Γ΄ ΚΠΣ.
      Αυτή η πολιτική η φορομπηχτική, η σπάταλη, η αδιαφανής και αντιαναπτυξιακή είχε σαν αποτέλεσμα να χαθούν για τη χώρα μας οι τεράστιες δυνατότητες, που προσέφεραν τα ευρωπαϊκά ταμεία.
      Το ΠΑΣΟΚ με τη σπάταλη, αδιάφανη πολιτική του, π.χ. στα δημόσια έργα, απέτυχε να ολοκληρώσει τις κύριες υποδομές της χώρας, όπως προβλεπόταν με το Β΄ ΚΠΣ και έτσι στρέφει του πόρους του Γ΄ ΚΠΣ σε έργα πολιτικού μηχανικού, προκειμένου να τα ολοκληρώσει. Παράδειγμα στο Γ΄ ΚΠΣ από τα 17.000 δισεκατομμύρια μόνο τα 800 δισεκατομμύρια διατίθενται για τη στήριξη της βιομηχανίας, όταν σε άλλες χώρες ομόλογες, όπως η Πορτογαλία και η Ισπανία, έχουν κατορθώσει με το Β΄ ΚΠΣ να ολοκληρώσουν όλες τις υποδομές τους, όλα τα έργα υποδομής, λιμάνια, δρόμους κλπ και έτσι διαθέτουν τους πόρους του Γ΄ ΚΠΣ για την ενίσχυση της οικονομίας τους, αυξάνοντας την ανταγωνιστικότητα, δημιουργώντας νέες θέσεις εργασίας και διεκδικώντας έτσι ένα ουσιαστικό μερίδιο στον παγκόσμιο καταμερισμό της εργασίας.
      Το ΠΑΣΟΚ αντίστοιχα στη χώρα μας πλαστογραφεί τους προϋπολογισμούς, για να δείξει στα χαρτιά το ανύπαρκτο σφρίγος της ελληνικής οικονομίας. Είναι κρίμα. Και είναι κρίμα γιατί το ΠΑΣΟΚ θα περάσει στην ιστορία σαν το κόμμα των χαμένων ευκαιριών και της εθνικής υποβάθμισης. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λέγκας έχει το λόγο.
      Κύριε Λέγκα έχετε πέντε λεπτά και σεις να πρωτολογήσετε.
      ΝΙΚΟΛΑΟΣ ΛΕΓΚΑΣ: Κύριε Πρόεδρε, θα ξεκινήσω με την επισήμανση που έκανε ο κύριος Υπουργός κατά τη συζήτηση του περασμένου προϋπολογισμού του 2002 στη Βουλή, πριν ένα χρόνο ακριβώς. Είχε πει τότε χαρακτηριστικά ότι ο συγκεκριμένος προϋπολογισμός εκείνος δεν πρέπει να αντιμετωπίζεται ως ένα μεμονωμένο δημοσιονομικό επεισόδιο. Θα συμφωνήσω εν μέρει. Είναι σίγουρα ένα παρατεταμένο δημοσιονομικό επεισόδιο, όσο βεβαίως κρατεί η παρατεταμένη δημιουργική λογιστική που συνεχίζει αυτή η Κυβέρνηση. Ωστόσο είναι ένα επεισόδιο και μάλιστα δυσάρεστο για την εθνική οικονομία. 
      Κύριε Πρόεδρε, νομίζω ότι θα συμφωνήσουμε όλοι σ’ αυτή την Αίθουσα ότι ο κρατικός προϋπολογισμός και όχι βεβαίως το χρηματιστήριο όπως υποστήριζε ο προηγούμενος Υπουργός, είναι –και αν δεν είναι θα πρέπει να είναι- ο καθρέφτης της οικονομίας μας, μια οικονομία που τη θέλουμε ισχυρή χωρίς φτιασιδώματα, ναρκισσισμούς και μάσκες. Και έναν καθρέφτη που δεν θα παράγει παραμορφωτικά είδωλα, που θα αποτυπώνει με αξιοπιστία και με ευκρίνεια την πραγματική κατάσταση που θα βοηθάει να κάνουμε τις απαραίτητες διορθωτικές κινήσεις.
      Δυστυχώς αυτή η Κυβέρνηση, μονίμως δέσμια της επικοινωνιακής τακτικής και της διαχείρισης των εντυπώσεων, επιστράτευσε για ακόμη μια φορά τη δημιουργική λογιστική, όπως έκανε και τα προηγούμενα χρόνια, θεοποίησε τους αριθμούς και για ακόμη μια φορά ξέχασε τους ανθρώπους. Εκμεταλλευόμενη την ανοχή που επιδείξαμε στην επίτευξη ενός τεχνικού στόχου, επιχείρησε για ακόμη μια φορά να παρουσιάσει την ευημερία των αριθμών. Ήρθε ωστόσο η επισήμανση και η παρέμβαση της EUROSTAT και η έκθεση του Ελεγκτικού Συνεδρίου για να κτυπήσουν και επισήμως την καμπάνα της αναξιοπιστίας. Το έλλειμμα της ελληνικής Κυβέρνησης για το 2000 ως ποσοστό του Α.Ε.Π., από το 1,1% διορθώνεται στο 1,8%. Για το 2001 το πλεόνασμα του 0,5% γίνεται έλλειμμα της τάξης του 1,2%. Για την τρέχουσα χρονιά το πλεόνασμα του 0,8% γίνεται έλλειμμα της τάξης του 1,1%. Για το 2003, το πλεόνασμα του προσχεδίου του προϋπολογισμού που προέβλεπε πλεόνασμα της τάξεως του 0,5%, διορθώνεται στο κείμενο του προϋπολογισμού στο έλλειμμα της τάξης του 0,9%. Ο τίτλος του δοκιμίου «Τα κατά συνθήκη ψεύδη», ίσως θα ήταν φτωχός να περιγράψει τη λογική κατάρτισης και εφαρμογής τόσο αυτού όσο και των προηγούμενων κρατικών προϋπολογισμών. Δυστυχώς οι μάσκες έπεσαν, ο καθρέφτης ράγισε, τα φτιασιδώματα άρχισαν να ξεβάφουν.
      Κυρίες και κύριοι συνάδελφοι, η Κυβέρνηση αυτή ευτύχησε να έχει τους περισσότερους πόρους από την Ευρωπαϊκή Ένωση από οποιαδήποτε άλλη κυβέρνηση. Θα περιμέναμε μια σοβαρή αντιμετώπιση, τουλάχιστον στα οικονομικά θέματα και όχι βεβαίως να μειώνουμε το σαράκι της οικονομίας μας, το δημόσιο χρέος με ταχυδακτυλουργίες, με τα προμέτοχα, τα προέσοδα τις τιτλοποιήσεις. Με την προείσπραξη μελλοντικών εσόδων για να κλείσουμε τους προϋπολογισμούς. Με την προεξόφληση του μέλλοντος με χρήματα δηλαδή, που ανήκουν στις επόμενες γενιές. 
      Κυρίες και κύριοι συνάδελφοι, η κάθε κυβέρνηση έχει χρέος και πρέπει να αναζητά με δίκαιο τρόπο τα έσοδα, να δαπανά επίσης με ορθό τρόπο τα έξοδα. Εκείνο που δεν έχει δικαίωμα είναι να αναζητά και να εισπράττει τα έσοδα που ανήκουν στις επόμενες γενιές και να μετακυλύει τις παραλείψεις αυτές, κάτι που είδαμε βεβαίως προσφάτως με το Εθνικό Κτηματολόγιο. Το κόστος του έργου στην εκκίνησή του, 300 δισεκατομμύρια δραχμές. Μέχρι χθες μας λέγατε ότι το κόστος αυτό θα φθάσει τα 600 δισεκατομμύρια δραχμές. Σήμερα ομολογείται ότι το κόστος έχει πάει στα 900 δισεκατομμύρια δραχμές. Το 75% του κόστους του έργου, κάτι περισσότερο από 675 δισεκατομμύρια δραχμές μετακυλύεται  στους ιδιοκτήτες και στην περίπτωση αυτή που το κόστος θα παραμείνει στα 900 δισεκατομμύρια δραχμές, όταν γνωρίζουμε από την άλλη ότι ο προϋπολογισμός του έργου έχει γίνει ασανσέρ, όταν κανένα έργο αυτής της Κυβέρνησης δεν έχει σταθεροποιήσει στο τέλος τον προϋπολογισμό με τον οποίο ξεκίνησε.
      Και όλα αυτά βεβαίως όταν πληρώνουμε το πρόστιμο των 20 δισεκατομμυρίων για τις διαχειριστικές ανωμαλίες που σημειώθηκαν στο έργο, όταν στον προηγούμενο προϋπολογισμό δηλώνατε ότι δεν θα πληρώσουμε πρόστιμα, όταν δηλώνατε ότι θα προσφύγετε στο Ευρωπαϊκό Δικαστήριο. Και αλήθεια, επιτέλους θα πρέπει να μας πείτε γιατί δεν προσφύγατε ποτέ γι’ αυτή την απόφαση.
      Και όχι μόνο αυτό. Οι κοινοτικές εισροές του Γ΄ Κοινοτικού Πλαισίου Στήριξης για το συγκεκριμένο έργο περιορίζονται μόλις στο 5% του συνολικού κόστους. Και δεν βρίσκετε να πείτε μία κουβέντα, μία συγγνώμη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Κανείς τέλος πάντων δεν φταίει σε αυτή την Κυβέρνηση, κανείς τέλος πάντων δεν έφταιξε για τις επιστροφές των γεωργικών επιδοτήσεων. Μήπως φταίνε -όπως εύκολα χρεώνετε- οι κακές υπηρεσίες της Ευρωπαϊκής Ένωσης, οι δικαστικοί λειτουργοί, οι άπειροι και νέοι –όπως υποστηρίξατε χθες- υπάλληλοι του Ελεγκτικού Συνεδρίου; Μήπως φταίει η Νέα Δημοκρατία επειδή δεν ανέχεται άλλο τη δημιουργική λογιστική, αλλά και την προσφάτως ανακαλυφθείσα δημιουργική ανακατανομή του Γ’ Κοινοτικού Πλαισίου Στήριξης; 
      Κυρίες και κύριοι συνάδελφοι, θα πρέπει επιτέλους η Κυβέρνηση και ο κύριος Υπουργός να καταλάβουν ότι είναι άλλο ο εθνικός στόχος και άλλο ο εθνικός διασυρμός, ότι είναι άλλο η δημιουργική και αναπτυξιακή προοπτική και άλλο η δημιουργική ανακατανομή, ότι είναι άλλο η εθνική συνεννόηση και άλλο η εθνική συνομωσία, έτσι για να βάλουμε κάποτε τα πράγματα στη θέση τους και να μπορούμε να συνεννοούμαστε με πολιτικούς όρους και επιχειρήματα. Για να μη φτάσουμε στο σημείο, όπως περιέγραφε ο Θουκυδίδης για τον Πελοποννησιακό Πόλεμο, να ακούμε τα έργα σας και να βλέπουμε τα λόγια σας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος της Αξιωματικής Αντιπολίτευσης κ. Κώστας Καραμανλής έχει το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, σε όλους είναι γνωστό ότι η οικονομία δεν είναι απλά και μόνο άσκηση λογιστικής. Εξαρτάται από πλήθος παραγόντων, παραγόντων που συνδιαμορφώνουν τελικά το γενικότερο κλίμα, το περιβάλλον μέσα στο οποίο λειτουργεί η οικονομία, τις προοπτικές που διαγράφονται. Απαιτεί στόχευση, απαιτεί σχέδιο πορείας, απαιτεί πρόγραμμα, απαιτεί όραμα. Σε τελική ανάλυση η οικονομία είναι ένα ζήτημα κατ’ εξοχήν πολιτικό.
      Παρ’ όλα αυτά οι κυβερνήσεις των τελευταίων χρόνων προτίμησαν μία λογιστική διαχείριση την οποία αποκάλεσαν «εκσυγχρονισμό».
      Ο ίδιος ο Πρωθυπουργός προέβαλε σαν υπέρτατο στοιχείο της πολιτικής του, το μύθο μιας υποτιθέμενης διαχειριστικής δεινότητας. Περιορίστηκε στο κυνήγι κάποιων αριθμών και αυτοπροβαλλόταν ως διαχειριστής μοναδικής ικανότητας.
      Κυρίες και κύριοι συνάδελφοι, εξαιτίας δογματικών αγκυλώσεων, πελατειακών σχέσεων και διαπλεκομένων εξαρτήσεων οι κυβερνήσεις της τελευταίας οκταετίας ούτε θέλησαν ούτε μπόρεσαν να ακολουθήσουν το δρόμο της πραγματικής οικονομικής και κοινωνικής σύγκλισης. Αυτή είναι η πραγματικότητα.
      Περιορίζομαι να υπενθυμίσω τα εξής:
      Πρώτον, επέβαλαν περισσότερες από ογδόντα νέες φορολογικές επιβαρύνσεις. Εισέπραξαν τεράστια ποσά από τις μετοχοποιήσεις και κυρίως είχαν στη διάθεσή τους πρωτόγνωρους κοινοτικούς πόρους, πρωτόγνωρες εισροές από την Ευρωπαϊκή Ένωση. Διαχειρίστηκαν, κυρίες και κύριοι συνάδελφοι, περισσότερα από 100 τρισεκατομμύρια δραχμές, που σημαίνει όσα δεν είχαν μαζί όλες οι μεταπολεμικές κυβερνήσεις.
      Δεύτερον, παρ’ όλα αυτά η χώρα είναι σήμερα στις πρώτες θέσεις των δεκαπέντε σε ό,τι αφορά το δημόσιο χρέος, τον πληθωρισμό, την ανεργία, τη διεύρυνση της φτώχειας, τις κοινωνικές ανισότητες. Ταυτόχρονα, όμως, είναι στις τελευταίες θέσεις σε ό,τι αφορά την ανταγωνιστικότητα, την παραγωγικότητα, τις άμεσες ξένες επενδύσεις, τις δαπάνες για την υγεία, για την παιδεία, για τις νέες τεχνολογίες.
      Τρίτον, απλά μαθηματικά αποδεικνύουν ότι με τους σημερινούς ρυθμούς ανάπτυξης η πραγματική σύγκλιση θα απαιτήσει περίπου ογδόντα χρόνια.
      Και τέταρτον, όλοι οι διεθνείς οικονομικοί οργανισμοί, η Ευρωπαϊκή Ένωση, η Τράπεζα της Ελλάδος, το Ελεγκτικό Συνέδριο, επισημαίνουν καίριες αδυναμίες της ακολουθούμενης οικονομικής πολιτικής και βέβαια πολύ σοβαρά προβλήματα στη διαχείριση του δημόσιου χρήματος.
      Αυτή είναι με λίγα λόγια η πραγματικότητα. Και είναι φανερό ότι η Κυβέρνηση σπατάλησε το χρόνο, σπατάλησε το χρήμα και τις πιο μεγάλες ευκαιρίες που είχε η χώρα. Έδειξε ότι δεν μπορεί να ανταποκριθεί στις ανάγκες των καιρών, απέδειξε ότι δεν έχει όραμα, δεν έχει πρόγραμμα, δεν έχει κανένα απολύτως σχέδιο. Το μόνο που αυτάρεσκα επικαλούνταν ως τώρα ήταν κάποιοι δείκτες για την ΟΝΕ.
      Μα είναι τώρα, κυρίες και κύριοι συνάδελφοι, οι ίδιοι εκείνοι δείκτες –το δημόσιο χρέος, τα ελλείμματα, ο πληθωρισμός- που αντικατοπτρίζουν την παταγώδη αποτυχία, την ανευθυνότητα και την ακαταλληλότητά της. Πίσω από την εικονική πραγματικότητα που πρόβαλε η Κυβέρνηση αποκαλύπτεται συστηματική παραχάραξη βασικών στοιχείων της οικονομίας με πλαστούς και με κρυμμένους αριθμούς. Η δήθεν διαχειριστική ικανότητα έγινε συνώνυμη με τη διαφθορά του κατεστημένου, την υποταγή της Κυβέρνησης σε οργανωμένα συμφέροντα, τη συστηματική και συνειδητή εξαπάτηση της Βουλής και της κοινωνίας.
      Είναι λυπηρό, κυρίες και κύριοι συνάδελφοι, που αναγκάζομαι να χρησιμοποιώ τέτοιες διατυπώσεις. Είναι όμως ακόμα πιο θλιβερό το γεγονός ότι και αυτές οι αυστηρές διατυπώσεις δεν επαρκούν για την περιγραφή της σημερινής πραγματικότητας.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, το πρώτο κεφάλαιο της κυβερνητικής διαχείρισης φέρνει τον τίτλο «ΔΙΑΦΘΟΡΑ», με κεφαλαία γράμματα. Ενδεικτικά και μόνο θέλω να επισημάνω: Προμήθειες στις Ένοπλες Δυνάμεις γίνονται με εξαιρετικές διαδικασίες που εγείρουν ισχυρές υπόνοιες για μίζες και μεσάζοντες. Και σήμερα –επειδή δεν είναι του παρόντος- μόνο μία φράση θέλω να προσθέσω: Το ζήτημα δεν είναι μόνο οικονομικό, δεν είναι καν μόνο κοινωνικό. Είναι και ζήτημα εθνικό. Και αυτό το ζήτημα δεν θα μείνει εδώ. 
      (Χειροκροτήματα από την πτέρυγα της Νέας Δημοκρατίας)
      Η ανάθεση έργων και προμηθειών του δημοσίου, όπως καταγγέλλουν τόσο η Ευρωπαϊκή Ένωση όσο και το Ελεγκτικό Συνέδριο του Κράτους, γίνεται με παράνομες μεθοδεύσεις που συνεπάγονται καταλήστευση του δημόσιου χρήματος. Σχεδόν όλα τα δημόσια έργα παρουσιάζουν τεράστιες κακοτεχνίες και καθυστερήσεις, ενώ το κόστος τους εκτινάσσεται σε ύψος διπλάσιο, τριπλάσιο καμιά φορά, από τον αρχικό τους προϋπολογισμό. Πρόσφατο παράδειγμα είναι το έργο του Κηφισού που ενώ έπρεπε να κοστίσει 55 δισεκατομμύρια και να ολοκληρωθεί το 2000 –πρόπερσι δηλαδή- έχει ήδη ξεπεράσει τα 120 δισεκατομμύρια και βρίσκεται ακόμα στα μισά.
      Η ίδια κατάσταση υπάρχει και στα ολυμπιακά έργα, ο προϋπολογισμός των οποίων, από τα 906 δισεκατομμύρια δραχμές πέρσι, έφτασε τα 1330 δισεκατομμύρια, χωρίς να συνυπολογίζονται το Ολυμπιακό Χωριό, το τραμ, η ενοποίηση των ολυμπιακών χώρων.
      Οι αποκρατικοποιήσεις με χαρακτηριστικά παραδείγματα τη SOFTEX, τα Ναυπηγεία Σκαραμαγκά, αποκαλύπτουν σκάνδαλα και μάλιστα πολύ μεγάλων διαστάσεων. Τα διαδοχικά σχέδια εξυγίανσης της Ολυμπιακής κρύβουν συμβάσεις αποικιοκρατικού τύπου και τεράστιες παρανομίες, που φόρτωσαν 1000 δισεκατομμύρια περίπου τους φορολογούμενους κι έφεραν την εταιρεία, όπως όλοι πια ξέρουμε, σε κατάσταση εμπορικής απαξίωσης.
      Οι επενδύσεις του ΟΤΕ στα Βαλκάνια προωθούνται με αδιαφανείς διαδικασίες, με υψηλό ρίσκο και όρους που υπηρετούν το μονοπωλιακό προμηθευτή του δημοσίου και του Οργανισμού. Και μάλιστα με όρους που είναι σε βάρος του δημοσίου συμφέροντος.
      Η πρώτη φάση του Κτηματολογίου, αφού κόστισε πολλαπλασίως περισσότερα από όσα υπολογίζονταν, έληξε με την επιβολή βαρύτατου προστίμου περίπου 20.000.000.000 δρχ. από την Ευρωπαϊκή Ένωση. Εξαιτίας αδιαφανών χειρισμών της Κυβέρνησης η χώρα στερείται τεράστιους πόρους. Και η Κυβέρνηση αντί να απολογηθεί, αντί να ζητήσει συγγνώμη, τι κάνει; Βρίζει τη δικαιοσύνη και επιβάλλει κτηματόσημο στους ιδιοκτήτες. Φορτώνει τις δαπάνες και τα πρόστιμα για την κακοδιαχείριση και την καταλήστευση στους πολίτες.
      Οι επιδοτήσεις και οι χρηματοδοτήσεις από τα κοινωνικά προγράμματα υπόκεινται στους αδυσώπητους όρους μιας συντεχνίας καρεκλοκενταύρων, μιας συντεχνίας, όμως που απαιτεί μέσο, μίζα, χρονόσημο.
      Υπενθυμίζω τις δηλώσεις συναδέλφων του κυβερνώντος κόμματος –είναι δικές τους οι λέξεις- για παίγνια συμφερόντων, για επιβολή του νόμου της omert?, για αδιαφανείς διαδικασίες, για αεριτζήδες, για εταιρείες-μαϊμούδες, που λυμαίνονται τεράστια κονδύλια. 
      Και ερωτώ: Μπορεί ένας τόπος να σταθεί στα πόδια του με τέτοιες πρακτικές; Μπορεί να υπάρξει πραγματική ανάπτυξη, όταν το σαθρό νομικό πλαίσιο αποκλείει σχεδόν ένα εκατομμύριο επιχειρηματίες για χάρη μισής ντουζίνας οργανωμένων συμφερόντων; Αυτός είναι ο εκσυγχρονισμός που προπαγανδίζει η Κυβέρνηση; Αυτή είναι η διαχείριση για την οποία υπερηφανεύεται ο κ. Σημίτης;
      Κυρίες και κύριοι συνάδελφοι, το δεύτερο κεφάλαιο της κυβερνητικής διαχείρισης τιτλοφορείται «ΠΟΛΙΤΙΚΗ ΑΠΑΤΗ». Από το 1995 η Κυβέρνηση έχει επιδοθεί σε μια τερατώδη χρήση της λεγόμενης δημιουργικής λογιστικής. Από τη μια αφαιρεί πόρους –εννοώ με προμέτοχα, με τιτλοποιήσεις, με προεισπράξεις- από τους προϋπολογισμούς των επόμενων χρόνων και από την άλλη μεταφέρει με νομοθετικές και τραπεζικές ρυθμίσεις τρέχουσες οικονομικές υποχρεώσεις στο επόμενο διάστημα. Δημιουργεί τεράστια κρυφά χρέη και ελαφρά τη καρδία τα μεταθέτει στις επόμενες κυβερνήσεις. Για να πληρώσει χρέη 1,4 δισεκατομμύρια δραχμές, έφθασε στο σημείο να δεσμεύσει μέχρι και τα μελλοντικά έσοδα από τα λαχεία.
      Τα τελευταία τρία χρόνια, συνθέτοντας χαλκευμένα στοιχεία και αποκρύπτοντας πολλά άλλα, η Κυβέρνηση ισχυρίζεται ότι καταρτίζει πλεονασματικούς προϋπολογισμούς και ότι, τάχα, μειώνει δραστικά το δημόσιο χρέος. Μόλις πρόσφατα κάτω από την πίεση των ελέγχων της EUROSTAT η Κυβέρνηση αναγκάστηκε να παραδεχθεί ότι τα τελευταία χρόνια τα πλεονάσματα του προϋπολογισμού ήταν εικονικά, ψεύτικα δηλαδή, και ότι το δημόσιο χρέος είναι κατά επτά ποσοστιαίες μονάδες υψηλότερα από ότι η ίδια ισχυριζόταν. Αναγνώρισε, δηλαδή, η ίδια η Κυβέρνηση εξαπάτηση της Βουλής και του λαού. Ομολόγησε η ίδια η Κυβέρνηση την πολιτική απάτη της εικονικής οικονομίας.
      Η Τράπεζα της Ελλάδος στην ετήσια έκθεσή της αποκαλύπτει την περασμένη χρονιά ότι το έλλειμμα της γενικής κυβέρνησης έφθασε το 4.5% του Α.Ε.Π. Μόλις πρόσφατα το Ελεγκτικό Συνέδριο ήρθε να καταδείξει απόκρυψη δαπανών που αναλογούν στο 3.9% του ΑΕΠ. Αυτό δίνει βεβαίως νέες διαστάσεις στο έλλειμμα του τρέχοντος, δήθεν πλεονασματικού, προϋπολογισμού, όπως επίσης και πολύ μεγάλες διαστάσεις στο έλλειμμα αξιοπιστίας, φερεγγυότητας και σοβαρότητας της Κυβέρνησης.
      Μόλις προχθές ο αρμόδιος Κοινοτικός Επίτροπος υπογράμμιζε ότι η Ελλάδα και η Ιταλία αποτελούν τις πιο ανησυχητικές περιπτώσεις, καθώς το χρέος τους παραμένει σαφώς πάνω από το 100% του ΑΕΠ. Αναφέρθηκε στην αποτυχία επίτευξης των δημοσιονομικών  στόχων και προειδοποίησε ότι θα υπάρξει αντίδραση της επιτροπής.
      Δυστυχώς, όμως, οι εκσυγχρονιστικές αυτές πρακτικές δεν σταματούν ούτε τώρα. Επισημαίνω ενδεικτικά και μόνο ότι πριν ακόμα στεγνώσει το μελάνι των υπογραφών τους στις ρυθμίσεις για τα χρέη των νοσοκομείων ύψους 330.000.000.000 δραχμών, άρχισαν να δημιουργούνται νέοι απλήρωτοι λογαριασμοί, που φθάνουν ήδη τα 210.000.000.000 δραχμές.
      Επιπλέον, παραμένουν ακόμα τα πλασματικά πλεονάσματα που κατασκευάζονται στους δημόσιους οργανισμούς, όπου τα ελλείμματα, όχι μόνο δεν καταγράφονται, αλλά βαφτίζονται κι από πάνω επενδυτικά κεφάλαια. Παραμένουν ελλειμματικοί, αλλά εμφανίζονται με πλεόνασμα της τάξης του 2,5% του Α.Ε.Π. οι οργανισμοί κοινωνικής ασφάλισης και οι φορείς της Τοπικής Αυτοδιοίκησης.
      Παραμένουν χρέη από δάνεια που εγγυήθηκε το ελληνικό δημόσιο και έχουν ήδη καταπέσει. Θυμίζω ακόμα ότι φέτος εισέπραξε δύο φορές τέλη κυκλοφορίας. Και συνήθισε πια τις τελευταίες μέρες κάθε Δεκεμβρίου να μεθοδεύει βραχυχρόνια αγορά δημόσιου χρέους από τις τράπεζες. Το 2000 ήταν 3 δις ευρώ, το 2001 περίπου 1,3 δις ευρώ.
      Κυρίες και κύριοι συνάδελφοι, αυτή είναι η διαχείριση για την οποία υπερηφανεύεται η Κυβέρνηση. Η ασυδοσία, η κατασπατάληση, η καταλήστευση του δημόσιου χρήματος δεν έχουν προηγούμενο. Η χάλκευση βασικών στοιχείων της οικονομίας έχει μετατραπεί σε επιστήμη. Αυτή είναι η πραγματικότητα. Η συστηματική και προσχεδιασμένη εξαπάτηση της Βουλής και των πολιτών παίρνει χαρακτήρα πολιτικής απάτης.
      Δεν διασφαλίζεται όμως, κυρίες και κύριοι συνάδελφοι, με τις πολιτικές, τις πρακτικές, τις αλχημείες αυτές η ανάπτυξη και η πρόοδος. Δεν κερδίζεται η νέα εποχή με ρυθμούς της Κυβέρνησης Σημίτη. Είναι βέβαιο όμως ότι η ελληνική οικονομία μπορεί να σταθεί γερά, μπορεί να προχωρήσει δυναμικά, μπορεί να φτάσει ψηλότερα, πολύ ψηλότερα. 
      Θυμίζω, πρώτον το παράδειγμα της Ιρλανδίας που κατόρθωσε στο ίδιο διάστημα να ανεβάσει το κατά κεφαλήν ΑΕΠ της από το 83% του μέσου όρου των 15 στο 116%. Αλλά βέβαια, η Ιρλανδία όπως μας έχει πει σ’ αυτή την  Αίθουσα ο κ.Σημίτης, είναι παράδειγμα προς αποφυγήν. Και δεύτερον, τη μόλις πρόσφατη επισήμανση του ΟΟΣΑ ότι ο ρυθμός ανάπτυξης της οικονομίας μας μπορούσε να επιταχυνθεί κατά έντεκα ή δώδεκα ποσοστιαίες μονάδες, αν είχαμε γνήσιες αποκρατικοποιήσεις και απελευθέρωση των μονοπωλιακών κλάδων.
      Κυρίες και κύριοι συνάδελφοι, οι μύθοι που βγήκαν μέσα από την ψευδή λογιστική απεικόνιση καταρρέουν. Η οικονομία βρίσκεται σε δύσκολη κατάσταση και η κοινωνία δεν αντέχει άλλο. Διαφωνήσαμε και διαφωνούμε κάθετα με την αντίληψη της συντηρητικής διαχείρισης. Πιστεύαμε και πιστεύουμε στην ανάγκη τολμηρών μεταρρυθμίσεων, ρήξεων και τομών. 
      Προτείναμε και προετοιμάζουμε συστηματικά μια επιθετική οικονομική πολιτική, βασισμένη σε ισχυρές δικαιωμένες θέσεις:
       Πρώτον, στη μετάβαση σ’ ένα κράτος αυξημένων δυνατοτήτων, με πάταξη της γραφειοκρατίας, με απαρέγκλιτη τήρηση επιτέλους της αξιοκρατίας, νομοθετική σεισάχθεια και σύγχρονο μάνατζμεντ.  
      Δεύτερον, με άνοιγμα επιτέλους των αγορών στον ελεύθερο ανταγωνισμό. Με προώθηση πραγματικών και όχι εισπρακτικών αποκρατικοποιήσεων. Με άρση των κρατικών μονοπωλίων.
      Τρίτον, με τη μεταρρύθμιση του φορολογικού συστήματος, που σημαίνει γενναία μείωση των συντελεστών. Εγγύηση της σταθερότητάς του, αντικειμενικοποίηση της λειτουργίας του, έτσι ώστε να εξαλειφθεί η φοροδιαφυγή και να σταματήσουν οι εκβιασμοί και οι συναλλαγές.
      Τέταρτον, διαφάνεια στα οικονομικά του κράτους που θα αρχίσει με πλήρη δημοσιονομική απογραφή. Θα διασφαλίζεται με την καθαρότητα και την ακρίβεια στη διατύπωση των δημόσιων λογαριασμών και θα στηρίζεται στο σεβασμό του δημόσιου χρήματος. 
      Πέμπτον, στη διαμόρφωση ενός αποτελεσματικού πλαισίου διαφάνειας σε κάθε δραστηριότητα του δημοσίου. Επιτέλους, πρέπει να αντιμετωπιστεί το φαινόμενο της διαφθοράς και της κακοδιαχείρισης.
      Έκτον, με την ενίσχυση της νέας επιχειρηματικότητας, της κοινωνίας της πληροφορίας, των μικρομεσαίων επιχειρήσεων. Με την αναθεώρηση του σημερινού καθεστώτος αδειών, με τη θέσπιση φορολογικών κινήτρων για συγχωνεύσεις, με τη διευκόλυνση της χρηματοδότησής τους.
      Έβδομον, για την υλοποίηση μιας εθνικής στρατηγικής για την περιφερειακή ανάπτυξη, με ολοκληρωμένες περιφερειακές παρεμβάσεις, με αξιοποίηση των συγκριτικών πλεονεκτημάτων που έχει κάθε περιοχή της χώρας.
      Όγδοον, με την ενίσχυση κρίσιμων παραγωγικών τομέων, όπως είναι η γεωργία, η κτηνοτροφία, όπως είναι ο τουρισμός, ως απαραίτητη προϋπόθεση για το ζωντάνεμα της ξεχασμένης Ελλάδας, ως απαραίτητη προϋπόθεση για την αντιμετώπιση της ανεργίας που έχει γίνει ο σύγχρονος κοινωνικός εφιάλτης.
      Ένατον, με την εξωστρέφεια της οικονομίας δίνοντας έμφαση στην ποιότητα προϊόντων και υπηρεσιών, στη στήριξη του εμπορίου, στην αναβάθμιση των μεταφορών.
      Δέκατον, και αυτό είναι το πιο άμεσα επιτακτικό, στην επένδυση στην παιδεία και στον πολιτισμό, στο ανθρώπινο δυναμικό, στη νέα γενιά της πατρίδας μας με άμεση σύνδεση εκπαίδευσης και αγοράς εργασίας επιτέλους για να μην παράγουμε και άλλους ανέργους.
      Κυρίες και κύριοι συνάδελφοι, είναι βέβαιο ότι η Ελλάδα μπορεί να πετύχει πραγματικό άλμα ανάπτυξης, πραγματικό άλμα ευημερίας για όλους. Μπορεί να αξιοποιήσει τα συγκριτικά πλεονεκτήματά της. Μπορεί να διασφαλίσει μια νέα δυναμική και ισόρροπη ανάπτυξη. Μπορεί να επενδύσει στο ανθρώπινο δυναμικό της. Μπορεί να γεφυρώσει τα κοινωνικά και περιφερειακά χάσματα που άνοιξε η σημερινή πολιτική της συντηρητικής διαχείρισης. 
      Εξίσου βέβαιο όμως είναι ότι από την Κυβέρνηση αυτή κανένας πια δεν μπορεί να περιμένει τίποτα. Αντίθετα, όσο η κατάσταση επιδεινώνεται, όσο η Κυβέρνηση αισθάνεται πιο έντονα τους τριγμούς του εδάφους που φεύγει κάτω από τα πόδια της, τόσο περισσότερο θα καταφεύγει σε καθεστωτικές και αντιδημοκρατικές πρακτικές. 
      Ήδη διαπιστώνεται αγχώδης προσπάθεια της Κυβέρνησης να στηρίξει κάθε υπόλογο στη δικαιοσύνη -υπόλογο για εγκλήματα εναντίον του δημοσίου συμφέροντος- να κρατήσει γερά το καθεστώς της ατιμωρησίας, να ευτελίσει τους θεσμούς της δημοκρατίας.
      Κυβερνητικά στελέχη εξαπέλυσαν ύβρεις εναντίον της δικαιοσύνης όταν ζητήθηκε η διερεύνηση του εγκλήματος του χρηματιστηρίου, εξαιτίας του οποίου καταστράφηκε ένας ολόκληρος κόσμος. 
      Κυβερνητικά στελέχη εξαπέλυσαν ύβρεις εναντίον της δικαιοσύνης όταν παρενέβη για να διερευνήσει το σκάνδαλο του Κτηματολογίου, εξαιτίας του οποίου η χώρα έχασε και σημαντικούς πόρους και οι πολίτες βέβαια πληρώνουν τα σπασμένα της καταλήστευσης και τα πρόστιμα της Ευρωπαϊκής Ένωσης. 
      Κυβερνητικά στελέχη εξαπέλυσαν ύβρεις εναντίον της δικαιοσύνης όταν ζήτησε τη διερεύνηση σκοτεινών υποθέσεων της διαπλοκής της με οργανωμένα συμφέροντα εξαιτίας των οποίων χάνονται δεκάδες δισεκατομμύρια.
      Κυβερνητικά στελέχη εξαπολύουν τώρα ύβρεις εναντίον ανώτατου δικαστηρίου της χώρας, εναντίον του Ελεγκτικού Συνεδρίου, επειδή εντόπισε και ανέφερε κρυφά χρέη που αποκαλύπτουν την πλασματικότητα προηγούμενων προϋπολογισμών και τη σαθρή βάση στην οποία στηρίζεται ο νέος προϋπολογισμός.
      Κυρίες και κύριοι συνάδελφοι, θέλετε να ακούσετε το κωμικοτραγικά παράλογο; Που φθάσαμε; Οι υπόλογοι επιχειρούν να εμφανιστούν ως κατήγοροι!
      (Χειροκροτήματα από την πτέρυγα της Νέας Δημοκρατίας)
      Οι υπόλογοι απαγορεύουν τη διερεύνηση σκανδάλων. Οι υπόλογοι ξιφουλκούν για να διαβάλουν θεσμούς και να τρομοκρατήσουν τη δικαιοσύνη. 
      Αυτή είναι η πραγματικότητα. Ελπίζω ότι το καταλαβαίνουμε όλοι πια αυτό χωρίς φόβο και πάθος. Οφείλω όμως, να πω ότι ματαιοπονούν. 
      Το μόνο που καταφέρνουν, κυρίες και κύριοι συνάδελφοι, είναι να επιδεινώνουν ακόμη περισσότερο τη θέση τους.
      Οι πολίτες καταγράφουν μία προς μία της καθεστωτικές πρακτικές και την αντιδημοκρατική νοοτροπία. Οι πολίτες είδαν, έμαθαν και ξέρουν και έχουν βγάλει τα συμπεράσματά τους. Το μόνο που απέμεινε στον Πρωθυπουργό προτού εγκαταλείψει την εξουσία, είναι να πει έστω και τώρα την αλήθεια. 
      Γιατί, κυρίες και κύριοι συνάδελφοι, ένας Πρωθυπουργός που συνειδητά ψεύδεται, διαπράττει μέγιστο πολιτικό ολίσθημα. Είναι ένας Πρωθυπουργός που εν γνώσει του ζημιώνει τη χώρα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Οικονομίας και Οικονομικών κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, θέλω κατ’ αρχήν να ευχαριστήσω τη Νέα Δημοκρατία για δύο πολύ ξεκάθαρα πράγματα τα οποία έκανε σήμερα. 
      Πρώτα απ’ όλα προκάλεσε μία συζήτηση την οποία με δική της ευθύνη επεξέτεινε σε όλα ανεξαιρέτως τα θέματα οικονομικής πολιτικής, πράγμα το οποίο δίνει άλλη μία ευκαιρία στην Κυβέρνηση να δείξει το πώς πορεύεται η ελληνική οικονομία παρά την διογκούμενη διεθνή αβεβαιότητα και επιβράδυνση των ρυθμών οικονομικής ανάπτυξης.
      Βεβαίως, δεν ξέρω πόσοι θα παραμείνουν μετά τη μαζική αποχώρηση, αλλά θέλω να σας πω ότι η Κυβέρνηση σε οποιαδήποτε στιγμή θα παρουσιάζει τα πραγματικά γεγονότα της ελληνικής οικονομίας και δεν θα αφήνει να αλλοιώνεται η πρόοδος και η εξέλιξη την οποία έχουν κατακτήσει οι Έλληνες πολίτες από άδικες, αναιτιολόγητες, ανυπόστατες, αλλά υψηλής σκοπιμότητος παρ’ όλα αυτά επιθέσεις τις οποίες δέχεται, ιδιαίτερα το τελευταίο διάστημα, η ελληνική οικονομία.
      Δεύτερον, θέλω να ευχαριστήσω ιδιαιτέρως τον Πρόεδρο της Αξιωματικής Αντιπολίτευσης, τον κ. Καραμανλή, διότι αναγνώρισε επιτέλους ότι η στρατηγική την οποία έχει ακολουθήσει όλα τα τελευταία χρόνια η χώρα, έφερε την έγκριση πρωτόγνωρων κονδυλίων κοινοτικών πόρων στη χώρα μας. Να αναγνωρίσει επιτέλους μια πραγματικότητα η οποία επετεύχθη από τον Πρωθυπουργό Σημίτη το 2000, έπειτα από σκληρές διαπραγματεύσεις στο Βερολίνο, παρά την συνεχή καταγγελία και άρνηση της Νέας Δημοκρατίας τότε, όχι μόνο να βοηθήσει με επιχειρήματα, αλλά φροντίζοντας με κάθε τρόπο να υπονομεύει τη δυνατότητα της χώρας να απορροφήσει τους πόρους και προσπαθώντας να προεξοφλήσει μια κακή έκβαση των διαπραγματεύσεων που έκανε ο Πρωθυπουργός της χώρας.
      Ο Σημίτης το 2000 στο Βερολίνο πέτυχε μια εκτίναξη των κοινοτικών πόρων που θα απορροφήσει η χώρα μας τα επόμενα χρόνια. Και ήταν τόσο σημαντική η νίκη τότε, που σήμερα είναι υποχρεωμένη η Νέα Δημοκρατία –και το έκανε επιτέλους ο Πρόεδρός της- να αναγνωρίσει τη μεγάλη αυτή κατάκτηση της ελληνικής Κυβέρνησης με την οποία θα προκύψουν πόροι, για να χρηματοδοτηθούν οι περιφερειακές υποδομές, οι επιχειρήσεις, οι εργαζόμενοι, η παιδεία.
      Κυρίες και κύριοι, είμαι βέβαιος και πάλι, όταν περάσουν τα σύννεφα καπνού, τα οποία ως προπετάσματα ορθώνει η Νέα Δημοκρατία μπροστά στην εξέλιξη της οικονομικής πολιτικής, επειδή δεν έχει επιχειρήματα και προτάσεις, πάλι έπειτα από ένα διάστημα ενός έτους, δύο, τριών ετών, θα αναγνωρίσει τα σημαντικά επιτεύγματα της ελληνικής οικονομίας που πραγματοποιήθηκαν στο παρελθόν και που πραγματοποιούνται σήμερα. Όπως σήμερα αναίρεσε, αναποδογύρισε την τακτική της καταγγελίας, της υπονόμευσης και της προσπάθειας ματαίωσης μιας σημαντικής προσπάθειας που έγινε το Μάιο του 2000 από το Σημίτη στο Βερολίνο, αναγνώρισε σήμερα την πρωτόγνωρη επιτυχία να πάρει η χώρα μας 25 δισεκατομμύρια ευρώ σε μία εξαετία, έτσι πάλι θα έρθει ο καιρός που θα αναγνωρίσει τη σημερινή πρόοδο της ελληνικής οικονομίας. 
      Και θα έλεγα, κυρίες και κύριοι συνάδελφοι, για να μπορέσουμε να οργανώσουμε ένα διάλογο με κριτική και με επιχειρήματα, χωρίς φωνασκίες και διαδικαστικές εμπλοκές, καλύτερα θα είναι να συζητάμε επί της ουσίας και να μην κρυβόμαστε πίσω από τα λογιστικά κατάστιχα, χρησιμοποιώντας εκφράσεις και νούμερα δυσνόητα στον πολίτη και στον μη ειδικό. 
      Η Κυβέρνηση, κυρίες και κύριοι, όχι μόνο θα απαντήσει σε ένα προς ένα με καταιγιστικό τρόπο στα δήθεν επιχειρήματα τα οποία εξαπολύει εν είδη μύδρων η Νέα Δημοκρατία για την αξιοπιστία της ελληνικής οικονομίας, αλλά θα καταδείξει αποφασιστικά και κατηγορηματικά ότι αυτό αποτελεί μία οχύρωση, προκειμένου να προετοιμάσει η Νέα Δημοκρατία την εφαρμογή σκαιών, αντιαναπτυξιακών και αντιλαϊκών πολιτικών, εάν ποτέ έχει την ευκαιρία να ασκήσει οικονομική πολιτική.
      Κυρίες και κύριοι, σήμερα ζήσαμε άλλο ένα επεισόδιο στο σήριαλ της στρατηγικής κατεδάφισης της αξιοπιστίας της ελληνικής οικονομίας, στην οποία έχει επιδοθεί η Νέα Δημοκρατία την τελευταία δεκαετία.
      Κλείνουν φέτος δέκα συναπτά έτη, στη διάρκεια των οποίων η Νέα Δημοκρατία δεν βρήκε ούτε μια στιγμή να πει ούτε μια λέξη προόδου, εξέλιξης και βελτίωσης της ελληνικής οικονομίας. Κλείνουν φέτος δέκα χρόνια, όπου η Νέα Δημοκρατία με το ίδιο κακό σενάριο επεδίωκε συστηματικά να αμαυρώνει όχι μόνο τις θυσίες του ελληνικού λαού, αλλά και τις προοπτικές της ελληνικής οικονομίας στο διεθνή χώρο. 
      Δυστυχώς αυτά τα τμήματα του σήριαλ και των επεισοδίων τα ζούμε και στις μέρες μας. Βλέπαμε επί πάρα πολλά χρόνια να κατηγορείται η ελληνική Κυβέρνηση -και φυσικά εμμέσως και αμέσως η ελληνική οικονομία- ότι δεν έχει τις προϋποθέσεις και τις δυνατότητες να ενταχθεί στην ΟΝΕ, ότι θα χάσει άλλη μια ευκαιρία και θα γίνει ουρά της ουράς της Ευρωπαϊκής Ένωσης. 
      Η Νέα Δημοκρατία φρόντισε όχι μόνο να εξαπολύει μύδρους στην Αίθουσα του Κοινοβουλίου, όχι μόνο να λέει στοιχεία τα οποία δεν ευσταθούσαν, αλλά ακόμα φρόντιζε να κινητοποιεί και τον πολιτικό της μηχανισμό σε όλα τα διεθνή όργανα, προκειμένου να εξαπολύουν σπιλωτικές ερωτήσεις εναντίον της ελληνικής οικονομίας τη στιγμή που τα αντίστοιχα κόμματα της Αντιπολίτευσης -είτε Δεξιάς είτε Αριστεράς- όλων των άλλων χωρών με αντίστοιχες ερωτήσεις φρόντιζαν να ενισχύουν την άμυνα της χώρας τους στη διεκδίκηση εθνικών πόρων. 
      Τι έκανε η Νέα Δημοκρατία, κυρίες και κύριοι, τα προηγούμενα χρόνια στα διεθνή όργανα; Έβαζε τους Ευρωβουλευτές της να κάνουν και έχουν κάνει μέχρι σήμερα άνω των σαράντα ερωτήσεων εναντίον της χώρας τους! Πόσες έγιναν άραγε από την Ισπανική Αντιπολίτευση; Μηδέν! Πόσες έγιναν άραγε από την Πορτογαλική Αντιπολίτευση; Μια! Όμως η Νέα Δημοκρατία είχε παρατάξει το πολυβολείο της άδικης συκοφάντησης της ελληνικής οικονομίας, όχι για να διεκδικήσει περισσότερα, αλλά για να πλήξει και να εμποδίσει όσο μπορούσε την εισροή κοινοτικών πόρων.
      Βεβαίως ο στόχος δεν επετεύχθη, αλλά αυτή είναι η στρατηγική. Νομίζω ότι είναι πια καιρός να προσαρμοστεί η Αξιωματική Αντιπολίτευση σε ένα υπεύθυνο πολιτικό λόγο για την οικονομική πολιτική, προκειμένου να συμβάλλει κι αυτή εκούσα-άκουσα στην περαιτέρω βελτίωση και αναβάθμιση της ελληνικής οικονομίας.
      Το ίδιο σήριαλ, το ίδιο επεισόδιο, κυρίες και κύριοι, είδαμε να επαναλαμβάνετε και πριν από λίγες μέρες. Όταν η Ελληνική Κυβέρνηση μεθοδικά, συστηματικά και αξιόπιστα -απ’ ό,τι απεδείχθη- έδινε μια τιτάνια μάχη στο Ευρωπαϊκό Δικαστήριο, για να εκμηδενίσει τις απαιτήσεις του αναιδούς άνακτος να πάρει αποζημίωση από την ελληνική δημοκρατία, η Νέα Δημοκρατία το μόνο το οποίο είχε κατά νου είναι να λοιδορεί την Κυβέρνηση για τις ευθύνες, τις οποίες δήθεν έχει και να την εγκαλεί προκαταβολικά και αδικαιολόγητα για το τεράστιο ύψος, το οποίο θα κληθεί να πληρώσει -που δήθεν θα επιδίκαζε το Ευρωπαϊκό Δικαστήριο…
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Η Νέα Δημοκρατία θέλει μόνο τη νομική και την πολιτική ευταξία. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …διαμορφώνοντας έτσι πολλές φορές «ντε φάκτο» σημεία υπερασπιστικής λογικής, όχι των ελληνικών συμφερόντων, αλλά των συμφερόντων του αναιδούς άνακτος! 
      Κυρίες και κύριοι, δυστυχώς για τη Νέα Δημοκρατία άλλη μία φορά οι εξελίξεις αποσάθρωσαν όλη την πολιτική προετοιμασία συκοφάντησης, την οποία έχει οργανώσει. Το ποσό το οποίο επιδίκασε -αν και ούτε αυτό θα έπρεπε να γίνει- το Ευρωπαϊκό Δικαστήριο, δεν αντιστοιχεί ούτε στο κόστος συσκευασίας και μεταφοράς της κινητής περιουσίας, που με τόσο μεγάλη ευκολία άφησε η Νέα Δημοκρατία το 1992 να φυγαδεύσει ο τέως, χωρίς ούτε να την καταγράψει, ούτε να την τιμολογήσει, έτσι ώστε σήμερα να μπορούμε να την επαναδιεκδικήσουμε  για να μπει στη χώρα. 
      ΑΔΑΜ ΡΕΓΚΟΥΖΑΣ: Είναι όμως καλό για σπέκουλα. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εγώ δεν σας διέκοψα, αλλά αφού με διακόπτετε θα πάρετε απάντηση! Εγώ δεν διέκοψα κανέναν, όταν μιλούσε! Ούτε τον Αρχηγό σας, ούτε εσάς! Εφόσον όμως με διακόπτετε, θα σας απαντήσω! 
      Εάν θέλετε να επανορθώσετε την εκούσια ή ακούσια βοήθεια την οποία προσφέρατε στην υπερασπιστική λογική του αναιδούς άνακτος, θα πρέπει τώρα να ξεκινήσετε μία διεθνή σταυροφορία ώστε να επιστρέψει τις κινητές αξίες, τις οποίες η Κυβέρνησή σας επέτρεψε να φυγαδεύσει χωρίς κοστολόγηση, χωρίς καταγραφή, χωρίς εποπτεία. 
      Να είστε βέβαιοι ότι η αξία αυτών των κινητών περιουσιακών στοιχείων υπερφαλαγγίζει τα 4 δισεκατομμύρία, τα οποία του απένειμε χθες εξευτελιστικώς το δικαστήριο. Ξεκινήστε λοιπόν την πρωτοβουλία, προκειμένου να σβήσετε ή να διαγράψετε αυτήν τη σελίδα, η οποία βαραίνει τις δικές σας κυβερνήσεις και τη δική σας πολιτική. Δεν θα το έλεγα, αλλά με διακόψατε. 
      Έρχομαι τώρα, κυρίες και κύριοι, στα θέματα ή μάλλον στα υποτιθέμενα θέματα…
      ΓΕΩΡΓΙΟΣ ΑΛΟΓΟΣΚΟΥΦΗΣ: Άλλωστε είναι γνωστό.
      ΠΡΟΕΔΡΕΥΩΝ (Παναγιώτης Σγουρίδης): Κύριε Αλογοσκούφη, σας παρακαλώ!
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Του δώσατε 6 δισεκατομμύρια.
      ΓΕΩΡΓΙΟΣ ΑΛΟΓΟΣΚΟΥΦΗΣ: Τα έχει υπολογίσει ο κ. Φλωρίδης.
      ΑΔΑΜ ΡΕΓΚΟΥΖΑΣ: Γιατί προηγουμένως μιλήσατε για 40 δισεκατομμύρια, για να υπάρξει σύγκριση;
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Φλωρίδη! Σας παρακαλώ όλους, κύριοι συνάδελφοι. 
      Συνεχίστε, κύριε Χριστοδουλάκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Αν θέλετε να ανοίξουμε το θέμα της βασιλικής περιουσίας, θα το ανοίξουμε. Αν το ανοίξουμε, θα πρέπει να πάμε στις δηλώσεις των τελευταίων ημερών, που εσείς λέγατε για τα 40 δισεκατομμύρια, τα οποία θα υποχρεωθεί να πληρώσει η ελληνική Κυβέρνηση, αναγνωρίζοντας de facto τις αξιώσεις του Κωνσταντίνου.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, κάθεστε και μιλάτε για πράγματα, που έχουν τελειώσει. Μπήκε ταφόπλακα σε αυτό το θέμα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, διεκόπην στο σημείο αυτό και παρακαλώ να μην προσμετρηθεί στο χρόνο μου. 
      ΠΡΟΕΔΡΕΥΩΝ (Παναγιώτης Σγουρίδης): Οι διακοπές δεν θα προσμετρηθούν στο χρόνο σας. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Ευχαριστώ, κύριε Πρόεδρε.
       Κυρίες και κύριοι συνάδελφοι, έρχομαι τώρα στην ουσία των θεμάτων της υποτιθέμενης ημερήσιας διάταξης της κοινοβουλευτικής διαδικασίας. Λέω της υποτιθέμενης, κυρίες και κύριοι, και θέλω πραγματικά να εκφράσω τη λύπη, διότι δεν ακούσαμε κανένα συγκεκριμένο στοιχείο για όλη αυτήν την τεράστια επερώτηση, την όποια υπέγραψαν όλοι ανεξαιρέτως οι Βουλευτές της Νέας Δημοκρατίας. Ακούσαμε για τα πάντα, από τον Κηφισό μέχρι τις προμήθειες για τους εξοπλισμούς. Ακούσαμε ό,τι θέλει κανείς, εκτός από κανένα συγκεκριμένο στοιχείο της σημερινής ημερήσιας διάταξης.
       Λυπάμαι, κυρίες και κύριοι, αλλά η Κυβέρνηση παρ’ όλα αυτά θα απαντήσει λεπτομερώς και με στοιχεία σε όλες τις υποτιθέμενες αιτιάσεις της Νέας Δημοκρατίας, οι οποίες εν είδει μόνο ανυπόστατων καταγγελιών ελέχθησαν σήμερα. 
      Πρώτα απ’ όλα θα μιλήσω για το Ελεγκτικό Συνέδριο. Το Ελεγκτικό Συνέδριο, κυρίες και κύριοι συνάδελφοι, για να ξεκαθαρίσουμε τα θέματα και τους ρόλους, έχει ένα καθοριστικής σημασίας αξιόπιστο θεσμικό ρόλο, προβλεπόμενο εκ του Συντάγματος, προκειμένου να ελέγχει τη νομιμότητα των δαπανών. 
      Το Ελεγκτικό Συνέδριο αποτελεί ένα θεσμικό πυλώνα για την αξιοπιστία της οικονομικής πολιτικής. Γι’ αυτόν το λόγο πάντα –και ελπίζω και στο μέλλον- η συνεργασία όχι μόνο της Κυβέρνησης αλλά και όλων των αρχών με το Ελεγκτικό Συνέδριο θα πρέπει να είναι μία συνεργασία παραγωγική, αξιόπιστη, χωρίς δεσμεύσεις, έτσι ώστε να προχωρά μπροστά η ελληνική οικονομία.
      Για το λόγο αυτόν, όμως, επειδή όλοι κρινόμαστε σε αυτήν τη χώρα, θα πρέπει ο κάθε θεσμός, είτε αυτός λέγεται Κυβέρνηση είτε κόμματα είτε συνέδριο, πρώτον, να κινείται εντός των ορίων και των αρμοδιοτήτων της συνταγματικής προδιαγραφής και, δεύτερον, να περιγράφει τα γεγονότα, ως έχουν, και όχι όπως θα ήθελαν να έχουν οι νεοφώτιστοι με διάφορες κρυμμένες ή κεκαλυμμένες κομματικές σκοπιμότητες. 
      Η έκθεση και τα σημεία, στα οποία εσείς εστιάζετε τη συκοφάντηση της ελληνικής οικονομίας και προσπαθείτε να εδράσετε τη στρατηγική της κατεδάφισης, είναι εξοφθάλμως λανθασμένα. Θα τα περιγράψω ένα προς ένα και θα με συγχωρήσετε, αλλά θα αναφέρω και μερικούς αριθμούς.
      Το πρώτο θέμα, που λέει η έκθεση του Ελεγκτικού Συνεδρίου, με έντονο τόνο μάλιστα, είναι «γιατί, κύριοι, αφού κάνατε υπερβάσεις στις δαπάνες και παρεκκλίσεις στα έσοδα, δεν ήρθατε στη Βουλή, για να κάνετε συμπληρωματικό προϋπολογισμό και να ζητήσετε την ψήφο του Κοινοβουλευτικού Σώματος;».
       Κυρίες και κύριοι, η ίδια η έκθεση του Ελεγκτικού Συνεδρίου, αν τη διαβάσετε προσεκτικά, θα δείτε ότι οι υπερβάσεις των δαπανών, όπως αυτή το αναφέρει, είναι πάρα πολύ μικρές για το έτος 2001. 
      ΑΔΑΜ ΡΕΓΚΟΥΖΑΣ: Ενενήντα τέσσερα δισεκατομμύρια. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Το 2001. 
      Ενώ οι αποκλίσεις των εσόδων είναι σχετικά μικρές και εύλογες. Αναφέρω χαρακτηριστικά ότι με τα ίδια τα λόγια της έκθεσης του Ελεγκτικού Συνεδρίου, οι υπερβάσεις ενός μεγαλύτερου μεγέθους –όχι των τακτικών εσόδων και δαπανών- το 2001 περιγράφονται ως 16,5% σε σχέση με ένα μέσο όρο των ετών 1997, 1998, 1999 και 2000 16,1%. Άρα οι εξελίξεις των δημοσιονομικών μεγεθών  κινήθηκαν στα ίδια ακριβώς επίπεδα –η έκθεση τα λέει αυτά- που κινήθηκαν και τα προηγούμενα χρόνια. Τι έλεγαν, όμως, οι εκθέσεις του Ελεγκτικού Συνεδρίου τα προηγούμενα χρόνια; Επεσήμαιναν ότι γίνονταν υπερβάσεις. Δεν ετέθη ποτέ κανένα ζήτημα στην πεντηκονταετή λειτουργία του Ελεγκτικού Συνεδρίου να κατατεθεί συμπληρωματικός προϋπολογισμός. Αυτά γίνονται μόνο στις συνθήκες υπερβολικής κρίσεως, εθνικής κρίσεως ή οτιδήποτε άλλο. 
      ΑΔΑΜ ΡΕΓΚΟΥΖΑΣ: Και για το 2000 το λένε. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών):  Θα τα πω όλα. Μην ανησυχείτε, εδώ είναι όλα. Όρεξη να έχετε και θα τα ακούσετε όλα. 
      Αναφέρω χαρακτηριστικά. Ποια είναι η απόκλιση εσόδων το έτος 2001; Εκατό δισεκατομμύρια. Ποια ήταν το έτος 2000; Επτακόσια τριάντα πέντε δισεκατομμύρια, αλλά δεν μπήκε τότε θέμα συμπληρωματικού προϋπολογισμού. Ποια ήταν η απόκλιση το έτος 1999; Τριακόσια είκοσι δισεκατομμύρια. Αλλά δεν μπήκε τότε θέμα συμπληρωματικού προϋπολογισμού. Ποια ήταν η απόκλιση το έτος 1998; Ενενήντα τέσσερα δισεκατομμύρια, αλλά δεν μπήκε τότε θέμα συμπληρωματικού προϋπολογισμού. Αυτό είναι το πρώτο σημείο και ο καθένας μπορεί να βγάλει τα πολιτικά του συμπεράσματα. 
      ΒΑΣΙΛΗΣ ΚΕΔΙΚΟΓΛΟΥ: Πρέπει να μπει ή όχι; 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου. Αφήστε τον κύριο Υπουργό να αναπτύξει τα επιχειρήματά του. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θα είμαι στη διάθεσή σας όση ώρα θέλετε για όσες μέρες θέλετε. 
      Έρχομαι τώρα σε δύο άλλα θέματα, στο περίφημο θέμα των αντιτίμων. Τι είναι τα αντίτιμα κατ’ αρχήν για να μπορούμε να συνεννοούμαστε. Τα αντίτιμα, κυρίες και κύριοι, είναι ποσά τα οποία αφορούν χρήσεις του περασμένου χρόνου, περασμένων ετών και τα οποία πάντα είχαν υπόλοιπα και τακτοποιούντο συνεχώς αναδρομικά. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Στα ζητήματα της επερωτήσεως. 
      ΑΔΑΜ ΡΕΓΚΟΥΖΑΣ: Δείτε τον πίνακα…
      ΠΡΟΕΔΡΕΥΩΝ (Παναγιώτης Σγουρίδης): Να μη γράφεται καμία διακοπή. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Έλεγαν, λοιπόν, οι προηγούμενες εκθέσεις του Ελεγκτικού Συνεδρίου του 2001, του 2002 κλπ. -πάντα έκαναν αναφορές στα αντίτιμα- ότι η ύπαρξη μεγάλου ύψους αντιτίμων –και έχουν δίκιο οι προηγούμενες εκθέσεις του Ελεγκτικού Συνεδρίου- πρέπει να τακτοποιείται διότι διαφορετικά αυτά επιβαρύνουν ανεπιτρέπτως τα επόμενα οικονομικά έτη. Έλεγαν, λοιπόν, στην κυβέρνηση τακτοποιήστε τα έτσι ώστε να μην επιβαρυνθεί το τρέχον έλλειμμα, τα επόμενα ελλείμματα, αλλά να επιβαρυνθούν κατά το αναλογούν τα προηγούμενα έτη και γι’ αυτόν το λόγο ουδέποτε αξιολογήθηκε το έλλειμμα της τρέχουσας διαχειριστικής περιόδου από το Ελεγκτικό Συνέδριο. 
      Θα μπορούσε να πει κανείς ότι αυτά τα έλεγε το Ελεγκτικό Συνέδριο επί κυβερνήσεων ΠΑΣΟΚ. Κυρίες και κύριοι, θα υποβάλω στα Πρακτικά τη δήλωση –τη διαδήλωση όπως μάλιστα λέγεται, τη γραπτή, όχι στο δρόμο- του Ελεγκτικού Συνεδρίου για το έτος 1992, όπου για τη διαχείριση της Νέας Δημοκρατίας λέει: Η ύπαρξη τόσο μεγάλου ύψους αντιτίμων που δεν εμφανίζονται στον προϋπολογισμό οδηγεί σε επιβαρύνσεις του οικείου οικονομικού έτους και οι πληρωμές αυτές επιβαρύνουν ανεπιτρέπτως τα επόμενα οικονομικά έτη. Πάγια διατύπωση του Ελεγκτικού Συνεδρίου κατά τις τελευταίες δεκαετίες. Η διατύπωση αυτή, όμως, ήρθε από τους νεοφώτιστους –δεν ξέρω από πού προέρχεται το φως- και λέει περί μη τακτοποιήσεως, με αποτέλεσμα την αύξηση του ελλείμματος. 
      ΘΕΟΔΩΡΟΣ ΣΚΡΕΚΑΣ: ….
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών):  ….
      ΠΡΟΕΔΡΕΥΩΝ (Παναγιώτης Σγουρίδης):  Το ότι δεν θα γράφεται καμία από τις διακοπές ισχύει και για τους Υφυπουργούς. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών):  Είναι η πρώτη φορά που διατυπώνεται τέτοιος ισχυρισμός, ανυπόστατος, λανθασμένος, κατηγορηματικά εξωπραγματικός και όποιος θέλει να βρει την εξήγηση αυτή, θα πρέπει να ανατρέξει σε ορισμένες συνδικαλιστικές πρακτικές και επιλογές, οι οποίες καθόλου δεν τιμούν την αντικειμενική λειτουργία θεσμικών οργάνων συνταγματικώς προβλεπόμενων. 
      ΠΑΝΑΓΙΩΤΗΣ ΛΑΦΑΖΑΝΗΣ: ….
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Έρχομαι τώρα, κυρίες και κύριοι συνάδελφοι, στα θέματα της EUROSTAT, όπου εδώ ακούσαμε μύδρους για αδιαφάνεια, για απόκρυψη στοιχείων, για πλαστούς προϋπολογισμούς κλπ. Μα, το ίδιο το Ελεγκτικό Συνέδριο παρά αυτά τα οποία λέει δεν αποφεύγει να πει ότι όλα αυτά τα στοιχεία τα οποία αφορούν την τακτοποίηση του χρέους περιλαμβάνονται στις νέες αποφάσεις της Ευρωστατιστικής Υπηρεσίας. Το λέει η ίδια η έκθεση του Ελεγκτικού Συνεδρίου την οποία και θα καταθέσω στα Πρακτικά.
      Αναγνωρίζει λοιπόν ότι άλλαξαν τον Ιούλιο οι αποφάσεις οι οποίες είπαν ότι ορισμένες χρήσεις χρηματοπιστωτικών εργαλείων όπως είναι τα προέσοδα και οι τιτλοποιήσεις κατά βάση δεν πρέπει να αποτελούν στοιχεία μείωσης του χρέους αλλά δανεισμό.
      Μόλις το είπε αυτό με τη νέα της απόφαση τον Ιούλιο, αμέσως η Κυβέρνηση ανακοίνωσε ότι εφαρμόζει το νέο κανόνα.
      Η Ευρωπαϊκή Στατιστική Υπηρεσία ακολουθεί αυτό το διάστημα μια διαδικασία που αναπροσαρμόζει πολλούς κανόνες για όλα τα ευρωπαϊκά κράτη. Και όλα τα ευρωπαϊκά κράτη επιλέγουν αν θέλουν –ή αλλιώς αμφισβητούν και πάνε σε διαιτητικές διαδικασίες-  να ξαναγράφουν τα στατιστικά τους στοιχεία με βάση τους νέους τους κανόνες που κάθε φορά διαμορφώνονται.
      Εμείς λοιπόν έχουμε δηλώσει ότι κάθε φορά θα εφαρμόζουμε τους αυστηρότερους κανόνες τους οποίους προβλέπει η Ευρωπαϊκή Στατιστική Υπηρεσία, είτε αυτοί μπορούν να αμφισβητηθούν είτε όχι. Γιατί είμαστε μία οικονομία η οποία χρειάζεται μια ενισχυμένη αξιοπιστία στις διεθνείς αγορές προκειμένου να πετύχει μια καλύτερη δανειοληπτική ικανότητα και να μειώνει τους στόχους του δημόσιου χρέους. 
      Μόλις εφαρμόσαμε τους δύο αυστηρότερους κανονισμούς της EUROSTAT  και απεικονίσαμε τα τοις πάσι κοινά, στοιχεία τα οποία καταχωρούνταν στο χρέος προηγουμένως σε συγκεκριμένους πίνακες του προϋπολογισμού, αναγνωρίστηκε η ενίσχυση της αξιοπιστίας της ελληνικής οικονομίας και αυτομάτως αναβαθμίστηκε από την κατηγορία Α2 στην κατηγορία Α1 προσπορίζοντας έτσι εξοικονόμηση πόρων από 100 έως 200 εκατομμύρια ευρώ από τις πληρωμές των τόκων, που διαφορετικά θα κάναμε το επόμενο έτος. 
      Τι κέρδισε ο Έλληνας πολίτης απ’ αυτήν την αναβάθμιση στις διεθνείς αγορές την οποία προεξόφλησε και προξένησε η αυστηροποίηση των κανόνων; Κερδίσαμε την αποζημίωση που θα δώσουμε στους αγρότες, στους βαμβακοπαραγωγούς έπειτα από τη χθεσινή θετική απόφαση του Συμβουλίου Υπουργών Γεωργίας.
      Έχω δηλώσει επίσης ότι όλες αυτές οι αναθεωρήσεις και οι αναταξινομήσεις πρώτα απ’ όλα δεν αντέχουν σε καμιά κατηγορία περί αδιαφάνειας. Διότι, κύριοι συνάδελφοι, εγώ θα καταθέσω τους συγκεκριμένους πίνακες του προϋπολογισμού που περιγράφουν αναλυτικά την αναγραφή των στοιχείων αυτών όλα τα προηγούμενα έτη. 
      (Στο σημείο αυτό ο Υπουργός Οικονομίας και Οικονομικών κ. Νικόλαος Χριστοδουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εδώ είναι η αναγραφή των στοιχείων για το έτος 1999 αναλυτικά, είναι η αναγραφή των στοιχείων για το έτος 2001 κ.ο.κ. Όλα τα στοιχεία τα οποία αφορούσαν εγγυήσεις των ΔΕΚΟ και κεφαλαιακές ενισχύσεις επιχειρήσεων καταχωρούνταν αναλυτικά στους προϋπολογισμούς, τα γνώριζαν όλοι και γι’ αυτό έγινε άλλωστε συζήτηση. 
      (Στο σημείο αυτό ο Υπουργός Οικονομίας και Οικονομικών κ. Νικόλαος Χριστοδουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  
      Όλα αυτά τα ζητήματα όμως, ενώ είναι γνωστά και δεν αποτελούν ούτε αδιαφάνεια ούτε οτιδήποτε άλλο, γιατί άραγε οδηγούν διαρκώς τη Νέα Δημοκρατία να οχυρώνεται πίσω απ’ αυτά και να τα προτάσσει ως μείζονα ζητήματα παρά το γεγονός ότι ξέρει πως δεν έχουν ούτε ενδιαφέρον για τον Έλληνα πολίτη ούτε πραγματική επίδραση στην οικονομία; Γιατί κρύβεται πίσω από  το κυνήγι των λογιστικών αριθμών, γιατί κρύβεται πίσω από τα λογιστικά κατάστιχα έχοντας μεταβληθεί σε μια αντιπολίτευση λογιστών; 
      Τι είναι αυτό άραγε που την ωθεί σε μια τέτοια συστηματική τακτική και αποφεύγει να συζητήσει την ουσία των οικονομικών πραγμάτων και της οικονομικής πολιτικής; 
      Η Νέα Δημοκρατία, κυρίες και κύριοι, αντιμετωπίζει ένα μέγα αδιέξοδο. Από τη μια μεριά δεν λέει ποτέ όχι σε οποιοδήποτε αίτημα από οπουδήποτε και να προέρχεται. Αυξήσεις παντού, παροχές παντού, εγγυημένο εισόδημα ακούσαμε να προτείνει χθες στην κοινοβουλευτική επιτροπή ο εισηγητής της Νέας Δημοκρατίας, οτιδήποτε κυκλοφορεί στην πιάτσα του λαϊκισμού εισπράττεται και προβάλλεται από τη Νέα Δημοκρατία προκειμένου έτσι να θωπεύσει κάθε κοινωνική κατηγορία, κάθε αιτούντα και κάθε διεκδικούντα. Χρησιμοποιεί με λίγα λόγια την οικονομική κολακεία ως υποκατάστατο μιας ουσιαστικής πολιτικής πρότασης. Από την άλλη όμως μεριά η Νέα Δημοκρατία θέλει και να εφαρμόσει τις γνωστές αντιλαϊκές πολιτικές εναντίον των εργαζομένων τις οποίες πραγματικά πιστεύει και οσάκις έχει την ευκαιρία τις εφαρμόζει. 
      Περίοδος 1990-1993. Θυμίζω την καταρράκωση της κατώτερης σύνταξης στις 45.000 με τον αντιασφαλιστικό νόμο και σε πολλές άλλες περιπτώσεις. Θυμίζω το «0+0» των αυξήσεων, θυμίζω τις απολύσεις των εργαζομένων στις ΔΕΚΟ και θυμίζω επίσης και αυτά τα οποία κάνουν οι δεξιές κυβερνήσεις σε οποιαδήποτε άλλη χώρα έχουν την ευκαιρία άσκησης οικονομικής πολιτικής.
      Έχει λοιπόν αυτήν την αντίφαση η Νέα Δημοκρατία. Και πώς θα βγει από αυτήν την αντίφαση που δεν κάνει καμιά συγκεκριμένη πρόταση, που αποχωρεί από το ασφαλιστικό που δεν συμμετέχει στο διάλογο του φορολογικού; Πώς ταυτόχρονα θέλει και να δώσει και να μη φορολογήσει; Καταγγέλλοντας διαρκώς την οικονομία και ψάχνοντας για άλλοθι πάνω στο οποίο θα στηρίξει, οψέποτε έχει αυτήν την ευκαιρία, τη δικαιολόγηση της σκληρής αντιλαϊκής πολιτικής.
      Κυρίες και κύριοι Βουλευτές, πριν από λίγες μέρες ένας κορυφαίος πολιτικός της Νέας Δημοκρατίας, ο οποίος φημίζεται για την ευθύτητα των λόγων του ανέφερε τα εξής: «Η Νέα Δημοκρατία πρέπει από τώρα με έμφαση να παρουσιάσει τα χάλια της ελληνικής οικονομίας για να είναι προετοιμασμένος ο ελληνικός λαός για την πολιτική που θα καταστεί αναγκαία». 
      Κυρίες και κύριοι, θα πρέπει να απαντήσετε υπεύθυνα στον ελληνικό λαό ως κόμμα εάν αυτή είναι η θέση σας, εάν όντως όλη αυτή η εκστρατεία στην οποία έχετε επιδοθεί συστηματικά και αδιαλείπτως για να περιγράψετε με τα μελανότερα χρώματα την ελληνική οικονομία, είναι μια ιδεολογική προετοιμασία του ελληνικού λαού για να δεχθεί τις ακραίες επιλογές τις οποίες σκοπεύετε να εφαρμόσετε εάν ποτέ έχετε αυτήν την ευκαιρία. Διαφορετικά είμαι βέβαιος, κυρίες και κύριοι, ότι θα συμφωνήσετε μαζί μου ότι η ελληνική οικονομία, παρά τα σπουδαία προβλήματα τα οποία υπάρχουν διεθνώς και τα οποία δυστυχώς δεν φαίνεται να ξεπερνιούνται εύκολα, προσπαθεί μέσα σε αυτό το ταραγμένο περιβάλλον να πορευτεί με υψηλούς ρυθμούς οικονομικής ανάπτυξης, προσπαθεί να περιορίσει την απόσταση του πληθωρισμού από τις άλλες χώρες της ευρωζώνης για να μην πληγεί άλλο η ανταγωνιστικότητα και φαίνεται ότι σε αρκετά μέτωπα πετυχαίνει κάποιες επιδόσεις οι οποίες είναι αξιοπρόσεκτες. Κι εγώ θα ήθελα πολύ καλύτερες επιδόσεις, όλοι θα θέλαμε καλύτερες επιδόσεις, αλλά νομίζω ότι αυτό θα μπορούσε να αποτελέσει την πρόκληση για να δουλέψουμε όλοι.
      Η ελληνική οικονομία, κυρίες και κύριοι, δεν χρειάζεται ούτε μακιγιάζ για να φαίνεται καλύτερη αλλά ούτε και μοιρολόγια για να την κατεδαφίσουμε. Η ελληνική οικονομία χρειάζεται μια τολμηρή προσέγγιση για να ανοίξουμε τις αναπτυξιακές ευκαιρίες, τις ευκαιρίες δημιουργίας τις οποίες έχει ο ελληνικός λαός και ιδιαίτερα οι νέοι, να αξιοποιήσουμε τις ευκαιρίες του σύγχρονου ανταγωνιστικού περιβάλλοντος και να προχωρήσουμε ακόμα πιο μπροστά, όπως πετύχαμε την ένταξη στην ΟΝΕ, όπως πετύχαμε –και χαίρομαι που επιτέλους το αναγνωρίσατε σήμερα- τη μεγάλη νικηφόρα διαπραγμάτευση το Μάη του 2000 για τα κοινοτικά κονδύλια, όπως πετύχαμε φέτος τον υψηλότερο ρυθμό ανάπτυξης της ελληνικής οικονομίας και θα συνεχίσουμε και του χρόνου. Έτσι μπορούμε να πετύχουμε πολύ περισσότερα εάν και εσείς φύγετε πίσω από τα σκονισμένα λογιστικά κατάστιχα και περάσετε μπροστά με τολμηρές προτάσεις, με κριτική και επιχειρήματα, έτσι ώστε να συνθέσουμε μια αξιόπιστη οικονομική πολιτική για τον τόπο, αφήνοντας κατά μέρος όλα αυτά τα τετριμμένα μοιρολόγια του παρελθόντος. Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Η Νέα Δημοκρατία, με επιστολή της, ορίζει ως Kοινοβουλευτικό Eκπρόσωπο για τη σημερινή συζήτηση επί της επερώτησης τον κ. Γιώργο Αλογοσκούφη.
       Επίσης ο Συνασπισμός με επιστολή του Προέδρου του ορίζει ως Kοινοβουλευτικό Eκπρόσωπο για τη σημερινή επερώτηση τον κ. Παναγιώτη Λαφαζάνη.
      Η κ. Χριστίνα Σπυράκη, Βουλευτής Επικρατείας, ζητεί ολιγοήμερη άδεια απουσίας στο εξωτερικό.
      Εγκρίνει η Βουλή;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τη ζητηθείσα άδεια.
      Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Ανάπτυξης και Περιβάλλοντος, Χωροταξίας και Δημοσίων Έργων κατέθεσαν σχέδιο νόμου: «Κύρωση του Πρωτοκόλλου για την ετοιμότητα, συνεργασία και αντιμετώπιση περιστατικών ρύπανσης της θάλασσας από επικίνδυνες και επιβλαβείς ουσίες του 2000». 
      Επίσης οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Περιβάλλοντος, Χωροταξίας και Δημοσίων Έργων και Δικαιοσύνης κατέθεσαν σχέδιο νόμου: «Κύρωση του Πρωτοκόλλου έτους 1997 που τροποποιεί τη διεθνή σύμβαση για την πρόληψη ρύπανσης από πλοία του 1973, όπως τροποποιήθηκε από το Πρωτόκολλο του 1978, που σχετίζεται με αυτήν».
      Παραπέμπονται στην αρμόδια Διαρκή Επιτροπή.
      Ο κ. Αλογοσκούφης έχει επτά λεπτά από τη δευτερολογία του, για να πρωτολογήσει. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, περίμενα μετά από την καταιγιστική κριτική, που έγινε αναφορικά με την κυβερνητική αναξιοπιστία και από τους συναδέλφους και από τον Πρόεδρο της Νέας Δημοκρατίας, ο αρμόδιος Υπουργός να έρθει εδώ στο Βήμα και να είναι τουλάχιστον μετρημένος.
      Διαπίστωσα, όχι με έκπληξη, γιατί το έχω ξαναδεί αυτό το έργο, να έρχεται εδώ με μία υπερβολική αλαζονεία και περίπου να μας καταγγέλει για τα δικά του σφάλματα και για τα σφάλματα της Κυβέρνησής του. Και λυπάμαι, διότι ο μόλις κατελθών από το Βήμα Υπουργός, δεν συναισθάνεται ούτε τις πολιτικές ευθύνες της Κυβέρνησης που εκπροσωπεί, ούτε και τις προσωπικές του ευθύνες. Διότι τους τελευταίους μήνες είχαμε δύο περιπτώσεις, που και η δικαστική εξουσία τον έχει καταγγείλει προσωπικά. Είχαμε την περίπτωση της «ΔΕΚΑ Α.Ε.», όπου με το συνεργό του κ. Κουσουλάκο, που κάθεται πίσω, μας είχε αποσταλεί πόρισμα του εισαγγελέα στη Βουλή και απηλλάγη χάρη στις ψήφους της πλειοψηφίας από τις κατηγορίες, που του είχε απαγγείλει ο εισαγγελέας. ΄Εχουμε και την Ευρωπαϊκή Στατιστική Υπηρεσία, η οποία μόνο και μόνο επειδή η Ελλάδα καταστρατηγούσε τους κανόνες της, άλλαξε τους κανόνες, προκειμένου να φέρει την Ελλάδα σε τάξη. Διότι αυτή είναι η πραγματικότητα. Η άλλη χώρα που καταστρατηγούσε τους κανόνες, η Πορτογαλία, είχε προσαρμόσει τα δημοσιονομικά της στοιχεία μετά την αλλαγή κυβέρνησης και δεν έμπαινε θέμα να μεταβληθούν οι κανόνες της Ευρωπαϊκής Στατιστικής Υπηρεσίας. Μόνο για την Ελλάδα ουσιαστικά έγινε η αλλαγή στους κανόνες της Ευρωπαϊκής Στατιστικής Υπηρεσίας και είναι τουλάχιστον υποκριτικό, να έρχεται σήμερα εδώ ο κύριος Υπουργός και να μας λέει ότι κάναμε μία αναδιάταξη, γιατί άλλαξαν οι κανόνες. Το ερώτημα είναι για ποιους ήταν κόλαφος η αλλαγή των κανόνων. Τι ψιθυρίζεται στους διαδρόμους στις Βρυξέλλες; Τι λέει ο κ. Σόλμπες για το χρέος της Ελλάδας, που το παρουσιάζατε επί τόσα χρόνια να πέφτει ως ποσοστό του ΑΕΠ και ξαφνικά μετά την αναδιάταξη, όπως τη λέτε, αποδεικνύεται ότι δεν πέφτει όχι μόνο σε ευρώ, αλλά και ως ποσοστό του ΑΕΠ; 
      Αυτή είναι η πραγματικότητα, η πραγματικότητα που δεν συναισθάνεσθε. Όλα τα άλλα που μας είπατε ήταν για λόγους εντυπώσεων. Εγώ σας άκουσα για είκοσι λεπτά να μιλάτε για όλα τα θέματα, από τη βασιλική περιουσία έως το Ελεγκτικό Συνέδριο, στο οποίο πάλι κάνατε μία αήθη επίθεση, και για το κείμενο της επερώτησης μιλήσατε μόνο για πέντε από τα περίπου είκοσι επτά λεπτά, που χρησιμοποιήσατε στην πρωτολογία σας. Αυτό δείχνει ακριβώς και την αδυναμία της θέσεώς σας.
      Οι προϋπολογισμοί, κυρίες και κύριοι συνάδελφοι, των τελευταίων ετών αντανακλούν τα αδιέξοδα της κυβερνητικής πολιτικής –εμείς το λέμε με συνέπεια- μιας πολιτικής αναξιόπιστης, που δεν δίνει αναπτυξιακή προοπτική στη χώρα, μιας πολιτικής αναποτελεσματικής που δεν λύνει τα κοινωνικά προβλήματα, μιας πολιτικής κοντόφθαλμης που συσσωρεύει ακόμα μεγαλύτερα προβλήματα για το μέλλον. Και ο προϋπολογισμός ο τελευταίος και οι προηγούμενοι είναι το ίδιο αναξιόπιστοι και αναποτελεσματικοί και κοντόφθαλμοι με το σύνολο της κυβερνητικής πολιτικής. 
      Δεν έχει καμία σημασία για τον ελληνικό λαό ότι μπορεί αυτός να είναι ο τελευταίος προϋπολογισμός της Κυβέρνησης Σημίτη. Το ζήτημα είναι ότι η Κυβέρνηση εξακολουθεί απτόητη να επαίρεται με μία έκφραση αυταρέσκειας. Είναι πολύ ικανοποιημένη με τον εαυτό της αυτή η Κυβέρνηση. Όλα πάνε τόσο καλά γι’ αυτή. Όποια κριτική γίνεται στην κυβερνητική πολιτική, είναι κριτική στη χώρα. Όποια κριτική κάνουμε για τις αδυναμίες και την αναξιοπιστία της Κυβέρνησης, είναι κριτική στην αξιοπιστία της χώρας. Και κόπτεται για την αξιοπιστία της χώρας ο Υπουργός και ο Πρωθυπουργός, ο οποίος είναι τόσο ευχαριστημένος από το γεγονός ότι το Ευρωπαϊκό Δικαστήριο καταδίκασε την Ελλάδα για παραβίαση ανθρωπίνων δικαιωμάτων, που έχει επικεντρώσει την άποψή του στο ότι το ποσό δεν είναι 100 δισεκατομμύρια αλλά 5 δισεκατομμύρια.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, παρακαλώ το λόγο επί προσωπικού.
      ΓΕΩΡΓΙΟΣ ΑΛΟΓΟΣΚΟΥΦΗΣ: Το γεγονός ότι καταδικαστήκαμε για παραβίαση ανθρωπίνων δικαιωμάτων -όπως η Τουρκία έχει καταδικαστεί στο παρελθόν για παραβίαση ανθρωπίνων δικαιωμάτων σε ανάλογες περιπτώσεις- αυτό δεν μας απασχολεί. Μας απασχολεί μόνο το ποσό, ότι δεν θα πληρώσουμε 100 δισεκατομμύρια, που ζητούσε ο τέως, αλλά θα πληρώσουμε 5 δισεκατομμύρια. Αυτό είναι το μόνο που απασχολεί την Κυβέρνηση. Το γεγονός της καταδίκης δεν την απασχολεί.
      Και επειδή, κύριε Χριστοδουλάκη, εγώ από τη μακρόχρονη παραμονή μου στο εξωτερικό έχω την τάση να παρακολουθώ και τα διεθνή δελτία ειδήσεων, η εικόνα που πήρα για τη χώρα μου χθες από τα διεθνή δελτία ειδήσεων με έκανε να ντρέπομαι. Γιατί τι έλεγαν -και αυτό είναι που αφορά τη χώρα και τη διεθνή της εικόνα- τα διεθνή δελτία ειδήσεων; Ότι η Ελλάδα καταδικάστηκε για παραβίαση ανθρωπίνων δικαιωμάτων.
      ΑΔΑΜ ΡΕΓΚΟΥΖΑΣ: Κι εμείς πανηγυρίζαμε!
      ΓΕΩΡΓΙΟΣ ΑΛΟΓΟΣΚΟΥΦΗΣ: Τα περί ποσού και τους πανηγυρισμούς του κ. Σημίτη και τους δικούς σας και των άλλων στελεχών σας, του κ. Βενιζέλου, δεν τους έδειξε κανένα τηλεοπτικό δελτίο στο εξωτερικό. Μόνο τα δικά μας κρατικά τηλεοπτικά δελτία τα έδειξαν. Αυτή είναι η πραγματικότητα! Αυτή είναι η καταδίκη της χώρας! Αυτή είναι η δυσφήμιση της χώρας! 
      Έχετε το θράσος να μας λέτε ότι δυσφημούμε τη χώρα, εσείς που με την πολιτική σας και την αναξιοπιστία σας την έχετε σύρει στο τελευταίο σκαλοπάτι.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα πάρω και εγώ δύο λεπτά από το υπόλοιπο της τριτολογίας μου, κύριε Πρόεδρε, γιατί δεν νομίζω ότι χρειάζεται να επιχειρηματολογήσω άλλο.
      Νομίζω ότι μόνο και μόνο το ύφος του Υπουργού σήμερα δείχνει το μέγεθος των ευθυνών του. Θα έχουμε τη δυνατότητα και στον προϋπολογισμό να τα πούμε αυτά. 
      Θέλω, όμως, πριν κλείσω να σας διαβάσω κάτι. Θέλω να σας διαβάσω τι έλεγε ο Πρωθυπουργός πέρυσι ακριβώς στη συζήτηση για τον προϋπολογισμό. Έλεγε: «Ο προϋπολογισμός που καταθέτουμε και συζητήσαμε, δεν είναι ακόμη ένας προϋπολογισμός. Ο προϋπολογισμός του 2001 -έλεγε- αμφισβητήθηκε έντονα, αμφισβητήθηκε κατ’ επανάληψη κατά την κατάθεσή του. Και σε κάθε ευκαιρία σε όλη τη διάρκεια του χρόνου, όπως θυμόσαστε, η Αντιπολίτευση τον αποκάλεσε πλασματικό. Τον αμφισβήτησε σε όλες τις εκτιμήσεις. Κανένα από τα δεδομένα -έλεγε ο Πρωθυπουργός- πάνω στα οποία στηρίχθηκε εκείνος ο προϋπολογισμός, δεν βρήκε την Αξιωματική Αντιπολίτευση σύμφωνη, όπως και φέτος. Και σήμερα το ίδιο συνέβη -μας είπε ο Πρωθυπουργός. Διαψεύστηκε πέρυσι -έλεγε ο Πρωθυπουργός- θα διαψευστεί και του χρόνου». 
      Η αλήθεια είναι ότι αυτός που διαψεύστηκε ήταν ο ίδιος ο Πρωθυπουργός και οι Υπουργοί του. Και αν είχαν λίγο τσίπα θα το παραδεχόντουσαν και δεν θα μιλούσαν για αναδιατάξεις.
      Η πραγματικότητα είναι ότι όσο παραμένει αυτή η Κυβέρνηση -στο λίγο χρόνο που θα μείνει μέχρι τις επόμενες εκλογές- μόνο δεινά μπορεί να σωρεύσει στην οικονομία.
      Εμείς θα είμαστε εδώ, όσο θα είμαστε Αντιπολίτευση -και μετά ως κυβέρνηση θα λύσουμε τα προβλήματα της χώρας, μην έχετε καμία αμφιβολία, κύριε Χριστοδουλάκη, θα τα λύσουμε και θα πούμε και την αλήθεια στον ελληνικό λαό- για να σας εμποδίσουμε να συνεχίσετε αυτήν την καταστροφική, αυτήν την πολιτική βιτρίνας.
      Έχετε υποκαταστήσει την πολιτική με την επικοινωνία. Αντί να κάνετε πολιτική για την κοινωνία, κάνετε πολιτική για την επικοινωνία. Και αυτό είναι ανεπίτρεπτο για ένα πολιτικό κόμμα, είναι ανεπίτρεπτο για μια κυβέρνηση.
      ( Χειροκροτήματα από την πτέρυγα της Νέας Δημοκρατίας )
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, μπορώ να έχω το λόγο επί προσωπικού;
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, πείτε μας σε τι συνίσταται το προσωπικό σας.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δεν είναι μόνο προσωπικό, είναι και ουσιαστικό. Πρώτον, ανεφέρθη και στον κ. Κουσουλάκο και σε μένα. Δεύτερον, δικαιούμαι να πάρω το λόγο αφαιρώντας, παρακαλώ, κύριε Πρόεδρε, από το χρόνο της δευτερολογίας, τον οποίον έχω. 
      Αυτό το οποίο ακούσαμε πριν από λίγο, κυρίες και κύριοι συνάδελφοι, με εκπλήσσει. Και με εκπλήσσει οδυνηρά, διότι ακούω το κόμμα της Αξιωματικής Αντιπολίτευσης να μέμφεται τη χώρα μας αναγνωρίζοντας εμμέσως πλην σαφώς ότι η απόφαση του Ευρωπαϊκού Δικαστηρίου δέχεται πως υπήρξε παραβίαση ανθρωπίνων δικαιωμάτων στον αναιδή άνακτα. Αυτό το θεωρώ πολιτικά πρωτοφανές και θέλω να πιστεύω ότι οφείλεται απλώς σε κακή διατύπωση. Παρακαλώ, να μας το διευκρινίσει το κόμμα της Αξιωματικής Αντιπολίτευσης.
      Δεύτερον, γνωρίζετε, κυρίες και κύριοι συνάδελφοι, εάν διαβάσετε καθαρά τη χθεσινή απόφαση του Ευρωπαϊκού Δικαστηρίου, ότι το Ευρωπαϊκό Δικαστήριο αναγνωρίζει ρητά ότι ο αναιδής άναξ δεν δικαιούται ηθική αποζημίωση. Πώς έρχεται σήμερα η Νέα Δημοκρατία και λέει ότι υπήρξε παραβίαση ανθρωπίνων δικαιωμάτων σε βάρος του άνακτα, πράγμα το οποίο ενδεχομένως θα μπορούσε να θεμελιώσει μια τέτοια αποζημίωση; Παρακαλώ, να τοποθετηθείτε αυθωρεί και ξεκάθαρα πάνω σ’ αυτό το πολύ σημαντικό ζήτημα. 
      ΠΑΝΑΓΙΩΤΗΣ ΛΑΦΑΖΑΝΗΣ: Δεν είναι άνακτας.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Αναιδής άναξ. 
      ΠΡΟΕΔΡΕΥΩΝ (Παναγιώτης Σγουρίδης): Αναιδής τέως άναξ.
      ΝΤΟΡΑ ΜΠΑΚΟΓΙΑΝΝΗ: (δεν ακούστηκε)
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τώρα θα την καταθέσω, μην ανησυχείτε. 
      Τρίτον, απέφυγα στην ομιλία μου -και το αποφεύγω συστηματικά- να κάνω προσωπικές αναφορές διότι πιστεύω ότι ο διάλογος στο Κοινοβούλιο γίνεται με βάση θέσεις, με σκληρά επιχειρήματα, πολιτικές αντεγκλήσεις, αλλά όχι με προσωπικές αναφορές. Γνωρίζετε πάρα πολύ καλά ότι πολλές φορές έχετε επιλέξει αυτήν τη μέθοδο των προσωπικών αναφορών και καταγγελιών, προκειμένου να δημιουργήσετε υποκατάστατα της ανύπαρκτης πολιτικής σας. Πλην όμως, γνωρίζετε επίσης πολύ καλά ότι ο εισαγγελεύς, ο οποίος είχε διαβιβάσει αυτό το περίφημο πόρισμα για τη «ΔΕΚΑ», στο οποίο τόσα πολλά είχε επενδύσει η πολιτική σας, ο ίδιος επέλεξε έπειτα από ένα χρόνο δημόσιας έκθεσης όλου του φακέλου να τον βάλει στο αρχείο, διότι, όπως είπε, «δεν προέκυψε ουδέν επιβαρυντικό στοιχείο». 
      Σας ευχαριστώ πολύ, κύριε Πρόεδρε.
      ΑΔΑΜ ΡΕΓΚΟΥΖΑΣ: Δεν είναι έτσι ακριβώς.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντίνου έχει το λόγο για οκτώ λεπτά. 
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, η σημερινή συζήτηση της επερώτησης όλων των Βουλευτών της Νέας Δημοκρατίας εξελίχθηκε σε μια συζήτηση που δεν είχε καμία σχέση μ’ αυτά, τα οποία η Νέα Δημοκρατία καταγγέλλει και πολύ περισσότερο υπονοεί στην παρούσα επερώτηση. 
      Κατανοώ τη φιλότιμη προσπάθεια του Κοινοβουλευτικού Εκπροσώπου της Νέας Δημοκρατίας μετά από την απουσία επιχειρημάτων σχετικά μ’ αυτά που γράφονται στην επερώτηση να προσπαθήσει να ψελλίσει κάποια επιχειρήματα. Όμως και σ’ αυτό το σημείο και πάλι ο εκπρόσωπος της Νέας Δημοκρατίας απέτυχε. Απέτυχε διότι αυτό που προσπάθησε να πει ως μέγιστο επιχείρημα υπέρ της λογικής της Νέας Δημοκρατίας ήταν η προσφυγή του στο τι είπε ο Πρωθυπουργός πέρσι τέτοιο καιρό στη συζήτηση του προϋπολογισμού για το 2002. Αν αυτό που είπε, το οποίο εμείς γνωρίζουμε πάρα πολύ καλά, αποτελεί επιχείρημα ή αν θα πρέπει να συζητηθεί σήμερα, τώρα, στην επερώτηση, δεδομένου ότι ο προϋπολογισμός του νέου έτους συζητείται σε λίγες ημέρες, αυτό ας το κρίνει ο καθένας. Το συμπέρασμα που βγάζω εγώ είναι ότι υπάρχει έλλειψη επιχειρημάτων, έλλειψη σχέσεως των επιχειρημάτων που δήθεν έχει καταιγιστικά η Νέα Δημοκρατία, αλλά που δεν τα αναπτύσσει εδώ και που δεν έχουν σχέση μ’ αυτά που γράφονται στην επερώτηση, παρά μόνο μ’ αυτά που έχουν σχέση με τον προϋπολογισμό και που δεν είναι η σημερινή επερώτηση.
      Άρα, νομίζω, ότι σε όλα όσα είπε ο Κοινοβουλευτικός Εκπρόσωπος της Νέας Δημοκρατίας δεν θα πρέπει να αναφερθώ, αλλά ούτε και στα δήθεν στοιχεία που ο Πρόεδρος της Νέας Δημοκρατίας παρουσίασε στη Βουλή, διότι η παρέμβαση του Υπουργού ήταν τόσο καταιγιστική, οι αριθμοί που ανέφερε ήταν τόσο αληθινοί, τα στοιχεία που κατέθεσε και για τα Πρακτικά της Βουλής ήταν τόσο αποστομωτικά, ώστε σήμερα η Νέα Δημοκρατία υπέστη μια δεινότατη ήττα.
      Θα ήθελα, όμως, να απαντήσω σε δυο-τρία πολιτικά ερωτήματα, που έθεσε ο Πρόεδρος της Νέας Δημοκρατίας. Το πρώτο από αυτά είναι η επιλογή της πολιτικής οξύτητας στο χώρο της οικονομίας, που επέλεξε η Νέα Δημοκρατία. Άραγε, έτσι θα πορευτούμε προς τις εκλογές; Με τέτοιου είδους οξύτητα και με επιλογή της Νέας Δημοκρατίας σε αυτόν το χώρο να δώσει τη μάχη μέχρι τις εκλογές με στοιχεία που απέδειξε ο Υπουργός Οικονομίας και Οικονομικών πόσο διαστρεβλωμένα είναι ή σε κάθε περίπτωση δεν έχουν σχέση με την πραγματικότητα; Σε τέτοιο επίπεδο θα δώσουμε τη μάχη μέχρι τις εκλογές; Και αυτό ωφελεί την οικονομία γενικότερα, το κύρος της χώρας, την πορεία της χώρας προς τα μπρος;
      Θα ήθελα, όμως, να συνεχίσω σ’ αυτήν τη λογική όχι ρίχνοντας λάδι στο μύλο της οξύτητας της αντιπολιτευτικής τακτικής της Νέας Δημοκρατίας αλλά μιλώντας όσο πιο ήρεμα και ήπια γίνεται. Θα ήθελα, λοιπόν, να αποκρυπτογραφήσουμε το πολιτικό μήνυμα που η Νέα Δημοκρατία προσπάθησε να πει διά του Προέδρου της. 
      Τι μας είπε ο κ. Καραμανλής; Αναφέρθηκε σε τρία σημεία για τον τομέα της οικονομίας. Για να φθάσει σ’ αυτά επιχείρησε να μας πει –τώρα το ανακάλυψε- ότι ο τομέας της οικονομίας είναι κατ’ εξοχήν πολιτικός τομέας. Τώρα το ανακάλυψε αυτό άραγε ο Αρχηγός της Νέας Δημοκρατίας; Τώρα διαπιστώνει η Νέα Δημοκρατία ότι ο κατ’εξοχήν πολιτικός τομέας στη χώρα μας είναι η οικονομία;
      Αλλά, ας είναι. Ποιο ήταν το πρώτο επιχείρημα που προσπάθησε να αναλύσει; Πρώτο θέμα, είπε, είναι η διαφθορά, οι μίζες και οι μεσάζοντες. 
      Και ακούστε, κύριοι συνάδελφοι, σε αυτό το κατ’ εξοχήν πολιτικό θέμα, όπως είπε ο Αρχηγός της Νέας Δημοκρατίας, τι πρόλαβα να συγκρατήσω από τα θέματα, άσχετα με την επερώτηση, που έθεσε: προμήθειες του στρατού, Κηφισός, Ολυμπιακά έργα, Ναυπηγεία Σκαραμαγκά, ««SOFTEX»». 
      Επιτρέψτε μου εδώ να αναφερθώ στη «SOFTEX», δεν μπορώ να μην το κάνω όταν αφορά και το Νομό Δράμας. Δεν γνωρίζει, φαίνεται, ο Αρχηγός της Νέας Δημοκρατίας ή σκόπιμα αποσιωπά ότι με τη σύμφωνη γνώμη της Νέας Δημοκρατίας το 1999 ιδιωτικοποιήθηκε η «SOFTEX» και έφθασε σε αυτό το κατάντημα από ένα λάθος –για να μη χρησιμοποιήσω άλλη έκφραση- ιδιώτη που την αγόρασε. Ξεχνά ο Αρχηγός της Νέας Δημοκρατίας τις προσπάθειες που κάνουμε –θέλω δημόσια να ευχαριστήσω τον κ. Φλωρίδη- ώστε να σώσουμε όσο μπορούμε μεγαλύτερο αριθμό εργαζομένων από την ανεργία και τη δυσπραγία.
      Αναφέρθηκε στη συνέχεια στις επενδύσεις του ΟΤΕ στα Βαλκάνια, στο Κτηματολόγιο, σε δηλώσεις κυβερνητικών στελεχών κλπ. ως αποδείξεις, κατά τη Νέα Δημοκρατία, για τη διαφθορά. Και ορθά ο Υπουργός Οικονομίας και Οικονομικών είπε: «Μα, είναι δυνατόν χθες να υπήρξαν εξελίξεις για θέματα που αφορούν τη λεγόμενη βασιλική περιουσία και να κάνει ο Αρχηγός της Νέας Δημοκρατίας ότι δεν γνωρίζει;»
      Δεν ξέρει, ή μήπως αποφεύγει, κύριε Πρόεδρε, να μιλήσει για τη βασιλοδιαπλοκή και τις ενοχές που φαίνεται ότι συνδέουν, αν όχι τη Νέα Δημοκρατία, πάντως με βεβαιότητα κομμάτι της, διαπλεκόμενο με τον τέως μονάρχη;
      Είναι δυνατόν κόμμα που λέει ότι αύριο μπορεί και να κυβερνήσει να αποφεύγει κατά τρόπο συστηματικό να πάρει θέση για ένα τέτοιο θέμα και να αρκείται στις δηλώσεις του εκπροσώπου της Νέας Δημοκρατίας ότι τα 4,6 δισεκατομμύρια δραχμές αποζημίωση στον τέως μονάρχη είναι πολλά; Αυτό είναι το θέμα, δηλαδή εάν είναι πολλά ή λίγα αν και είναι ελάχιστα σε σχέση με αυτά που διεκδικούσε, δηλαδή τα 168 δισεκατομμύρια δραχμές.
      Το δεύτερο θέμα που έθεσε ο Αρχηγός της Νέας Δημοκρατίας ήταν για απάτη, κρυφά χρέη, προϋπολογισμοί, αναξιοπιστία, χρέη νοσοκομείων κλπ. Και μάλιστα προχώρησε να πει και ορισμένα σημεία του κυβερνητικού προγράμματος της Νέας Δημοκρατίας, όπου μας λέει για ρήξεις και τομές, για επιθετική οικονομική πολιτική, για πραγματικό άνοιγμα των αγορών στον ανταγωνισμό. Και συνέχισε με μια έκθεση ιδεών με δέκα μέτρα για τον τομέα της οικονομίας. 
      Θα ήθελα όμως να ρωτήσω γι’ αυτά που είπε ο κ. Καραμανλής: Είναι δυνατόν να ισχυρίζεται ότι δεν κερδίζεται η νέα εποχή με τους ρυθμούς της Κυβέρνησης Σημίτη; Είναι δυνατόν να θεωρεί ότι μπορεί κανείς να πιστέψει τη Νέα Δημοκρατία, όταν η Κυβέρνηση πετυχαίνει ρυθμούς ανάπτυξης του ΑΕΠ γύρω στο 4% επί πέντε-έξι συνεχή χρόνια και αυτήν την πρακτική που δήθεν ευαγγελίζεται και που εφαρμόστηκε την περίοδο 1990-1993, οι ρυθμοί ανάπτυξης ήταν αρνητικοί; Είναι δυνατόν να μη θυμάται, να μη γνωρίζει και να νομίζει ότι τόσο εύκολα ξεχνάει ο ελληνικός λαός την πρακτική που ακολουθήθηκε από τη Νέα Δημοκρατία; 
      Σήμερα δεν μας είπε για το νέο κράτος που θέλει να δημιουργήσει, γιατί θα έπρεπε να το πει. Και θα πρέπει να θυμίσουμε στον ελληνικό λαό ότι όταν θέλει να κάνει ένα καινούριο κράτος από την αρχή, με ποιους νομάρχες θα το κάνει; Δεν είναι αυτοί οι νομάρχες -που επαίρεται η Νέα Δημοκρατία ότι έχει τη συντριπτική πλειοψηφία- που ασκούν πολιτική στους νομούς τους; Και γνωρίζουμε πώς ασκούν πολιτική, υπέρ ποιων και που μπαίνουν εμπόδια στην πράξη στην κυβερνητική πολιτική. Μας είπε για το χρηματιστήριο, για το Κτηματολόγιο κλπ. Είπε ότι εμείς μιλήσαμε εναντίον του Ελεγκτικού Συνεδρίου και ότι τάχα η Κυβέρνηση είναι υπόλογη.
      Κύριοι συνάδελφοι, η προσπάθεια επέκτασης του Αρχηγού της Νέας Δημοκρατίας σε άλλα θέματα πέραν των θεμάτων που κατήγγειλαν στην επερώτηση, η προσπάθεια να καλυφθεί η αδυναμία στήριξης της επερώτησης με δήθεν άλλα επιχειρήματα, όπως και η προσπάθεια δήθεν του Αρχηγού της Νέας Δημοκρατίας να εκθέσει γενικές απόψεις, δείχνει ότι η Νέα Δημοκρατία όχι μόνο πρόγραμμα δεν έχει, όχι μόνο θέσεις δεν έχει, αλλά δεν έχει επιχειρήματα να στηρίξει αυτά που δήθεν καταγγέλλει στην επερώτηση. Αυτό αποδεικνύει ότι η Νέα Δημοκρατία σήμερα υπέστη μια συντριπτική ήττα και αυτό θα υφίσταται συνεχώς.
      Ας σταματήσει λοιπόν να χρησιμοποιεί οξυμένες φράσεις και εκφράσεις και ας καταφύγει στην πρακτική των απλών, των μετριοπαθών εκφράσεων, τέτοιων που θα συμβάλουν στο να πάει η χώρα μπροστά, όχι μόνο από την Κυβέρνηση αλλά και με τη συμβολή της Αντιπολίτευσης.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Νομίζω ότι αυτό το σοβαρότατο θέμα δεν μπορεί να μετατεθεί σε αποπροσανατολιστικές διαμάχες περί της βασιλικής περιουσίας, διότι δεν είναι το θέμα μας αυτό, ούτε σε μια διαμάχη εντυπώσεων για δικομματικές σκοπιμότητες. 
      Δυστυχώς η Κυβέρνηση είναι ένοχη και συνένοχη. Ένοχη και συνένοχη για λογιστικές απάτες επί του προϋπολογισμού και των δημοσιονομικών δεδομένων. Και δεν είναι δυνατόν να μας απαντάει είτε ο κύριος Υπουργός είτε ο κύριος Υφυπουργός ότι ασχολούμεθα με λογιστικά κατάστιχα. Δηλαδή η αξιοπιστία των δημοσιονομικών δεδομένων, η αξιοπιστία του προϋπολογισμού, η διαφάνειες, τα μεγέθη είναι λογιστικά κατάστιχα; Προφανώς η Κυβέρνηση θέλει να κρύψει την ουσία των λογιστικών αλχημειών που έκανε επί τόσα χρόνια και δυστυχώς, τη συνεχίζει.
      Ο κύριος Υπουργός δεν μας είπε τίποτα για το τι γίνεται με τους εξοπλισμούς. Γιατί πέραν όσων έχουν γίνει, υπάρχει ένα πελώριο θέμα, τεράστιο θέμα με τα εξοπλιστικά προγράμματα της χώρας. 
      Τα εξοπλιστικά προγράμματα της χώρας και αυτά δεν καταγράφονται στις δαπάνες του προϋπολογισμού. Και στο δημόσιο χρέος ακόμη καταγράφονται όποτε το θεωρεί χρήσιμο η Κυβέρνηση και όποτε τη βολεύει, ενώ γι’ αυτές τις δαπάνες και τα δάνεια τα σχετικά πληρώνουμε κάθε χρόνο χρεολύσια ή αν δεν τα πληρώνουμε, ανανεώνουμε σε χρέη τα χρεολύσια και πληρώνουμε και τόκους.
      Εγώ δεν έχω δει ποτέ να υπάρχουν δάνεια τα οποία να μην καταγράφονται στις δαπάνες ενός προϋπολογισμού. Δεν έχω δει ποτέ να δίδονται προκαταβολές όπως δίδονται όταν γίνονται εξοπλιστικές παραγγελίες, και να μη φαίνονται αυτές οι προκαταβολές πουθενά στον προϋπολογισμό.
      Νέο πρόβλημα θα εμφανιστεί, κύριοι της Κυβέρνησης, με τα εξοπλιστικά προγράμματα. Αυτά τα οποία κάνετε μπορεί να τα δικαιολογείτε με κάποια τερτίπια νοητικά, αλλά δεν δικαιολογούνται από την ίδια τη ζωή.
      Όσον αφορά τις προεισπράξεις και τις τιτλοποιήσεις, εδώ έχουμε έναν ορυμαγδό προεισπράξεων και τιτλοποιήσεων, τα οποία προκαλούν κατάπληξη για την επινοητικότητά τους αλλά και για το με πόση ευκολία η Κυβέρνηση κατέτρωγε και λεηλατούσε το μέλλον προκειμένου να καλύψει σημερινές μαύρες τρύπες. Δεν έχω τα πλήρη στοιχεία. Γιατί αυτά που μας κατέθεσε ο κ. Χριστοδουλάκης εδώ δεν είναι στοιχεία. Δεν αναφέρονται πουθενά στους σχετικούς πίνακες που μας κατέθεσε ο κ. Χριστοδουλάκης τα προμέτοχα και οι τιτλοποιήσεις.
      Κύριε Υπουργέ, δεν ξέρω αν καταθέτετε πίνακες για εντυπωσιασμό ή για ενημέρωση της Βουλής. 
      Απ’ όσα έχω μαζέψει εγώ κατά καιρούς, τι βλέπω; Προμέτοχα του 1998, 500 εκατομμύρια ευρώ. Ευρωπρομέτοχα άλλα 500 εκατομμύρια ευρώ. Αγρομέτοχα του 2000, 675 εκατομμύρια ευρώ. Προμέτοχα ΕΤΑ –μια εταιρεία η οποία δεν έχει ακόμη ισολογισμό- του 2001, 800 εκατομμύρια ευρώ. Προμέτοχα του 2001 για τα έτη μέχρι το 2004, 1 δισεκατομμύρια 700 εκατομμύρια ευρώ. Προμέτοχα ΟΤΕ του 2001, 1 δισεκατομμύριο 470 εκατομμύρια ευρώ. Από μελλοντικά κέρδη του Ταμείου Παρακαταθηκών και Δανείων 1 δισεκατομμύριο 398 εκατομμύρια ευρώ. Από μελλοντικά κέρδη κρατικών λαχείων 642 εκατομμύρια ευρώ. Από προέσοδα του Γ΄ Κοινοτικού Πλαισίου Στήριξης 2 δισεκατομμύρια ευρώ. Από μελλοντικά έσοδα Eurocontrol 340 εκατομμύρια ευρώ.
      Αυτά μόνο που έχω μαζέψει, κύριε Χριστοδουλάκη, δεν φαίνονται πουθενά στους πίνακες που μας έχετε δώσει…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Σε όλους τους πίνακες κάθε έτους με απόλυτη διαφάνεια.
      ΠΑΝΑΓΙΩΤΗΣ ΛΑΦΑΖΑΝΗΣ: Δεν υπάρχουν. Μπορείτε να εμπαίζετε τους πάντες, αλλά μην υποτιμάτε και τη νοημοσύνη μας. Δώσετε μου έναν πίνακα που να τα καταγράφει αυτά. Και ξέρετε πότε γίνεται αυτό; Μετά την παρέμβαση της EUROSTAT υποχρεωθήκατε να βγάλετε τέτοιους πίνακες.
      Όλα αυτά ως σύνολο πόσα είναι; Και μιλάω γι’ αυτά που έχω μαζέψει εγώ, γιατί υπάρχουν και άλλα. Είναι 10 δισεκατομμύρια ευρώ, δηλαδή 3,5 τρισεκατομμύρια δραχμές, δηλαδή το 7% με 8% του ΑΕΠ. 
      Καταλαβαίνετε λοιπόν ότι εσείς προσπαθούσατε να κάνετε δημοσιονομική πολιτική εισπράττοντας από το μέλλον.
      Καταλεηλατήσατε το μέλλον προκειμένου να λέτε ότι κάνετε δημόσιους προϋπολογισμούς με πλεονάσματα και ότι μειώνετε το χρέος. Αν είναι αυτή μια νομιμοποιημένη πολιτικά και ηθικά πρακτική, κύριε Υπουργέ, τότε οποιαδήποτε κυβέρνηση μπορεί να εμφανίζει πλεονασματικούς προϋπολογισμούς με πλεονάσματα τα οποία θα είναι εντυπωσιακά καταπληκτικά και θα καλπάζουν. Διότι αν μια κυβέρνηση λεηλατεί τα εισοδήματα των επόμενων χρόνων, της επόμενης γενιάς ή και των επόμενων γενιών ασφαλώς θα κάνει πλεονασματικούς προϋπολογισμούς, ασφαλώς θα κλείνει μαύρες τρύπες. 
      Δεν χρειαζόταν η EUROSTAT για να το αποδείξει. Και όχι μόνο κάνατε αυτά τα τερτίπια, αλλά όπως αναφέρει και η έκθεση του Ελεγκτικού Συνεδρίου έγινε με επονείδιστο τρόπο που επιβάρυνε με υπέρογκους τόκους τον ελληνικό λαό αλλά και υπέρμετρες προμήθειες προς τις off shore εταιρείες. Τι λέει εδώ η έκθεση του Ελεγκτικού Συνεδρίου. Τα προέσοδα από το Γ΄ Κοινοτικό Πλαίσιο αλλά και τις προεισπράξεις από τη EUROCONTROL τις κάνατε στο Λουξεμβούργο μέσω δύο off shore εταιρειών, μιας χρήσης την «ΑΥΛΟΣ ΣΑΕ» και την «ΑΤΛΑΣ ΣΑΕ». Αυτές τις δύο βάλατε προκειμένου να κάνετε τις προεισπράξεις με ένα επιτόκιο που είναι πολύ πάνω από τα ομόλογα και δώσατε στους αετονύχηδες μεσάζοντες προκειμένου  να πάρετε αυτά τα λεφτά, 7 δισεκατομμύρια τουλάχιστον δραχμές. Αυτά τουλάχιστον ξέρουμε γιατί ουδέποτε μας έχετε καταθέσει αναλυτικούς λογαριασμούς. 
      Και ερχόσαστε με το φορολογικό νομοσχέδιο να μας πείτε ότι θέλετε να θέσετε υπό περιορισμό τις off shore εταιρείες και τις χρησιμοποιείτε κατά κόρον για να κάνετε τις φαεινές ιδέες των χρηματοδοτικών σας εργαλείων, τις χρησιμοποιείτε με προμήθειες οι οποίες είναι εξοργιστικές και λεηλατούν το δημόσιο χρήμα και με επιτόκια τα οποία θα τα πληρώνει τα επόμενα χρόνια πανάκριβα ο ελληνικός λαός. Και εμφανίζετε αυτήν τη λογιστική ότι είναι δημοσιονομική εξυγίανση; Για να μη σας αναφέρω το δάνειο επίσης του Ελεγκτικού Συνεδρίου από την Τράπεζα Ελλάδας που δεν είναι το μόνο το οποίο σεις για πέντε μέρες κάνατε προκειμένου να μειώσετε το χρέος κατά 400 δισεκατομμύρια δραχμές και βάλατε τον ελληνικό λαό να πληρώνει στους τοκογλύφους των τραπεζών 50.000.000 ημερησίως. Αυτά είναι απάτες. Αυτά είναι αλχημείες. Αυτά δεν γίνονται από μια κυβέρνηση που σέβεται τον εαυτό της και πολύ περισσότερο το δημόσιο χρήμα. 
      Ο προϋπολογισμός που μας έχετε καταθέσει για το 2003 και αυτός είναι πλαστός προϋπολογισμός. Σας τα λέγαμε από χρόνια και χρειάστηκε η EUROSTAT για να βάλετε τους αριθμούς και τα πραγματικά μεγέθη. Θα έρθει η ώρα μετά από κάποια χρόνια που θα αναθεωρήσετε πάλι τα μεγέθη σας και θα λέτε ότι η EUROSTAT  σας υποχρέωσε να κάνετε αναταξινόμηση. Τις λογιστικές απάτες τις λέτε αναταξινομήσεις τώρα. Θα τις κάνετε όμως. Διότι όλα αυτά που μας λέτε είναι για γέλια, δεν είναι σοβαρά πράγματα που απευθύνονται στον ελληνικό λαό προκειμένου να ξέρει την αλήθεια, με αξιοπιστία και διαφάνεια. Και αυτά τα κάνετε για να πριμοδοτείτε τα κέρδη και να συνεχίσετε μια πολιτική η οποία διευρύνει τις κοινωνικές ανισότητες.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Ο κύριος Υπουργός δυστυχώς δεν απάντησε επί της ουσίας, αναλώθηκε στο επικοινωνιακό παιχνίδι της βασιλικής περιουσίας το οποίο επιμελώς έχει προετοιμάσει η κυβέρνηση εδώ και μερικές μέρες. Η διεκδίκηση ήταν 170 δισεκατομμύρια, επιμελώς η Κυβέρνηση και ο κ. Πρωτόπαπας διέδιδαν 40 έως 50 δισεκατομμύρια για να φθάσουμε στα 4 δισεκατομμύρια για να αιτιολογήσουν τη γκάφα ουσιαστικά προς τον ελληνικό λαό και να ισχυριστούν ότι δήθεν το ποσό αυτό είναι πολύ μικρό. Ωστόσο παραμένει το ερώτημα και η Κυβέρνηση προσπαθεί με επικοινωνιακά παιχνίδια να βρει διέξοδο από τη δύσκολη θέση που είναι στα πραγματικά προβλήματα της κοινωνίας και λέει άλλα λόγια να αγαπιόμαστε.
      Όμως, επειδή ακριβώς ο κύριος Υπουργός είπε ότι η Νέα Δημοκρατία επιδίδεται στο κυνήγι αριθμών, λογιστικών αριθμών κλπ. ποιος το λέει; Αυτός που κρατάει δεύτερα βιβλία για την οικονομία της χώρας. Και στο κάτω-κάτω, οι αριθμοί εκπέμπουν πολιτική και με τους αριθμούς μετριούνται και οι πολιτικές. Είναι δυνατόν λοιπόν με λαθεμένα, με παραποιημένα στοιχεία να αντλήσει κανείς αξιόπιστη πολιτική μέσα απ’ αυτούς τους αριθμούς και να μπορέσει να λειτουργήσει εποικοδομητικά και συνθετικά στο ναό της δημοκρατίας, όπως προβλέπουν οι δημοκρατικοί κανόνες; Είναι δυνατόν; 
      Και όταν εν τοιαύτη περιπτώσει αλλοιώνονται αυτοί οι αριθμοί, ο κ. Χριστοδουλάκης δεν νιώθει την ανάγκη μέσα εδώ στο Κοινοβούλιο, όχι ευρύτερα στον ελληνικό λαό, να ζητήσει ένα συγγνώμη γι’ αυτήν την πολιτική απάτη στην οποία υπόκειται το σύνολο της Βουλής; 
      Μίλησε για «μακιγιάζ» και μοιρολόγια. Μα, με τα «μακιγιάζ» ο κ. Χριστοδουλάκης έχει μπλέξει. Εδώ, με συγκεκριμένα στοιχεία, με πίνακες που καταθέσαμε, αποδεικνύουμε ατράνταχτα ότι έχουν γίνει και γίνονται συστηματικά παραποιήσεις των αριθμών των οικονομικών μεγεθών της οικονομίας με στόχο αφ’ ενός μεν να τηρηθούν οι κανόνες του Συμφώνου Σταθερότητας στην Ευρωπαϊκή Ένωση, αφ’ ετέρου δε, να δικαιολογηθεί μια πολιτική προς τα έξω, που είναι κοινωνικά ανάλγητη. Οι κοινωνικοί δείκτες αποτυπώνουν τα πραγματικά προβλήματα της οικονομίας. 
      Νομίζει ο κ. Χριστοδουλάκης ότι οι πολίτες τρώνε «χόρτο» πλέον. Βιώνουν προβλήματα. Τα προβλήματα είναι πιεστικά. Αυτό φαίνεται καθαρά από τις αντιδράσεις της κοινωνίας, από τους δείκτες που διαμορφώνονται όπως διαμορφώνονται. Ας σταματήσει λοιπόν η Κυβέρνηση να προσπαθεί να βρει πολιτικά άλλοθι για την αποτυχία της οικονομικής της πολιτικής, για την αδιέξοδη οικονομική της πολιτική και να βοηθήσουμε όλοι μαζί για την έξοδο από τη σημερινή κρίση της ελληνικής οικονομίας. 
      Αμφισβήτησε ο κύριος Υπουργός τα αντίτιμα. Μα, υπάρχει μεγαλύτερη απόδειξη απ’ αυτήν που επιβεβαιώνεται διαχρονικά και από τις κριτικές παρατηρήσεις της Νέας Δημοκρατίας αλλά και απ’ αυτά που αποτυπώνονται στο δείκτη που κατέθεσα πριν από λίγο στα Πρακτικά της Βουλής; Εδώ πρόκειται για δαπάνες οι οποίες πραγματοποιήθηκαν και δεν περνάνε μέσα στον προϋπολογισμό. Υπερβαίνουν δηλαδή τη συνταγματική νομιμότητα, υπερβαίνουν τις διατάξεις περί δημοσίου λογιστικού. Και δεν νιώθει την ανάγκη να πει τίποτα η Κυβέρνηση γι’ αυτό; Επαίρεται; 
      Και στο κάτω-κάτω, το πρόβλημα δεν είναι για τη διαχείριση του 2001. Εδώ, υπάρχει ο πίνακας που μαρτυρά: 1994, 299 δισεκατομμύρια, 1995  359 δισεκατομμύρια, 1996 440 δισεκατομμύρια –δραχμές πάντα- 1997  466 δισεκατομμύρια, 1998  657 δισεκατομμύρια, 1999  885 δισεκατομμύρια, 2000  1.330 δισεκατομμύρια, 2001 1.734 δισεκατομμύρια Αυτά τα μεγέθη δεν διαμορφώνουν, δεν αλλάζουν την εικόνα του προϋπολογισμού που από πλεονασματικός όπως ισχυριζόταν η Κυβέρνηση γίνεται ελλειμματικός; Δεν αποτελούν παραβίαση της συνταγματικής και της απλής νομιμότητας των νόμων; 
      Και στο τέλος-τέλος, τι έλεγε πέρσι ο κ. Χριστοδουλάκης; Έχω τα Πρακτικά από τη συζήτηση του προϋπολογισμού: «Ο προϋπολογισμός είναι ρεαλιστικός και προβάλλει ένα πλαίσιο σιγουριάς και εμπιστοσύνης για τη λειτουργία της οικονομίας». Ποιας σιγουριάς; «Θέλω να διαβεβαιώσω την Εθνική Αντιπροσωπεία ότι κρυφό χρέος …» -εγώ μίλησα προηγουμένως για τις εξοπλιστικές δαπάνες που δεν περνάνε μέσα ούτε το χρέος ούτε οι δαπάνες- «…δεν υπάρχει και πιστεύω ότι κανέναν δεν ωφελεί να εφευρίσκει επιχειρήματα τα οποία δεν έχουν αντιστοίχιση με την πραγματικότητα». Είναι δυνατόν λοιπόν να αυτοδιαψεύδεται ο κ. Χριστοδουλάκης ο αρχιμάγειρας της δημιουργικής λογιστικής και της παραποίησης των στοιχείων και να εγκαλεί εμάς για λογιστική αντιπολίτευση ή για μοιρολατρία αριθμών; Έλεος πλέον! 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο για δύο λεπτά για να δευτερολογήσει.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, μια και πέρα από την επερώτηση αναφέρθηκαν και πάρα πολλά άλλα πράγματα, γι’ αυτό παίρνω και το λόγο. 
      Στο θέμα της βασιλικής περιουσίας, στα αυτιά μας ηχεί ακόμη η φράση ότι η τέως βασιλική οικογένεια δεν θα πάρει φράγκο. Έτσι έλεγε η Κυβέρνηση. Και πήρε 5 δισεκατομμύρια. Τι άλλο πρέπει να πούμε δηλαδή; Αυτή ήταν η ρύθμιση που έκανε η Κυβέρνηση και μας ξευτίλισε διεθνώς.
      Τώρα στα θέματα καθαρώς της επερώτησης, ο κύριος Υπουργός μόνο για το πάπλωμα δεν είπε τίποτα. Εάν είμαστε πέρσι τον Δεκέμβριο εδώ, το καταλαβαίνω, θα έλεγε ότι δεν έχετε δίκιο.
      Εδώ έχουμε και με την άδεια του εισαγγελέα αύξηση κατά 7,7% επί του Α.Ε.Π. του δημοσίου χρέους. Αυτό που έλεγε το πρόγραμμα σταθερότητας εδώ και τρία χρόνια ότι θα έχουμε το 2003 περίπου 90%-90,5% δημόσιος χρέος επί του Α.Ε.Π. τώρα, με τις προβλέψεις της Κυβέρνησης που συνήθως πέφτει έξω, έχουμε για το τέλος του 2003 δημόσιο χρέος πάνω από 100%, χωρίς, επαναλαμβάνω, να συμπεριλαμβάνονται όλα τα χρέη. Υπάρχει ακόμη αφανές χρέος. Τώρα μας είπε ο κύριος Υπουργός ότι κρύβεστε. Εμείς κρυβόμαστε; Η Κυβέρνηση κρύβεται πίσω από την αύξηση του Α.Ε.Π. κατά 3,5%- 3,8% κατά δήλωση του Υπουργείου πέρυσι το οποίο προέρχεται από 1%-1,5% από κοινοτικούς πόρους, από 1,5% από τις ελληνικές επενδύσεις που υποχρεούμεθα να πληρώνουμε για να γίνουν τα δημόσια έργα και τα υπόλοιπα, κάποια 0,3%-0,4% από την υπόλοιπη δραστηριότητα. Αυτή η δραστηριότητα απεικονιζόμενη επί της πραγματικότητας της ελληνικής οικονομίας μας δίνει αγρότες σε αθλία κατάσταση που έχασαν το 10% του πραγματικού τους εισοδήματος φτωχούς συνταξιούχους, ανέργους, μικροεπιχειρηματίες που κλείνουν τα καταστήματά τους με τις φορολογικές επιβαρύνσεις των τελευταίων ετών και κυρίως το μέσο Έλληνα να μην μπορεί να ζήσει και να δανείζεται συνεχώς.
      Θέλω να πω δύο πράγματα για το θέμα ότι πέτυχε ο κ. Σημίτης να πάρει από τους κοινοτικούς πόρους 25 δισεκατομμύρια ευρώ. Ο κ. Σημίτης έκανε το καθήκον του να κάνει διαπραγμάτευση. Δεν τον κατηγορούμε γι’ αυτό. Τον κατηγορούμε για κακή χρήση των χρημάτων. Όμως πρέπει να θυμίσουμε ότι αυτά τα οφείλουμε στη δική μας παράταξη, στο δικό μας κόμμα, στον Κωνσταντίνο Καραμανλή.
      Και μια κουβέντα για τη «ΔΕΚΑ». Κύριε Πρόεδρε, ο εισαγγελέας δεν έβαλε την υπόθεση διότι δεν προκύπτουν στοιχεία επιβαρυντικά και ποινικά αδικήματα. Ο εισαγγελέας μας τα έστειλε εδώ, για να παραπέμψουμε και Υπουργούς διότι έχουν αναμειχθεί και πολιτικοί. Για λόγους τυπικούς και μόνο δεν παραπέμφθηκαν οι υπεύθυνοι της ΔΕΚΑ. Διότι –και το τονίζω αυτό με πλήρη γνώση του τι λέω- δεν είχε τη λεβεντιά η Κυβέρνηση και το ΠΑ.ΣΟ.Κ. να συστήσουν εξεταστική των πραγμάτων επιτροπή.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης έχει το λόγο.
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, εγώ λυπάμαι για την εικόνα της Κυβέρνησης σήμερα στο Κοινοβούλιο. Γιατί, αντί να συναισθάνεται το βάρος των καταγγελιών της Αξιωματικής Αντιπολίτευσης και όλης της Αντιπολίτευσης, προσπάθησε να αποπροσανατολίσει τη συζήτηση με τη βασιλική περιουσία και προσπάθησε να κρύψει ότι είναι ένοχη για λογιστικές απάτες που έκανε στον προϋπολογισμό. 
      Αν ο κ. Χριστοδουλάκης παρουσιαζόταν, όπως παρουσιάστηκε σήμερα, σε μία γενική συνέλευση μετόχων μιας οποιασδήποτε ανώνυμης εταιρείας και έλεγε αυτά τα πράγματα, όταν τον κατηγορούσαν ότι έκανε λαθροχειρίες στον ισολογισμό της εταιρείας, θα τον έπαιρναν με τις πέτρες. Αυτός ήρθε εδώ θρασύτατα, ουσιαστικά έβρισε το κόμμα της Αξιωματικής Αντιπολίτευσης, δεν απάντησε στις αιτιάσεις, ούτε καν σε αυτά που λέει το Γενικό Λογιστήριο του Κράτους. 
      Τα υπόλοιπα λεπτά θα τα διαθέσω για να γραφτεί επί λέξει στα Πρακτικά ό,τι λέει η έκθεση του Γενικού Λογιστηρίου του Κράτους σχετικά με τη διεύρυνση του δημοσίου χρέους. Λέει: «Τα εμφανή στοιχεία του Γενικού Λογιστηρίου του Κράτους προσδιορίζουν το συνολικό δημόσιο χρέος στον αναφερθέντα πίνακα, ποσό 49,931 τρισεκατομμύρια δραχμές. Σ’ αυτό είναι προσθετέα και τα ακόλουθα ποσά τα οποία συνιστούν συγκαλυμμένο δημόσιο χρέος». Ακούστε: Χρέος, δηλαδή δανεισμούς τους παρουσίαζε σαν έσοδα ο κ. Χριστοδουλάκης. «Η προείσπραξη τιτλοποίηση μελλοντικών εσόδων του ελληνικού δημοσίου από το Γ΄ Κοινοτικό Πλαίσιο Στήριξης χρονικής περιόδου 2001-2007 681 δισεκατομμυρίων δραχμών. Ομοίως από τον Ευρωπαϊκό Οργανισμό για την ασφάλεια της αεροναυτιλίας χρονικής περιόδου 2001-2019» -δηλαδή ο κ. Χριστοδουλάκης προείσπραξε τα χρήματα μέχρι το 2019- «121 δισεκατομμυρίων δραχμών. Αμφότερα τα ποσά εμφανίστηκαν στα απολογιστικά στοιχεία του Γενικού Λογιστηρίου του Κράτους ως τακτικά έσοδα ενώ συνιστούν δάνεια. Κατεβλήθησαν από το δημόσιο για προμήθειες αναδόχων έξοδα αξίας 7 δισεκατομμυρίων δραχμών», αυτά που κατήγγειλε ο κ. Λαφαζάνης ότι πήραν οι off shore εταιρείες κάνοντας αυτήν τη διαχείριση.
      Δεύτερον, «η είσπραξη 625 δισεκατομμυρίων δραχμών από τη διάθεση στη διεθνή αγορά μετοχοποιήσιμων τίτλων του ελληνικού δημοσίου με την ονομασία προμέτοχα 2000-2004, που παρέχουν δικαίωμα ανταλλαγής κλπ.
      Το έσοδο εμφανίστηκε ως ειδικό, μη φορολογικό, αλλά συνιστά μορφή δανεισμού και έπρεπε να εμφανιστεί στον ισολογισμό του δημοσίου χρέους. 
      Τρίτον, ο προϋπολογισμός του έτους 2001 κατέλειπε έλλειμμα 94 δισεκατομμύρια, το οποίο είναι προσθετέο και έτσι φθάνουμε στο 1,6 περίπου τρισεκατομμύρια δραχμές. 
      Τελικά οι εγγυήσεις του ελληνικού δημοσίου προς τις ανώνυμες εταιρείες, δηλαδή τις ΔΕΚΟ, αποτελούν γύρω στα 3,7 τρισεκατομμύρια δραχμές, τα οποία συνήθως καταπίπτουν εις βάρος του δημοσίου και είναι προσθετέα στο δημόσιο χρέος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. 
      Ο κύριος Υπουργός, αντί να απαντήσει επί της ουσίας και να πει γιατί προσπάθησε να εξαπατήσει τον ελληνικό λαό, περί άλλων ετύρβαζε. Λυπάμαι για την εικόνα που παρουσίασε η Κυβέρνηση σήμερα. Λυπάμαι γιατί δεν συναισθάνεται πού οδηγεί τον ελληνικό λαό, όταν προεισπράττει από το μέλλον για να πληρώσει σημερινές της υποχρεώσεις.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λέγκας έχει δύο λεπτά για να δευτερολογήσει.
      ΝΙΚΟΛΑΟΣ ΛΕΓΚΑΣ: Κύριε Πρόεδρε, θα έλεγα ότι είναι προσφιλής και αντιφατική η τακτική που ακολουθεί ο Υπουργός Οικονομικών, όταν εγκαλεί τη Νέα Δημοκρατία ότι κρύβεται πίσω από τους αριθμούς ότι χρησιμοποιεί τη λογιστική αντιπολίτευση και από την άλλη, όταν η Νέα Δημοκρατία χρησιμοποιεί τα επιχειρήματα, να την εγκαλεί ότι δεν παρουσιάζει στοιχεία και ότι δεν ασχολείται με τους αριθμούς. 
      Γνωρίζω ότι δεν είναι ευχάριστο για τον Υπουργό Οικονομικών αυτής της Κυβέρνησης να του υπενθυμίζονται οι δηλώσεις που έκανε κατά τη συζήτηση προηγούμενων προϋπολογισμών. Δεν θα επιχειρήσω να πάω αρκετά πίσω, ούτε να χρησιμοποιήσω τις αυτάρεσκες δηλώσεις του προηγουμένου Υπουργού Οικονομικών που μιλούσε περί ισχυρής οικονομίας που δεν έχει να ζηλέψει τίποτα, με τα χαρακτηριστικά της αμερικανικής οικονομίας. 
      Επίσης δεν θα αναφερθώ στη συνήθεια του κυρίου Υπουργού να συγκρίνει την ελληνική οικονομία με την αντίστοιχη της Αργεντινής. Διαφορετικά πρότυπα, διαφορετικές λογικές, ίδια ωστόσο λογική του μισοάδειου και του μισογεμάτου. Ωστόσο θα μου επιτρέψει ο κύριος Υπουργός Οικονομικών να θυμηθούμε ορισμένες δηλώσεις του κατά τη συζήτηση του προηγούμενου προϋπολογισμού. Σε αυτό αναφέρθηκε και ο κ. Ρεγκούζας προηγουμένως. 
      Έλεγε λοιπόν ο κύριος Υπουργός ακριβώς πριν από ένα χρόνο: «Αυτός ο προϋπολογισμός δημιουργεί ένα πλαίσιο σιγουριάς και εμπιστοσύνης προσφέροντας καλύτερες υπηρεσίες και δημόσια αγαθά, ενώ ταυτόχρονα δημιουργεί τους όρους για λιγότερη γραφειοκρατία και ταλαιπωρία του πολίτη».
      Θα μου επιτρέψετε λόγω χρόνου να μη σχολιάσω τη δήλωση. Η απάντηση είναι αυτονόητη! Μια βόλτα του κυρίου Υπουργού χωρίς προειδοποίηση σε οποιαδήποτε δημόσια υπηρεσία θα προσγείωνε αν όχι τον ίδιο, τουλάχιστον τη δήλωσή του στην πραγματικότητα! 
      Έλεγε, επίσης, ο κύριος Υπουργός ότι αυτός ο Προϋπολογισμός δημιουργεί ένα πλαίσιο σιγουριάς κι εμπιστοσύνης για τις επιχειρήσεις με τα φορολογικά κίνητρα, για τις επενδύσεις με τις υποδομές του Γ΄ Κοινοτικού Πλαισίου Στήριξης, για την περιφέρεια με τα έργα για τις υποδομές και την απασχόληση. 
      Για ποια επιχειρηματική σιγουριά και για ποια φορολογικά κίνητρα μιλούσε ο κύριος Υπουργός; Μήπως μιλούσε για τις φοροεισπρακτικές ρυθμίσεις της εξαετίας και της συνάφειας, μέσω των οποίων εισπράξατε από φόρους παρελθόντων ετών περίπου 367 εκατομμύρια ευρώ; Ή μήπως για τα επενδυτικά κίνητρα και τις δράσεις που αφορούν …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. Μιας και αναφέρομαι σε δηλώσεις του κυρίου Υπουργού και η μισή τοποθέτησή  μου αναφέρεται σε αυτές, δείξτε μία επιείκεια. 
      Ή μήπως αναφερόταν στα όσα συμβαίνουν με τα προγράμματα στις μικρομεσαίες επιχειρήσεις, όταν με τους περιορισμούς που τίθενται οι δυνητικά δικαιούχοι είναι μόλις 3% των μικρομεσαίων επιχειρήσεων; Το ποσοστό αυτό αν το δούμε και το αναγάγουμε για τις επιχειρήσεις της περιφέρειας, δεν ξεπερνά το 0,5%, όταν περίπου από τις εβδομήντα χιλιάδες βιοτεχνίες οι εξήντα τρεις χιλιάδες αποκλείονται, όταν δεν μπορούμε να αξιοποιήσουμε τα προγράμματα συνεργασίας των μικρομεσαίων επιχειρήσεων –τα γνωστά κλάστερς- επειδή ακόμα δεν έχουμε εναρμονίσει το νομικό μας πλαίσιο. 
      Τέλος, επειδή ο κύριος Υπουργός μιλούσε για ένα πλαίσιο σιγουριάς και εμπιστοσύνης για τους ηλικιωμένους με την ενίσχυση της κοινωνικής πολιτικής για τους νέους, οφείλουμε να πούμε ότι δεν χρειαζόταν να μιλήσει για τους νέους, όταν πλέον δεν υπάρχει ούτε ένα σπίτι χωρίς άνεργο. Και για ποιους ηλικιωμένους, για ποια κοινωνική πολιτική μιλούσε, όταν οι κοινωνικές δαπάνες που διατίθενται δεν έχουν στόχο, όταν στην Ευρώπη το 8% των νοικοκυριών φεύγει από τα όρια της φτώχιας μας, ενώ στη χώρα μας αυτό το ποσοστό είναι μόλις στο 1%;
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Φλωρίδη, έχετε έξι λεπτά. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Χρειάζομαι μόνο ένα λεπτό. 
      ΠΡΟΕΔΡΕΥΩΝ (Παναγιώτης Σγουρίδης): Εγώ θα σας δώσω τα έξι λεπτά και εσείς από εκεί και πέρα κάνετε ό,τι νομίζετε.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θα ήθελα να κάνω μόνο μία επισήμανση πολιτικού χαρακτήρα. 
      Είναι πραγματικά εκπληκτικό να έχουμε εδώ μια ομολογία από την πλευρά των συναδέλφων Βουλευτών της Νέας Δημοκρατίας ότι για το θέμα της αποζημίωσης της όποιας βασιλικής ή πρώην βασιλικής περιουσίας η Νέα Δημοκρατία έπεσε θύμα φημών, τις οποίες έσπειρε ο Υπουργός Τύπου!
      To ερώτημα που έχω να κάνω εγώ όχι ως πολιτικός αλλά ως πολίτης είναι το εξής: Είναι δυνατόν ένα κόμμα, το οποίο θέλει να κυβερνήσει τη χώρα, να πέφτει τόσο εύκολα θύμα φημών και να σπεύδει να εκδώσει ανακοινώσεις ότι η απόφαση θα είναι για 40 δισεκατομμύρια δραχμές; Αν πέφτει τόσο εύκολα θύμα φημών ή παγίδων που τις στήνουν υποτίθεται κάποιοι στην Ελλάδα, είναι ποτέ δυνατόν να χειριστεί με ευθύνη και σοβαρότητα, αν ποτέ κληθεί, μεγάλα εθνικά ζητήματα; Αντιλαμβάνεσθε τι θα γίνει στη χώρα, εάν πέφτει τόσο εύκολα σε παγίδες που θα στήνουν οι αντίπαλες δυνάμεις στους διεθνείς οργανισμούς; Αυτό, λοιπόν, το καταπληκτικό ακούσαμε προηγουμένως, ότι έπεσε θύμα των φημών που έσπερνε ο κ. Πρωτόπαπας, που δεν έχει συμβεί βέβαια κάτι τέτοιο. Και γι’ αυτό βέβαια οφείλω να εκφράσω την έκπληξή μου.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Πρωτόπαπας στο ρόλο του καλού σπορέως!
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Και θέλω να κλείσω με μια ακόμη αναφορά. Η συζήτηση περί της ταμπακέρας. Αν ο κ. Χριστοδουλάκης αφιέρωσε πέντε λεπτά για τα ζητήματα που έθεσε η επερώτηση, αυτό σημαίνει ότι αφιέρωσε στην επερώτηση πενταπλάσιο χρόνο από τον Αρχηγό σας. Ο Αρχηγός σας μόλις και μετά βίας αφιέρωσε ένα λεπτό. Το μέτρησα, γιατί μίλησε για οτιδήποτε άλλο εκτός από τα θέματα που έθεσε η επερώτηση. 
      Με αυτήν την έννοια, λοιπόν, η Κυβέρνηση κάλυψε με πενταπλάσιο χρόνο τα θέματα τα οποία θέσατε.
      Σας ευχαριστώ.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη, έχετε τέσσερα λεπτά, κι αυτά για τριτολογία.
      ΓΕΩΡΓΙΟΣ ΑΛΟΓΟΣΚΟΥΦΗΣ: Απλώς να κάνω μία διευκρίνιση, κύριε Πρόεδρε, στο προτελευταίο  θέμα που έθεσε ο κ. Φλωρίδης.
      Ουδείς εδώ, σ’ αυτήν την Αίθουσα, είπε ότι η Νέα Δημοκρατία έπεσε θύμα φημών. Η κοινή γνώμη έπεσε θύμα φημών σε μία προγραμματισμένη πιθανόν προσπάθεια από την Κυβέρνηση να υποβαθμίσει το ποσό που επιδικάστηκε στον τέως. Αυτό για την αποκατάσταση της αλήθειας, γιατί κανείς εδώ δεν είπε ότι η Νέα Δημοκρατία έπεσε θύμα φημών. Νομίζω δε, ότι αυτά που είπε ο κ. Φλωρίδης, τα τελευταία, ήταν ατυχή.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε το λόγο;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Όχι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ’ αριθμ. 19/7.11.2002 επερώτησης του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή και εκατόν είκοσι Βουλευτών του Κόμματός του προς τον Υπουργό Οικονομίας και Οικονομικών, σχετικώς με τους κρατικούς προϋπολογισμούς των τελευταίων ετών.
      Κύριοι συνάδελφοι, έχουν διανεμηθεί τα Πρακτικά της Πέμπτης 14 Νοεμβρίου 2002, Παρασκευής 15 Νοεμβρίου 2002 και Δευτέρας 18 Νοεμβρίου 2002  και ερωτάται το Σώμα αν επικυρούνται.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 14 Νοεμβρίου 2002, Παρασκευής 15 Νοεμβρίου 2002 και Δευτέρας 18 Νοεμβρίου 2002  επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.25΄ λύεται η συνεδρίαση για την προσεχή Δευτέρα 2 Δεκεμβρίου 2002  και ώρα 18.00’, με αντικείμενο εργασιών του Σώματος κοινοβουλευτικό έλεγχο, α) συζήτηση επικαίρων ερωτήσεων και β) συζήτηση επερωτήσεως, αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης, σχετικώς με την Τοπική Αυτοδιοίκηση, σύμφωνα με την ημερήσια διάταξη που σας έχει διανεμηθεί.
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 29/11/2002                       ΣΕΛ.166

