ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΛΕ’
Παρασκευή 18 Μαρτίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Θεοδωροπούλου Χανίων, το πρώτο ΤΕΕ Λευκάδος, το Ενιαίο Λύκειο Τιθωραίας Φθιώτιδας και το Ευρωπαϊκό Σχολείο Βρυξελών, σελ.
3. Συζήτηση προ Ημερησίας Διατάξεως με πρωτοβουλία της Κυβέρνησης, σε επίπεδο Αρχηγών Κομμάτων με θέμα: «Υγεία και Κοινωνική Αλληλεγγύη», σελ.
4. Ανακοινώνεται η σύσταση Ειδικής Μόνιμης Επιτροπής Προστασίας Περιβάλλοντος και Ειδικής Μόνιμης Επιτροπής ‘Ερευνας και Τεχνολογίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 21 Μαρτίου 2005, σελ.

ΟΜΙΛΗΤΕΣ
Επί της Προ Ημερησίας Διατάξεως:
ΑΛΑΒΑΝΟΣ Α., σελ.
ΚΑΚΛΑΜΑΝΗΣ Ν., σελ.
ΚΑΡΑΜΑΝΛΗΣ Κ., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.


     ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α’
     ΣΥΝΕΔΡΙΑΣΗ ΡΛΕ΄
     Παρασκευή, 18 Μαρτίου 2005
     Αθήνα, σήμερα στις 18 Μαρτίου 2005, ημέρα Παρασκευή και ώρα 11.27’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος  Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Νικόλαο Γεωργιάδη, Βουλευτή Κέρκυρας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Κοινότητα Διστράτου Ιωαννίνων ζητεί έκτακτη οικονομική ενίσχυση για την κάλυψη αναγκών της που προκλήθηκαν από θεομηνίες.
     2) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Περάματος Ιωαννίνων ζητεί να επιτραπεί η δρομολόγηση υδροπλάνων στη λίμνη Παμβώτιδα Ιωαννίνων.
     3) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η ΕΠΣΗΠ ζητεί την κατασκευή αθλητικών έργων στο Νομό Ιωαννίνων.
     4) Η Βουλευτής Επικρατείας κ. ΜΑΡΙΑ ΔΑΜΑΝΑΚΗ κατέθεσε αναφορά με την οποία ο Σύλλογος Αποφοίτων Τμήματος Διαχείρισης Αγροτικού Περιβάλλοντος και Φυσικών Πόρων του Πανεπιστημίου Θεσσαλίας ζητεί να συμπεριληφθούν τα μέλη του  στην προκήρυξη  των θέσεων αγροφυλάκων.
     5) Ο Βουλευτής Λευκάδας κ. ΞΕΝΟΦΩΝ ΒΕΡΓΙΝΗΣ κατέθεσε αναφορά με την οποία η Ένωση Πλοιοκτητών μέσης αλιείας Νομού Λευκάδας διαμαρτύρεται για τις συνεχείς απαγορεύσεις αλιείας στη θαλάσσια περιοχή του Ιονίου Πελάγους.
     6) Ο Βουλευτής Λευκάδας κ. ΞΕΝΟΦΩΝ ΒΕΡΓΙΝΗΣ κατέθεσε αναφορά με την οποία το Επιμελητήριο Λευκάδας ζητεί την αποζημίωση των επιχειρήσεων του Νομού Λευκάδας που επλήγησαν από το σεισμό της 14ης Αυγούστου 2004.
     7) Ο Βουλευτής Λευκάδας κ. ΞΕΝΟΦΩΝ ΒΕΡΓΙΝΗΣ κατέθεσε αναφορά με την οποία η Ένωση Ξενοδόχων Λευκάδας ζητεί  να προβλεφθεί η σύσταση στο Νομό Λευκάδας γραφείου του ΕΟΤ.
     8) Ο Βουλευτής Λευκάδας κ. ΞΕΝΟΦΩΝ ΒΕΡΓΙΝΗΣ κατέθεσε αναφορά με την οποία ο Δήμος Σφακιωτών Λευκάδας ζητεί τη δημιουργία παιδικού σταθμού στην περιοχή του.
     9) Η Βουλευτής Αθηνών κ. ΑΝΑΣΤΑΣΙΑ ΣΥΛΒΑΝΑ – ΡΑΠΤΗ κατέθεσε αναφορά με την οποία η Ένωση Συντακτών Επαρχιακού Τύπου ζητεί την άμεση υπογραφή των ταυτοτήτων των μελών της από τη Γενική Γραμματεία Επικοινωνίας.
     10) Ο Βουλευτής Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία η Περιφερειακή Διοικούσα Επιτροπή Θεσσαλονίκης του Πανελληνίου Συλλόγου Συνταξιούχων ΟΤΕ ζητεί τον ανακαθορισμό των συντάξεων των μελών του κλπ.
     11) Ο Βουλευτής Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Σύλλογος Ιδιοκτητών Κέντρων Ξένων Γλωσσών Βορείου Ελλάδος υποβάλλει προτάσεις του σχετικά με την πιστοποίηση της γλωσσομάθειας στην Ελλάδα.
     12) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί την επισκευή και ανάδειξη του ενετικού κάστρου της Βόνιτσας.
     13) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία ο Δήμος Αντιρρίου Αιτωλ/νίας ζητεί την αποκατάσταση και ανάδειξη του κάστρου Αντιρρίου.
     14) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία ο Δήμος Παναιτωλικού Αιτωλ/νίας ζητεί την κατασκευή γέφυρας στη θέση Ελληνικά της περιοχής του.
     15) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία οι Συμβασιούχοι της ΕΡΑ Τρίπολης ζητούν την πρόσληψή τους με αορίστου σχέση εξαρτημένης εργασίας πλήρους απασχόλησης.
     16) Ο Βουλευτής Περιφέρειας Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Σωματείο Εργαζομένων του Γενικού Περιφερειακού Νοσοκομείου Αττικής ΣΙΣΜΑΝΟΓΛΕΙΟ ζητεί την ικανοποίηση εργασιακών αιτημάτων των μελών του.
     17) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Εργατοϋπαλληλικό Κέντρο Νομού Κοζάνης ζητεί την άμεση χρηματοδότηση της κατασκευής του οδικού άξονα Κοζάνης – Λάρισας.
     18) Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Κορώνης Μεσσηνίας ζητεί την ένταξη της επισκευής και συντήρησης του κάστρου Κορώνης σε πρόγραμμα χρηματοδότησης από το Γ΄ Κοινοτικό Πλαίσιο Στήριξης.
     19) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία οι Δασικοί Συνεταιρισμοί Αλμωπίας Νομού Πέλλας ζητούν την κατοχύρωση του επαγγέλματος του υλοτόμου, την επάνδρωση του Δασαρχείου Αριδαίας κλπ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2332/21-7-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 42201/10-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας ενημερώνουμε ότι η Περιφέρεια Κρήτης διερευνά τη δυνατότητα αναζήτησης σχετικής πίστωσης για την αντιμετώπιση του προβλήματος.
     Ο Υφυπουργός
     Α. ΝΑΚΟΣ»
     2. Στην με αριθμό 2136/13-7-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./196/3-8-04 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ΄ αριθμ. 2136/13.07.2004 ερώτηση της Βουλευτού Ηρακλείου κας. Σχοιναράκη-Ηλιάκη αναφορικά με το Αρχαιολογικό Μουσείο Ηρακλείου έχουμε να σας γνωστοποιήσουμε τα εξής:
     Η αρμόδια Υπηρεσία του Υπουργείου Πολιτισμού έχει παραδώσει στην Ανάδοχο Κοινοπραξία την εγκριθείσα, λόγω ανεύρεσης αρχαίων, τροποποιημένη μελέτη του έργου, και έχει ζητήσει από την ανάδοχο Κοινοπραξία, τη σύνταξη νέου χρονοδιαγράμματος από τις 11/02/2004. Μέχρι σήμερα όμως δεν έχει υποβληθεί καμία επίσημη απάντηση εκ μέρους της αναδόχου Κοινοπραξίας για την επανέναρξη των εργασιών και την υποβολή νέου χρονοδιαγράμματος. Από προφορικές και μόνο πληροφορίες μας έχει γίνει γνωστό, ότι δρομολογείται η υποκατάσταση της αναδόχου Κοινοπραξίας, που συνίσταται σε 4 εργοληπτικές επιχειρήσεις, από τη μία εταιρεία εκ των συμμετεχουσών στην Κοινοπραξία εταιρειών. Αυτή η διαδικασία υποκατάστασης είναι στο στάδιο της σύνταξης - από συμβολαιογραφικής πλευράς των απαραιτήτων νομικών εγγράφων - και της μετέπειτα υποβολής τους στην αρμόδια Διεύθυνση για τη σχετική έγκριση.
     Παρά τις συνεχείς πιέσεις μας προς την Κοινοπραξία για επίσπευση διεκπεραίωσης όλων των παραπάνω διαδικασιών για την άμεση και οριστική επίλυση του θέματος και την επανέναρξη των εργασιών, αυτό μέχρι τώρα δεν έχει γίνει εφικτό.
     Ελπίζουμε ότι σύντομα θα ολοκληρωθούν όλες οι παραπάνω νομικές και γραφειοκρατικές χρονοβόρες διαδικασίες - δεδομένου ότι οι συμμετέχουσες στην Κοινοπραξία είναι 4 τον αριθμό - οπότε μέχρι τη λήξη των Ολυμπιακών Αγώνων, θα είμαστε σε θέση να συνεχίσουμε την εκτέλεση του έργου, το οποίο αποτελεί μία σημαντική επένδυση στην πόλη του Ηρακλείου και θα δώσει ώθηση στην ανάδειξη της πολιτιστικής μας κληρονομιάς.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     3. Στην με αριθμό 2137/13-7-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./197/3-8-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 2137/13-7-04 ερώτησης της Βουλευτού κας Ευαγγελίας Σχοιναράκη-Ηλιάκη, σας πληροφορούμε τα εξής:
     1. Επισκευή υφάλου θεμελίωσης Ενετικού Φρουρίου Κούλε Λιμένος Ηρακλείου.
     Με την αριθμ. πρωτ. ΥΠΠΟ/ΔΑΒΜΜ/23919/1078/7-10-2004 Απόφαση Υπουργού κατόπιν σχετικής γνωμοδότησης του Κεντρικού Αρχαιολογικού Συμβουλίου, εγκρίθηκε η προμελέτη αποκατάστασης υφάλων σπηλαιώσεων του επιθαλάσσιου Φρουρίου Κούλε λιμένος Ηρακλείου Κρήτης.
     Σύμφωνα με την ως άνω εγκριτική απόφαση, απαιτείται η συμπλήρωση της προμελέτης με άλλες εξειδικευμένες, όπως γεωτεχνική-γεωλογική έρευνα του πυθμένα θεμελίωσης του μνημείου, μελέτη προσδιορισμού της σύνθεσης κονιαμάτων στερέωσής του και ούτω καθεξής προκειμένου να τεκμηριωθούν και να διαστασιολογηθούν οι προτεινόμενες στερεωτικές εργασίες.
     2. Αποκατάσταση υφιστάμενης δομής Νεωρίων Ηρακλείου.
     Με την υπ΄ αριθμ. πρωτ. ΥΠΠΟ/ΔΑΒΜΜ/310ΟΙ159/9-2-2004 Απόφαση Υπουργού, κατόπιν σχετικής γνωμοδότησης του Κεντρικού Αρχαιολογικού Συμβουλίου, εγκρίθηκε τροποποιημένη μελέτη (α΄ φάση) αποκατάστασης της υφιστάμενης δομής του μνημείου.
     Το Υπουργείο Πολιτισμού δια της αρμόδιας 13ης ΕΒΑ επιβλέπει τις εργασίες αποκατάστασης και ανάδειξης των δυτικών Νεωριών Ηρακλείου, που πραγματοποιούνται ύστερα από έγκριση του Υπουργείου Πολιτισμού και έχουν δημοπρατηθεί από τον ΟΑΝΑΚ, ο οποίος είναι ο επιβλέπων και ο χρηματικός φορέας του έργου.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     4. Στην με αριθμό 2241/16-7-04 ερώτηση των Βουλευτών κυρίων Άγγελου Τζέκη και Γιώργου Χουρμουζιάδη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./204/9-8-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 2241/16-7-04 ερώτησης των Βουλευτών κυρίων Αγγ. Τζέκη και Γεώργιο Χουρμουζιάδη, σας αναφέρουμε τα εξής:
     Στην αρμοδιότητα της Διεύθυνσης Νεώτερης Πολιτιστικής Κληρονομιάς, όπως έχει οριοθετηθεί με το υπ΄ αριθμ. 191 Προεδρικό Διάταγμα (ΦΕΚ 146/Α/13-6-2003), συμπεριλαμβάνονται αφενός προγράμματα που έχουν στόχο την κοινωνική επανένταξη ιδιαιτέρων κοινωνικών ομάδων και αφετέρου η μελέτη και ανάδειξη των ιδιαιτέρων πολιτιστικών χαρακτηριστικών των ομάδων αυτών.
     Αντίθετα δεν άπτονται άμεσα στις αρμοδιότητες του Υπουργείου Πολιτισμού προβλήματα όπως το ανθυγιεινό οικιστικό περιβάλλον, οι ελλείψεις στην υποδομή και το ανθρώπινο δυναμικό των σχολικών κτιρίων, καθώς επίσης και η περιορισμένη προσφορά θέσεων εργασίας.
     Ωστόσο, στα πλαίσια του προγράμματος «ΜΕΛΙΝΑ-Εκπαίδευση και Πολιτισμός», έχει δοθεί η δυνατότητα τους μαθητές μειονοτικών σχολείων της Θράκης να έλθουν σε επαφή με την πολιτιστική μας κληρονομιά διαχρονικά, με εκπαιδευτικά προγράμματα σε μουσεία, μνημεία και αρχαιολογικούς χώρους (Συνεργασία ΥΠΠΟ και ΥΠΕΠΘ, φορέας υλοποίησης του προγράμματος «ΜΕΛIΝΑ»:Γενικής Γραμματεία Εκπαίδευσης Ενηλίκων).
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     5. Στην με αριθμό 2372/22-7-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./208/9-8-04 έγγραφο από τον Υφυπουργό Πολιτισμού η ακόλουθη απάντηση:
     «	Σε απάντηση της με αριθμ. πρωτοκόλλου 2372/22-7-04 Ερώτησης του Βουλευτή κ. Μανόλη Στρατάκη, σας αναφέρουμε τα εξής:
     Για την ανάπλαση της λεωφόρου Κνωσού έως το Βενιζέλειο Νοσοκομείο δηλαδή για το εκτός αρχαιολογικών ζωνών τμήμα υπάρχει εγκεκριμένη μελέτη του Δήμου Ηρακλείου, η υλοποίηση της οποίας επαφίεται στις Δημοτικές Υπηρεσίες.
     Ως προς το εντός της α' αρχαιολογικής ζώνης τμήμα, από το Βενιζέλειο έως το Ανάκτορο της Κνωσού υπήρξαν προκαταρκτικές επαφές με τους αρχιτέκτονες στους οποίους ο Δήμος Ηρακλείου είχε αναθέσει την εκπόνηση μελέτης, αλλά η μελέτη δεν περατώθηκε. Θεωρούμε πάντως ότι η εικόνα της λεωφόρου Κνωσού, στο εντός αρχαιολογικής ζώνης τμήμα με τις δενδροστοιχίες εκατέρωθεν και τους συνεχείς καθαρισμούς που πραγματοποιούνται από τον Δήμο υπό την Εποπτεία της αρμόδιας υπηρεσίας του ΥΠΠΟ είναι ευπρεπέστατη. Το κυκλοφοριακό πρόβλημα έχει μειωθεί με την λειτουργία μεγάλου χώρου στάθμευσης της Υπηρεσίας δίπλα στο ανάκτορο της Κνωσού. Οποιαδήποτε ανάπλαση και οριστική λύση του κυκλοφοριακού προβλήματος συναρτάται με ευρύτερες ρυθμίσεις (διαπλατύνσεις και νέες διανοίξεις περιφερειακών δρόμων) οι οποίες απαιτούν χρόνο και δεν είναι δυνατόν να υλοποιηθούν εντός του Ολυμπιακού έτους.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     6. Στην με αριθμό 2166/14-7-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1031/6-8-04 έγγραφο από τον Υφυπουργό Τουρισμού η ακόλουθη απάντηση:
     «Σε απάντηση της ερώτησης, σας γνωρίζουμε ότι το φαινόμενο της παράνομης διείσδυσης στην τουριστική αγορά ξένων επιχειρηματιών που χτίζουν πολυτελείς κατασκευές με το πρόσχημα ιδίας χρήσης, ενώ στη πραγματικότητα κατασκευάζουν τουριστικά καταλύματα που ενοικιάζουν σε ξένους επισκέπτες, έχει απασχολήσει τις υπηρεσίες του Υπουργείου και δεν αφορά μόνο στις τουριστικές περιοχές της Κρήτης, αλλά στο σύνολο της επικρατείας.
     Επειδή η παράνομη λειτουργία καταλυμάτων έχει αρνητικές οικονομικές επιπτώσεις για την χώρα, το Υπουργείο Τουρισμού προτίθεται να προβεί στη σύσταση μικτών κλιμακίων από υπαλλήλους του Υπουργείου και των συναρμόδιων υπηρεσιών (Υπουργείο Ανάπτυξης, Υπουργείο Οικονομίας & Οικονομικών) , προκειμένου να διερευνηθεί το θέμα σε βάθος, να καταγραφεί και να εκτιμηθεί το μέγεθος του προβλήματος, ώστε στη συνέχεια να ληφθούν τα ενδεδειγμένα μέτρα.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     7. Στην με αριθμό 2192/15-7-04 ερώτηση του Βουλευτή κ. Κώστα Καΐσερλη δόθηκε με το υπ’ αριθμ. 1030/6-8-04 έγγραφο από τον Υφυπουργό Τουρισμού η ακόλουθη απάντηση:
     «Σε απάντηση της ερώτησης, σας γνωρίζουμε ότι η κατανομή των κονδυλίων στις Νομαρχιακές Επιτροπές Τουριστικής Προβολής (ΝΕΤΠ) για τα προγράμματα τουριστικής προβολής των επιμέρους περιοχών της επικράτειας έγινε τον Ιούνιο του 2004 και η συνήθης ( σχεδόν πάγια) πρακτική που ακολουθείται από την έναρξη της συγκεκριμένης ρύθμισης ( με την διάταξη της παραγράφου 13 του άρθρου 1 του Ν.2160/1993 ) είναι η κατ' έτος άπαξ κατανομή, δηλαδή κατανομή του κονδυλίου που δεν υπάγεται σε αναπροσαρμογές ή οποιεσδήποτε άλλες μεταβολές.
     Κατά το τρέχον έτος δεν υπάρχει η δημοσιονομική ευχέρεια να προχωρήσουμε σε περαιτέρω αύξηση των καθορισμένων ανά νομαρχία ποσών.
     Στο άμεσο μέλλον όμως στα πλαίσια της ριζικής αναμόρφωσης της επικοινωνιακής μας πολιτικής, ασφαλώς και θα διαφοροποιηθούν τα κονδύλια προβολής για όλη την χώρα Ανεξάρτητα με τα πιο πάνω υπάρχει και η δυνατότητα οικονομικής ενίσχυσης της διαφήμισης και προβολής του νομού Δωδεκανήσου σε επίπεδο Περιφέρειας (Νότιου Αιγαίου).
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     8. Στην με αριθμό 2235/131/16-7-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Δ5/ΗΠ/Α/Φ6/75/14102/9-8-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ΄ αριθ. 2235/131/16.7.2004 ερώτησης και Αίτησης Κατάθεσης Εγγράφων που κατατέθηκε στη Βουλή από την ως άνω Βουλευτή, σας διαβιβάζουμε συνημμένα, το υπ΄ αριθ. Γ.ΔΝΣ/2461/6.8.2004 έγγραφο της ΔΕΗ, και το υπ' αριθ. Ο- 007716/4.8.04 έγγραφο της ΡΑΕ τα οποία καλύπτουν το θέμα.
     Ο Υφυπουργός
     Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     9. Στην με αριθμό 2245/16-7-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. Δ5/ΗΛ/Α/Φ6/76/14105/9-8-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ' αριθ. 2245/16.7.2004 που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ΄ αριθ. Γ.ΓΔΝΣ/2461/6.8.04 έγγραφο της ΔΕΗ και το υπ, αριθ. Ο-007716/4.8.04 έγγραφο της ΡΑΕ τα οποία καλύπτουν το θέμα.
     Ο Υφυπουργός
     Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     10. Στην με αριθμό 4276/19-10-04 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. 784/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 20180/ 26-10-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛ.Γ.Α.), σε απάντηση της ανωτέρω ερώτησης του Βουλευτή κ. Κ. Σπηλιόπουλου.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      11. Στην με αριθμό 6313/23-12-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Β-50/26-1-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Αναφερόμενοι στην ερώτηση με αριθμό 6313/23-12-2004 που κατέθεσε στη Βουλή ο Βουλευτής κ. Ανδρέας Μακρυπίδης, που μας διαβιβάσθηκε με το με αριθμό 1185/12-1-2005 έγγραφο του Υπουργείου Εσωτερικών, Δημόσιας Διοίκησης και Αποκέντρωσης, σας πληροφορούμε ότι με αφορμή την ιδίου κειμένου Ερώτηση που κατέθεσε για το Υπ.Μ.Ε. ο ίδιος βουλευτής, απαντήσαμε με το Β- 1731/20-12-2004 έγγραφό μας, το οποίο επισυνάπτουμε.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      12. Στην με αριθμό 4481/26-10-04 ερώτηση του Βουλευτή κ. Κων/νου Μαρκόπουλου δόθηκε με το υπ’ αριθμ. 121673/ΙΗ/15-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4481/26.10.2004, την οποία κατέθεσε ο Βουλευτής κ. Κώστας Μαρκόπουλος και αφορά στο Τ.Ε.Ι. Χαλκίδας, σας γνωρίζουμε τα ακόλουθα:
      1. Σύμφωνα με τις διατάξεις του Π.Δ. 163/2002, η αξιολόγηση των υποψηφίων για θέσεις έκτακτου εκπαιδευτικού προσωπικού πραγματοποιείται από τριμελή εισηγητική επιτροπή, η οποία ορίζεται με απόφαση του Συμβουλίου του οικείου Τμήματος, το οποίο απαρτίζεται από τον Πρόεδρο, τον Αντιπρόεδρο, τους Διευθυντές των Σχολών και τον εκπρόσωπο των σπουδαστών. Το Συμβούλιο του Τ.Ε.Ι. αποφασίζει την πρόσληψη με βάση τον πίνακα κατάταξης των υποψηφίων κατά την αξιολογική σειρά της εισηγητικής επιτροπής, όπως αυτή έχει ενδεχομένως διαμορφωθεί από το Συμβούλιο του Τμήματος στη σχετική πρότασή του. Το Συμβούλιο του Τ.Ε.Ι. δεν μπορεί να αποφασίσει πρόσληψη υποψηφίων κατά παρέκκλιση του πίνακα αξιολογικής κατάταξης και σε περίπτωση διαφωνίας αναπέμπει μία μόνο φορά αιτιολογώντας την απόφασή του.
      2. Οι τοποθετήσεις εκπαιδευτικού προσωπικού σε νεοϊδρυθέντα Τμήματα γίνονται σύμφωνα με τις διατάξεις του άρθρου 34 του Ν.1404/1983, όπως αντικαταστάθηκε με το άρθρο 4 του Ν.2916/2001 και συμπληρώθηκε με το άρθρο 8 του Ν.3255/2004.
      Στο ΥΠ.Ε.Π.Θ. έχουν υποβληθεί αποφάσεις του Συμβουλίου του Τ.Ε.Ι. Χαλκίδας για την τοποθέτηση στο νεοϊδρυθέν Τμήμα τεχνολογίας Αεροσκαφών έξι (6) μελών εκπαιδευτικού προσωπικού διαφόρων Τμημάτων του Τ.Ε.Ι. Χαλκίδας και ενός (1) μέλους Ε.Π. του Τ.Ε.Ι. Λάρισας. Οι αποφάσεις αυτές βρίσκονται στο στάδιο του ελέγχου νομιμότητας.
      Ο Υφυπουργός
      ΣΠΥΡΟΣ ΤΑΛΙΑΔΟΥΡΟΣ»
      13. Στις με αριθμό 4489/26-10-04 και 4700/3-11-04 ερωτήσεις των Βουλευτών κυρίων Άγγελου Τζέκη, Γεωργίου Χουρμουζιάδη και Κων/νου Ζαχαράκη δόθηκε με το υπ’ αριθμ. 461/487/15-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κ.κ. Βουλευτές ότι η «ΕΓΝΑΤΙΑ ΟΔΟΣ Α.Ε» πρόκειται να δημοπρατήσει εντός του 2004 το έργο «Βελτίωση-διαπλάτυνση του τμήματος Σωζόπολη-Ν.Μουδανιά». Το έργο περιλαμβάνει διαπλάτυνση του οδοστρώματος, με όλα τα απαραίτητα τεχνικά έργα, καθώς και διαχωρισμό των ρεμάτων κυκλοφορίας με δύο μεταλλικά στηθαία.
      Ο Υπουργός
      Γ. ΣΟΥΦΛΙΑΣ»
      14. Στην με αριθμό 4417/22-10-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 455/15-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι τα αντικείμενα της αντιπλημμυρικής προστασίας ανήκουν στην αρμοδιότητα της οικείας Περιφέρειας και της Νομαρχιακής Αυτοδιοίκησης. Το ΥΠΕΧΩΔΕ αναλαμβάνει σε ορισμένες περιπτώσεις μεγάλα αντιπλημμυρικά έργα τα οποία έχουν προηγουμένως ενταχθεί στα προγράμματα Εθνικού επιπέδου.
      Ο Υπουργός
      Γ. ΣΟΥΦΛΙΑΣ»
      15. Στην με αριθμό 4440/22-10-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. Β-1440/12-11-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 4440/22-10-04 που κατέθεσε στη Βουλή ο Βουλευτής κ. Μαν. Στρατάκης, σύμφωνα και με το με αριθμ. πρωτ. ΥΠΑ/Δ13/Α/ 213848/1755/04-11-04 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
      1. Η Υ.Π.Α, προκειμένου να αναθέσει την εκπόνηση αναγνωριστικής Μελέτης για το αεροδρόμιο Καστελλίου, δημοσίευσε, κατ' αρχάς, στην Επίσημη Εφημερίδα των Ευρωπαϊκών Κοινοτήτων «Πρόσκληση για εκδήλωση σχετικού ενδιαφέροντος». Εν συνεχεία, συγκρότησε Επιτροπή Διπλωματούχων Μηχανικών της ΥΠΑ, για την αξιολόγηση των υποβληθέντων Φακέλων, και, τελικά, ανέθεσε σε αξιόλογο Ελληνικό Μελετητικό Γραφείο την υπ' όψιν Μελέτη.
      2. Η εν λόγω αναγνωριστική Μελέτη εκπονήθηκε από τον Ανάδοχο, πάντα υπό την επίβλεψη της αρμόδιας Υπηρεσίας της Υ.Π.Α, ελέγχθηκε αρμοδίως και ευρέθη άρτια και απολύτως ορθή, σύμφωνα με τον Νόμο περί Μελετών δημοσίων έργων. Κατόπιν αυτών, εγκρίθηκε από την ΥΠΑ, έπειτα και από την σύμφωνη γνώμη του Συμβουλίου Έργων.
      3. Η Υ.Π.Α δεν προτίθεται, ως εκ τούτου, να αναθέσει νέα Μελέτη με το αυτό αντικείμενο. Ευνόητο είναι ότι, σε περίπτωση που αποφασισθεί η προώθηση του έργου, θα ανατεθούν τα επόμενα της εν λόγω Μελέτης στάδια, ήτοι η προκαταρκτική και η οριστική Μελέτη.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      16. Στην με αριθμό 4250/19-10-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 99/15-11-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 19-10-2004 ερώτησης του Βουλευτή κ. Αλεξάνδρου Αλαβάνου, σας γνωρίζουμε ότι η επίθεση κατά του δημοσιογράφου Φiλιππα Συρίγου αποτελεί καταδικαστέο μεμονωμένο γεγονός, το οποίο όμως δε σημαίνει ότι η ανεξαρτησία του Τύπου στη χώρα μας στερείται της απαιτούμενης θεσμικής προστασίας. Για τη διερεύνηση της συγκεκριμένης εγκληματικής πράξης έχει επιληφθεί, ως γνωστόν, η δικαιοσύνη, όσον δε αφορά στο θέμα των μέτρων για την εξυγίανση του αθλητικού χώρου επισημαίνουμε την πρόσφατη ψήφιση του ν. 3262/2004, με τον οποίο ελήφθησαν πολλά και σημαντικά μέτρα προς την κατεύθυνση αυτή.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      17. Στην με αριθμό 4389/21-10-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 496/15-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι το Υπουργείο κάθε χρόνο χρηματοδοτεί την Περιφέρεια Κεντρικής Μακεδονίας για την πληρωμή αγροζημιών σε παραλίμνιες αγροτικές εκτάσεις που κατακλύζονται λόγω ανύψωσης της στάθμης της λίμνης Κερκίνης.
      Στις αρχές του 2004 οι Υπηρεσίες της Περιφέρειας ζήτησαν την πληρωμή αποζημιώσεων του έτους 2002, μετά από εκτίμηση των ζημιών, από τις αρμόδιες επιτροπές.
      Το Υπουργείο ενέκρινε τη διάθεση πίστωσης 176.083 ευρώ για την κάλυψη των δαπανών αυτών, η οποία στάλθηκε στις αρμόδιες Υπηρεσίες της Περιφέρειας.
      Ο Υπουργός
      Γ. ΣΟΥΦΛΙΑΣ»
      18. Στην με αριθμό 4352/21-10-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 119042/ΙΗ/11-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4352/21.10.04 την οποία κατέθεσε ο Βουλευτής κ. Μάρκος Μπόλαρης σχετικά με την ένσταση της κ. Θεολογίας Πασχαλίδου κατά της κ. Τσιάπου Ευαγγελίας και κατά της κ. Γέρου Αθανασίας, επειδή εντάχθηκαν σε επιλέξιμη σειρά στον ενιαίο πίνακα του κλάδου ΤΕΟ1.19 Κομμωτών, σας γνωρίζουμε τα ακόλουθα:
      Όπως προκύπτει από την αριθμ. 31/2004 Πράξη του ΠΥΣΔΕ Σερρών οι προαναφερόμενες κατέθεσαν στη Δ/νση ΔΕ Σερρών πτυχία Κομμωτικής Β΄ Κύκλου ιδιωτικού ΤΕΕ Τρικάλων στο οποίο εμφανίζονται ότι φοίτησαν κατά το σχολικό έτος 2002-2003 και έλαβαν μέρος σε απολυτήριες εξετάσεις ενώ κατά το ίδιο χρονικό διάστημα εργάζονταν ως ωρομίσθιες σε ΤΕΕ των Σερρών. Στην ενέργεια αυτή προέβησαν αποβλέποντας στην ένταξη τους στην κατηγορία ΤΕ01 εις βάρος άλλων συναδέλφων εξαπατώντας την υπηρεσία που τους προσέλαβε και το ΥΠΕΠΘ.
      Τέλος σας γνωρίζουμε ότι έχει γίνει σχετικό ερώτημα στη Νομική Υπηρεσία του ΥΠΕΠΘ.
      Ο Υφυπουργός
      ΓΕΩΡΓΙΟΣ ΚΑΛΟΣ»
      19. Στην με αριθμό 6061/14-12-04 ερώτηση του Βουλευτή κ. Παναγιώτου Ρήγα δόθηκε με το υπ’ αριθμ. 370/31-1-05 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Παναγιώτης Ρήγας και την οποία μας διαβίβασε με το υπ' αριθ. 49435/ΔΕ 10824/5-1-05 έγγραφό του το Υπουργείο Οικονομίας & Οικονομικών, συνημμένα σας αποστέλλουμε το με αρ. πρωτ. 30/26-1-05 έγγραφο του ΕΟΜΜΕΧ ΑΕ, με σχετικά με το θέμα στοιχεία.
      Ο Υπουργός
      ΔΗΜ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      20. Στην με αριθμό 6078/14-12-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 1597Β/1-2-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της σχετικής ερώτησης του Βουλευτή Αχαΐας κ. Νίκου Νικολόπουλου και σε ό,τι αφορά στα επιβληθέντα πρόστιμα, σας γνωρίζουμε ότι σύμφωνα με την παρ. 1 του άρ. 1 του Π.Δ 267/1998 (ΦΕΚ 195 Α/21-8-1998) «Διαδικασία χαρακτηρισμού και κατεδάφισης νέων αυθαιρέτων κ.λ.π», η έκθεση που συντάσσει η πολεοδομική υπηρεσία για τον χαρακτηρισμό ενός κτίσματος ως αυθαιρέτου, αφορά στο κτίσμα και όχι στον εκάστοτε ιδιοκτήτη νομέα, κάτοχο ή κατασκευαστή. Η μη αναφορά τους ή η εσφαλμένη αναφορά τους δεν ασκεί επιρροή στην πρόοδο της διαδικασίας. Επειδή στην πρόοδο της διαδικασίας συμπεριλαμβάνεται και η επιβολή των προστίμων ισχύουν τα ίδια και για αυτά (τα πρόστιμα), ως προς την αναφορά του υπόχρεου.
      Σε ό,τι αφορά στην επιβολή νομικών ή διοικητικών κυρώσεων στους διοικούντες, για τον τρόπο που ενήργησαν, τούτο δεν άπτεται της πολεοδομικής νομοθεσίας αλλά αποτελεί αντικείμενο λειτουργίας του εκάστοτε φορέα ή Οργανισμού.
      Ο Υπουργός
      Γ. ΣΟΥΦΛΙΑΣ»
     21. Στην με αριθμό 6199/20-12-2004 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1548Β/14-1-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε συνέχεια του ανωτέρω σχετικού, σας γνωρίζουμε τα εξής:
     Η ΚΥΑ 37591/2031/1-10-2003 (ΦΕΚ 1419/8) σχετικά με «Μέτρα και όρους για τη διαχείριση ιατρικών αποβλήτων από υγειονομικές μονάδες», αποσκοπεί στη διασφάλιση της Δημόσιας Υγείας και του Περιβάλλοντος μέσω της ορθολογικής διαχείρισης των αποβλήτων που μπορεί να διαχειριστεί μία υγειονομική μονάδα (ΥΜ).
     Το άρθρο 6 της ΚΥΑ προβλέπει την κατάρτιση από τις ΥΜ «Εσωτερικού Κανονισμού Διαχείρισης ΕΙΑ (επικίνδυνων ιατρικών αποβλήτων)», ο οποίος αναφέρεται στη λήψη συγκεκριμένων ενεργειών, μέτρων, όρων και περιορισμών, συμπεριλαμβανομένου και σχεδίου έκτακτης ανάγκης και άλλων μέτρων ασφάλειας, καθώς και στα πρόσωπα που είναι επιφορτισμένα και υπεύθυνα για την εποπτεία και τήρηση των εν λόγω μέτρων, όρων και περιορισμών και τα οποία θα πρέπει να έχουν εξειδικευμένες σχετικές γνώσεις και εμπειρία.
     Όσον αφορά τη λειτουργία εγκαταστάσεων αποτέφρωσης των ΕΙΑ, εντός ή εκτός της ΥΜ, οι ελάχιστες τεχνικές και περιβαλλοντικές απαιτήσεις προβλέπονται στο Παράρτημα 2 της ίδιας ΚΥΑ.
     Σχετικά με την εφαρμογή της προαναφερόμενης ΚΥΑ, απεστάλη το υπ' αρ. 113929/2456/20-10-2003 έγγραφο του ΥΠΕΧΩΔΕ προς όλες τις Περιφέρειες και Νομαρχιακές Αυτοδιοικήσεις της χώρας, με κοινοποίηση στο Υπουργείο Υγείας. Με το εν λόγω έγγραφο, εκτός από την παροχή σχετικής ενημέρωσης ζητήθηκαν από τους αποδέκτες του εγγράφου η ανάληψη ανάλογων ενεργειών και η ενημέρωση των υπόχρεων φορέων στον υπόψη τομέα.
     Επίσης σας γνωρίζουμε ότι έχει αδειοδοτηθεί και λειτουργεί ο Αποτεφρωτήρας νοσοκομειακών αποβλήτων του Ε.Σ.Δ.Κ.Ν.Α. στα Άνω Λιόσια, σύμφωνα και με τα προβλεπόμενα από την Οδηγία 2000/76/ΕΚ (για την αποτέφρωση των αποβλήτων). Η τήρηση των εγκεκριμένων για την εγκατάσταση αυτή περιβαλλοντικών όρων διασφαλίζει τη συγκράτηση των ατμοσφαιρικών εκπομπών σε συγκεντρώσεις που δεν είναι επιβλαβείς για τη δημόσια υγεία και το περιβάλλον.
     Σημειώνεται ότι, σύμφωνα με την ισχύουσα περιβαλλοντική νομοθεσία, υπεύθυνες για τον έλεγχο τήρησης των περιβαλλοντικών όρων λειτουργίας των ΥΜ είναι οι κατά περίπτωση αρμόδιες για την έγκριση των όρων αυτών υπηρεσίες (υπηρεσίες περιβάλλοντος της οικείας Περιφέρειας ή Νομαρχίας), ενώ σχετική αρμοδιότητα έχει και η Ειδική Υπηρεσία Επιθεωρητών Περιβάλλοντος (ΕΥΕΠ) του ΥΠΕΧΩΔΕ. Επιπλέον, σύμφωνα με το άρθρο 13 της ΚΥΑ 37591/2031/2003, οι έλεγχοι στις ΥΜ, όσον αφορά ειδικότερα τη διαχείριση αποβλήτων, πραγματοποιούνται κατά τις σχετικές υγειονομικές διατάξεις και ενδεχομένως τον Εσωτερικό Κανονισμό Διαχείρισης ΕΙΑ.
Ο Υπουργός
Γ. ΣΟΥΦΛΙΑΣ»
      22. Στην με αριθμό 6263/23-12-2004 ερώτηση των Βουλευτών κυρίων Γεωργίου Χουρμουζιάδη και Νικολάου Γκατζή δόθηκε με το υπ’ αριθμ. 1563Β/14-1-05 έγγραφο από τον Υπουργό Περιβάλλοντος. Χωροταξίας και Δημοσίων Έργων η ακόλουθη απάντηση:
     «Σχετικά με το θέμα της ανωτέρω ερώτησης, σας πληροφορούμε τα ακόλουθα:
     Σύμφωνα με σχετικά έγγραφα της 8ης Εφορείας Βυζαντινών Αρχαιοτήτων και του Πολεοδομικού Γραφείου Δήμου Κερκυραίων πρόκειται για υφιστάμενο συγκρότημα παλιών ισόγειων πέτρινων κτιρίων σε ερειπιώδη κατάσταση στην περιοχή Τένεδος κοντά στο Νέο Φρούριο Κερκύρας, για τα οποία έχει ζητηθεί από τον ιδιοκτήτη τους η άδεια επισκευής και αποκατάστασης για λόγους υγιεινής όπως και η επανάχρησής τους.
     Τα κτίρια πρόκειται να αποκατασταθούν στην αρχική τους μορφή σύμφωνα με λεπτομερείς προδιαγραφές και επίβλεψη από το Υπουργείο Πολιτισμού, ενώ έχουν εγκριθεί και ορισμένες εργασίες στο εσωτερικό τους, συμβατές με την ιστορικότητά τους, ώστε να εξασφαλιστεί η επανάχρησή τους και να πάψουν να υφίστανται ως ερείπια στην πόλη της Κέρκυρας.
     Η άδεια οικοδομής που εκδόθηκε από το Πολεοδομικό Γραφείο του Δήμου Κερκύρας είναι σύμφωνη με το έγγραφο του Υπουργείο Πολιτισμού, με το οποίο εγκρίθηκαν οι αναφερόμενες εργασίες.
Ο Υπουργός
Γ. ΣΟΥΦΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

      23. Στην με αριθμό 6230/21-12-2004 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 1555Β/14-1-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας γνωρίζουμε τα ακόλουθα όσον αφορά τις αρμοδιότητες του ΥΠΕΧΩΔΕ:
     Ο συνολικός χωροταξικός σχεδιασμός των νησιών του Αιγαίου, σύμφωνα με το άρθρο 8 του νόμου 2742/99 «Χωροταξικός σχεδιασμός και αειφόρος ανάπτυξη και άλλες διατάξεις» (ΦΕΚ 207 α/99), διατυπώνεται στα Περιφερειακά Πλαίσια Χωροταξικού Σχεδιασμού και Αειφόρου Ανάπτυξης Βορείου και Νοτίου Αιγαίου.
     Τα σχέδια αυτά θεσμοθετήθηκαν με τις Υπ. Αποφάσεις 26297/1.07.03 και 25290/25.06.03 αντίστοιχα (ΦΕΚ 1473/Β και 1487/Β).
     Στο πλαίσιο αυτό, η πρόληψη και ο έλεγχος της ρύπανσης και της μόλυνσης λαμβάνονται υπόψη στις κατευθύνσεις για την προστασία και ανάδειξη του φυσικού και πολιτιστικού περιβάλλοντος. Οι ειδικές κατευθύνσεις της χωροταξικής πολιτικής ως προς την πολιτική διαχείριση των υδάτινων πόρων και την διαχείριση των στερεών και υγρών αποβλήτων αναφέρονται στο άρθρο 3 κεφ. Γ6.2 και Γ.6.3 της Υπ. Απόφασης 25290/25.06.03 (ΦΕΚ 1487/Β) και στο άρθρο 3 κεφ. Γ3.6.2.3.4 της Υπ. Απόφασης 26297/1.07.03 (ΦΕΚ 1473/Β) τα οποία και σας επισυνάπτουμε.
     Ο Υπουργός
     Γ. ΣΟΥΦΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     24. Στην με αριθμό 6213/20-12-2004 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΤΚΕ/Φ2/408/24-1-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμό 6213/20-12-2004, που κατέθεσε στη Βουλή ο Βουλευτής κ. Στέλιος Ματζαπετάκης και μας διαβίβασε το Υπουργείο Εθνικής Παιδείας & Θρησκ/των, με το υπ’ αριθ. πρωτ. 147533/IΗ/30.12.2004 έγγραφό του, αναφορικά με την αύξηση των παραβόλων υποβολής αίτησης και ένστασης στις διαδικασίες πρόσληψης του ν. 2190/1994, θέτουμε υπόψη σας τα εξής:
     Η δυνατότητα αναπροσαρμογής των παραβόλων αίτησης και ένστασης στις διαδικασίες πρόσληψης του ν.2190/1994, όπως είναι γνωστό, προβλέπεται από τις διατάξεις της παρ. 6 του άρθρου 16 του ίδιου νόμου και της παρ.4 του άρθρου 7 του ν. 2527/1997, με τις οποίες εξουσιοδοτούνται προς τούτο οι Υπουργοί ΕΣΔΔΑ και Οικονομίας και Οικονομικών.
     Η αντιμετώπιση του μεγάλου κόστους διενέργειας των διαδικασιών διορισμού ή πρόσληψης, η παρατηρηθείσα υποβολή άσκοπων αιτήσεων συμμετοχής στις παραπάνω διαδικασίες καθώς και η υποβολή παντελώς αβάσιμων ενστάσεων που επεβάρυναν το σύστημα προσλήψεων με άσκοπες καθυστερήσεις αλλά και πρόσθετο δημοσιονομικό κόστος, υπαγόρευσαν την ανάγκη αναπροσαρμογής των σχετικών παραβόλων.
Ο Υφυπουργός
ΑΠΟΣΤΟΛΟΣ ΑΝΔΡΕΟΥΛΑΚΟΣ»
      25. Στην με αριθμό 6308/23-12-2004 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 98/18-1-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Σε απάντηση της παραπάνω ερώτησης, σας γνωρίζουμε τα ακόλουθα:
     Επειδή με τον Ν.3270/04 μεταφέρθηκαν οι αρμοδιότητες του Ε.Ο.Τ. και συστήθηκαν σε κάθε Περιφέρεια της χώρας Υπηρεσίες Τουρισμού (Π.Υ.Τ.), παρέστη ανάγκη σύνταξης νέου Οργανογράμματος του Ε.Ο.Τ. και συστάθηκε σχετική Επιτροπή από στελέχη του Οργανισμού.
     Έτσι, εξετάζονται όλα τα ενδεχόμενα που αφορούν στη γεωγραφική τοποθέτηση των Π.Υ.Τ., στο κόστος λειτουργίας τους αλλά και όλες τις υπόλοιπες παραμέτρους που πρέπει να συνυπολογιστούν για τη σωστή λειτουργία των συγκεκριμένων Υπηρεσιών. Σύμφωνα με τις οδηγίες του Υπουργού Τουριστικής Ανάπτυξης, Γραφεία Πληροφοριών θα ιδρυθούν (ή θα συνεχίσουν να λειτουργούν τα ήδη υφιστάμενα) στις πρωτεύουσες όλων των νομών της χώρας καθώς και στις περιοχές μεγάλης τουριστικής σημασίας.
Ο Υφυπουργός
ΑΝΑΣΤΑΣΙΟΣ ΛΙΑΣΚΟΣ»
      26. Στην με αριθμό 6315/24-12-2004 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1587Β/14-1-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στο παραπάνω σχετικό έγγραφο, σας γνωρίζουμε τα παρακάτω:
     Στο πλαίσιο του 1ου στόχου του Μέτρου 3.2 «Προστασία και αποκατάσταση τοπίων» του Επιχειρησιακού Προγράμματος «Περιβάλλον» (ΕΠΠΕΡ) 2000-2006 του ΥΠΕΧΩΔΕ προβλέπεται «η χρηματοδότηση παρεμβάσεων (μελέτες, έργα υποδομής και εξοπλισμός) αισθητικής και λειτουργικής αποκατάστασης υποβαθμισμένων, λόγω ανθρώπινων δραστηριοτήτων και φυσικών διεργασιών, τοπίων, που επηρεάζουν ποιοτικά ευρύτερες περιοχές ανάπτυξης οικονομικών δραστηριοτήτων. Οι παρεμβάσεις αυτές αφορούν και στην προστασία εδαφών από διάβρωση (στην παράκτια ζώνη και στην ενδοχώρα), την αισθητική αναβάθμιση και ορθή λειτουργία τοπίων σε περιαστικές και εξωαστικές περιοχές, την προστασία τοπίων από την απρογραμμάτιστη ανάπτυξη».
     Για την κάλυψη των παραπάνω αναγκών στις 30/07/2002 δημοσιοποιήθηκε από την Υπηρεσία μας μέσω του τύπου και της ιστοσελίδας www.epper.qr η δεύτερη πρόσκληση προς τους Τελικούς Δικαιούχους (ΥΠΕΧΩΔΕ, Περιφέρειες, Νομαρχιακές Αυτοδιοικήσεις, ΟΤΑ) του Μέτρου 3.2, συνολικού προϋπολογισμού 11.000.000 ευρώ και με προθεσμία υποβολής προτάσεων την 30/11/2002. Με το σύστημα της συγκριτικής αξιολόγησης αξιολογήθηκαν θετικά 13 προτάσεις, οι οποίες σήμερα βρίσκονται στο στάδιο της υλοποίησης.
     Ειδικότερα για το έργο «Διάβρωση ακτογραμμής Ασμηνίου Ν. Ευβοίας» δεν υποβλήθηκε καμία πρόταση.
      Ο Υπουργός
      Γ. ΣΟΥΦΛΙΑΣ»
      27. Στην με αριθμό 6355/30-12-2004 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. Φ90022/897/216/20-1-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ' αριθ. 6355/30-12-2004 ερώτηση η οποία κατατέθηκε στη Βουλή από το Βουλευτή κ. Μανόλη Στρατάκη σχετικά με το προαναφερόμενο θέμα, σας κάνουμε γνωστά τα ακόλουθα τα οποία μας γνώρισε το ΙΚΑ-ΕΤΑΜ :
     Στη Νομαρχιακή Μονάδα Υγείας ΙΚΑ-ΕΤΑΜ Ηρακλείου υπηρετούν συνολικά 24 ιατροί (παθολόγοι-γενικής ιατρικής και χωρίς ειδικότητα) εκ των οποίων οι δύο προσφέρουν υπηρεσία στη περιοχή Αλικαρνασσού.
     Στο Υποκατάστημα ΙΚΑ-ΕΤΑΜ Αγίου Νικολάου υπηρετούν συνολικά έξι ιατροί (παθολόγοι και γενικής ιατρικής) εκ των οποίων ο ένας στην περιοχή Νεάπολης.
     Ως εκ τούτου οι ασφαλισμένοι των αναφερομένων Δήμων, δύνανται να εξυπηρετούνται από τους γιατρούς και των δύο Υποκαταστημάτων καθώς και από τα αντίστοιχα Περιφερειακά Αγροτικά Ιατρεία.
     Επίσης σας γνωρίζουμε ότι η Διοίκηση του Ιδρύματος για την καλύτερη και ταχύτερη εξυπηρέτηση των ασφαλισμένων και συνταξιούχων της και σύμφωνα με τις διατάξεις του Νόμου 3302/2004 θα εξετάσει τη δυνατότητα κάλυψης των αναγκών και των κενών θέσεων ανά ειδικότητα, στις εν λόγω περιοχές.
     Ο Υφυπουργός
     Ν. ΑΓΓΕΛΟΠΟΥΛΟΣ»
     28. Στην με αριθμό 4509/26-10-04 ερώτηση του Βουλευτού κ. Μανόλη Στρατάκη δόθηκε με το υπ’ αριθμ. έγγραφο 8485/19-11-04 από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 4509/2004 ερώτηση, που κατατέθηκε στη Βουλή από το Βουλευτή κ. Μ. Στρατάκη, σχετικά με τα μέτρα αντιμετώπισης του προβλήματος της υπογεννητικότητας, σας πληροφορούμε τα εξής:
      1. Από το ν. 2643/1998, όπως ισχύει σήμερα, παρέχετάι προστασία με τη μορφή της υποχρεωτικής τοποθέτησης σε θέσεις εργασίας υπόχρεων επιχειρήσεων του Ιδιωτικού και Δημοσίου Τομέα, που απασχολούν περισσότερους από πενήντα εργαζομένους μεταξύ άλλων προστατευομένων κατηγοριών και πολυτέκνων. Συγκεκριμένα σύμφωνα με το άρθρο 1 παρ.1 του ν. 2643/1998 στις διατάξεις του νόμου αυτού υπάγονται οι πολύτεκνοι γονείς με τέσσερα τέκνα και άνω, ένα από τα τέκνα πολύτεκνης οικογένειας και ο επιζών ή ο άγαμος γονέας τριών ανήλικων τέκνων.
      Στις Δημόσιες Υπηρεσίες, στα Νομικά Πρόσωπα Δημοσίου Δικαίου και στους Οργανισμούς Τοπικής Αυτοδιοίκησης, το ποσοστό υποχρεωτικής πρόσληψης για όλες μαζί τις προστατευόμενες από το ν. 2643/1998 κατηγορίες προσώπων ορίζεται σε 5% επί του συνόλου των προκηρυσσομένων θέσεων κάθε φορά για κάθε έναν από τους ανωτέρω φορείς.
      Σύμφωνα με το άρθρο 31 παρ.3 του ν. 2956/2001 ο αριθμός των θέσεων που αντιστοιχεί στο ποσοστό 5% κατανέμεται στις πέντε κατηγορίες προστατευομένων από το ν. 2643/1998. Στους πολύτεκνους αναλογούν τα 2/8 του συνολικού αριθμού των θέσεων αυτών.
      Επίσης σύμφωνα με το άρθρο 2 του ν. 2643/98, το ποσοστό υποχρεωτικής πρόσληψης όλων μαζί των προστατευομένων από το ν. 2643/1998 κατηγοριών προσώπων (Πολυτέκνων, Ατόμων με Ειδικές Ανάγκες, Τέκνων Αγωνιστών Εθνικής Αντίστασης, συγγενών Ατόμων με Ειδικές Ανάγκες, Τέκνων Αναπήρων Πολέμου), ορίζεται σε 8% υπολογιζόμενο επί του τακτικού προσωπικού της Υπόχρεης ιδιωτικής επιχείρησης ή εκμετάλλευσης. Το επιμέρους ποσοστό υποχρεωτικής πρόσληψης για την κατηγορία των πολυτέκνων, προκειμένου να πραγματοποιηθεί τοποθέτηση σε ιδιωτική επιχείρηση ή εκμετάλλευση t ορίζεται σε 3% και η κατηγορία των πολυτέκνων είναι πρώτη κατά σειρά προτεραιότητας σε σχέση με τις λοιπές προστατευόμενες από το ν. 2643/1998 κατηγορίες προσώπων.
      Οι τοποθετήσεις σε θέσεις εργασίας των ανωτέρω προσώπων πραγματοποιούνται, μετά την κατάρτιση των προκηρύξεων από τις αρμόδιες υπηρεσίες του ΟΑΕΔ και υποβολή αιτήσεων από τους ενδιαφερόμενους στις Πρωτοβάθμιες Επιτροπές του άρθρου 9 του ν. 2643/1998 οι οποίες λειτουργούν στις ίδιες Υπηρεσίες του Ο.Α.Ε.Δ.
      Οι Επιτροπές αυτές είναι 14 σε όλη τη χώρα και πραγματοποιούν τοποθετήσεις σε όλους τους Νομούς της χώρας. Για τον καθορισμό της σειράς τοποθέτησης, πρόσληψης ή διορισμού των προστατευομένων προσώπων λαμβάνεται υπόψη το σύνολο των μορίων τα οποία συγκεντρώνει ο ενδιαφερόμενος με βάση τα κριτήρια που ορίζονται στο άρθρο 4 του ν. 2643/98. Τα κριτήρια είναι όσον αφορά στην κατηγορία πολυτέκνων: α) η ηλικία του προστατευομένου, β) τα τυπικά του προσόντα, γ) η οικογενειακή του κατάσταση, δ) η οικονομική του κατάσταση.
      Β. Στο πλαίσιο του Επιχειρησιακού Προγράμματος «Απασχόληση και Επαγγελματική Κατάρτιση» 2000 - 2006 προβλέπονται για το σύνολο της προγραμματικής περιόδου δράσεις, Κατάρτισης, Συνοδευτικών Υποστηρικτικών Υπηρεσιών και Προώθησης της απασχόλησης, από τις οποίες μπορούν να επωφεληθούν και οι Αρχηγοί Μονογονεϊκών Οικογενειών και είναι οι ακόλουθες:
      1. «Παροχή Συνοδευτικών Υποστηρικτικών Υπηρεσιών». Το έργο αφορά στην παροχή Συνοδευτικών Υποστηρικτικών Υπηρεσιών καθώς και σε δράσεις ενεργοποίησης και ευαισθητοποίησης του κοινωνικού ιστού με σκοπό την κοινωνική και εργασιακή ενσωμάτωση των ατόμων ευπαθών κοινωνικών ομάδων. Το έργο θα υλοποιηθεί από φορείς που έχουν εμπειρία στην παροχή τέτοιων υπηρεσιών σε όλη την Ελληνική Επικράτεια. Οι δράσεις αυτές θα συνδυαστούν με εξατομικευμένη προσέγγιση των άνεργων από τις δημόσιες υπηρεσίες απασχόλησης. Η εξατομικευμένη προσέγγιση πραγματοποιείται από εξειδικευμένο προσωπικό μέσω της διερεύνησης προσόντων, δεξιοτήτων και αναγκών προκειμένου να διαπιστωθούν οι ιδιαίτερες ανάγκες κάθε άνεργου σε κατάρτιση, ψυχολογική και κοινωνική υποστήριξη και προώθηση στην απασχόληση και ανάλογα να προωθηθούν είτε σε δράσεις κατάρτισης ή παροχής Συνοδευτικών Υποστηρικτικών Υπηρεσιών ή προώθησης της απασχόλησης. Έχει ήδη υλοποιηθεί ο α΄ κύκλος τέτοιων ενεργειών και πρόκειται μέσα να προκηρυχθεί και ο β΄ κύκλος
      2. «Κατάρτιση» Τα προγράμματα κατάρτισης υλοποιούνται από τα πιστοποιημένα Κέντρα Επαγγελματικής Κατάρτισης (ΚΕΚ)
      «Προώθηση στην Απασχόληση» Το πρόγραμμα υλοποιείται από τον Ο.Α.Ε.Δ. και αφορά στην επιδότηση επιχειρήσεων για τη δημιουργία Νέων Θέσεων Εργασίας και επιδότηση Νέων Ελεύθερων Επαγγελματιών σε όλη την Ελληνική Επικράτεια.
      Όσον αφορά σε γυναίκες αρχηγούς μονογονεϊκών οικογενειών. σας γνωρίζουμε τα ακόλoυθα:
      Στο πλαίσιο του ίδιου Επιχειρησιακού Προγράμματος. υλοποιούνται δράσεις που αφορούν «στη λειτουργία μονάδων και υπηρεσιών εξυπηρέτησης παιδιών, ηλικιωμένων και λοιπών πληθυσμιακών ομάδων που χρήζουν ιδιαίτερης φροντίδας». Στόχος των δράσεων είναι η στήριξη της ένταξης των γυναικών στην αγορά εργασίας μέσω της ελάφρυνσής τους από οικογενειακές υποχρεώσεις φύλαξης βρεφών, νηπίων και παιδιών και φρovτiδας ηλικιωμένων και λοιπών πληθυσμιακών ομάδων που χρήζουν βοήθειας. Φορείς υλοποίησης των ενεργειών αυτών είναι οι Δημοτικές Επιχειρήσεις των δήμων.
      Τέλος στις 13 Περιφέρειες της χώρας υλοποιούνται Ολοκληρωμένες Παρεμβάσεις υπέρ των Γυναικών, που περιλαμβάνουν δράσεις Προκατάρτισης, Κατάρτισης, Συνοδευτικών Υποστηρικτικών Υπηρεσιών και Προώθησης στην Απασχόληση.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
     29. Στις με αριθμό 4495/26-10-04, 4501/26-10-04 και 4527/27-10-04 ερωτήσεις των Βουλευτών κυρίων Ευαγγελίας Σχοιναράκη - Ηλιάκη, Μάνου Φραγκιαδουλάκη και Στυλιανού Ματζαπετάκη δόθηκε με το υπ’ αριθμ. 5869-17-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κα Ε. Σχοιναράκη - Ηλιάκη και κ. κ. Μ. Φραγκιαδουλάκης και Σ. Ματζαπετάκης αντίστοιχα, αναφορικά με την αποστολή στους ΟΤΑ α΄ βαθμού διευκρινιστικής εγκυκλίου επί της υπ’ αριθμ. 7028/3-2-2004 (ΦΕΚ 253/Β) κοινής απόφασης των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, με την οποία καθορίσθηκε ο νέος τύπος του προϋπολογισμού των δήμων και κοινοτήτων, σας γνωρίζουμε τα ακόλουθα:
      Με την ανωτέρω απόφαση, που εκδόθηκε κατ’ εξουσιοδότηση της παρ. 3 του άρθρου 222 του Π.Δ. 410/1995 «Δημοτικός και Κοινοτικός Κώδικας», όπως αυτή αντικαταστάθηκε με την περ. (β) του άρθρου 15 του Ν. 3146/2003 (ΦΕΚ 125/Α), καθορίσθηκε ο νέος τύπος του προϋπολογισμού των δήμων και κοινοτήτων, σε αντικατάσταση αυτού που είχε θεσπισθεί με το Β.Δ. 821/1970 (ΦΕΚ 287/Α). Η απόφαση αυτή εφαρμόζεται για πρώτη φορά, για την κατάρτιση του προϋπολογισμού των ΟΤΑ οικονομικού έτους 2005.
      Στην παρ. 3 του άρθρου 236 του Π.Δ. 410/1995, όπως προστέθηκε με την περίπτωση αlll του άρθρου 15 του Ν. 3146/2003 (ΦΕΚ 125/Α), προβλέπεται η παροχή οδηγιών, κάθε έτος, για τη σύνταξη του προϋπολογισμού των ΟΤΑ α΄ βαθμού, με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών η έκδοση της οποίας θα καταστεί δυνατή μετά την έκδοση, κατ’ εξουσιοδότηση της διάταξης της παρ. 5 του άρθρου 28 του Ν. 3202/2003, της κοινής απόφασης των ίδιων υπουργών για την τροποποίηση των διατάξεων του Κλαδικού Λογιστικού Σχεδίου των ΟΤΑ α΄ βαθμού που αναφέρονται στον τύπο και το περιεχόμενο του προϋπολογισμού αυτών.
      Η τελευταία απόφαση έχει αποσταλεί προς συνυπoγραφή στο Υπουργείο Οικονομίας και Οικονομικών, στο οποίο έχει επίσης αποσταλεί προσχέδιο Προεδρικού Διατάγματος για την οικονομική διοίκηση και, το λογιστικό των δήμων και κοινοτήτων (η έκδοση του οποίου προβλέπεται από τις διατάξεις των παρ. 1 και 2 του άρθρου 236 του Π.Δ. 410/1995, όπως αυτές αντικαταστάθηκαν από την παρ. α.ί του άρθρου 15 του Ν. 3146/2003), που επίσης συνδέεται με ζητήματα κατάρτισης του προϋπολογισμού των ΟΤΑ, για τις απόψεις και τυχόν παρατηρήσεις του επί αυτού, προκειμένου στη συνέχεια να τεθεί υπόψη του Ελεγκτικού Συνεδρίου για την διατύπωση της προβλεπόμενης από τις προαναφερόμενες διατάξεις γνώμης της Ολομέλειάς του.
      	Το Υπουργείο Οικονομίας και Οικονομικών, όπως μας έχει ενημερώσει, βρίσκεται στο 
      τελικό στάδιο επεξεργασίας των ανωτέρω κανονιστικών πράξεων.
      	Μέχρι την έκδοση της απόφασης που προβλέπεται στην παρ. 3 του άρθρου 236 του 
      Π.Δ. 410/1995, οι οδηγίες για τη σύνταξη του πρoϋπoλoγισμoύ παρέχονται με την αρ. 47/Α.Π.56455/27-10-2004 εγκύκλιο του Υπουργείου μας, η οποία έχει αποσταλεί στις Περιφέρειες του Κράτους για ενημέρωση των ΟΤΑ χωρικής αρμοδιότητάς τους.
      Πέραν της προετοιμασίας της ανωτέρω εγκυκλίου, ενόψει της πρώτης εφαρμογής της αριθμ. 7028/3-2-2004 ΚΥΑ και δεδομένης της ανάγκης να απαντηθούν σχετικά ερωτήματα και να λυθούν απορίες των εμπλεκόμενων από την πλευρά της Τοπικής Αυτοδιοίκησης, το Υπουργείο μας προχώρησε, σε συνεργασία με την Κεντρική Ένωση Δήμων και Κοινοτήτων Ελλάδος και την Ελληνική Εταιρεία Τοπικής Ανάπτυξης και Αυτοδιοίκησης ΑΕ, στην υλοποίηση προγράμματος ενημερωτικών ημερίδων, για τους ΟΤΑ κάθε μιας Περιφέρειας του Κράτους ξεχωριστά. Οι ημερίδες αυτές, στις οποίες παρέχεται η δυνατότητα στους συμμετέχοντες να λάβουν επιτόπου απαντήσεις, επί κάθε ερωτήματός τους για την κατάρτιση του προϋπολογισμού του έτους 2005 και εφεξής, έχουν κατά το μεγαλύτερο μέρος ήδη λάβει χώρα, ενώ πρόκειται να ολοκληρωθούν εντός των επόμενων ημερών.
      Επισημαίνεται, τέλος, ότι κρίθηκε αναγκαίο η αποστολή της προαναφερόμενης εγκυκλίου να έπεται χρονικά της έναρξης του προγράμματος των ημερίδων, έτσι ώστε να αξιοποιηθούν τα πρώτα συμπεράσματα που εξήχθησαν μετά τη διατύπωση ερωτημάτων και προβληματισμών από πλευράς των ΟΤΑ και να ενσωματωθούν σε αυτήν οι απαραίτητες πρόσθετες οδηγίες και διευκρινίσεις.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      30. Στην με αριθμό 4530/27-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΓΠ/110252/19-11-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4530/27-10-2004 ερώτηση που κατατέθηκε στη Βουλή από το Βουλευτή κ. Σ. Ματζαπετάκη σχετικά με τη λειτουργία και υγιεινή των σφαγείων, σας γνωρίζουμε τα εξής:
      Η κυρίως εμπλοκή των Δ/νσεων Υγείας στις κατά τόπους Νομαρχιακές Αυτοδιοικήσεις περιορίζεται στην έκδοση της αδείας διαθέσεως λυμάτων των σφαγείων.
      Ειδικότερα για το Νομό Ηρακλείου και με βάση στοιχεία που έλαβε το Υπουργείο Υγείας και Κοινωνικής Αλληλεγγύης μετά από σχετικό ερώτημα στην αρμόδια οικεία Δ/νση Δημόσιας Υγείας, σας γνωρίζουμε ότι στο νομό λειτουργούν 4 υπερσύγχρονα σφαγεία, για τα οποία έχουν εγκριθεί οι μελέτες διάθεσης των απoβλήτων τους, αλλά δεν έχει προχωρήσει ακόμα η έκδοση σχετικών αδειών διάθεσης σε αναμονή της πλήρους εφαρμογής στα σφαγεία των πρoβλεπoμένων από τις εν λόγω περιβαλλοντικές μελέτες. Επίσης έχουν εγκριθεί και 2 μελέτες διάθεσης λυμάτων πτηνοσφαγείων στο νομό.
      Όσον αφορά θεσμικά μέτρα για την αντιμετώπιση του θέματος, με βάση τον κανονισμό 1774/2002/ΕΚ, τα ζωικά υποπροϊόντα κατατάσσονται σε υλικά κατηγορίας 1 και 2, τα οποία θεωρούνται ότι είναι επικίνδυνα και υλικά κατηγορίας 3, τα οποία θεωρούνται ως μη επικίνδυνα. Ανάλογο είναι και το θεσμικό πλαίσιο που πρoβλέπει τους όρους και τα μέτρα για τη διαχείριση αυτών των υποπροϊόντων από τη στιγμή που αυτά θα χαρακτηρισθούν ως απόβλητα προς διάθεση. Έτσι τα μη επικίνδυνα (κατηγορία 3) ακολουθούν τον εθνικό σχεδιασμό διαχείρισης μη επικίνδυνων απoβλήτων (παράρτημα ΙΙ (β) της ΚΥΑ 50910/2727/03 (1909 Β΄ 2003), ενώ για τα επικίνδυνα (κατηγορίες 1 και 2) θα πρέπει η διαχείρισή τους να ικανοποιεί τα πρoβλεπόμενα στην ΚΥΑ 19396/1546/97 (1016 Β΄ 1997).
      Τα κατ’ εξοχήν αρμόδια για το θέμα Υπουργεία Αγροτικής Ανάπτυξης και Τροφίμων και ΠΕΧΩΔΕ, στα οποία κοινοποιείται η ερώτηση, έχουν διανείμει στους ενδιαφερόμενους σχετικές εγκυκλίους τόσο για την περιβαλλοντική αδειοδότηση, όσο και για τους ελέγχους, όπου δίδονται οδηγίες για την ταξινόμηση των υλικών, επιλογή μεθόδου διαχείρισης και ακολουθούμενες διαδικασίες, τελικό αποδέκτη των απoβλήτων.
      Τέλος και σε ότι αφορά τα μακροπρόθεσμα μέτρα για το θέμα, σας γνωρίζουμε ότι με τη συνεργασία των Υπουργείων Αγροτικής Ανάπτυξης και Τροφίμων, ΠΕΧΩΔΕ και Υγείας και Κοινωνικής Αλληλεγγύης, έχει ήδη ετοιμαστεί θεσμικό πλαίσιο για την υλοποίηση-εφαρμογή και στη χώρα μας των οριζομένων στον Κανονισμό 1774/2002, όπως αυτός συμπληρώθηκε και τροποποιήθηκε με τον κανονισμό 808/2003.
      Ο Υφυπουργός
      Α. ΓΙΑΝΝΟΠΟΥΛΟΣ»
      31. Στην με αριθμό 4545/27-10-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. ΓΠ/110248/18-11-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 4545/27-10-04 ερώτηση που κατατέθηκε από το Βουλευτή κ. Μ. Στρατάκη με θέμα «Παγκόσμια Εβδομάδα Μητρικού Θηλασμού» και σε θέματα της αρμοδιότητας του Υπουργείου Υγείας και Κοινωνικής Αλληλεγγύης, σας γνωρίζουμε τα παρακάτω:
      Στο πλαίσιο της μελέτης, προστασίας, υποστήριξης και προαγωγής του μητρικού θηλασμού, το Υπουργείο Υγείας και Κοινωνικής Αλληλεγγύης, με τις αρμόδιες κάθε φορά Διευθύνσεις του, έχει συμβάλλει σημαντικά στα ακόλουθα:
      1983: Υιοθέτηση του Διεθνούς Κώδικα Εμπορίας Υποκατάστατων Μητρικού Γάλακτος.
      1985: Ίδρυση Ειδικής Μονάδας Προαγωγής Μητρικού Θηλασμού-Τράπεζα Γάλακτος στο Μαιευτήριο «ΕΛΕΝΑΣ ΒΕΝΙΖΕΛΟΥ».
      1993: Σύσταση Εθνικής Επιτροπής για το Μητρικό Θηλασμό.
      1995: Εγκύκλιος αρ. πρωτ. Υ3γ/3618/9-10-1995 με θέμα «Μητρικός Θηλασμός και αναφαίρετο δικαίωμα κάθε νεογέννητου».
      1996: Καθιέρωση της πρώτης εβδομάδας του Noεμβρίoυ (1-7) ως Παγκόσμια Eβδoμάδα Μητρικού Θηλασμoύ.
      1997: Καθιέρωση εκπαιδευτικών σεμιναρίων 40 ωρών, δύο φορές το χρόνο για επαγγελματίες υγείας.
      1999: Αύξηση της άδειας Μητρότητας 1 χρόνο με πλήρεις αποδοχές
      2003: Εγκύκλιος αρ. πρωτ. Υ1/ΓΠοικ.97906/7-10-03 με θέμα «Παγκόσμια Eβδoμάδα Μητρικού Θηλασμού (1-7) Noεμβρίoυ2003».
      2003: Εγκύκλιος αρ. πρωτ. ΔΥΓ5/Φ.ΕΠ-6/106007/30-10-2003 με θέμα «Πρoβoλή τηλεοπτικού μηνύματος (Spot) με θέμα τον Μητρικό Θηλασμό».
      2003: Εγκύκλιος αρ. πρωτ. ΔΥΓ /Φ.ΕΠ-6/106014/30-10-2003 με θέμα «Μετάδοση ραδιοφωνικού μηνύματος (Spot) με θέμα τον Μητρικό Θηλασμό».
      2004: Διοργάνωση Εκπαιδευτικού Σεμιναρίου για το Μητρικό Θηλασμό το Μάιο του 2004, εγκύκλιος αρ. πρωτ. Υ1/ΓΠοικ.339919/2-4-04 με θέμα «14ο Εκπαιδευτικό Σεμινάριο για το Μητρικό Θηλασμό από 3-7 Μαΐου 2004», με φορέα το ΠΓΝ Μαιευτήριο Αθηνών «ΕΛΕΝΑ ΒΕΝΙΖΕΛΟΥ».
      2004: Διοργάνωση Εκπαιδευτικού Σεμιναρίου για το Μητρικό Θηλασμό το Noέμβριo του 2004, εγκύκλιος αρ. πρωτ. Υ1/ΓΠοικ. 96036/23-9-04 με θέμα «15ο Εκπαιδευτικό Σεμινάριο για το Μητρικό Θηλασμό από 1-5 Noεμβρίoυ 2004», με φορέα το ΠΓΝ Μαιευτήριο Αθηνών «ΕΛΕΝΑ ΒΕΝΙΖΕΛΟΥ».
      2004: Εγκύκλιος αρ. πρωτ. Υ1/ΓΠοικ. 109054/25-10-04 με θέμα
      «Παγκόσμια Eβδoμάδα Μητρικού Θηλασμού 1-7 Noεμβρίoυ 2004».
      Στο πλαίσιο του σχεδιασμού για την ουσιαστική πληροφόρηση και παρακίνηση των νέων μητέρων στο θηλασμό το Υπουργείο Υγείας και Κοινωνικής Αλληλεγγύης προγραμματίζει την παραγωγή τηλεοπτικών μηνυμάτων (spot) με θέμα το Μητρικό Θηλασμό.
      Επίσης υπάρχει σχεδιασμός για τη διοργάνωση σεμιναρίων για το μητρικό θηλασμό από την ομάδα προαγωγής μητρικού θηλασμού του Νοσοκομείου «ΕΛΕΝΑ ΒΕΝΙΖΕΛΟΥ» και στην επαρχία.
      Ο Υφυπουργός
      Α. ΓΙΑΝΝΟΠΟΥΛΟΣ»
     32. Στην με αριθμό 4504/26-10-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 58679/18-11-04 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, αναφορικά με την επιχορήγηση των κολυμβητηρίων Αρκαλοχωρίου, Γουρνών και Μοιρών Νομού Ηρακλείου και στα πλαίσια των αρμοδιοτήτων μας, σας πληροφορούμε ότι το Υπουργείο μας χρηματοδοτεί από τους Κεντρικούς Αυτοτελείς Πόρους τους πρωτοβάθμιους ΟΤΑ της Χώρας για κάλυψη δαπανών λειτουργίας, συντήρησης και μισθοδοσίας του προσωπικού των Δημοτικών και Κοινοτικών χώρων άθλησης που μεταβιβάσθηκαν σε αυτούς, σύμφωνα με τα οριζόμενα στις διατάξεις του άρθρου 14 του Ν. 2880/2001.
      Στα πλαίσια αυτά, από τους αναφερόμενους στην ανωτέρω Ερώτηση ΟΤΑ, μόνο ο Δήμος Μοιρών Νομού Ηρακλείου επιχορηγείται από το Υπουργείο μας για το Εθνικό του Στάδιο καθόσον το νομικό καθεστώς αυτού εμπίπτει στα οριζόμενα στις ανωτέρω διατάξεις, ενώ δεν παρέχεται δυνατότητα χρηματοδότησης των υπολοίπων από τούς ΚΑΠ για την κάλυψη της λειτουργίας των κολυμβητηρίων τους.
      Ο Υφυπουργός
      Α. ΝΑΚΟΣ»
     33. Στην με αριθμό 4632/2-11-04 ερώτηση του Βουλευτή κ. Αλέξανδρου Αλαβάνο δόθηκε με το υπ’ αριθμ. ΤΚΕ/Φ2/24560/18-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 4639/2-11-04, που κατέθεσε στη Βουλή ο Βουλευτής κ. Αλέξανδρος Αλαβάνος και αναφέρεται στα αιτήματα των συμβασιούχων δασοπυροσβεστών, σας γνωρίζουμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης, με το Προεδρικό Διάταγμα 164/2004 για την ορθή ενσωμάτωση της Κοινοτικής Οδηγίας 1999/70/ΕΚ του Συμβουλίου της 28ης Ιουνίου 1999 στο εσωτερικό δίκαιο, έχει διαλάβει και μεταβατικές διατάξεις, με τις οποίες θέτει ενιαίους κανόνες για την απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα. Το κατά πόσον συντρέχουν τα συγκεκριμένα κριτήρια που ορίζει το Διάταγμα για τη μετατροπή των συμβάσεων θα κριθεί από τα αρμόδια, κατά περίπτωση, όργανα.
      Για όσους δεν συμπεριλαμβάνονται στις ανωτέρω ρυθμίσεις, όπως έχει ανακοινωθεί από τον Υπουργό Εσωτερικών, Δημόσιας Διοίκησης και Αποκέντρωσης, θα υπάρξει νομοθετική ρύθμιση για ενισχυμένη μοριοδότηση της εμπειρίας τους. Αυτό βεβαίως θα καταλαμβάνει και την πλήρωση θέσεων νομαρχιών για την κάλυψη αναγκών πολιτικής προστασίας.
      Για τα υπόλοιπα θέματα, που θίγονται στην ερώτηση αυτή, αρμόδιο να απαντήσει είναι το συνερωτώμενο Υπουργείο Δημόσιας Τάξης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»)
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο επικαίρων ερωτήσεων της Δευτέρας 21 Μαρτίου 2005. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
      1. Η με αριθμό 737/15.3.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Πολιτισμού, σχετικά με τις δηλώσεις του Προέδρου του Ο.Π.Α.Π. για «στημένους» ποδοσφαιρικούς αγώνες κλπ.. 
      2. Η με αριθμό 745/15.3.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την αποζημίωση των πληγέντων από τις πρόσφατες πλημμύρες στο Νομό Έβρου, την κατασκευή των απαραίτητων αντιπλημμυρικών έργων κλπ.
      3. Η με αριθμό  743/15.3.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την κατασκευή νέου νοσοκομείου στο Αγρίνιο κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 740/15.3.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την επίλυση του προβλήματος ύδρευσης του Δήμου Νέας Αρτάκης Νομού Ευβοίας.
      2. Η με αριθμό 744/15.3.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Δημόσιας Τάξης, σχετικά με την έλλειψη προσωπικού στο Πυροσβεστικό Σώμα κλπ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Κυβέρνησης, σε επίπεδο Αρχηγών Κομμάτων, με θέμα «Υγεία και Κοινωνική Αλληλεγγύη».
      Σύμφωνα με το άρθρο 143 παράγραφος 4 του Κανονισμού της Βουλής η διάρκεια της αγόρευσης του Πρωθυπουργού είναι τριάντα λεπτά της ώρας, του Αρχηγού της Αξιωματικής Αντιπολίτευσης και των Προέδρων των άλλων Κοινοβουλευτικών Ομάδων είκοσι πέντε λεπτά της ώρας και των Υπουργών δεκαπέντε λεπτά της ώρας. Δικαίωμα δευτερολογίας έχουν για δεκαπέντε λεπτά της ώρας ο Πρωθυπουργός και για δέκα λεπτά της ώρας οι Πρόεδροι των Κοινοβουλευτικών Ομάδων και οι Υπουργοί. Στη συζήτηση μετέχουν έως δύο Υπουργοί. Ο Πρωθυπουργός μπορεί να τριτολογήσει για πέντε λεπτά της ώρας. Ο χρόνος ομιλίας του Υπουργού που παρεμβαίνει στο στάδιο των κυρίων αγορεύσεων ή των δευτερολογιών, πριν ολοκληρωθούν οι αγορεύσεις ή οι δευτερολογίες των Προέδρων των Κοινοβουλευτικών Ομάδων, περιορίζεται στο ήμισυ του χρόνου που δικαιούνται.
      Παρακαλείται ο Πρόεδρος της Κυβέρνησης, κ. Κώστας Καραμανλής, να λάβει το λόγο.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, με πρωτοβουλία της Κυβέρνησης έχουν διεξαχθεί μία σειρά από προ ημερησίας διατάξεως συζητήσεις στη Βουλή για τους κρίσιμους τομείς, για την Οικονομία, την Παιδεία. Με δική μας πρωτοβουλία γίνεται και η σημερινή συζήτηση για τον ευαίσθητο τομέα της Υγείας.
      Πιστεύαμε και πιστεύουμε ότι ο γόνιμος διάλογος, η δημόσια συζήτηση, το άθροισμα δυνάμεων απέναντι σε χρόνια προβλήματα μπορούν να παράγουν σημαντικά θετικά αποτελέσματα για όλους τους πολίτες. Πιστεύαμε και πιστεύουμε ότι η παροχή πλήρους ιατροφαρμακευτικής περίθαλψης σε κάθε πολίτη που έχει ανάγκη, η προστασία της δημόσιας υγείας, η κοινωνική αλληλεγγύη είναι βασικές υποχρεώσεις κάθε σύγχρονης πολιτείας.
      Είναι υποχρεώσεις από τις οποίες κρίνεται πόσο κοινωνικό, πόσο ανθρώπινο, πόσο κοντά στον πολίτη είναι το κράτος. Δυστυχώς στα χρόνια που πέρασαν η χώρα μας δεν μπόρεσε να αποκτήσει το σύστημα υγείας που απαιτεί και δικαιούται η ελληνική κοινωνία. Όλοι ξέρουμε ποιες ήταν οι κυρίαρχες εικόνες. Ατελείωτες ουρές στα εξωτερικά ιατρεία,  λίστες αναμονής χωρίς τέλος, ράντζα στους διαδρόμους, σπατάλη πολλών εκατομμυρίων, αδιαφάνεια στις προμήθειες και στη διαχείριση, ελλείμματα και χρέη. 
      Πολλά νοσοκομεία δεν είχαν ούτε καν ισολογισμούς. Ένας από τους πρώην αρμόδιους Υπουργούς Υγείας μιλούσε για «πιράνχας». Σχεδόν όλοι οι έως τότε Υπουργοί Υγείας αναγκάζονταν λίγο πριν τις εκλογές να ομολογήσουν ότι το ΕΣΥ έπαψε να λειτουργεί. Ο ίδιος ο Αρχηγός του ΠΑΣΟΚ (αναγνωρίζοντας το έλλειμμα) πολιτικής ομολογούσε την ανάγκη «ρήξεων με το παρελθόν». Αυτό σήμαινε και σημαίνει πολλά. Ήταν ομολογία αποτυχίας αλλά και αναγνώριση της ορθότητας των θέσεών μας. 
      ‘Ακουγαν ως τότε οι πολίτες από εκείνους που έπαιρναν τις αποφάσεις ότι κοινωνική πολιτική δεν γίνεται με δανεικά. Την ίδια όμως ώρα, γινόταν το ακριβώς αντίθετο. Τα δημόσια νοσοκομεία λειτουργούσαν με δανεικά, που αυξάνονταν με επιταχυνόμενους ρυθμούς. Το 2001 διαγράφηκαν χρέη ύψους 1.000.000.000 ευρώ. Την ίδια στιγμή άνοιγαν καινούργιοι λογαριασμοί. Δύο χρόνια αργότερα τα καινούργια χρέη ξεπερνούσαν τα 2.000.000.000 ευρώ. Αυτή ήταν η πραγματικότητα. Και αυτή η πραγματικότητα δεν μπορεί να αμφισβητείται από κανέναν. Αναγνωρίζουμε τις δυσκολίες που υπάρχουν σε κάθε προσπάθεια για την αλλαγή της. Δεν συμβιβαζόμαστε όμως με τη συντήρηση. Δεν έχουμε δικαίωμα ανοχής στις παθογένειες του συστήματος και στις νοσηρές καταστάσεις που το καθηλώνουν. Δεν μπορεί στον 21ο αιώνα το σύστημα υγείας στην Ελλάδα να παραμένει ταυτισμένο με τις εικόνες που πληγώνουν τον πολίτη. Δεν μπορεί να παραμένει ταυτισμένο με το απερίγραπτο χάος της κακοδιοίκησης και της σπατάλης. 
      Στεκόμαστε με ευθύτητα και αποτελεσματικότητα απέναντι στην πραγματικότητα. Αυτό οφείλουμε όλοι να το κάνουμε.
      Κυρίες και κύριοι συνάδελφοι, αμέσως μόλις αναλάβαμε την ευθύνη για τη διακυβέρνηση του τόπου, επικεντρώσαμε τις προσπάθειές μας στην ολοκλήρωση της προετοιμασίας για τους Ολυμπιακούς και Παραολυμπιακούς Αγώνες. Οφείλω όμως να υπογραμμίσω ότι και σε αυτόν τον τομέα, της υγείας, ο προϋπολογισμός του 2004 ήταν ελλειμματικός. Δαπάνες για ανειλημμένες υποχρεώσεις, (για υποδομές, υπερωρίες και εφημερίες γιατρών) δεν αναγράφονταν πουθενά. Δημιουργούσαν μια ακόμη «μαύρη τρύπα» που δυσκόλευε την εθνική προσπάθεια και επιβάρυνε το μέλλον.  Τελικά μπορέσαμε μέσα σε ασφυκτικά χρονικά περιθώρια να είμαστε απολύτως έτοιμοι. 
      Θέλω να καταθέσω για τα Πρακτικά της Βουλής τον συνοπτικό απολογισμό του Υπουργείου Υγείας για την περίοδο των Ολυμπιακών Αγώνων, ένα από τα σχέδια έκτακτης ανάγκης, αυτό του Πανεπιστημιακού Γενικού Νοσοκομείου Πατρών και το επιχειρησιακό σχέδιο «ΦΙΛΟΚΤΗΤΗΣ» το οποίο αφορούσε στο ενδεχόμενο χημικού, βιολογικού, ραδιολογικού συμβάντος. 
      (Στο σημείο αυτό ο Πρωθυπουργός κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το τελικό αποτέλεσμα είναι γνωστό. Τα κενά που υπήρχαν καλύφθηκαν. Το ανθρώπινο δυναμικό επέδειξε υπευθυνότητα και πατριωτισμό.  Η Ελλάδα λειτούργησε όπως απαιτούσαν οι περιστάσεις και οι ιστορικές εκείνες στιγμές. Όλοι μαζί οι Έλληνες καταγράψανε ένα συλλογικό επίτευγμα που ενίσχυσε το κύρος και ανέδειξε τις αρχές και τις αξίες της πατρίδας μας. 
      Αναπτύξαμε ένα πρότυπο συστράτευσης, ένα πρότυπο νοοτροπίας, ένα πρότυπο προσφοράς που δεν μπορεί να είναι παρένθεση, αλλά κεκτημένο για νέες συλλογικές προσπάθειες. Αυτός είναι ο δρόμος που επιλέγουμε για όλους τους κρίσιμους τομείς. Αυτός είναι προπάντων ο δρόμος που επιλέγουμε για το έργο που αφορά στην ίδια τη ζωή των Ελλήνων πολιτών. 
      Κυρίες και κύριοι συνάδελφοι, από την πρώτη στιγμή με διαδοχικές, στοχευμένες πολιτικές αρχίσαμε να βάζουμε τάξη στο οργανωμένο χάος. Από την πρώτη στιγμή μέρα με την μέρα κάνουμε πράξη τις δεσμεύσεις μας. Αλλάζουμε την εικόνα στα δημόσια νοσοκομεία. Αλλάζουμε την πραγματικότητα. Προχωρούμε με διάλογο αλλά και αποφασιστικότητα στις αλλαγές και τις μεταρρυθμίσεις που δεσμευτήκαμε. 
      Στο διάστημα που πέρασε ανάμεσα στα άλλα: Συγκροτήθηκε ανώνυμη εταιρεία μονάδων υγείας για την άμεση λειτουργία της πολυκλινικής του Ολυμπιακού Χωριού. Εξασφαλίζεται έτσι σε συντομότερο χρονικό διάστημα η παροχή εξειδικευμένων υπηρεσιών υγείας όπως η κατ’ οίκον νοσηλεία και η ιατρική αποκατάσταση. 
      Διαμορφώθηκε το νομικό πλαίσιο για την κατοχύρωση των μεθόδων τεχνητής γονιμοποίησης, που μπορούν πλέον να εφαρμόζονται δωρεάν αφού για πρώτη φορά καθορίζονται οι προϋποθέσεις για την πλήρη κάλυψη του κόστους από τα ασφαλιστικά ταμεία. Είναι μια σημαντική αρωγή στα ζευγάρια και ιδίως στα οικονομικά ασθενέστερα, που αντιμετωπίζουν σχετικά προβλήματα. Υπενθυμίζω ότι ήμασταν η μόνη χώρα στην Ευρωπαϊκή Ένωση που δεν είχε σχετικούς κανόνες.
      Στο ίδιο διάστημα δημιουργήθηκε η Ένωση Νοσηλευτών-Νοσηλευτριών Ελλάδας με σκοπό την ανάπτυξη της νοσηλευτικής, τη συμμετοχή σε ευρωπαϊκά προγράμματα, την εξασφάλιση υψηλής ποιότητας φροντίδας. 
      Θεσμοθετήθηκε ο Συνήγορος Υγείας και Αλληλεγγύης με στόχο την αντιμετώπιση των φαινομένων κακοδιοίκησης και την ανάπτυξη στενής συνεργασίας με τους πολίτες. 
      Επανασχεδιάστηκε και εφαρμόζεται άμεσα νέος τρόπος επιλογής και τοποθέτησης των αγροτικών γιατρών με απόλυτα αντικειμενικά κριτήρια, χωρίς ταλαιπωρία των υποψηφίων και χωρίς καμιά δυνατότητα παρέμβασης τρίτων. Σημειώνω τους φακέλους των υποψηφίων της περιόδου 2001-2004 βρέθηκαν χίλια τριακόσια (δικαιολογημένα και  αδικαιολόγητα) λάθη. 
      Ιδιαίτερα σημαντικό είναι το γεγονός ότι μπήκε ήδη σε πιλοτική εφαρμογή ένα νέο σύστημα εφημεριών στην Αθήνα, που είχε σαν αποτέλεσμα μια εξαιρετικά σημαντική μείωση των ράντζων. Δεν διστάζω να πω ότι τα υπόλοιπα ίσως να είναι και το πιο δύσκολο κομμάτι της προσπάθειάς μας. Δεν λέμε ούτε ότι λύθηκε το πρόβλημα ούτε ότι είμαστε ικανοποιημένοι. Όσο υπάρχει ανάγκη να τοποθετείται έστω και ένα ράντζο, όσο υπάρχει έστω και ένας πολίτης που δεν βρίσκει κρεβάτι στα δωμάτια των νοσοκομείων, η Κυβέρνηση δεν θα είναι ικανοποιημένη. Σίγουρα, όμως, υπάρχει ήδη μια εμφανής βελτίωση. Η προσπάθειά μας συνεχίζεται με επιμονή και σχέδιο.
      Κυρίες και κύριοι συνάδελφοι, το είπα και το ξαναλέω, το 2005 είναι χρονιά αλλαγών και μεταρρυθμίσεων. Στο διάστημα που πέρασε προετοιμάστηκαν και άρχισαν να προωθούνται σημαντικές τομές στο ΕΣΥ. 
      Με το νόμο που μόλις ψηφίστηκε από τη Βουλή, τίθενται σε εφαρμογή μία σειρά προγραμματικές δεσμεύσεις μας που οδηγούν τόσο στην αναβάθμιση των παρεχόμενων υπηρεσιών, όσο και στην αντιμετώπιση των φαινομένων αδιαφάνειας και κατασπατάλησης των πόρων της υγείας. Ανάμεσα σε άλλα καταργούνται, όπως δεσμευτήκαμε, τα δυσκίνητα ΠεΣΥΠ και το ρόλο τους αναλαμβάνουν οι Υγειονομικές Περιφέρειες. 
      Σημειώνω ότι για τη συγκρότηση των συμβουλίων τους προβλέπεται δημοκρατική συμμετοχή εκπροσώπων από όλους τους εμπλεκόμενους φορείς και καθιερώνεται για πρώτη φορά εκπροσώπηση της ΓΣΕΕ και της ΑΔΕΔΥ. Τα νοσοκομεία και οι μονάδες πρόνοιας μετατρέπονται σε αυτόνομα νομικά πρόσωπα δημοσίου δικαίου με διοικητική και οικονομική αυτοτέλεια. Δημιουργούνται σε κάθε περιφέρεια Κέντρα Εξυπηρέτησης Πολιτών για θέματα υγείας και κοινωνικής αλληλεγγύης, ώστε να μην ταλαιπωρείται ο πολίτης αναζητώντας πληροφορίες και πιστοποιητικά, αλλά να βρίσκει άμεσα μια υπηρεσία για την εξυπηρέτησή του. 
      Σε κάθε υγειονομική περιφέρεια συγκροτείται τμήμα υγιεινής και ασφάλειας των εργαζομένων, με στόχο τη βελτίωση των εργασιακών συνθηκών από την άποψη της υγιεινής και της ασφάλειας. Αυξάνεται το όριο για τη θεώρηση των συνταγών των ασφαλισμένων του δημοσίου από τα 60 στα 100 ευρώ, γεγονός που σημαίνει περιορισμό της ταλαιπωρίας των δικαιούχων. 
      Ρυθμίζονται σημαντικά θέματα για την κοινωνική ένταξη και θεσμοθετούνται  στέγες υποστηριζόμενης διαβίωσης των ατόμων με πολλαπλές αναπηρίες. Προβλέπεται ασφάλιση των γιατρών για ενδεχόμενα λάθη κατά την άσκηση των καθηκόντων τους.
      Ακόμη, θέλω να υπογραμμίσω ότι άρχισε σύμφωνα με το πρόγραμμά μας συστηματική προετοιμασία για τη ριζική αναδιαμόρφωση και την καθολική αναβάθμιση της πρωτοβάθμιας περίθαλψης. 
      Προχωρούμε σταδιακά αλλά σταθερά στη δημιουργία Κέντρων Υγείας Αστικού Τύπου. Εντάχθηκαν ήδη στο Γ΄ Κοινοτικό Πλαίσιο Στήριξης πέντε Κέντρα. Πριν από το καλοκαίρι πρόκειται να λειτουργήσει και το Κέντρο Υγείας του Βύρωνα. Προγραμματίζεται η αγορά δύο κινητών μονάδων για συμπληρωματικές υπηρεσίες ιατρικής φροντίδας σε περιοχές που έχουν ιδιαίτερες ανάγκες. Πριν από το τέλος του χρόνου θα είναι έτοιμος ο νόμος για την πρωτοβάθμια περίθαλψη και την υλοποίηση μιας ακόμα πτυχής του προγράμματός μας και αυτό θα έχει ιδιαίτερα θετικές επιπτώσεις στην αποσυμφόρηση των νοσοκομείων, την αμεσότερη παροχή ιατρικής φροντίδας και την εξοικονόμηση πόρων. 
      Παράλληλα προετοιμάζονται και πρόκειται να κατατεθούν στο αμέσως επόμενο διάστημα νομοσχέδια για τον Κώδικα της Ιατρικής Δεοντολογίας, τη διαχείριση της ποιότητας των παρεχόμενων υπηρεσιών, τη θέσπιση μέτρων προστασίας της δημόσιας υγείας, την κατάργηση της λίστας συνταγογράφησης, τη διαφάνεια στις προμήθειες των φορέων υγείας, αλλά και την ορθολογική αξιοποίηση της περιουσίας του Υπουργείου. 
      Κυρίες και κύριοι συνάδελφοι, τα βάρη του παρελθόντος είναι το μεγάλο πρόβλημα και σ’ αυτόν τον τομέα. Ολοκληρώνουμε μέσα στο 2005 τη ρύθμιση των χρεών των νοσοκομείων περίπου 2,4 δισεκατομμύρια ευρώ που δεν καταγράφονταν ούτε στους προϋπολογισμούς ούτε στο επίσημο δημόσιο χρέος. Ήταν και αυτά μία από τις μαύρες τρύπες των δημόσιων οικονομικών. Ήταν και αυτή μία από τις πρακτικές που επιστρατεύονταν για να μεταφέρονται βάρη του παρελθόντος στο σήμερα. 
      Μπορεί ο καθένας να αντιληφθεί τι επιπλέον θα μπορούσε να είχε κάνει η σημερινή Κυβέρνηση στο χώρο της υγείας χωρίς αυτά τα βάρη. Θα λειτουργούσαν άμεσα όλες οι αναγκαίες μονάδες εντατικής, θα καλύπτονταν άμεσα οι επείγουσες ανάγκες νοσηλευτικού προσωπικού, θα δημιουργούνταν ταχύτερα τα Κέντρα Υγείας Αστικού Τύπου. 
      Από την πρώτη στιγμή, δώσαμε και δίνουμε ιδιαίτερη έμφαση στον τερματισμό της κακοδιοίκησης και της σπατάλης του δημόσιου χρήματος. Εντοπίσαμε και αντιμετωπίζουμε με σημαντικά αποτελέσματα αδιαφανείς πρακτικές που επιστρατεύονταν από το κατεστημένο στις προμήθειες των νοσοκομείων. Ενδεικτικά και μόνο αναφέρω ότι στα Νοσοκομεία Ιπποκράτειο και Ερυθρό Σταυρό πολύ εύκολα οι τιμές των βηματοδοτών μειώθηκαν κατά 25%. Στο Πανεπιστημιακό Νοσοκομείο Κρήτης υπήρξε μείωση του συνόλου των δαπανών κατά 30% και εξοικονόμηση πολλών εκατομμυρίων που χάνονταν σε υπερτιμολογήσεις. Στο Γενικό Νομαρχιακό Νοσοκομείο Λάρισας διαπιστώθηκε υπεξαίρεση μεγάλων ποσών, ενώ το μηχανογραφικό σύστημα που είχε αγοραστεί από το 2001 δεν λειτούργησε ποτέ.  Στο οργανισμό περίθαλψης ασφαλισμένων του δημοσίου βρήκαμε ύστερα από σχετικό διαγωνισμό την πιο συμφέρουσα λύση για την τοποθέτηση των χρημάτων του. Εκείνο που δεν βρήκαμε είναι γιατί ο οργανισμός τοποθετούσε τα χρήματά του στην Αγροτική Τράπεζα χωρίς κανένα επιτόκιο.
Παράλληλα θέσαμε σε εφαρμογή συγκροτημένη προσπάθεια για την προστασία και την αξιοποίηση των περιουσιακών στοιχείων του Υπουργείου. 
      Θα πω ένα μόνο παράδειγμα. Πρώην υπάλληλοι του ΠΙΚΠΑ και του ΕΟΠ, που είχαν δικαιωθεί για διαφορές εφάπαξ, έβγαζαν σε πλειστηριασμό τα ακίνητα της προνοιακής περιουσίας, ενώ οι υπεύθυνοι παρακολουθούσαν ανεύθυνα. Για να αντιμετωπιστεί το πρόβλημα, χρειάστηκε να καλυφθεί μία ακόμη μαύρη τρύπα στον προϋπολογισμό του 2004, ύψους ενός 1.800.000 ευρώ. Τελικά σταματήσαμε δεκάδες πλειστηριασμούς, σώθηκαν αντίστοιχα περιουσιακά στοιχεία, έγινε καταγραφή ολόκληρης της προνοιακής περιουσίας και σε δύο μήνες ξεκινά η καλύτερη δυνατή αξιοποίησή της. Δημιουργούμε για το σκοπό αυτό εταιρεία διαχείρισης και αξιοποίησης της ακίνητης περιουσίας του Υπουργείου. 
      Κυρίες και κύριοι συνάδελφοι, η αξιοποίηση της δημόσιας περιουσίας και η θέσπιση μηχανισμών, διαδικασιών και κανόνων διαφάνειας είναι βασικός και απαράβατος γνώμονας της πολιτικής μας. Προωθούμε ήδη ένα νέο σύστημα προμηθειών του ΕΣΥ, που θα οδηγήσει σε σημαντική μείωση του κόστους τους. Συγκροτούμε ειδική νομοπαρασκευαστική επιτροπή με τη συμμετοχή ανώτατων δικαστικών και ειδικών επιστημόνων. 
      Δημιουργείται ενιαίος φορέας προμηθειών για την προκήρυξη των διαγωνισμών. Δημιουργείται κεντρική επιτροπή προμηθειών για να ελέγχει τους διαγωνισμούς. Δημιουργείται ενιαίος φορέας παραγγελιοληψίας, για να διεκπεραιώνει την παραλαβή των υλικών. Μειώνονται κατά 25% από τις αρχές Απριλίου οι ανώτατες τιμές ΠΕΚ για τα αναλώσιμα υλικά των νοσοκομείων. 
      Δημιουργούμε πιλοτικά μέσα στο 2005 στο λεκανοπέδιο της Αττικής ενιαία εργαστήρια για την πραγματοποίηση εξετάσεων μικρής συχνότητας, έτσι ώστε να υπάρξει μείωση και του κόστους των εξετάσεων αλλά και του χρόνου έκδοσης των αποτελεσμάτων. 
      Έχουμε ήδη δρομολογήσει το πρόγραμμα «ΙΑΣΙΣ», το μεγαλύτερο και πιο αποδοτικό έργο πληροφορικής στη χώρα, που πρόκειται στην αρχική του φάση να δικτυώσει δεκαεννέα νοσοκομεία της χώρας. Από την εφαρμογή του φιλοδοξούμε να μειώσουμε το κόστος για την υγεία τουλάχιστον κατά 35% και να βελτιώσουμε αντίστοιχα τις παρεχόμενες υπηρεσίες. Υπογραμμίζω ακόμη ότι η απορροφητικότητα κοινοτικών χώρων στο χώρο της υγείας από 12% που την παραλάβαμε αυξήθηκε στο τέλος του 2004 στο 25%. 
      Κυρίες και κύριοι συνάδελφοι, ξέρουμε πολύ καλά ότι για την καλύτερη εξυπηρέτηση του πολίτη, για τη βελτίωση των παρεχόμενων υπηρεσιών υγείας απαιτείται έμπρακτη απάντηση στην έλλειψη νοσηλευτικού προσωπικού. Ξέρετε πολύ καλά ότι τα τεράστια δημοσιονομικά προβλήματα, τα χρέη και τα ελλείμματα που μας κληροδότησε το χθες δυσχεραίνουν την προσπάθεια αυτή. Παρ’ όλα αυτά άρχισε η σταδιακή τοποθέτηση μόνιμου και εποχικού προσωπικού από διαγωνισμούς του ΑΣΕΠ του 2002 και του 2003. Υπογράφηκε ήδη η προκήρυξη για δύο χιλιάδες μόνιμες οργανικές θέσεις νοσηλευτικού προσωπικού και χίλιες θέσεις εποχικού προσωπικού, για να στελεχωθούν κατά προτεραιότητα μονάδες εντατικής θεραπείας, εμφραγμάτων και τεχνητού νεφρού. 
      Προκηρύχθηκαν περισσότερες από διακόσιες θέσεις για τις ανάγκες της μεταρρύθμισης στον ψυχιατρικό τομέα και προωθείται σταδιακά η κάλυψη των κενών θέσεων στα ψυχιατρικά νοσοκομεία της Αθήνας και της Θεσσαλονίκης, με συμβάσεις εργασίας ιδιωτικού δικαίου και αορίστου χρόνου. Για να καλυφθούν οι πιο επείγουσες ανάγκες των νοσοκομείων, καθορίστηκαν οι διαδικασίες πρόσληψης επικουρικού προσωπικού με συμβάσεις ορισμένου χρόνου. Σημειώνω ότι στην κατάρτιση των σχετικών καταλόγων πρώτη προτεραιότητα θα έχουν οι άνεργοι που πληρούν τα σχετικά προσόντα. 
      Για τη στελέχωση των μονάδων υγείας σε άγονες περιοχές καταργείται με το νέο νόμο το όριο ηλικίας για το διορισμό γιατρών στις περιοχές αυτές. Παράλληλα, προωθούμε με νομοθετική ρύθμιση και απόλυτα διαφανείς διαδικασίες τη συνεργασία του ΕΣΥ με νομικά πρόσωπα ιδιωτικού δικαίου μη κερδοσκοπικού χαρακτήρα, προκειμένου να καλυφθούν άμεσες ανάγκες, ιδίως σε κρεβάτια μονάδων εντατικής θεραπείας.
      Κυρίες και κύριοι συνάδελφοι, τα μεγαλύτερα προβλήματα στο χώρο της υγείας και της προστασίας της ζωής οφείλονται στο έλλειμμα πολιτικής και την ανεπάρκεια του κράτους. Αναφέρομαι στα τροχαία, όπου κάθε χρόνο θρηνούμε τόσους συνανθρώπους μας όσοι ο πληθυσμός ενός μικρού δήμου. Αναφέρομαι στο πρόβλημα των ναρκωτικών, όπου αποκαλύπτονται τεράστιες ευθύνες της πολιτείας. Αναφέρομαι στα άτομα με αναπηρία, που δεν έχουν την οφειλόμενη αρωγή του κράτους, ενώ την ίδια ώρα εκατοντάδες άλλοι μοιράζονται πόρους, που ανήκουν σε συνανθρώπους μας με πραγματικά μεγάλες ανάγκες.
      Αναφέρομαι στη διαρκή επιδείνωση αυτών των καταστάσεων. Και όλα αυτά δεν μπορεί να συνεχίζονται. Η δική μας απόφαση είναι δεδομένη. Βάζουμε τάξη στο οργανωμένο χάος.
      (Χειροκροτήματα από την πτέρυγα της Νέας Δημοκρατίας)
      Εφαρμόζουμε ήδη πιλοτικό πρόγραμμα με την εισαγωγή κάρτας λειτουργικότητας για αναπήρους και καθιερώνουμε αντικειμενικό σύστημα για την αξιολόγηση της αναπηρίας. Ήδη ο δειγματοληπτικός έλεγχος, που έγινε από το Υπουργείο, δείχνει ότι ο αριθμός των πραγματικά αναπήρων είναι πολύ μικρότερος απ’ ό,τι έως τώρα εμφανιζόταν. Στόχος μας είναι να υπάρξει πλήρης καταγραφή των πραγματικά αναπήρων, να εφαρμοστούν διαδικασίες, που τους απαλλάσσουν από άσκοπες ταλαιπωρίες, και να φτάνουν οι πάσης φύσεως παροχές σε αυτούς που πράγματι τις δικαιούνται.
      (Χειροκροτήματα από την πτέρυγα της Νέας Δημοκρατίας)
      Στο ίδιο διάστημα αναβαθμίστηκε το Εθνικό Κέντρο Άμεσης Κοινωνικής Βοήθειας και βελτιώθηκε σημαντικά το επίπεδο των παρεχόμενων υπηρεσιών του. Σημειώνω ότι λειτουργεί ήδη σε εικοσιτετράωρη βάση η τηλεφωνική γραμμή «197» για άμεση κοινωνική βοήθεια, λειτουργεί στο Καλαμάκι ξενώνας για κακοποιημένες γυναίκες και παιδιά, λειτουργούν ξενώνες, ένας στο Ίλιο και ένας στο Ωραιόκαστρο, για γυναίκες θύματα παράνομης διακίνησης και σεξουαλικής εκμετάλλευσης, λειτουργούν δύο κέντρα κοινωνικής στήριξης, ένα στην Αθήνα και ένα στη Θεσσαλονίκη, και σύντομα πρόκειται να λειτουργήσουν άλλα δέκα.
      Το Εθνικό Συμβούλιο Κοινωνικής Φροντίδας, που ήδη υλοποιεί εθνικά και ευρωπαϊκά προγράμματα για τα άτομα με αναπηρία, μετατρέπεται σε Ερευνητικό Κέντρο Κοινωνικής Προστασίας και Αλληλεγγύης. Σημειώνω ότι το Συμβούλιο αυτό ήδη επεξεργάζεται νέες νομοθετικές πρωτοβουλίες, που αφορούν τις υιοθεσίες, την αναδοχή, τον κοινωνικό αποκλεισμό, την προσβασιμότητα των αναπήρων. Άρχισε και βρίσκει ιδιαίτερη απήχηση η λειτουργία της πρώτης πρότυπης οργανωμένης προσβάσιμης πλαζ για άτομα με αναπηρία στο ΚΑΑΠ, στη Βούλα, (πρώην ΠΙΚΠΑ). Σημειώνω ότι ήδη επεξεργαζόμαστε σχέδιο για την πλήρη ανάπλαση ολόκληρης της περιοχής του πρώην ΠΙΚΠΑ.
      Εφαρμόζεται ήδη, με συντονιστή το Κέντρο Κοινωνικής Στήριξης των Αμπελοκήπων, συγκροτημένο πρόγραμμα για τα «παιδιά των φαναριών», που δεν βασίζεται σε αστυνομικά μέτρα αλλά σε δράσεις κοινωνικής προσέγγισης. Ήδη το πρόβλημα περιορίστηκε σημαντικά και προσδοκούμε ακόμα καλύτερα αποτελέσματα στο επόμενο διάστημα.
      Σε ό,τι αφορά την αντιμετώπιση της μάστιγας των ναρκωτικών, σημειώνω τη λειτουργία παραρτήματος του ΟΚΑΝΑ στη Ρόδο, τη λειτουργία νέας μονάδας χορήγησης υποκατάστατων στην Αθήνα, στην οδό Αβέρωφ, στην εγκατάσταση τεσσάρων λυόμενων στο λιμάνι της Θεσσαλονίκης για τον ίδιο σκοπό, την προκήρυξη -πέρα από τις προγραμματισμένες -επιπλέον εβδομήντα θέσεων για απογευματινή βάρδια στο πρόγραμμα μεθαδόνης, την προετοιμασία προεδρικού διατάγματος για να καλυφθούν από τα ασφαλιστικά ταμεία χρήστες, που αναγκάζονται να καταφύγουν σε νομικά πρόσωπα ιδιωτικού δικαίου. (Με την προϋπόθεση βέβαια ότι θα λειτουργούν υπό την πλήρη εποπτεία του Υπουργείου Υγείας).
      Παράλληλα προχωρούμε στη συγκρότηση εθνικής επιτροπής για το συντονισμό των προσπαθειών πρόληψης, θεραπείας και κοινωνικής επανένταξης, στην οποία θα συμμετέχω και ο ίδιος προσωπικά.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, διαλέξαμε το δρόμο της ειλικρίνειας και της ευθύνης απέναντι στον πολίτη, διαλέξαμε το δρόμο των αλλαγών και όχι της συντήρησης, διαλέξαμε το δρόμο της διαφάνειας και της αποτελεσματικότητας. Ξέρουμε ότι αυτά που πρέπει να γίνουν είναι και πολλά και δύσκολα. Θέλουμε τη συνεννόηση με όλους τους εμπλεκόμενους φορείς. Θέλουμε το διάλογο ακόμα και την αντιπαράθεση απόψεων και ιδεών με όλες τις πολιτικές δυνάμεις, φθάνει να υπάρχει απ’ όλους γόνιμη διάθεση και όχι στείρα άρνηση. Όμως –το λέω ξεκάθαρα- δεν πρόκειται να συμβιβαστούμε με αντιδράσεις κατεστημένων συμφερόντων. …
      (Χειροκροτήματα από την πτέρυγα της Νέας Δημοκρατίας)
….δεν πρόκειται να υποχωρήσουμε σε επιθέσεις που ευνοούν ένοχες καταστάσεις.
       Στη σκέψη μας είναι: Η στιγμή που ο πολίτης χρειάζεται επειγόντως ένα γιατρό, η στιγμή που χρειάζεται να πάει σε ένα κέντρο υγείας, η στιγμή που χρειάζεται να εισαχθεί σε ένα δημόσιο νοσοκομείο. Είναι η στιγμή που κρίνεται αν το κράτος υπάρχει για τους πολίτες του, αν το κράτος σέβεται τη ζωή και την αξιοπρέπεια των ανθρώπων, αν το κράτος αξίζει της εμπιστοσύνης μας. Οι προσπάθειες μας οδηγούν ήδη σε απτά αποτελέσματα. Οι στόχοι μας γίνονται ο ένας μετά τον άλλον πραγματικότητα. Εργαζόμαστε συστηματικά ώστε να μη χάνονται πια τεράστιοι πόροι στην κακοδιοίκηση και στη διαφθορά, αλλά να αξιοποιούνται για την αναβάθμιση των υπηρεσιών στον πολίτη. Να μην είναι το βράδυ τριάντα ασθενείς με μία μόνο νοσηλεύτρια, να μην περιμένει μήνες ο πολίτης για μία εξειδικευμένη εξέταση, να μην περιμένει ατελείωτες ώρες στα τμήματα επειγόντων περιστατικών ώσπου να τον εξετάσει γιατρός, να έχουν οι πολίτες άνετη πρόσβαση σε υψηλού επιπέδου υπηρεσίες υγείας. 
      (Χειροκροτήματα από την πτέρυγα της Νέας Δημοκρατίας)
      Στρατηγικός στόχος της Κυβέρνησης είναι να διαμορφωθούν συνθήκες που διασφαλίζουν σταδιακά αλλά σταθερά την πλήρη ανταπόκριση του κράτους στις βασικές αυτές υποχρεώσεις του. Αυτό είναι το διαρκές αίτημα των πολιτών, αυτό είναι το κεντρικό διακύβευμα για μία σύγχρονη Ελλάδα στην Ευρώπη και στον κόσμο. 
      (Όρθιοι οι Βουλευτές της Νέας Δημοκρατίας χειροκροτούν με ζωηρά και παρατεταμένα χειροκροτήματα τον Πρόεδρο της Κυβέρνησης κ. Κωνσταντίνο Καραμανλή) 
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους της Βουλής, είκοσι εννέα μαθητές και μαθήτριες και τέσσερις συνοδοί-δάσκαλοι από το Δημοτικό Σχολείο Θεοδωροπούλου Χανίων.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γεώργιος Παπανδρέου έχει το λόγο.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κύριε Πρωθυπουργέ, μας έχετε πείσει. Μετά από πολλές συζητήσεις εδώ στη Βουλή μας πείσατε ότι έχετε μάθει απ΄έξω το προεκλογικό πρόγραμμα της Νέας Δημοκρατίας!
      (Χειροκροτήματα από την πτέρυγα του ΠΑΣΟΚ)
Σε λίγο βέβαια θα μάθουμε να το παπαγαλίζουμε και εμείς με τη συνεχή αναφορά!
Βέβαια υπάρχει και η συνήθεια του κυρίου Πρωθυπουργού να αναφέρεται με συμπάθεια στους πάσχοντες, στα προβλήματα της χώρας, αλλά δεν μας λέει με ποια μέσα θα τα λύσει. Δεν τα έχει λύσει. Εκτός αν θεωρεί, όπως μας είπε, ότι αν έχει προσωπική συμμετοχή θα λυθούν ως διά μαγείας, όπως βεβαίως έλυσε και τα αγροτικά, όταν μας είπε ότι θα πάει στις Βρυξέλλες για να λύσει τα θέματα των αγροτών!
      (Χειροκροτήματα από την πτέρυγα του ΠΑΣΟΚ)
      Μας κάλεσε σήμερα ο κ. Καραμανλής για τα θέματα της υγείας. Πολύ καλά έκανε. Ξέρει πολύ καλά, όμως, ο κ. Κακλαμάνης, ο Υπουργός Υγείας, ότι παρά την προσωπική του δημοφιλία, είναι και αυτός εγκλωβισμένος στο γενικό κατήφορο που έχει πάρει η οικονομία μας.
Δεν είναι τυχαίο ότι τον βλέπουμε να ασφυκτιά. Δείχνει τάσεις φυγής είτε προς τη δημαρχία της Αθήνας είτε με δηλώσεις του τύπου «Κάποιοι από εμάς πρέπει να φύγουμε, να πάμε σπίτια μας».
     (Χειροκροτήματα από την πτέρυγα του ΠΑΣΟΚ)
     Δεν του δίνω βέβαια ελαφρυντικό για την κατάσταση στο χώρο της υγείας, αλλά, κύριε Καραμανλή, του έχετε «κόψει τα πόδια». Το μόνο αποτέλεσμα των πολιτικών της Κυβέρνησης είναι η γενικευμένη ανασφάλεια και αβεβαιότητα για όλους τους πολίτες και αυτό ισχύει και στον τομέα της υγείας και της κοινωνικής πολιτικής. 
     Παγώσατε την οικονομία, δέσατε τα χέρια της χώρας μας. Ξέρετε, στην ουσία, τι ήταν η απογραφή; Βάλατε εσείς φωτιά για να αποδείξετε ότι παραλάβατε καμένη γη. Κάψατε εσείς τη γη, ελπίζοντας ότι θα μπορούσατε να πείσετε τον ελληνικό λαό ότι ήταν δικό μας σφάλμα, σφάλμα του ΠΑΣΟΚ..
     (Χειροκροτήματα από την πτέρυγα του ΠΑΣΟΚ)
     … όπως οι εμπρηστές που πάνε να κάψουν κομμάτι δασικής έκτασης για να το καταπατήσουν αργότερα. Όμως η φωτιά δεν ήταν ελεγχόμενη. Επεκτείνεται και καίει ακόμα εκτάσεις, τον πλούτο του ελληνικού λαού, έναν πλούτο που όχι μόνο χάνει ο ελληνικός λαός αλλά καλείται από την Ευρωπαϊκή Ένωση να τον αποζημιώσει ο ίδιος. 
     Σας πιάσανε στα πράσα, κύριε Καραμανλή, και η ανευθυνότητά σας δεν περιγράφεται. Συμπεριφέρεστε στην ελληνική οικονομία ως κοινοί εμπρηστές. Το αποτέλεσμα είναι πια έκδηλο μετά από ένα χρόνο δικής σας διακυβέρνησης, κύριε Καραμανλή. Οι στοχευμένες πολιτικές, για τις οποίες μιλάτε, οδήγησαν την οικονομία σε ύφεση, τους εργαζόμενους στην ανασφάλεια, τις επιχειρήσεις στην αβεβαιότητα, τους χαμηλόμισθους και τους χαμηλοσυνταξιούχους σε απόγνωση. 
     Πώς να συναινέσουμε –μιλάτε για συναίνεση και διάλογο- στην απραξία και στην έλλειψη κυβερνητικού έργου; Πώς να συναινέσουμε στην έλλειψη πολιτικής και την υποκατάσταση της πολιτικής με επικοινωνιακά τεχνάσματα; Πώς να συναινέσουμε σε λανθασμένες πολιτικές που πάνε τη χώρα πίσω; 
     Πώς να συναινέσουμε στην απραξία σας σε θέματα όπως το εκκλησιαστικό, στο πισωγύρισμα της χώρας στην πολιτική λογική «εξουσία για την εξουσία», που απαξιώνει θεσμούς και πολιτικούς; Και στον τομέα της υγείας, όπως σε άλλους τομείς, αυτό που έχει να επιδείξει η Κυβέρνηση είναι η έλλειψη ειλικρίνειας, η ασυνέπεια και η αναξιοπιστία. 
     Πώς να συναινέσουμε στον άκρατο κομματισμό που επιβάλλεται στη δημόσια υγεία και σε όλη τη Δημόσια Διοίκηση; Πώς να συναινέσουμε στη συνειδητή απαξίωση του δημόσιου συστήματος; Είναι μέσα σε αυτό το κλίμα της οικονομικής κατάρρευσης, της ενασχόλησης της Κυβέρνησης με κάθε άλλο από τα πραγματικά προβλήματα, που καλούμαστε να συζητήσουμε και ο Υπουργός Υγείας καλείται να υλοποιήσει τις δικές του δεσμεύσεις. 
     Ποια όμως είναι η πραγματική εικόνα στο χώρο της υγείας; Άκουσα να μιλάτε για τα χρέη. Το 2004, και φέτος, διαπιστώνεται αύξηση του ρυθμού των χρεών των νοσοκομείων. Βεβαίως, πρέπει να γίνει καλύτερη διαχείριση. Και η Κυβέρνηση προχώρησε, πρόσφατα, σε ρύθμιση των χρεών, ύψους 2,1 δισεκατομμυρίων ευρώ, ενώ στην πράξη η ρύθμιση αφορούσε 2,4-2,6 δισεκατομμύρια ευρώ. 
     Εμείς αντιδράσαμε, διότι ζητήσαμε να γίνουν έλεγχοι στους προμηθευτές, για να μειωθεί το κόστος, να μειωθούν τα χρέη. Εσείς που μιλάτε για διαφάνεια, αντί να κάνετε αυτόν τον έλεγχο, φέρνετε νόμο για να νομιμοποιήσετε τις προμήθειες. Και ως Αντιπολίτευση και ως Κυβέρνηση ένα χρόνο… 
     ΜΙΛΤΙΑΔΗΣ ΕΒΕΡΤ: Δέκα χρόνια…
     (Θόρυβος στην Αίθουσα)
     ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, σας παρακαλώ!
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Ελέγχεστε εσείς, κύριε Έβερτ. Ελέγχεστε εσείς, ως Κυβέρνηση. Δεν είστε αντιπολίτευση, να το καταλάβετε αυτό. 
     (Χειροκροτήματα από την πτέρυγα του ΠΑΣΟΚ)
     Ως αντιπολίτευση προσπαθήσατε να απαξιώσετε το δημόσιο σύστημα υγείας, με τα επικοινωνιακά εφέ τύπου «κατσαρίδας». Σήμερα αποδομείτε το σύστημα. Κυβερνάτε με αφορισμούς. Αφορισμούς κατά των λειτουργών, με την εναγώνια αναζήτηση φανταστικών υπονομευτών σας στους «κατ’ επάγγελμα συνδικαλιστές», όπως τους λέτε, με απειλές, ότι όσοι δεν συμφωνούν με την πολιτική σας θα τεθούν εκτός ΕΣΥ, με απαξιωτικές φράσεις του Υφυπουργού: «Θα μάθετε εσείς, οι εργαζόμενοι στα μικρά νοσοκομεία, να δουλεύετε».
(Θόρυβος στην Αίθουσα από την πτέρυγα της Νέας Δημοκρατίας)
Έτσι θα εμπνεύσετε τις αλλαγές στο σύστημα; Έτσι θα εμπνεύσετε τους γιατρούς που, αν θέλετε, το επάγγελμα το ιατρικό, πέραν των προβλημάτων που μπορεί να υπάρχουν, χρειάζεται πρώτα απ’ όλα το κλίμα της προσφοράς, για την οποία μίλησε ο δικός σας Πρωθυπουργός; Πώς θα διαμορφώσετε, αγαπητοί συνάδελφοι, αυτό το κλίμα της προσφοράς, της συναίνεσης και της συνεργασίας, όταν απειλείτε τους γιατρούς;
      (Χειροκροτήματα από την πτέρυγα του ΠΑΣΟΚ)
Και ξέρετε πόσο ευαίσθητο είναι αυτό το θέμα στο χώρο της υγείας. Όλα αυτά μόνο δυσφήμιση δημιουργούν και απαξίωση για το δημόσιο σύστημα υγείας. 
      Για να δούμε όμως πρακτικά το δείγμα γραφής τους τελευταίους δώδεκα μήνες που πέρασαν. Διότι ακούσαμε πολλά που είπε ο κ. Καραμανλής. Να ξέρετε, ότι όσα είπε είναι η συνέχεια των αποφάσεων, των έργων της κυβέρνησης του ΠΑΣΟΚ. Εσείς, δεν έχετε προχωρήσει σε τίποτα ουσιαστικό. Σε τίποτα, κύριοι συνάδελφοι! Μιλάτε για προσλήψεις. Οι προσλήψεις που γίνονται, γίνονται με διαγωνισμούς που επί ΠΑΣΟΚ πήραμε αποφάσεις γι’ αυτούς.
      (Χειροκροτήματα από την πτέρυγα του ΠΑΣΟΚ)
      Υποσχεθήκατε προεκλογικά γρήγορες κρίσεις γιατρών με κριτήρια αξιοκρατίας, για να κομματικοποιήσετε τελικά απόλυτα τα συμβούλια κρίσης, αφού τα αλλάξατε δύο φορές μέσα σ’ έντεκα μήνες. Παροπλίσατε ένα τεράστιο δυναμικό στελεχών. Χωρίς καμία διαδικασία ορίσατε τους διοικητές των νοσοκομείων από την κεντροδεξιά δεξαμενή, όπως δήλωσε ο Υπουργός σας. Ξαναγυρίσατε στις παλιές γνωστές σας μεθόδους και συμπεριφορές. Ακόμα και μη πτυχιούχο ως ΠεΣΥάρχη διορίσατε -και παράνομα- αφού δεν υπήρχε άλλη θέση κενή στην περιοχή για να τακτοποιηθεί! Έτσι κοιτάτε το χώρο της υγείας.
      Υποσχεθήκατε αύξηση των κονδυλίων για την υγεία και βεβαίως τη φέρατε με χαμηλότερα κονδύλια ποσοστιαία από άλλες χρονιές, δέσμια της απογραφής που κάνατε. 
      Σταματήσατε έργα του ΠεΣΥ στη φάση της διαπραγμάτευσης. «Παγώσατε» τις αναγκαίες προσλήψεις. Άκουσα τον κ. Καραμανλή να λέει: μα, θα χρειάζονται και νοσοκόμες κλπ. Ποια είναι η πρόσληψη που έχετε κάνει, αγαπητοί συνάδελφοι, τους τελευταίους μήνες; «Παγώσατε» το ιδιαίτερα σημαντικό για την υγεία πρόγραμμα «Κοινωνία της Πληροφορίας» και βαδίζετε στην οδό της απώλειας κοινοτικών πόρων για την υγεία.
      Υποσχεθήκατε τη διαχείριση των νοσοκομειακών αποβλήτων, τον έλεγχο της διασποράς των ιατρικών μηχανημάτων, την ανακοστολόγηση των ιατρικών πράξεων, για να τα ξεχάσετε όλα πολύ γρήγορα.
      Είπατε ότι θα αντιμετωπίσετε το θέμα των ναρκωτικών. Άκουσα πολλά από τον κύριο Πρωθυπουργό για το θέμα αυτό. Η λίστα στις μονάδες υποκατάστατων αυξήθηκε κατά 48% τους τελευταίους μήνες. Πού είναι η πολιτική σας για το θέμα των ναρκωτικών;
      Δεσμευθήκατε να ιδρύσετε νέες μονάδες εντατικής θεραπείας. Δεν λειτούργησε καμία επιπλέον.
      Δεσμευθήκατε ότι θα λειτουργήσουν τα νέα νοσοκομεία. Δεν προστέθηκε ούτε ένα κρεβάτι ακόμα. Το Πανεπιστημιακό Νοσοκομείο «Αττικόν», πρακτικά, παραμένει με το ίδιο προσωπικό. Ακόμα και τις μετατάξεις δεν έχετε διασφαλίσει σε δώδεκα μήνες, όχι νέα πρόσληψη. Και είχα την τύχη να νοσηλευτώ εκεί. Λέω «την τύχη», διότι  είναι πράγματι ένα κόσμημα αυτό το νοσοκομείο. Αλλά, παρ΄ ότι το προσωπικό δουλεύει σκληρά και με αφοσίωση, έχει τεράστιες ακόμα δυσκολίες από την έλλειψη της δικιά σας μέριμνας. Είναι χαρακτηριστικό ότι καμία πρόσληψη δεν έχει γίνει για το «Αττικό Νοσοκομείο» από την ημέρα που εσείς αναλάβατε την εξουσία. 
      Στο «Παπαγεωργίου», ματαιώθηκε η μεταφορά των τελευταίων πανεπιστημιακών κλινικών για ρουσφετολογικούς λόγους. Στο Πανεπιστημιακό Νοσοκομείο της Λάρισας δεν λειτούργησε κανένα νέο κρεβάτι.
      Δεσμευθήκατε προσωπικά, ως Πρωθυπουργός, για προσλήψεις πέντε χιλιάδων διακοσίων γιατρών και νοσηλευτών μέσα στο 2004. Δεσμεύθηκε ο Υπουργός Υγείας για προκήρυξη οκτώ χιλιάδων θέσεων μέσα στο 2004. Ο Υπουργός Αιγαίου μίλησε για χίλιους γιατρούς και νοσηλευτές στα νησιά του Αιγαίου. Πού είναι, αγαπητοί συνάδελφοι, μία έστω απ’ αυτές τις προσλήψεις;
      Πείσατε τον ελληνικό λαό ότι θα καταπολεμήσετε το σύστημα με τα «φακελάκια», που πράγματι αποτελούν ντροπή για το Σύστημα και ακούσαμε προτάσεις για τη νομιμοποίησή τους.
     Δεσμευθήκατε ότι μέσα στο 2004 θα φέρετε στη Βουλή νομοσχέδια για το φάρμακο, για τις προμήθειες, για τη διοίκηση του συστήματος και για την πρωτοβάθμια φροντίδα υγείας. Δεν τα είδαμε. Το δημόσιο χαρακτήρα του συστήματος, για τον οποίο σήμερα μιλάτε, εσείς ποτέ δεν το πιστέψατε. Τον πολεμάτε από το 1983 που το ΠΑΣΟΚ ψήφισε το νόμο για το ΕΣΥ.
     (Χειροκροτήματα από την πτέρυγα του ΠΑΣΟΚ)
      Έχουν οι πολίτες, κύριε Καραμανλή, και μνήμη και γνώση και κρίση. Γνωρίζουν και θυμούνται ότι η Νέα Δημοκρατία, ούτε ψήφισε τον ιδρυτικό νόμο για το ΕΣΥ ούτε στήριξε την εικοσαετή προσπάθειά μας για συνεχή βελτίωση ενός δημόσιου συστήματος υγείας που να ανταποκρίνεται αποτελεσματικά στις διαρκώς αυξανόμενες ανάγκες και απαιτήσεις του πολίτη.
     Είναι δυνατόν να έχετε αναθέσει τα τμήματα επειγόντων περιστατικών -με τρόπο αντιεπιστημονικό και επικίνδυνο για τους ασθενείς- στους διοικητές; Είναι δυνατόν την ευθύνη για τη μεταφορά ενός ασθενούς να μην την έχει ο γιατρός που τον παρέλαβε στα επείγοντα περιστατικά, που τον εξέτασε, που τον παρακολουθεί, αλλά να έχει αυτήν την ευθύνη ο διορισμένος διοικητής του νοσοκομείου; Δηλαδή τον βλέπετε σαν ένα αντικείμενο, σαν ένα προϊόν; 
     Είναι δυνατόν οι διοικήσεις των νοσοκομείων να πιέζουν τους εργαζόμενους, όπως οι ίδιοι καταγγέλλουν, για μειωμένες εισαγωγές ασθενών, για τη μείωση του χρόνου νοσηλείας των ασθενών, για να υπάρχουν κενά κρεβάτια και να μειωθούν με αυτόν τον τρόπο τα ράντζα; Αυτό δεν δημιουργεί για τους λειτουργούς στο χώρο της υγείας μεγάλα ηθικά διλήμματα και απογοήτευση για την προσφορά τους;
     Είχατε κάνει ως Αντιπολίτευση σημαία σας τα ράντζα. Είπατε ότι θα τα καταργήσετε σε τρεις μήνες και ένα χρόνο μετά μπορεί να αποσυμφορήθηκαν ορισμένα από τα μεγάλα νοσοκομεία, αλλά από την άλλη πλευρά επιβαρύνθηκαν τα μικρότερα, ενώ αυξήθηκαν οι λίστες των χρόνιων περιστατικών.
     Το ράντζο, αγαπητοί συνάδελφοι, είναι σύμπτωμα, δεν είναι αίτιο. Βεβαίως ταλαιπωρεί τον πολίτη και βεβαίως πρέπει να αντιμετωπιστεί, όχι «να σκουπιστεί κάτω από το χαλί». Όμως δεν μπορεί να αποτελεί τον κεντρικό πυρήνα της πολιτικής μιας κυβέρνησης. Ο πυρήνας αυτός πρέπει να είναι η παροχή ποιοτικής υγείας σε όλους, σε ισότιμη βάση.
     Εσείς, κύριε Πρωθυπουργέ, ασχοληθήκατε με το λειτουργικό σύμπτωμα και όχι με τα αίτια, για την ακρίβεια, με την επικοινωνιακή διαχείριση του προβλήματος. Κύριε Πρωθυπουργέ, μήπως εσείς δημιουργήσατε κάποιες προϋποθέσεις; Μήπως προκηρύξατε θέσεις για νέο προσωπικό; Μήπως φτιάξατε νέες μονάδες; Μήπως λειτουργήσατε αυτόνομα τμήματα επειγόντων περιστατικών; Τίποτα από αυτά δεν κάνατε! Είτε το θέλετε είτε δεν το θέλετε το Εθνικό Σύστημα Υγείας είναι συνώνυμο με το ΠΑΣΟΚ. 
     Θέλω να θυμίσω εδώ δύο ανθρώπους, τον Παρασκευά Αυγερινό και το Γιώργο Γεννηματά, και να αποτίσω φόρο τιμής, όταν, πριν από είκοσι δύο χρόνια πάλεψαν για την ψήφιση και εφαρμογή αυτού του νόμου.
     (Χειροκροτήματα από την πτέρυγα του ΠΑΣΟΚ)
      Κάθε πολίτης γνωρίζει ότι η κοινωνική προστασία στην Ελλάδα εγκαθιδρύθηκε από το ΠΑΣΟΚ μετά το 1981. Όταν ψηφίστηκε το ΕΣΥ, η Νέα Δημοκρατία ήταν αντίθετη. Στις εκλογές του 1985 έλεγε ότι τα κέντρα υγείας που ήταν υπό ανέγερση θα γίνουν στις αποθήκες. Μέχρι τη δεκαετία του 1980 πάρα πολλοί Έλληνες πήγαιναν στο εξωτερικό –Αγγλία, Ηνωμένες Πολιτείες και αλλού- για περίθαλψη. Σήμερα πηγαίνουν ελάχιστοι.
     Από το 1989 μέχρι το 1993, με την άνοδο της Νέας Δημοκρατίας, παρήλθαν πέντε νεκρά ουσιαστικά χρόνια για το Εθνικό Σύστημα Υγείας. Φρενάρισαν την εξέλιξη του συστήματος, επέτρεψαν την ιδιωτική πρωτοβουλία να δρα κερδοσκοπικά και βεβαίως να ανασυνταχθεί ενάντια σε ένα σύστημα δημόσιας υγείας.
     Όμως, σήμερα, μετά από πολλές προσπάθειες, οι Έλληνες έχουν άριστους δείκτες υγείας και επιβίωσης, και στους άντρες και στις γυναίκες, και χαμηλή βρεφική θνησιμότητα.
Αυτό δεν σημαίνει ότι δεν υπάρχουν προβλήματα –τα αναφέρατε και εσείς- όπως είναι τα τροχαία ατυχήματα. Βεβαίως συνεχίζει να είναι ψηλά ο καρκίνος -του πνεύμονα ειδικότερα- και οι καρδιοπάθειες. Γι’ αυτό χρειάζεται πρόληψη, ανάπτυξη δημόσιας υγείας και διατομεακή στρατηγική για την υγεία. 
     Ασφαλώς υπάρχουν προβλήματα και χρειάζονται τομές και βελτιώσεις. Κανείς δεν μπορεί να παραβλέψει τις δυσχέρειες για τη διάθεση των αναγκαίων πόρων, τα προβλήματα στη στελέχωση υπηρεσιών υγείας, τη μη ολοκλήρωση των δομών παροχής πρωτοβάθμιας φροντίδας, τη μη ολοκλήρωση του διοικητικού, λειτουργικού και διαχειριστικού εκσυγχρονισμού με σύγχρονα συστήματα ή φαινόμενα εσωτερικών τριβών, προβλήματα πελατειακών και αδιαφανών σχέσεων. 
     Κανείς όμως δεν μπορεί να παραβλέψει τα μεγάλα επιτεύγματα που έχουν γίνει στη χώρα. Δεν είναι αλήθεια ότι έχει ολοκληρωθεί ή ολοκληρώνεται μέχρι το 2006 και το 2007 η ανέγερση ή και επέκταση ογδόντα νοσοκομείων που εμείς ξεκινήσαμε; Δεν είναι αλήθεια ότι τα τελευταία χρόνια εξοπλίστηκαν τα νοσοκομεία με τον πιο σύγχρονο ιατρικό και τεχνολογικό εξοπλισμό; Δεν είναι αλήθεια ότι θεσμοθετήθηκε το πλαίσιο της στήριξης της πρωτοβάθμιας φροντίδας υγείας, ενώ άρχισαν να κατασκευάζονται επτά κέντρα υγείας αστικού τύπου; Δεν είναι αλήθεια ότι το ΕΚΑΒ ενισχύθηκε με κινητές ιατρικές μονάδες, με διακόσια εβδομήντα νέα ασθενοφόρα αλλά και με στελεχικό δυναμικό, στο πλαίσιο του συστήματος της επείγουσας προνοσοκομειακής ιατρικής φροντίδας; Δεν είναι αλήθεια ότι ενισχύθηκε το Κέντρο Ελέγχου Ειδικών Λοιμώξεων; Δεν είναι αλήθεια ότι ψηφίσαμε νόμο για την αποτελεσματική πολιτική πρόληψης και προαγωγής της δημόσιας υγείας; Δεν είναι αλήθεια ότι προωθήσαμε την ψυχιατρική μεταρρύθμιση ιδιαίτερα στον τομέα της αποασυλοποίησης; Δεν είναι αλήθεια ότι εμείς δημιουργήσαμε και εφαρμόσαμε το ιδιαίτερα σημαντικό πρόγραμμα «Βοήθεια στο Σπίτι»; Τι κάνετε με το πρόγραμμα αυτό; Δεν είναι αλήθεια ότι τα τελευταία χρόνια έγιναν πολλά από θεσμικής πλευράς και από πλευράς λειτουργίας και δομών πρόληψης, θεραπείας και αποκατάστασης στον τομέα των ναρκωτικών και τις εξαρτησιογόνες ουσίες; 
     Αυτή είναι η αλήθεια. Αυτή είναι η πραγματικότητα, όχι η εικονική πραγματικότητα. Είναι η πραγματικότητα που ζει η ελληνική κοινωνία.
     Το ΠΑΣΟΚ απέδειξε ότι νοιάζεται για την αναβάθμιση της υγείας. Παρέλαβε τα τμήματα πρώτων βοηθειών με πρωτόγονα ασθενοφόρα, για να τα μετατρέψει σε ευρωπαϊκό σύστημα διακομιδής, το ΕΚΑΒ. Παρέλαβε νοσοκομεία σαράβαλα του περασμένου αιώνα για να τα παραδώσει σύγχρονα νοσοκομεία ευρωπαϊκών προδιαγραφών, χωρίς βεβαίως να έχουν λυθεί όλα τα προβλήματα και να μην υπάρχουν ελλείψεις, αλλά εξυπηρετούμε εκατομμύρια πολιτών κάθε χρόνο. 
     Φέρατε ένα νομοσχέδιο, κύριοι της Κυβέρνησης, που απλώς αναπαράγει την έλλειψη πολιτικής, αναπαράγει αντιφάσεις και την απόλυτη ασυνέπεια της Κυβέρνησης. Θα καταργούσατε τα ΠεΣΥΠ. Όμως, απλώς τους αλλάζετε ονόματα και γίνονται ΔΥΠΕ, δηλαδή Διοικήσεις Υγειονομικών Περιφερειών. 
     Μήπως το ίδιο δεν κάνετε με όλα τα άλλα; Μεγάλοι τίτλοι, μεγάλα λόγια, μεγάλες υποσχέσεις, αλλά πενιχρά έργα. Τα μετονομάζετε και παράλληλα τα αποδυναμώνετε. Το ίδιο κάνετε και με το ΣΔΟΕ. Το ίδιο κάνετε και με το Εθνικό Σύστημα Υγείας, που ως παγκόσμια πρωτοτυπία γίνεται Εθνικό Σύστημα Υγείας και Κοινωνικής Αλληλεγγύης. Θα καταργούσατε τα απογευματινά ιατρεία αλλά διατηρούνται. Θα άλλαζαν οι εργασιακές σχέσεις των γιατρών αλλά μένουν ως έχουν. Οι διοικητές των νοσοκομείων θα ήταν απλά εισηγητές αλλά γίνονται πρόεδροι. Θα καταργούσατε τη λίστα φαρμάκων αλλά τη διατηρείτε, μόνο που την ελέγχει πια απόλυτα ο Υπουργός. Είναι θέμα διαφάνειας αυτό; Επαναφέρετε την αναποτελεσματικότητα, τη γραφειοκρατία, την αδυναμία συντονισμού, την υπερσυγκέντρωση των αποφάσεων στο Υπουργείο και στον Υπουργό, την αύξηση των λειτουργικών δαπανών, για να βολέψετε τελικά «ημετέρους» με απόλυτη κομματικοποίηση και κομματικό έλεγχο όλων των συλλογικών οργάνων.
    Δεν δημιουργείτε, κυρίες και κύριοι της Νέας Δημοκρατίας, Εθνικό Σύστημα Υγείας και Κοινωνικής Αλληλεγγύης. Δημιουργείτε ένα εθνικό σύστημα υποβάθμισης της δημόσιας υγείας αλλά με κομματική αλληλεγγύη.
    (Χειροκροτήματα από την πτέρυγα του ΠΑΣΟΚ)
    Τελειώνοντας, φίλες και φίλοι, θέλω να πω ότι κανένα σύστημα υγείας –ούτε το δικό μας- δεν είναι στατικό, χωρίς προβλήματα και χωρίς την ανάγκη παρεμβάσεων. Υπάρχουν προβλήματα. Και εμείς καθυστερήσαμε, για παράδειγμα, στη θέσπιση του οικογενειακού γιατρού. Όμως, ψηφίσαμε πρόσφατα, όταν ήμασταν κυβέρνηση, δύο νόμους, το ν.3172/2004 και το ν.3235/2004, λίγες βδομάδες πριν τις εκλογές. Είναι ουσιαστικά νομοσχέδια για την πρωτοβάθμια φροντίδα υγείας στις αστικές περιοχές, καθώς βεβαίως και για το Αστικό Κέντρο Υγείας.
    Εσείς προετοιμάζετε κάποια νέα ρύθμιση, για να εντάξετε το ΙΚΑ στο ΕΣΥ και να δημιουργήσετε το θεσμό του οικογενειακού γιατρού στις πόλεις. Πάλι καθυστερείτε και δεν είναι καθόλου γνωστό ποιο είναι το περιεχόμενο των ρυθμίσεων, πότε θα προχωρήσει.
    Επίσης, πρόβλημα είναι το υψηλό επίπεδο των ιδιωτικών δαπανών στην υγεία. Οι δαπάνες για την υγεία είναι περίπου 9,2% του ΑΕΠ στο σύνολό τους. Απ’ αυτές, το 40% είναι ιδιωτικές. Αυτό το μεγάλο ποσοστό ιδιωτικής δαπάνης δημιουργεί ανισότητες, δυσλειτουργίες και κέρδη σε αρκετούς φορείς της περίθαλψης.
    Σήμερα διανύουμε σημαντικές αλλαγές παγκοσμίως και βεβαίως και στο χώρο της υγείας. Έχουμε ανάγκη για νέες έννοιες και στο χώρο της υγείας και στη συμμετοχή του πολίτη στο χώρο της υγείας. Έχουμε τη βιοϊατρική που δημιουργεί νέα ηθικά διλήμματα, έχουμε νέα επιδημιολογικά δεδομένα, έχουμε νέα δημογραφικά δεδομένα, έχουμε τη γήρανση των πληθυσμών, έχουμε προβλήματα περιβάλλοντος και ποιότητας ζωής, έχουμε ένα άλλο επίπεδο μόρφωσης, έχουμε το ψυχικό στρες. Χρειάζεται για όλα αυτά μια νέα αυτογνωσία, μια νέα αυτοδιαχείριση, αν θέλετε και συμμετοχή του ίδιου του πολίτη.
    Όλα αυτά θα ήταν πολύ δύσκολο να τα συζητήσουμε πριν από λίγα χρόνια, να συζητήσουμε δηλαδή ένα νέο άλμα στο χώρο της υγείας. Όμως εμείς διαμορφώσαμε τις βασικές προϋποθέσεις σ’ ένα επίπεδο δομών, υποδομών και ανθρώπινου και υλικοτεχνικού δυναμικού, για να μπορέσουμε να ασκήσουμε ένα πρόγραμμα ολοκληρωμένης πολιτικής στην υγεία και στην κοινωνική φροντίδα.
    Επίσης είμαστε ένα κράτος-μέλος με ιδιαιτερότητες στην Ευρωπαϊκή Ένωση: Σημαντικές ορεινές και νησιώτικες περιοχές, αγροτικό πληθυσμό, πολλούς μετανάστες. Όλα αυτά είναι στοιχεία που πρέπει να λαμβάνονται υπ΄όψιν για τη νέα χάραξη της πολιτικής στην υγεία. Δεν μπορεί να γίνουν οι πολιτικές με αποσπασματικές ρυθμίσεις διαχειριστικού χαρακτήρα.
    Αυτό που χρειάζεται τελικά το Εθνικό Σύστημα Υγείας είναι η επανασύνδεσή του με τις βασικές αρχές και επιλογές που θεμελίωσαν το κοινωνικό κράτος και η αναβάθμισή του με στόχο μια καλύτερη υγεία και κοινωνική φροντίδα για τον κάθε πολίτη στη χώρα.
    Κυρίες και κύριοι, για μας η υγεία είναι κοινωνικό αγαθό. Είναι δικαίωμα του πολίτη. 
    (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Πανελληνίου Σοσιαλιστικού Κινήματος κ. Γεωργίου Παπανδρέου)
    Τελειώνω, κύριε Πρόεδρε.
    Η ενίσχυση του ΕΣΥ θα εξασφαλίσει σε κάθε πολίτη, χωρίς κόστος, ισότιμη πρόσβαση στην περίθαλψη και υψηλή ποιότητα περίθαλψης και είναι μέλημά μας ο συντονισμός αυτών των υπηρεσιών. Είναι μέλημά μας η συμπληρωματικότητα με τον ιδιωτικό τομέα.
    Το ΠΑΣΟΚ κινήθηκε προς αυτήν τη νέα αντίληψη, όχι μόνο για την υγεία που δεν είναι μόνο για τη θεραπεία της νόσου, αλλά για τη διατήρηση της καλύτερης υγείας και της καλύτερης ποιότητας ζωής. Αυτός είναι ο στρατηγικός στόχος του Εθνικού Συστήματος Υγείας. 
    Το αποτέλεσμα το δικό μας καταγράφηκε, κυρίες και κύριοι, από την Παγκόσμια Οργάνωση Υγείας, που κατατάσσει τη χώρα μας στη δέκατη τέταρτη θέση της παγκόσμιας κατάταξης, σε ό,τι αφορά την αποδοτικότητα, την αποτελεσματικότητα και την ανταποκρισιμότητα των συστημάτων υγείας. Η Ελλάδα, που το 50% των κλινών βρίσκονταν στο κέντρο της Αθήνας, έχει δώσει τη θέση της στην Ελλάδα των έξι νέων πανεπιστημιακών νοσοκομείων, που ηγούνται των υγειονομικών περιφερειών και των νέων ιατρικών σχολών.
    Η Ελλάδα, που το 46% των νοσηλευτικών κλινών ήλεγχε ο ιδιωτικός τομέας, έγινε η Ελλάδα των τριάντα νέων επαρχιακών νοσοκομείων και των διακοσίων κέντρων υγείας. 
    Η Ελλάδα της ανύπαρκτης τεχνολογίας, έχει δώσει τη θέση της στην Ελλάδα του σύγχρονου επιστημονικού εξοπλισμού.
    Η Ελλάδα της ιατρικής μετανάστευσης στο εξωτερικό, πρωταγωνιστεί στις σύγχρονες ιατρικές εξελίξεις.
    Σήμερα, λοιπόν, μετά από είκοσι χρόνια, μπορούμε με ωριμότητα να αξιολογήσουμε το σύστημα υγείας, για να κάνουμε ένα θετικό απολογισμό, αλλά και να συγκρίνουμε και να δούμε και πού είναι τα λάθη, για να προχωρήσουμε μπροστά. Είναι δικαιολογημένη πολλές φορές η διαμαρτυρία του Έλληνα πολίτη για τις λειτουργικές αδυναμίες του συστήματος, αλλά δεν είναι άρνηση στο σύστημα. Είναι η θετική έκφραση της δημιουργίας ενός δημόσιου συστήματος, που θα ανταποκρίνεται στις νέες ανάγκες και νέες προσδοκίες του Έλληνα πολίτη. 
    Αυτό δεν μπορεί –το έχει αποδείξει πια αυτό το χρόνο- να το κάνει η Νέα Δημοκρατία. Δεν μπορεί να το κάνει η Κυβέρνηση. Και στο οικονομικό κλίμα που υπάρχει, κατανοώ απόλυτα τον Υπουργό Υγείας, που θέλει να εγκαταλείψει το καράβι. Το καράβι της Νέας Δημοκρατίας, αγαπητοί συνάδελφοι, πράγματι βουλιάζει. Εμείς, όμως, δεν θα αφήσουμε να βουλιάξει η Ελλάδα.
    Ευχαριστώ πολύ.
    (Παρατεταμένα χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, θα ήθελα να κάνω μια ανακοίνωση προς το Σώμα.
    Με τις υπ’ αριθμ. 2268/1826/18.3.2005 και 2267/1825/18.3.2005 αποφάσεις της Προέδρου της Βουλής, συστάθηκαν, σύμφωνα με το άρθρο 43 Α΄ του Κανονισμού της Βουλής, όπως τροποποιήθηκε με απόφαση της Ολομέλειας της Βουλής στη συνεδρίαση της 17ης Φεβρουαρίου 2005 (ΦΕΚ 49 Α΄ /25.2.2005 ) η Ειδική Μόνιμη Επιτροπή Προστασίας Περιβάλλοντος και η Ειδική Μόνιμη Επιτροπή Έρευνας και Τεχνολογίας.
    Οι σχετικές αποφάσεις θα καταχωριστούν στα Πρακτικά της σημερινής συνεδρίασης και θα κοινοποιηθούν στους ενδιαφερόμενους κυρίους Βουλευτές.
    (Στο σημείο αυτό η Πρόεδρος της Βουλής κ. Άννα Μπενάκη-Ψαρούδα, καταθέτει για τα Πρακτικά τις προαναφερθείσες αποφάσεις, οι οποίες έχουν ως εξής: 
«Αθήνα, 18/3/2005

      Πρωτ: 2268 
Αριθμ.
      Διεκπ: 1826
      
      ΑΠΟΦΑΣΗ
ΘΕΜΑ: 	Σύσταση της Ειδικής Μόνιμης Επιτροπής Προστασίας Περιβάλλοντος.
  Η ΠΡΟΕΔΡΟΣ
ΤΗΣ ΒΟΥΛΗΣ ΤΩΝ ΕΛΛΗΝΩΝ
΄Εχοντας υπόψη:
1. το άρθρο 43Α του Κανονισμού της Βουλής (μέρος Κοινοβουλευτικό), όπως τροποποιήθηκε στην, από 17 Φεβρουαρίου 2005, συνεδρίαση της Ολομέλειας της Βουλής (ΦΕΚ 49 Α΄/25.2.2005),
2. το άρθρο 31 σε συνδυασμό με το άρθρο 29 παρ. 5 του Κανονισμού της Βουλής (μέρος Κοινοβουλευτικό),
3. την, από 1 Μαρτίου 2005, επιστολή της κυρίας Προέδρου της Βουλής,
4. τις έγγραφες υποδείξεις των Κοινοβουλευτικών Ομάδων,
α π ο φ α σ ί ζ ο υ μ ε,
     συνιστούμε την Ειδική Μόνιμη Επιτροπή Προστασίας Περιβάλλοντος, αποτελούμενη από τριάντα (30) Βουλευτές και έχει ως ακολούθως:
1. Βασιλείου Γεώργιος
2. Γιαννάκης Μιχαήλ
3. Γκιουλέκας Κωνσταντίνος
4. Δένδιας Νικόλαος
5. Καλαφάτης Σταύρος
6. Κανελλοπούλου Κρινιώ
7. Κασαπίδης Γεώργιος
8. Κατσιγιάννης Αθανάσιος
9. Κοντογιάννης Γεώργιος
10. Κόρκα – Κώνστα Αθηνά
11. Κουντουρά Έλενα 
12. Λυκουρέντζος Ανδρέας
13. Μαρκόπουλος Κωνσταντίνος
14. Μπέζας Αντώνιος
15. Μπεκίρης Μιχαήλ
16. Σταθάκης Άρης
17. Τσαλίδης Φίλιππος
18. Ανδρουλάκης Δημήτριος
19. Ανωμερίτης Γεώργιος
20. Βερελής Χρίστος
21. Ζήση Ροδούλα
22. Κολιοπάνος Θεόδωρος
23. Παπουτσής Χρήστος
24. Ρήγας Παναγιώτης
25. Ρόβλιας Κωνσταντίνος
26. Σιδηρόπουλος Αναστάσιος
27. Στρατάκης Εμμανουήλ
28. Τσακλίδης Ιωάννης
29. Παντελάκη Ελπίδα
30. Ξηροτύρη – Αικατερινάρη Ασημίνα
	Η ΠΡΟΕΔΡΟΣ ΤΗΣ ΒΟΥΛΗΣ
	ΑΝΝΑ ΜΠΕΝΑΚΗ – ΨΑΡΟΥΔΑ»

«Αθήνα, 18/3/2005
      Πρωτ: 2267
Αριθμ.
      Διεκπ: 1825
      ΑΠΟΦΑΣΗ
ΘΕΜΑ: 	Επανασύσταση Ειδικής Μόνιμης Επιτροπής.
  Η ΠΡΟΕΔΡΟΣ
ΤΗΣ ΒΟΥΛΗΣ ΤΩΝ ΕΛΛΗΝΩΝ
΄Εχοντας υπόψη:
5. το άρθρο 43Α του Κανονισμού της Βουλής (μέρος Κοινοβουλευτικό), όπως τροποποιήθηκε στην, από 17 Φεβρουαρίου 2005, συνεδρίαση της Ολομέλειας της Βουλής (ΦΕΚ 49 Α΄/25.2.2005),
6. το άρθρο 31 σε συνδυασμό με το άρθρο 29 παρ. 5 του Κανονισμού της Βουλής (μέρος Κοινοβουλευτικό),
7. την, από 1 Μαρτίου 2005, επιστολή της κυρίας Προέδρου της Βουλής,
8. τις έγγραφες υποδείξεις των Κοινοβουλευτικών Ομάδων,
α π ο φ α σ ί ζ ο υ μ ε,
     επανασυνιστούμε την Ειδική Μόνιμη Επιτροπή Έρευνας και Τεχνολογίας, αποτελούμενη από τριάντα (30) Βουλευτές και έχει ως ακολούθως:
1. Γαρουφαλιάς Γεώργιος
2. Γεωργιάδης Νικόλαος
3. Δερμετζόπουλος Αλέξανδρος
4. Καρπούζας Αντώνιος
5. Κουράκος Ιωάννης
6. Κωστόπουλος Απόστολος
7. Λέγκας Νικόλαος
8. Μαγγίνας Βασίλειος
9. Μανούσου – Μπινοπούλου Αριάδνη
10. Μανώλης Ιωάννης
11. Μελάς Παναγιώτης
12. Μπαντουβάς Κωνσταντίνος
13. Μπουγάς Ιωάννης
14. Νικηφοράκης Στυλιανός
15. Παπαδόπουλος Μιχαήλ
16. Τσιτουρίδης Σάββας
17. Χαϊτίδης Ευγένιος
18. Αηδόνης Χρήστος
19. Γρηγοράκος Λεωνίδας
20. Δαμανάκη Μαρία
21. Δημαράς Ιωάννης
22. Διαμαντίδης Ιωάννης
23. Έξαρχος Βασίλειος
24. Κατσέλη Ελεονόρα
25. Κατσιφάρας Απόστολος
26. Μπόλαρης Μάρκος
27. Οικονόμου Βασίλειος
28. Ράπτη Αναστασία - Συλβάνα
29. Πατσιλινάκος Ιωάννης
30. Λεβέντης Αθανάσιος
	Η ΠΡΟΕΔΡΟΣ ΤΗΣ ΒΟΥΛΗΣ
	ΑΝΝΑ ΜΠΕΝΑΚΗ – ΨΑΡΟΥΔΑ»)
    ΠΡΟΕΔΡΟΣ (Άννα Μπενάκη – Ψαρούδα): Το λόγο έχει τώρα η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδος κ. Αλέκα Παπαρήγα.
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρία Πρόεδρε, κυρίες και κύριοι Βουλευτές, από την πλευρά του Πρωθυπουργού ασκήθηκε μια έντονη –φραστικά κατά τη γνώμη μας- κριτική στο σύστημα υγείας, που παρέλαβε από την προηγούμενη κυβέρνηση του ΠΑΣΟΚ. Υπογραμμίζω «φραστική κριτική», γιατί κατά τη γνώμη μας, η Νέα Δημοκρατία δεν έκανε ουσιαστική και βαθιά κριτική στα χάλια που πραγματικά παρέλαβε. Είναι χάλια! Κάθε χρόνο το σύστημα υγείας χειροτέρευε. 
    Όμως, η Νέα Δημοκρατία, δεν μπορεί και δεν θέλει να κάνει επί της ουσίας κριτική στο ΠΑΣΟΚ. Απόδειξη γι’ αυτό είναι ότι πραγματικά διατήρησε το θεσμικό πλαίσιο –έχει δίκιο ο κ. Παπανδρέου- και όλη τη γενική λογική και γραμμή πλεύσης της πολιτικής υγείας που ακολούθησε το ΠΑΣΟΚ.
    Έτσι, έδωσε τη δυνατότητα στον Αρχηγό της Αξιωματικής Αντιπολίτευσης επιλεκτικά, περιφερειακά, να ασκήσει κριτική στη Νέα Δημοκρατία και να αναλωθεί –για λόγους βεβαίως κομματικής ιδεολογίας και εγωισμού- στην υπεράσπιση του έργου του ΠΑΣΟΚ. 
    Γίνεται πολύς λόγος για το Εθνικό Σύστημα Υγείας ή καμιά φορά χρησιμοποιείται και ο όρος «Δημόσιο Σύστημα Υγείας». Θέλουμε να το ξεκαθαρίσουμε αυτό. Τι θα πει δημόσιο σύστημα υγείας; Δημόσιο σύστημα υγείας σημαίνει κατ’ αρχάς δωρεάν σύστημα υγείας, που δεν κοστίζει στον ασφαλισμένο και όχι μόνο, αλλά γενικότερα στον εργαζόμενο και στον άνθρωπο, ανεξάρτητα από ηλικία. Δωρεάν! 
    Σημαίνει, επίσης, καθολικό σύστημα υγείας. Δεν εξαιρείται κανείς, ανεξάρτητα αν εργάζεται ή όχι, αν έχει ασφαλιστικό βιβλιάριο ή όχι, ανεξάρτητα αν ζει στην πόλη ή στην ύπαιθρο, στα βουνά ή στην πεδιάδα, ανεξάρτητα αν είναι Έλληνας πολίτης. 
    Σημαίνει σύγχρονο σύστημα, που συνεπάγεται ότι όλα τα επιτεύγματα της επιστήμης και της τεχνικής στον τομέα της υγείας είναι προσιτά σε όλους. 
	Δημόσιο σύστημα υγείας, λοιπόν, σημαίνει δωρεάν και σύγχρονο σύστημα υγείας και ότι οι υπηρεσίες που απολαμβάνεις δεν πρέπει να καθορίζονται από το τι εισόδημα έχεις στην τσέπη σου. Είναι άλλο πράγμα η σύνταξη. Η σύνταξη επηρεάζεται από το μισθό αναμφισβήτητα. 
	Τέτοιο σύστημα υγείας δεν είχαμε ούτε στα χρόνια του λεγόμενου επαναστατικού εθνικού συστήματος υγείας του ΠΑΣΟΚ. Βέβαια, εκείνα τα χρόνια υπήρχαν ορισμένες κατακτήσεις στο σύστημα υγείας σαν αποτέλεσμα μακρόχρονων αγώνων, σαν αποτέλεσμα, αν θέλετε, μιας διαφορετικής κατάστασης συσχετισμού δύναμης και διεθνών συγκυριών.
	Εμείς κρίνουμε και το ΠΑΣΟΚ, αλλά και τη Νέα Δημοκρατία τώρα που είναι Κυβέρνηση, από τις προγραμματικές της θέσεις κατ’ αρχάς και όχι από το τι παρέλαβε. Είναι δεύτερο ζήτημα το πώς θα διορθώσει τα κακώς κείμενα, που παρέλαβε. Το πρώτο ζήτημα είναι οι προγραμματικές της θέσεις. 
	Εμείς, λοιπόν, διαβάσαμε προεκλογικά και εξακολουθούμε να διαβάζουμε τι λέει στο πρόγραμμά της η Νέα Δημοκρατία. Λέει συγκεκριμένα: «Οι οικονομικές αρχές της λειτουργίας του συστήματος υγείας πρέπει να είναι οι αρχές της ελεύθερης οικονομίας. Δεν είναι δυνατό να ανήκουν αποκλειστικά στο κράτος ούτε η πρωτοβάθμια ούτε η νοσοκομειακή περίθαλψη. Το κράτος καλείται να αναπτύξει το θεσμικό πλαίσιο λειτουργίας του συστήματος, να το ενισχύσει εκλεκτικά μόνο και σε πολύ περιορισμένη έκταση, ενώ η κυρίως λειτουργία του θα στηρίζεται στα ταμεία, στην ιδιωτική ασφάλιση, στην ιδιωτική οικονομία. Ένα αντίστοιχο θεσμικό πλαίσιο κατ’ ανάγκη θα περιλαμβάνει και τα νοσοκομεία, τα οποία εκτός από απολύτως κρατικά και απολύτως ιδιωτικά, όπως είναι σήμερα, θα αποκτήσουν και μικτό χαρακτήρα, που θα απευθύνεται σε κάθε είδους ασφαλισμένο ιδιώτη, ανάλογα με τη θέση που δικαιούται». 
	Αυτή η τοποθέτηση δεν έχει καμία σχέση με το δημόσιο, το δωρεάν, το ισότιμο, το καθολικό σύστημα υγείας. Χθες μόλις ο Υφυπουργός κ. Γιαννόπουλος, στο συνέδριο για την οικονομία της υγείας που οργάνωσε ο όμιλος «Καλοφωλιά», υπογράμμισε συγκεκριμένα: «Πρέπει να αλλάξουν τα ασφαλιστικά ταμεία. Δεν είναι δυνατό να αναπτύσσουν πρωτοβάθμιες υπηρεσίες υγείας. Είναι υποχρεωμένα να αγοράζουν από το δημόσιο και από τον ιδιωτικό τομέα». 
      Η αποκατάσταση επίσης παραδίδεται στους ιδιώτες –λέμε εμείς- γιατί θα κλείνουν συμβάσεις με τα ασφαλιστικά ταμεία. Θα νοικιάζονται από τα ασφαλιστικά ταμεία μονάδες εντατικής θεραπείας σε ιδιωτικά νοσοκομεία, όπως έχει γίνει ήδη, αν δεν κάνω λάθος, στο «Ερρίκος Ντυνάν». 
      Μάλιστα, ο κ. Γιαννόπουλος πρόβαλε μία παραλλαγμένη τοποθέτηση, που έχει κάνει και ο Υπουργός Υγείας. Λέει: «Εμείς δεν ιδιωτικοποιούμε το δημόσιο τομέα. «Δημοσιοποιούμε» -κάπως έτσι είπε- «τον ιδιωτικό». Εδώ δηλαδή έχουμε το μισογεμάτο και το μισοάδειο ποτήρι. Δεν ιδιωτικοποιούμε το δημόσιο, μπάζουμε τον ιδιωτικό τομέα στο δημόσιο ή αντίθετα, όπως είπε ο Υπουργός Υγείας, μπαίνει ο δημόσιος τομέας στον ιδιωτικό. Αυτό λέμε κι εμείς, ότι δηλαδή δεν έχουμε να κάνουμε με δημόσιο σύστημα υγείας. Αυτό βεβαίως υπήρχε και στη λογική του ΠΑΣΟΚ, γι’ αυτό και διατηρήθηκε το θεσμικό πλαίσιο και, αν θέλετε, η βάση και η λογική της ανώνυμης εταιρείας. 
	Αναμφισβήτητα η Νέα Δημοκρατία πρόσθεσε κάτι στο ιδιωτικοποιούμενο σύστημα του ΠΑΣΟΚ. Το έκανε πιο ευέλικτο, πιο συντονισμένο, πιο πρακτικό και πιο αποτελεσματικό στο άνοιγμά του με τον ιδιωτικό τομέα. Είναι χαρακτηριστική η ανώνυμη εταιρεία, όπως εμφανίστηκε με την πολυκλινική του Ολυμπιακού Χωριού.
      Αναμφισβήτητα η Νέα Δημοκρατία επιταχύνει καταστάσεις και μάλιστα περνάει τομείς στη σύμπραξη δημόσιου και ιδιωτικού τομέα, που παλιότερα δεν περνούσαν, παραδείγματος χάρη την εκπαίδευση του ιατρικού και του νοσηλευτικού προσωπικού. Απαγορευόταν η εκπαίδευση φοιτητών και σπουδαστών στον ιδιωτικό τομέα. Με βάση αυτό το πρότυπο, που διαμορφώθηκε από τη Νέα Δημοκρατία, δηλαδή την ανώνυμη εταιρεία του Ολυμπιακού Χωριού, αυτά τώρα επιτρέπονται.
	Επίσης περιλαμβάνεται και περνάει και στη σύμπραξη δημόσιου και ιδιωτικού τομέα, δηλαδή η αγορά τομέων του δημοσίου από τον ιδιωτικό τομέα που έχουν σχέση με την υγιεινή και την ασφάλεια της εργασίας, την προαγωγή των επιστημών της υγείας, την παροχή αντιντόπινγκ υπηρεσιών, την υποστήριξη αθλητών κλπ.. Μάλιστα, η εταιρεία είναι τύποις στο δημόσιο. Το Υπουργείο έχει βέβαια την εποπτεία και καλύπτει το μετοχικό κεφάλαιο, έχει όμως δικαίωμα μεταβίβασης των μετοχών σε φορείς και επιχειρήσεις του δημοσίου τομέα και ιδιαίτερα σε οργανισμούς κοινωνικής ασφάλισης σε ποσοστό μέχρι 49%.
     Θα μου πείτε: Γιατί οι οργανισμοί κοινωνικής ασφάλισης δεν είναι μια μορφή δημόσιου τομέα; Έτσι όπως έχουν καταντήσει δεν είναι καθόλου. Λειτουργούν με ιδιωτικοοικονομικά  κριτήρια. Οι δε μέτοχοι των ασφαλιστικών ταμείων τι είναι; Είναι οι ασφαλισμένοι, οι εργαζόμενοι. Επομένως όταν μεταβιβάζονται μετοχές του δημοσίου στα ασφαλιστικά ταμεία σημαίνει ότι μεταβιβάζονται οικονομικά βάρη στους εργαζομένους και μάλιστα σε μια περίοδο, όπου σαφώς έχει ξεκινήσει η συζήτηση για να μειωθούν παραπέρα οι ασφαλιστικές εισφορές της εργοδοσίας με επικεφαλής το ΣΕΒ και όχι μόνο και με προβληματισμούς και επιταγές που έρχονται από την Ευρωπαϊκή Ένωση.
     Βεβαίως και εμείς κάναμε κριτική στο σύστημα υγείας του ΠΑΣΟΚ, αλλά σε πολύ διαφορετικά σημεία απ’ ό,τι κάνει η Νέα Δημοκρατία. Η Νέα Δημοκρατία κάνει στις παρενέργειες, στις συνέπειες και όχι στην ουσία. Θέλουμε και εμείς, λοιπόν, να προσθέσουμε την πιο ουσιαστική μας κριτική. 
     Το 60% και όχι το 40% των συνολικών πόρων, που διατίθενται για την υγεία  απορροφώνται στον ιδιωτικό τομέα. Κάθε νοικοκυριό υπολογίζεται ότι πληρώνει 94 ευρώ το μήνα για δαπάνες υγείας. Επί ΠΑΣΟΚ το 1997-1998 απογειώθηκαν τα νοσήλια των ασφαλιστικών ταμείων με αυξήσεις από 29% έως 64%. Έχει γιγαντωθεί ο ιδιωτικός επιχειρηματικός τομέας με απίστευτα κέρδη. Οι είκοσι μεγαλύτερες επιχειρήσεις στο χώρο της υγείας το 2002 είχαν κέρδη 71,5 εκατομμύρια ευρώ, αντιπροσώπευσαν δηλαδή το 78% των συνολικών κερδών του κλάδου. Βεβαίως αυτά τα στοιχεία η Νέα Δημοκρατία δεν τα βγάζει στην επιφάνεια, διότι δεν έρχεται να αλλάξει την κατάσταση.
     Δεν θα σταθώ στον τζίρο των ιδιωτικών κλινικών, των διαγνωστικών κέντρων. Το κόστος νοσηλείας και η διενέργεια εξετάσεων στις ιδιωτικές κλινικές, μόνο της Αττικής, φθάνουν στο ποσό των 11.500.000 ευρώ. Και άλλα θα μπορούσε να αποκαλύψει η Νέα Δημοκρατία ή να αναγνωρίσει το ΠΑΣΟΚ, αφού θέλει να κάνει αυτοκριτική. Ας πούμε μερικά.
     Τα δημόσια κρεβάτια αποκατάστασης παραμένουν σταθερά στα διακόσια εδώ και δέκα χρόνια. Οι επιστημονικές οργανώσεις τονίζουν ότι χρειάζονται δύο χιλιάδες κρεβάτια αποκατάστασης οργανωμένα σε κέντρα αποκατάστασης, κέντρα που παραλαμβάνουν τον τραυματία είτε προέρχεται από τροχαίο, είτε από εγκεφαλικό ή αγγειακό και έχουν σαν στόχο τη μεγιστοποίηση των ικανοτήτων τους για την επανένταξή τους στην κοινωνία. Την ίδια στιγμή ο ιδιωτικός τομέας αποκατάστασης γιγαντώνεται αποκομίζοντας τεράστια κέρδη από τις δραστηριότητες στην Ελλάδα και τώρα αποκομίζει κέρδη διοχετεύοντας ασθενείς στο εξωτερικό. Σύμφωνα με πληροφορίες κατασκευάζονται δυο μεγάλα ιδιωτικά κέντρα κλειστής νοσηλείας στην Πάτρα με εκατόν είκοσι κρεβάτια και στη Θεσσαλονίκη με διακόσια πενήντα κρεβάτια.
     Τα ιδρύματα χρονίων παθήσεων έχουν μετατραπεί σε αποθήκες αναπήρων και ασθενών χωρίς κανένα επιστημονικό πρόγραμμα με εργαζόμενους, που εξαθλιώνονται και που δεν τους έχει αναγνωριστεί ούτε καν το δικαίωμα να εντάσσονται στα βαρέα και ανθυγιεινά. Η ανεργία στους ικανούς προς εργασία αναπήρους φθάνει το 80% και μάλλον είναι υποτιμημένο σε σχέση με την πραγματικότητα. Το τι πληρώνουν οι ανάπηροι τεχνικά βοηθήματα και οι οικογένειές τους για την εκπαίδευση και για την τεχνική αποκατάσταση είναι άλλο πράγμα! 
     Το δημόσιο δίνει ποσά σε αυτούς που έχουν ανάγκη για αμαξίδια, που είναι κάτω από τις πραγματικές τιμές της αγοράς. Δεν ακούσαμε εδώ ποιος είναι ο υπολογισμός, πόσο στοιχίζει στην οικογένεια η εκπαίδευση ενός κωφού παιδιού, τι πληρώνει μια οικογένεια για ένα τυφλό παιδί, που τα έξοδά του είναι σημαντικά για εξειδικευμένη διδασκαλία ή για ειδική εκτύπωση βιβλίων ή για ηχογράφηση κλπ.. 
     Το ΠΙΚΠΑ, ο Εθνικός Οργανισμός Προνοίας, τα κέντρα μέριμνας του παιδιού δεν υπάρχουν πια. Αυτά διαλύθηκαν επί ΠΑΣΟΚ, ακόμα. Θα μου πείτε λειτουργούσαν ιδανικά; Όχι. Γκρεμίζεις κάτι και κτίζεις κάτι άλλο. Το ίδιο ισχύει για τα διακόσια κέντρα φροντίδας της οικογένειας, και της δημιουργικής απασχόλησης για  παιδιά προσχολικής ηλικίας, και για μελέτη πριν και μετά το σχολείο και που κυρίως απευθύνονταν στα παιδιά φτωχών οικογενειών. 
     Τι απέμεινε από όλο αυτό το έργο του ΠΑΣΟΚ; Τι άφησε το ίδιο το ΠΑΣΟΚ; Έναν αριθμό παιδικών σταθμών που  το φορτώθηκε η Τοπική Αυτοδιοίκηση. Και αυτή βάζει τροφεία που σταδιακά αυξάνονται. 
     Μας βρίσκει αντίθετους και η θέση της Νέας Δημοκρατίας, που προηγούμενα την είχε και το ΠΑΣΟΚ, γι’ αυτό που λέμε στοχευόμενη εξειδικευμένη παρέμβαση σ’ αυτούς που την έχουν πραγματικά ανάγκη. Όχι ότι δεν υπάρχουν τέτοιοι άνθρωποι και τέτοιες οικογένειες, αλλά συνήθως είναι μια πολύ επιλεκτική για πολύ λίγους παρέμβαση, τους πιο εξαθλιωμένους, ενώ οι λιγότερο εξαθλιωμένοι αλλά φτωχοί παραμένουν απέξω. Δηλαδή, μας βρίσκουν αντίθετους τα ειδικά προγράμματα για αστέγους, για συσσίτια, για παιδιά των φαναριών, για κακοποιημένες γυναίκες, γιατί είναι λειψά -όχι σαν ιδέες βεβαίως και σαν αναγκαιότητα- καθώς δεν απευθύνονται στο σύνολο αυτών, που έχουν ανάγκη και δεν στηρίζονται σε δημόσιες σταθερές δομές. 
     Και με την ευκαιρία, είμαστε καχύποπτοι με την κάρτα αναπηρίας. Όχι ότι δεν υπήρχαν ανάπηροι «μαϊμού». Αυτούς τους γέννησε το σύστημα της ρουσφετολογίας. Ξέρουμε πάρα πολύ καλά ότι υπάρχουν ανάπηροι «μαϊμού». Να δούμε, όμως, μέσα στις σημερινές συνθήκες της πιο βαθιάς, πιο ανοικτής, αλλά και πιο συγκαλυμμένης εμπορευματοποίησης και ιδιωτικοποίησης μήπως αυτές οι κάρτες αναπηρίας οδηγήσουν στη γραφειοκρατική ταλαιπωρία των πραγματικά αναπήρων και κυρίως μήπως αυτό αποτελέσει αφορμή και για την περικοπή δαπανών. 
     Συμφωνούμε και εμείς ότι τα Περιφερειακά Συστήματα Υγείας απλώς άλλαξαν όνομα και έγιναν Διοικήσεις Υγειονομικής Περιφέρειας. Είναι πιο ευέλικτα προς τους ιδιώτες.
     Η Κυβέρνηση διατήρησε επίσης την υποβάθμιση νοσηλείας των μεταναστών, που εγκαινίασε το ΠΑΣΟΚ. Έκανε μία μικροδιαφοροποίηση, όπου υπάρχει μία μικρή ανοχή για τα παιδιά. Μπορεί να μη στέλνει τον αστυνόμο η Νέα Δημοκρατία. Δεν ξέρουμε αν δεν θα τον στείλει κιόλας. Εν πάση περιπτώσει, λέει «ψεκάστε, σκουπίστε, τελειώσατε». Θα τους παίρνετε στα έκτακτα περιστατικά ανεξάρτητα από το πόση νοσηλεία χρειάζονται και θα φεύγουν κι αυτοί. 
     Δεν έλυσε και δεν λύνει η Νέα Δημοκρατία τις τεράστιες ελλείψεις στο προσωπικό. Πρόσχημα είναι το θέμα του ΑΣΕΠ. Υπολογίζεται ότι έχουμε κενές είκοσι πέντε χιλιάδες θέσεις γιατρών, νοσηλευτικού προσωπικού και διαφόρων άλλων ειδικοτήτων στα δημόσια νοσοκομεία της χώρας, με τα παλιά οργανογράμματα και όχι με τα καινούργια. Σ’ αυτούς τους υπολογισμούς δεν λαμβάνονται υπόψη οι ελλείψεις στην προληπτική ιατρική, την ιατρική εργασίας, την πρωτοβάθμια παιδεία, την οδοντιατρική φροντίδα και περίθαλψη και οι ανάγκες που οπωσδήποτε προσθέτει η εξέλιξη της τεχνικής και της επιστήμης. Αν ισχύει ότι η Κυβέρνηση θα αυξήσει κατά 70% τις υποδομές, τότε οι ανάγκες για προσωπικό είναι πολλαπλάσιες.
     Δεν αντιμετωπίζει η Κυβέρνηση τα προβλήματα των νέων γιατρών, καθώς και το χρόνο αναμονής για ειδικότητα που ξεκινάει από δύο χρόνια και φτάνει μέχρι οκτώ χρόνια. Το 2004 βρέθηκαν σε κατάλογο του ΟΑΕΔ άνεργοι δέκα χιλιάδες περίπου γιατροί, οδοντίατροι και φαρμακοποιοί. Η επίσημη καταγεγραμμένη ανεργία και υποαπασχόληση, με βάση τις δηλώσεις του Προέδρου της ΕΙΝΑΠ, είναι 9%-13%. Και στον κατάλογο αυτόν βρίσκονται και όσοι έχουν πάρει ειδικότητα και αναζητούν δουλειά. 
     Θα ήθελα στο σημείο αυτό να αναφερθώ στις δικές μας θέσεις και προτάσεις, για να καταδειχθεί, γιατί είμαστε αντίθετοι με την κυβερνητική πολιτική και γιατί δεν έχουμε καμία διάθεση να υπερασπιστούμε την κληρονομιά του ΠΑΣΟΚ προς τη Νέα Δημοκρατία. Εμείς υποστηρίζουμε –το λέω για άλλη μια φορά εκ μέρους της Κοινοβουλευτικής Ομάδας του κόμματος- ενιαίο δημόσιο δωρεάν σύστημα υγείας, ίσο για όλους, ανεξάρτητα σε ποιον τομέα δουλεύουν ή σε ποιον κλάδο. Για όλον το λαό! Και βεβαίως μιλάμε για αναπτυγμένο σε τρία επίπεδα σύστημα, πρωτοβάθμιο, δευτεροβάθμιο και τριτοβάθμιο και εδώ ανοίγει η επείγουσα ιατρική ή πρόληψη και περιλαμβάνεται και ο τομέας της δημόσιας υγείας. Εδώ πρέπει να είναι εξειδικευμένο πληθυσμιακά, γεωγραφικά, επιδημιολογικά και να έχει όλα τα χαρακτηριστικά, γυναίκες, τρίτη ηλικία, παιδιά κλπ..
     Θα ήθελα να σταθώ σε ορισμένους τομείς της κοινωνικής προληπτικής ιατρικής, που είναι πάρα πολύ σημαντική, επειδή γίνεται λόγος για εξελίξεις, για καινούργια πράγματα. Ας τα προσδιορίσουμε σήμερα στην Ελλάδα. Δεν ξέρω εάν είναι όλα καινούργια αυτά που θα πω, σίγουρα είναι παλιά, που δεν έχουν λυθεί.
    Πέρα από τα κέντρα υγείας αστικού ή αγροτικού τύπου, που πρέπει να έχουν σχέση και με την πρόληψη και την πρωτοβάθμια υγεία, εδώ υπάρχουν ζητήματα που έχουν σχέση με την υγιεινή και εξυγίανση του περιβάλλοντος, παραδείγματος χάρη υγιεινό πόσιμο νερό με κλειστό σύστημα. Δεν έχει λυθεί στην Ελλάδα, με συνεχείς ελέγχους. 
    Κλειστά συστήματα αποχέτευσης. Δεν έχει λυθεί στην Ελλάδα. 
    Έλεγχος και πρόληψη της μόλυνσης και της ρύπανσης, ελέγχοντας όλους τους παράγοντες που επιδρούν. Για λόγους χρόνου, όμως, δεν μπορώ να τους αναπτύξω. 
    Έλεγχος και πρόληψη των λοιμωδών νοσημάτων. Υγιεινή τροφίμων.
     Πρόληψη της χρήσης ναρκωτικών. Ιατρική κάλυψη των εξαρτημένων ατόμων, βεβαίως με μέτρα για την αποτοξίνωση. 
    Πρόληψη στην κατάχρηση αλκοολούχων ποτών. Ιατρική κάλυψη αυτών που υποφέρουν από αλκοολισμό, σε συνδυασμό με μονάδες αποτοξίνωσης. 
    Πρόληψη εργατικών ατυχημάτων, επαγγελματικών ασθενειών. 
    Έλεγχος και πρόληψη τροχαίων ατυχημάτων. 
    Υγειονομική διαφώτιση του πληθυσμού. 
    Κεντρικά και περιφερειακά εργαστήρια δημόσιας υγείας με κατάλληλη στελέχωση. Υπάρχουν τέτοιες υποδομές; Είναι για λίγους, δεν είναι καθολικές, είναι βιτρίνας, επιμένουμε. Το πρωτοβάθμιο κέντρο υγείας πρέπει να καλύπτει τις ανάγκες της οικογένειας, του παιδιού, της μητέρας, να είναι συνδεδεμένο με τους χώρους δουλειάς, τα σχολεία, τους αθλητικούς χώρους, τη γειτονιά. Και εδώ, σ’ αυτό το σύστημα, πρέπει να εντάσσονται όλοι οι ελευθεροεπαγγελματίες γιατροί.
    Εμείς δεν μπορούμε να μιλήσουμε για ύπαρξη δημόσιου, δωρεάν, ισότιμου καθολικού συστήματος υγείας, όταν συνυπάρχει η επιχειρηματική δράση. Θεωρούμε ότι οι ιδιωτικές μονάδες που πληρούν τις προϋποθέσεις, πρέπει να ενταχθούν στο δημόσιο κρατικό κοινωνικό σύστημα υγείας. Απορρίπτουμε, λοιπόν, τη συνύπαρξη. Ένα δημόσιο, δωρεάν σύστημα υγείας ισότιμο, καθολικό πρέπει να έχει σαν στόχο την κατάργηση κάθε εισφοράς των εργαζομένων και των οικογενειών τους στον κλάδο  υγείας. Άλλο πράγμα ο κλάδος σύνταξης. Η χρηματοδότηση πρέπει να γίνεται από τον κρατικό προϋπολογισμό και τους εργοδότες.
     Πλήρης κάλυψη των λαϊκών αναγκών στα νοσοκομεία με εικοσιτετράωρη καθημερινή λειτουργία. 
    Κατάργηση του εισιτηρίου στα εξωτερικά ιατρεία και της αθλιότητας της σύντομης εξέτασης στο ΙΚΑ. 
    Πλήρης εξοπλισμός με αξονικούς και μαγνητικούς τομογράφους, δημιουργία μονάδων εντατικής θεραπείας εκεί που δεν υπάρχουν και ανάπτυξη σε όλη την Ελλάδα δωρεάν συστήματος ΕΚΑΒ. Εννοείται ότι πρέπει να υπάρξει κατάλληλη υλικοτεχνική υποδομή και επαρκής στελέχωση σε αριθμό και ειδικότητες, με κριτήριο την πλήρη κάλυψη των αναγκών, όπως αυτές καθορίζονται σήμερα. 
    Άρα εμείς υποστηρίζουμε τις προσλήψεις άμεσα μόνιμου προσωπικού σε όλους τους κλάδους και τις βαθμίδες. Αυτό είναι το Εθνικό Σύστημα Υγείας, αν το θέσουμε, δηλαδή, ότι το προσωπικό πρέπει να είναι αποκλειστικής και πλήρους απασχόλησης με ικανοποιητικές αμοιβές. 
    Με κρατική ευθύνη εξασφαλίζεται η διάρκεια της επιμόρφωσης και της επαγγελματικής εξέλιξης. 
    Κατάργηση κάθε μορφής ελαστικής απασχόλησης. 
    Ένταξη στα βαρέα και ανθυγιεινά και αντίστοιχη προσαρμογή στα εργασιακά ασφαλιστικά δικαιώματα των εργαζομένων. 
    Παίρνοντας υπόψη την κατάσταση που υπάρχει σήμερα στα ζητήματα της ειδικότητας και εφόσον δεν λύνεται άμεσα το ζήτημα, ζητάμε η αναμονή ειδικότητας να αποτελεί συντάξιμο χρόνο και να γίνεται καταβολή του 80% του βασικού μισθού για τους ειδικευόμενους, όσο διαρκεί η αναμονή, από τη στιγμή που δεν έχουν ευθύνη γι’ αυτό. Είναι άλλο θέμα, αν είναι προσωπική τους ευθύνη. 
    Ανάπτυξη κρατικής βιομηχανίας φαρμάκου, βιοτεχνολογίας και αναλώσιμου υλικού. 
    Για την ψυχική υγεία βαριά αναπήρων, θα υπάρχει πάντα ανάγκη για κλειστά τμήματα μόνιμης παραμονής ή περίθαλψης. Δεν υποτιμούμε τις σύγχρονες εκτιμήσεις γι’ αυτό που λέμε «αποασυλοποίηση», για την ανάγκη ο ασθενής να παραμένει στην οικογένειά του, αλλά αυτό δεν μπορεί να γίνεται με κριτήριο το οικονομικό κόστος, αλλά με καθαρά επιστημονικό κριτήριο. 
    Εμείς υποστηρίζουμε το δίκτυο ξενώνων ή διαμερισμάτων αυτόνομης ή ημιαυτόνομης διαβίωσης, αλλά αυτό πρέπει να ανήκει αποκλειστικά στο δημόσιο με δωρεάν παροχή υπηρεσιών και δεν μπορεί να έχει καμία σχέση ο ιδιώτης ή οι διάφορες τάχα φιλανθρωπικές οργανώσεις. 
    Υποστηρίζουμε το δίκτυο προστατευομένων εργαστηρίων για ψυχικά άρρωστους και ΑΜΕΑ, με πλήρη εξασφάλιση των εργαστηριακών δικαιωμάτων. Εννοούμε προστατευόμενα εργαστήρια που θα λειτουργούν με κοινωνικό έλεγχο και με 100% εγγύηση από το κράτος για απορρόφηση των προϊόντων.
    Υποστηρίζουμε ότι πρέπει να γίνουν πραγματικές, γενναίες αυξήσεις, όσο δεν υπάρχουν οι σωστές και επαρκείς υποδομές, για τις οικογένειες που έχουν παιδί με μέση νοητική υστέρηση ή αυτισμό. Να φύγουμε από το αίσχος –με συγχωρείτε- των 200 ευρώ το μήνα και από το αίσχος των 300 ευρώ το μήνα για βαριά νοητική στέρηση και αυτισμό. Η ελάχιστη κάλυψη των αναγκών ξεκινά με 1000 ευρώ το μήνα μέχρι και 1500 ευρώ, ανάλογα με την περίπτωση. 
    Πρέπει επίσης να προβλεφθούν επιδόματα για κωφούς από δεκαοκτώ έως εξήντα πέντε ετών, ανάλογα με τις ανάγκες. Μιλάμε βέβαια για οικογένειες με χαμηλά εισοδήματα και όχι με το δείκτη της φτώχειας, ο οποίος πάει στην εξαθλίωση. Πρέπει να υπάρχει επιδότηση των ημιπληγικών, των λαϊκών οικογενειών, αυτών που υποφέρουν από γεροντική άνοια και δεν έχουν επαρκή εισοδήματα. Η πρότασή μας επίσης είναι να αυξηθεί το επίδομα που παίρνουν οι παραπληγικοί από τα ασφαλιστικά ταμεία. Οι ανάγκες καλύπτονται με 750 ευρώ για τους εργαζόμενους και συνταξιούχους και από 100 ως 1300 ευρώ για τους ανέργους και ανίκανους για εργασία. 
    Τα επιδόματα που υπάρχουν σήμερα, πρέπει να μετατραπούν σε κοινωνική σύνταξη και να επεκταθούν σε όλες τις κατηγορίες, όπου δεν υπάρχουν, ενώ βεβαίως θέλει πιο αναλυτική και λεπτομερειακή συζήτηση, για να προβλεφθούν τα εισοδήματα, από πού αρχίζει το πλαφόν κλπ. 
    Για εργαζόμενους και αναπήρους είναι 600 ευρώ και 1000 ευρώ για ανασφάλιστους ανέργους και ανίκανους προς εργασία. Τα ποσά πρέπει να αυξομειώνονται βεβαίως, ανάλογα με τη βαρύτητα της αναπηρίας. Σαν βάση πρέπει να πάρουμε το 67%. 
    Πρέπει να έχουν ασφαλιστική κάλυψη οι τοξικομανείς, αρκεί βεβαίως αυτό να μην αφορά τη δημιουργία αγοράς για τις ιδιωτικές ασφαλιστικές εταιρείες. Η κοινωνική πολιτική απέναντι στους τοξικομανείς πρέπει να είναι κρατική. Βεβαίως εμείς δεν συμβιβαζόμαστε με την τοξικομανία. Είμαστε υπέρ της προσπάθειας για αποτοξίνωση, ωστόσο όσο το φαινόμενο αυτό υπάρχει, πρέπει οι άνθρωποι αυτοί να έχουν και μια στήριξη, παίρνοντας υπόψη ότι το μεγάλο μέγεθος της τοξικομανίας έχει να κάνει με βαθύτερες κοινωνικές, οικονομικές και, σε τελευταία ανάλυση, πολιτικές αιτίες. Δεν καταργείται η ατομική ευθύνη, αλλά για να μιλήσουμε για ατομική ευθύνη, πρέπει να εξαλειφθούν οι βαθύτερες κοινωνικές και οικονομικές αιτίες που προκαλούν τα φαινόμενα της τοξικομανίας και του αλκοολισμού. 
    Ευχαριστώ
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής, σαράντα ένας μαθητές και μαθήτριες και  πέντε συνοδοί καθηγητές από το 1ο ΤΕΕ Λευκάδος. 
     Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
     Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αγαπητές και αγαπητοί συνάδελφοι, θεωρούμε  θετική τη συζήτηση που γίνεται. Είναι και μια ευκαιρία να βλέπουμε και τον κύριο Πρωθυπουργό στη Βουλή. Δεν σας βλέπουμε, όταν θέτουμε επίκαιρες ερωτήσεις. Την άλλη Παρασκευή θα υπάρχει από την πλευρά μου μια επίκαιρη ερώτηση για την αξιοποίηση του υδάτινου δυναμικού στον Έβρο. Με χαρά θα σας ξαναβλέπαμε εδώ. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Την άλλη Παρασκευή είναι 25η Μαρτίου. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Την επόμενη, τότε. 
    Και με την ευκαιρία αυτή θα ήθελα να πω ότι επειδή εμείς, με την κοινοβουλευτική δύναμη που έχουμε, εξαντλήσαμε τη μια δυνατότητα να προτείνουμε μια προ ημερησίας διάταξης συζήτηση και αφορούσε στα θέματα των αγροτών, θα ήθελα να σας ζητήσω –η Κυβέρνηση έχει ανεξάντλητες δυνατότητες- να φέρουμε και ένα δύσκολο λιγάκι θέμα, που χτυπάει τη μια μετά την άλλη οικογένεια στη χώρα μας: το θέμα της ανεργίας. Και της υγείας είναι πολύ δύσκολο. Είναι ένα ευρωπαϊκό θέμα. Θα δεχόμασταν ευχαρίστως μια πρωτοβουλία από την Κυβέρνηση, αν έφερνε αυτό το ζήτημα εδώ για συζήτηση. 
    Θα ήθελα να κάνω επίσης μία παρατήρηση σε εσάς, κυρία Πρόεδρε. Είναι σημαντικό που γίνεται αυτή η συζήτηση. Γίνεται όμως κακή ώρα, όπως όλες οι συζητήσεις προ ημερησίας διατάξεως. Έχει μία σημασία η συζήτηση μεταξύ μας. Ακούμε ο καθένας τις προτάσεις του άλλου, κάνουμε κριτική στις θέσεις του κλπ. 
    Ο καρδιοχειρουργός, όμως, αυτήν τη στιγμή είναι στην αίθουσα εγχείρησης. Ο ψυχίατρος κάνει θεραπεία. Οι νοσηλευτές στο Νοσοκομείο «ΕΛΠΙΣ» μπορεί να φτιάχνουν τα ασανσέρ αυτή τη στιγμή, κύριε Υπουργέ. Έγινε αυτό πριν από λίγες εβδομάδες, γιατί δεν υπάρχει καθηκοντολόγιο. Δηλαδή ο κόσμος της υγείας, που πρώτα απ’ όλα ενδιαφέρεται ν’ ακούσει τις θέσεις μας και τις προτάσεις μας, δεν μπορεί να μας παρακολουθήσει. Θα διαβάσει μία σελίδα στις εφημερίδες ή θα δει τρία λεπτά στα δελτία της τηλεόρασης. 
    Υπάρχει η πρόταση, λοιπόν, αν μπορούμε τις συζητήσεις προ ημερησίας διατάξεως, να τις κάνουμε σε απογευματινή συνεδρίαση, ίσως την Τρίτη, δεν ξέρω ή σε μία ειδική απογευματινή συνεδρίαση την Πέμπτη. Νομίζω ότι έτσι ο διάλογός μας με την κοινωνία θα είναι πολύ καλύτερος.
    Δεν θέλω να προσεγγίσω το θέμα με μηδενιστική διάθεση. Πιστεύω ότι είχαν γίνει σημαντικά βήματα παλαιότερα από κυβερνήσεις του ΠΑΣΟΚ. Πιστεύω ότι υπάρχει μία κινητικότητα στα θέματα της υγείας από τη σημερινή Κυβέρνηση. Νομίζω, όμως, ότι η υγεία παραμένει ένας μεγάλος ασθενής στη χώρα μας.
    Θα προσπαθήσω πάνω σ’ αυτό να κάνω ορισμένες παρατηρήσεις.
    Πρώτα απ’ όλα, για το δημόσιο χαρακτήρα του συστήματος υγείας. Ανησυχούμε γιατί βλέπουμε την υγεία να υποσκάπτεται ως δημόσιο και δωρεάν αγαθό. Ο δημόσιος χαρακτήρας των υπηρεσιών υγείας δεν συνδέεται με μία μονομανία της Αριστεράς με τον κρατικό χαρακτήρα. Είναι κατάκτηση κοινωνικών αγώνων πολλών δεκαετιών, ιδιαίτερα στον ευρωπαϊκό χώρο. Ανταποκρίνεται στις βαθιές ανάγκες της κοινωνίας, κυρίως στα ευρύτατα χαμηλού εισοδήματος στρώματα, που έχουν ανάγκη δωρεάν πρόσβασης σε δημόσιες και υψηλής ποιότητας υπηρεσίας υγείας. 
    Στο σημερινό κόσμο βλέπουμε δυστυχώς ότι περνάνε σε όλα τα επίπεδα τάσεις για μία εμπορευματοποίηση στο χώρο της υγείας, οι οποίες είναι καταστροφικές. Σε παγκόσμιο επίπεδο.
    Πριν από λίγα χρόνια η εφημερίδα «USA TODAY» είχε αποκαλύψει το ασύλληπτο σκάνδαλο. Δηλαδή ότι αθώοι και ανύποπτοι ασθενείς πήγαιναν για εγχείρηση ανοικτής καρδιάς σε αμερικάνικα μη κρατικά νοσοκομεία, προκειμένου να αποσβεστεί ταχύτατα ο εξοπλισμός, λόγω του ότι η τεχνολογία ζητούσε μία πάρα πολύ γρήγορη αντικατάστασή του. 
    Και, αν θέλετε, το πρόβλημα αυτό –όχι με αυτήν, ίσως, την τραγική διάσταση- υπάρχει παντού, όπου λειτουργεί κερδοσκοπικά ο ιδιωτικός τομέας. Διότι ο δημόσιος γιατρός δεν χρειάζεται να ζητήσει πέντε μαγνητοσκοπήσεις από έναν άρρωστο που του πονάει το δόντι. Στο ιδιωτικό, όμως, νοσοκομείο κάθε μαγνητοσκόπηση, κάθε τομογραφία είναι πρόσθετο έσοδο. Είναι απόσβεση και δυνατότητα να κάνει νέες επενδύσεις.
    Πέρα από αυτό που έγινε, όμως, πριν από λίγα χρόνια, ζούμε σήμερα το σκάνδαλο με τις μεγάλες φαρμακευτικές εταιρείες. Το αντικαταθλιπτικό PROZAC -το οποίο σωστά και εδώ στην Ελλάδα το αποσύρατε, κύριε Υπουργέ- της «GLAXO SMITH CLAIM» μετά από παρέμβαση του εισαγγελέα της Νέας Υόρκης αποσύρθηκε από την παγκόσμια κυκλοφορία, γιατί η υπηρεσία τροφίμων και φαρμάκων των Ηνωμένων Πολιτειών είχε αποκρύψει τις έρευνες οι οποίες γίνονταν και έδειχνε ότι αυτό το αντικαταθλιπτικό, όταν χρησιμοποιούνταν από εφήβους, μπορούσε να οδηγήσει σε αυτοκτονία.
    Αυτές τις ημέρες ζούμε την απόσυρση του αναλγητικού VIOX της «SMERK», άλλης γιγαντιαίας εταιρείας, η οποία είχε αποκρύψει τις μελέτες που είχε κάνει και με βάση το δείγμα –μόνο το δείγμα- το αναλγητικό αυτό είχε οδηγήσει σε είκοσι οκτώ χιλιάδες καρδιακές προσβολές, πολλές από τις οποίες θανατηφόρες. Πώς θα δεχθούμε εμείς κάτι τέτοιο, δηλαδή τους ιδιώτες με τον κερδοσκοπικό ρόλο να λειτουργούν μέσα στο χώρο της υγείας;
    Έχουμε και προβλήματα στην Ευρώπη τώρα με το σχέδιο οδηγίας για την απελευθέρωση των υπηρεσιών, το σχέδιο “Bolkenstein”, όπου ανάμεσα στα άλλα, περιλαμβάνει τις υπηρεσίες υγείας, περιλαμβάνει την αρχή της χώρας προέλευσης. Αυτό σημαίνει ότι αν έχεις άδεια με αμοιβές και προδιαγραφές Σλοβενίας ή Πολωνίας, μπορείς να ανοίξεις οργανισμούς παροχής υπηρεσιών στην Ελλάδα ή στη Γαλλία ή στη Γερμανία.
    Κύριε Πρωθυπουργέ, ακούσαμε τον κ. Σρέντερ, ακούσαμε τον κ. Σιράκ να αντιτάσσονται δημόσια σε επίπεδο ηγετικό σ’ αυτήν την οδηγία. Θα θέλαμε και τη δική σας τοποθέτηση, έστω και στη δευτερολογία σας, γιατί αφορά και θέματα υγείας.
    Δυστυχώς στην Ελλάδα τα πράγματα είναι χειρότερα. Όμως στο θέμα της ιδιωτικοποίησης είναι πολύ χειρότερα. Είμαστε το κακό παράδειγμα. Εγώ προσωπικά τιμώ και τον κ. Παρασκευά Αυγερινό και τον αείμνηστο, το Γιώργο Γεννηματά, για την τομή αυτή που έκαναν έπειτα από τους αγώνες που είχαν γίνει και στη χώρα μας, ιδιαίτερα από το νοσηλευτικό προσωπικό, για την εφαρμογή του Εθνικού Συστήματος Υγείας. Πού φτάσαμε όμως; Στη μελέτη του ΟΟΣΑ του 2004. Περσινή μελέτη. Για ανισότητες σχετιζόμενες με το εισόδημα στην ιατρική περίθαλψη, το 44% των δαπανών στην Ελλάδα πάει σε ιδιώτες. Και το 95% απ’ αυτές τις δαπάνες είναι, όπως λέγεται, out of pocket. Δεν είναι από ασφαλιστικές εταιρείες, είναι μέσα από την τσέπη. Μόνο η δημόσια είναι 56%. Κι έχουμε τη Μεγάλη Βρετανία με 81%. Κι έχουμε την Τουρκία, κύριε Πρωθυπουργέ, με 71% δημόσιο τομέα στο χώρο της υγείας. Κι εδώ πέρα είμαστε στο 56%.
    Ακόμη και στις Ηνωμένες Πολιτείες υπάρχουν, τυπικά τουλάχιστον, όροι και περιορισμοί, όπως ότι τα ιδιωτικά νοσοκομεία πρέπει –υποτίθεται- να έχουν μη κερδοσκοπικό χαρακτήρα. Εδώ δεν υπάρχει τίποτα. Δεν υπάρχουν όροι, που να  τίθενται στα νοσοκομεία του δημοσίου. Δεν είναι καν συμπληρωματική του δημοσίου η λειτουργία του ιδιωτικού τομέα. Είναι ανταγωνιστική. Κι έχουν σήμερα οι εφημερίδες της Ιατρικής Σχολής Αθήνας και της Σχολής Δημόσιας Υγείας μία μελέτη, όπου φαίνεται το φοβερό κόστος, με το οποίο επιβαρύνεται ο ένας κι ο άλλος. Μία ακτινογραφία –μόνο αυτό δίνω- στην ιδιωτική κλινική στοιχίζει 38,6 ευρώ. Το δημόσιο την κοστολογεί 8 ευρώ. Πώς το ανεχόμαστε αυτό; Πώς ανεχόμαστε το γεγονός ότι κάθε νοικοκυριό στην Ελλάδα ξοδεύει κατά μέσον όρο 1.100 ευρώ ετησίως για τις δαπάνες περίθαλψης;
    Αυτή η κατάσταση παραδόθηκε, κύριε Παπανδρέου, από την κυβέρνηση του ΠΑΣΟΚ, αυτή η σχέση, η χειρότερη στην Ευρωπαϊκή Ένωση. Και φοβάμαι, κύριε Πρωθυπουργέ, ότι εσείς την επιδεινώνετε. Αναφέρθηκαν προηγουμένως και από άλλους ομιλητές –από την κ. Παπαρήγα- τα μέτρα που παίρνετε για την Ολυμπιακή Πολυκλινική, η οποία ουσιαστικά γίνεται επιχείρηση ιδιωτικού δικαίου, τη στιγμή που διακόσιες χιλιάδες κάτοικοι στο Μενίδι δεν έχουν πρωτοβάθμια φροντίδα υγείας. Επίσης στο νομοσχέδιο που συζητήθηκε χθες για το Εθνικό Σύστημα Υγείας και την Κοινωνική Αλληλεγγύη, ιδιωτικοποιούνται τα συνεργεία καθαρισμού, τροφοδοσίας, φύλαξης, διαχείρισης αποβλήτων, αποκατάστασης, επανένταξης, αποιδρυματοποίησης κλπ.. Επομένως ένα στοιχείο που χρειαζόμαστε, είναι να αποκαταστήσουμε αυτό το βαθιά τραυματισμένο δικαίωμα του ελληνικού λαού να έχει δημόσια και δωρεάν πρόσβαση στην περίθαλψη και να τον απαλλάξουμε από τις παγίδες και τους κινδύνους της κερδοσκοπίας.
    Το δεύτερο στοιχείο, το δεύτερο θέμα, είναι η χρηματοδότηση. Μόνο τα στοιχεία σύγκρισης με την Ευρωπαϊκή Ένωση δείχνουν πού βρισκόμαστε. Οι δημόσιες δαπάνες στην Ελλάδα το 2004 ήταν 2,85% του Ακαθάριστου Εθνικού Προϊόντος, ενώ ο μέσος όρος στην Ευρωπαϊκή Ένωση ήταν 6,5%. Φυσικά μπορούμε να κάνουμε –και πρέπει να κάνουμε -εξοικονομήσεις πόρων. Υπάρχει ανορθολογισμός στη διαχείριση.
      Υπάρχουν κυκλώματα αφαίμαξης των δημόσιων πόρων στις προμήθειες και στο φάρμακο. Την ίδια στιγμή, πρέπει να φύγουμε από τη δωδέκατη θέση στην Ευρωπαϊκή Ένωση των δεκαπέντε στην κατά κεφαλήν δημόσια δαπάνη. Και δεν είναι μόνο αυτό. 
      Σας άκουσα, κύριε Πρωθυπουργέ, να μιλάτε για την πρόοδο που κάναμε στην απορρόφηση των κοινοτικών κονδυλίων. Κάναμε κάποια πρόοδο; Για να το δούμε αυτό. Πριν από λίγες μέρες από το Γενικό Διευθυντή του Ευρωπαϊκού Ταμείου Περιφερειακής Ανάπτυξης, τον Γκράχαμ Μίντοους, στάλθηκε επιστολή στο μόνιμο αντιπρόσωπο της Ελλάδος στην Ευρωπαϊκή Ένωση, με κοινοποίηση στους Υφυπουργούς Οικονομικών κ. Φώλια και Δούκα, στην οποία προβλέπεται η παύση πληρωμών προς την Ελλάδα μιας σειράς προγραμμάτων, ανάμεσα στα οποία και σημαντικών προγραμμάτων υγείας: Προγράμματα 50.000.000 ευρώ για πρωτογενή υγεία. Προγράμματα 145.000.000 ευρώ για οικοδόμηση και ανακαίνιση νοσοκομείων. Προγράμματα 12.000.000 ευρώ για επείγουσα περίθαλψη. Προγράμματα 19.000.000 ευρώ για κοινοτικές δομές στην ψυχική υγεία. Μας περισσεύουν;
      Θα ήθελα από τον Υπουργό κ. Κακλαμάνη μια τοποθέτηση. Πιστεύουμε ότι πρέπει να κινηθούμε με ταχείς ρυθμούς για την αύξηση, που θα μας οδηγήσει στο μέσο όρο της Ευρωπαϊκής Ένωσης, που περιλαμβάνει χώρες πίσω από εμάς. 
      Παράλληλα μπορούμε να βρούμε πόρους και από το φόρο στην αλκοόλη και από το φόρο στα τσιγάρα και από το φόρο στα ζωικά λίπη. Νομίζω ότι πρέπει να πάρουμε μια πρωτοβουλία στην Ευρωπαϊκή Ένωση για το φόρο στα ζωικά λίπη, που έχει σημασία δευτερογενή για μας ως χώρα ελαιοπαραγωγική, με βάση την αντίληψη και τις κινήσεις της Ευρωπαϊκής Ένωσης ενάντια στο κάπνισμα. Να περιορίσουμε δηλαδή ένα προϊόν, τα ζωικά λίπη, το οποίο διαφημίζεται κιόλας και θεωρείται καταστροφικό για τις καρδιοαγγειακές παθήσεις.
      Το τρίτο θέμα στο οποίο θέλω να αναφερθώ, είναι το φάρμακο. Έχουμε την τελευταία πενταετία ετήσια αύξηση δαπανών στο φάρμακο μεγαλύτερη του 15%. Την ίδια στιγμή, η αύξηση στα τεμάχια φαρμάκου είναι μικρότερη από 3,5%. Υποτίθεται ότι έχουμε σταθερές τιμές, αλλά αυτό σπάει μέσα από την αντικατάσταση παλαιών φαρμάκων με νέες συσκευασίες, μέσα από τη γνωστή πρακτική: εξαγωγές, τεχνικές ελλείψεις, εισαγωγές σε μεγαλύτερες τιμές.
      Στο τέλος της δεκαετίας του 1980, το 80% της αγοράς το κατείχε το ελληνικό φάρμακο. Σήμερα το ελληνικό φάρμακο κατέχει το 30% της αγοράς. Πρέπει να ληφθούν μέτρα. Πρέπει το φάρμακο να ενταχθεί στο Υπουργείο Υγείας, να γίνει και η Γενική Γραμματεία Φαρμάκου, να αναβαθμιστεί ο Εθνικός Οργανισμός Φαρμάκου, να υπάρξει άνετη πρόσβαση των πολιτών στα βιοτεχνολογικά και ακριβά φάρμακα, να καταργηθεί η συμμετοχή στη φαρμακευτική δαπάνη, άμεσα τουλάχιστον, για τους χαμηλόμισθους, τους χαμηλοσυνταξιούχους και όσους έχουν χρόνια νοσήματα.
      Το τέταρτο σημείο είναι η συγκρότηση του νοσοκομειακού σκέλους και η περιφερειακή κατανομή του. 
      Νομίζω ότι ήταν νοσοκομειοκεντρική η ομιλία σας, κύριε Πρωθυπουργέ. Έχουν βάση ως δευτέρα βαθμίδα. Τα νοσοκομεία είναι σίγουρα η καρδιά του Εθνικού Συστήματος Υγείας. Εδώ, όμως, έχουμε τεράστιες ανισότητες μεταξύ περιφέρειας και κέντρου. Στην πρωτεύουσα έχουμε ανισότητες μεταξύ κέντρου και συνοικιών. Τα είκοσι μεγάλα νοσοκομεία βρίσκονται σε ακτίνα τριών χιλιομέτρων. Η Ανατολική Αττική έχει πεντακόσιες χιλιάδες  κατοίκους σήμερα και δεν έχει νοσοκομείο. Στην περιφέρεια βλέπουμε καταστάσεις σαν αυτή του Νοτίου Αιγαίου, όπου είναι τεράστιες οι ελλείψεις και οι δυσλειτουργίες των νοσοκομείων. Δεν νομίζω ότι είναι τόσο εξιδανικευμένη, παρά τα όποια βήματα έχουν γίνει, η κατάσταση. 
      Στο «Αττικό» έχουμε επτακόσια πενήντα κρεβάτια και δουλεύουν τα τριακόσια. Στην Αλεξανδρούπολη έχουμε εξακόσιες πενήντα κλίνες και δουλεύουν οι πεντακόσιες. Στο «Φλέμιγκ» δεν έχουμε μονάδα εντατικής θεραπείας ή αξονικό τομογράφο. Στον «Ευαγγελισμό», ένα από τα μεγαλύτερα νοσοκομεία, έχουμε το τεράστιο πρόβλημα με τις μονάδες εντατικής θεραπείας. Υπάρχουν κρεβάτια που δεν δουλεύουν, γιατί δεν υπάρχει προσωπικό. Εκατό κλίνες εντατικής θεραπείας σε όλη την Ελλάδα δεν δουλεύουν, γιατί δεν υπάρχει προσωπικό να τις στηρίξει.
      Όλα αυτά δεν σπάνε τον υδροκεφαλικό, συγκεντρωτικό χαρακτήρα του Εθνικού Συστήματος Υγείας, παρά ίσως ορισμένες βελτιώσεις, τις οποίες φέρατε με το νομοσχέδιο, οι οποίες όμως θεωρούμε ότι είναι σε δεύτερη κλίμακα σχετικά με τις προτεραιότητες, όπως είναι οι θεωρήσεις μεγαλυτέρων συνταγών, η ασφάλιση των εργαζομένων από ιατρικό λάθος, τα τμήματα υγείας και η ασφάλιση εργαζομένων στα νοσοκομεία. 
      Ανησυχούμε με την αλλαγή ονομάτων, που σημαίνει αλλαγή προσωπικού. Αυτό σημαίνει ότι το ένα ακόμα –φοβάμαι- έρχεται μετά το άλλο. Δεν μπορούμε να καταλάβουμε γιατί τα περιφερειακά συμβούλια υγείας έγιναν διοικήσεις υγειονομικών περιφερειών, πέρα από το ότι θα αλλάξει το προσωπικό το οποίο διευθύνει την περιφέρεια. Και δείτε ότι στη διοίκηση του περιφερειακού ο διοικητής ορίζεται από τον Υπουργό, τρία μέλη από τον Υπουργό, ένα μέλος από τον περιφερειάρχη, ένα μέλος από το πανεπιστήμιο ή τον Πανελλήνιο Ιατρικό Σύλλογο και όχι τον τοπικό Ιατρικό Σύλλογο και ένας από τους υπαλλήλους.
      Νομίζουμε ότι αφυδατώνονται από τις αρμοδιότητες και οι διοικητές των νοσοκομείων και οι διοικητές των περιφερειακών συστημάτων, παρά το γεγονός ότι έχουν δικό τους προϋπολογισμό ή γίνονται νομικά πρόσωπα δημοσίου δικαίου. Με το νόμο επιτρέπεται στα νοσοκομεία να κάνουν έργα μέχρι 45.000 ευρώ. Την περασμένη Δευτέρα δύο νοσοκομεία στη Μεγάλη Βρετανία, στη βορειοδυτική Αγγλία, έκαναν δαπάνες 50.000.000 λιρών για την αύξηση των μισθών των εργαζόμενων γυναικών. Βλέπετε τη διαφορά εξουσίας και τη διαφορά αρμοδιότητας σ’ ένα σύστημα στη Μεγάλη Βρετανία, το οποίο και αυτό πάει προς την ιδιωτικοποίηση και πιέζεται. 
      Το τέταρτο στοιχείο που θέλω να θέσω, είναι ότι πρέπει εμείς να αποσυμφορήσουμε την είσοδο στα νοσοκομεία -δεν είναι μόνο νοσοκομεία το ΕΣΥ- και να διευκολύνουμε την έξοδο. Τι σημαίνει αυτό; Σημαίνει πρωτοβάθμια φροντίδα υγείας. Τα κέντρα υγείας είναι ανεπαρκή, μεμονωμένα, κατατμημένα, κυρίως στην περιφέρεια, χωρίς γιατρούς βασικών ειδικοτήτων. Δεν υπάρχει ο θεσμός του οικογενειακού γιατρού στην Ελλάδα. Δεν μπορώ να κατανοήσω γιατί τόσα χρόνια ο θεσμός αυτός, ο οποίος δίνει μια ηρεμία –αν θέλετε- στην οικογένεια και μία δυνατότητα άμεσης πρόσβασης και προστατεύει –«gate keeper» τον λένε στην Αγγλία- το νοσοκομείο από άσκοπες εισροές, δεν εφαρμόζεται και στην Ελλάδα. 
      Την ίδια στιγμή βέβαια χρειαζόμαστε ενιαίο φορέα υγείας, ο οποίος θα διευκολύνει τους εργαζόμενους, οι οποίοι είναι διεσπασμένοι σε διάφορα ασφαλιστικά ταμεία με διάφορα γραφειοκρατικά προβλήματα όπως, όταν ένας ασφαλισμένος στο ΙΚΑ πάρει συνταγή από το δημόσιο, που πρέπει να τρέξει στο ΙΚΑ να του τη θεωρήσει. Γιατί αυτό; Είπατε για τις ουρές. 
      Κύριε Πρωθυπουργέ, όχι εσείς ο ίδιος, στείλτε κάποιον στις πέντε το πρωί στην Πατησίων έξω από το ΙΚΑ και θα δείτε ουρές που δεν έχετε δει ούτε σε προεκλογικές συγκεντρώσεις σας. 
      Την ίδια στιγμή χρειάζεται αυτό που είπαμε, η διευκόλυνση, να μην παραμένουν και να λιμνάζουν μέσα στα νοσοκομεία άνθρωποι οι οποίοι μπορούν να βγουν, να έχουν περίθαλψη έξω, όπως άνθρωποι με κινητικές ασθένειες, χρόνια καρκινοπαθείς, με σύνδρομο Down, με ψυχογηριατρικά προβλήματα κλπ. Εδώ θα μπορούσε να ληφθεί μια σειρά μέτρα αποκατάστασης, η οποία δεν προωθείται. Ιδιωτικοποιούνται για να απαλύνουν το πρόβλημα.
      Το πέμπτο θέμα που θα ήθελα να θέσω, είναι το θέμα του προσωπικού. Είναι μεγάλο θέμα αυτό. Δεν αντιμετωπίζεται σωστά το προσωπικό στα νοσοκομεία και δεν θα πω τα συνηθισμένα. Θα πω, όμως, το εξής, ότι η Ελλάδα παραπέμπεται στο Ευρωπαϊκό Δικαστήριο, διότι δεν εφαρμόζει την οδηγία 34/2000 της Ευρωπαϊκής Ένωσης σχετικά με το χρόνο επιτρεπομένης μέγιστης εβδομαδιαίας εργασίας των γιατρών και ειδικά των ειδικευομένων. Έχει δοθεί προειδοποιητική επιστολή, έχει δοθεί αιτιολογημένη γνώμη και στις 14 Δεκεμβρίου παραπεμπόμαστε στο Ευρωπαϊκό Δικαστήριο. Παραπέμπεται η Ελλάδα στο Ευρωπαϊκό Δικαστήριο, γιατί δεν εφαρμόζει μια στοιχειώδη οδηγία, με στοιχειώδη μέτρα για την προστασία των εργαζομένων μέσα στα δημόσια νοσοκομεία, οι οποίοι λειτουργούν υπό φοβερά πιεστικές συνθήκες.
     Κατά την απολογιστική μελέτη που έχει κάνει η ΕΙΝΑΠ από το 1985 μέχρι το 2000 έχουν απώλεια εισοδήματος της τάξης του 50% οι γιατροί. Για την ΑΔΕΔΥ το υπόλοιπο νοσηλευτικό προσωπικό έχει απώλεια εισοδήματος της τάξης του 30%. Προσλαμβάνεται νοσηλευτικό προσωπικό, φεύγει νοσηλευτικό προσωπικό. Δεν εμπλουτίζονται. Υπάρχουν είκοσι πέντε θέσεις νοσηλευτών. Έχουμε το μεγαλύτερο αριθμό γιατρών σε σχέση με τους κατοίκους στην Ευρωπαϊκή Ένωση και έχουμε την εικοστή πέμπτη θέση σε νοσηλευτικό προσωπικό. Είμαστε πίσω από τη Μάλτα, από τη Σλοβενία, από τη Σλοβακία και από τους πάντες. Και πρέπει να μιλήσουμε εδώ γι’ αυτόν τον κόσμο, τον οποίο πολλές φορές έχουμε πλήξει.
      Φυσικά η ηθική και η δεοντολογία κάθε γιατρού αποτελεί προσωπική του ευθύνη. Το θέμα όμως είναι εάν η πολιτεία δημιουργεί τις συνθήκες που ενισχύουν τάσεις ανάπτυξης φαινομένων διαφθοράς, που πάλι δεν μειώνουν την προσωπική ευθύνη. Όταν ένας γιατρός βρίσκεται κάτω από διοικήσεις που μπαίνουν με κομματικά κριτήρια, όταν έχει σπουδάσει δέκα και πλέον χρόνια και βλέπει το μισθό του αντί να ανεβαίνει να πέφτει, όταν είναι βαθμολογικά στάσιμος και έχει ο ίδιος υπαρξιακό και ψυχολογικό πρόβλημα, όταν μένει χωρίς επιμόρφωση, όταν αναγκάζεται και σκύβει το κεφάλι στους φαρμακευτικούς αντιπροσώπους που αλωνίζουν τα νοσοκομεία χωρίς έλεγχο για να μοιράσουν τα φάρμακα, πώς αυτός ο γιατρός θα σταθεί; Και όμως στέκονται και είναι ένα αδαμαντωρυχείο το Εθνικό Σύστημα Υγείας και έχει κρατηθεί χάρη στο γιατρό και χάρη στο νοσηλευτή, οι οποίοι χωρίς ηθική αμοιβή, χωρίς υλική αμοιβή δίνουν τεράστιες προσπάθειες για να σταθεί αυτό το σύστημα υγείας, το οποίο υπονομεύεται από τις ίδιες τις θέσεις της πολιτείας και τους επιβραβεύουμε εμείς;
     Κύριε Υπουργέ, είναι επιβράβευση ο θεσμός των επικουρικών γιατρών; Μα ο γιατρός μπορεί να είναι περαστικός; Ο γιατρός δεν μπορεί να έχει ένα στοιχείο ασφάλειας; Ο γιατρός που βλέπει ότι τον παίρνουν επικουρικό σε ένα νοσοκομείο που έχει κενές οργανικές θέσεις πώς θα αισθανθεί;
     Κύριε Παυλόπουλε, δημιουργούμε νέα φουρνιά συμβασιούχων. Τους περνάμε στην υγεία με τους επικουρικούς γιατρούς; 
     Εμείς υποστηρίζουμε τις θέσεις της ΕΙΝΑΠ, της ΠΟΕΔΗΝ και των άλλων φορέων. Πιστεύουμε στην επένδυση στο ανθρώπινο δυναμικό, στην αναβάθμιση σε όλα τα επίπεδα, στις συνθήκες δουλειάς, στη διαρκή εκπαίδευση, στην οικονομική και επιστημονική εξέλιξη, στη βαθμολογική εξέλιξη που είναι ένα από τα ουσιαστικά σημεία για το Εθνικό Σύστημα Υγείας.
     Στη δευτερολογία μου θα κάνω κάποιες αναφορές που δεν πρόλαβα τώρα. 
     Θέλω να πω ότι αν δεν δούμε αυτά τα ζητήματα, εάν δεν δούμε το δημόσιο χαρακτήρα, εάν δεν δούμε την πρόσβαση όχι στους πολίτες αλλά σε όλους τους κατοίκους που βρίσκονται σ’ αυτήν τη χώρα, εάν δεν δούμε το θέμα της χρηματοδότησης, εάν δεν στηρίξουμε το προσωπικό, εάν δεν έχουμε αποκεντρωμένα και δημοκρατικά νοσοκομεία, τότε ο δρόμος θα είναι δύσκολος και θα είμαστε σε μεγάλη απόσταση απ’ αυτά που η τεχνολογία μάς δίνει τη δυνατότητα σήμερα να κάνουμε.
     Ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, κύριε Αλαβάνο και κύριοι συνάδελφοι, σχετικά με την παρατήρηση για την ακροαματικότητα της συζήτησής μας θα ήθελα να σας πω ότι έχει ρυθμιστεί το θέμα να μεταδοθεί ολόκληρη η συνεδρίαση την Κυριακή το μεσημέρι από το κανάλι της Βουλής και θα γίνουν και οι σχετικές ανανεώσεις. 
     Ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης έχει το λόγο.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Κυρία Πρόεδρε, κύριε Πρωθυπουργέ, κύριε Πρόεδρε του ΠΑΣΟΚ, κυρία Γραμματέα του Κομμουνιστικού Κόμματος, κύριε Πρόεδρε του Συνασπισμού, θα ήθελα να σας ευχαριστήσω όλους γιατί με νηφάλιο ύφος και νομίζω με την αγωνία που πρέπει να έχουμε όλοι, προσεγγίσατε ο καθένας με το δικό σας τρόπο το θέμα το οποίο συζητάμε. 
     Εγώ έλεγα πάντοτε μέσα στη Βουλή και απευθύνομαι προς το Κομμουνιστικό Κόμμα ότι σέβομαι τις απόψεις τους. Σε ελάχιστα σημεία συγκλίνουν με τις απόψεις της Κυβέρνησης, όπως παραδείγματος χάριν αυτές για τα ναρκωτικά, αλλά δεν μπορούμε να τις αποδεχθούμε.
      Με χαρά άκουσα σήμερα τον κ. Αλαβάνο να λέει πράγματα στα οποία σε πολλά σημεία έχουμε ταυτόσημες απόψεις. Παραδείγματος χάριν είπατε απόψεις για τα φάρμακα. Όχι όλα τα σημεία που αναφέρετε, αρκετά όμως συμπεριλαμβάνονται στην πρόταση που ήδη έχουμε δώσει στη δημοσιότητα και έχει σταλεί και στο κόμμα σας.
      Όσον αφορά το χρόνο εργασίας, δεν παραπέμπεται, κύριε Αλαβάνο, η Ελλάδα μόνο. Ξέρετε  ότι αφορά σχεδόν όλα τα κράτη της Ευρωπαϊκής Ένωσης παλαιά και νεότερα. Και είναι ένα θέμα προς συζήτηση στην επόμενη Σύνοδο Υπουργών Υγείας τον Ιούνιο. Φαντάζομαι ότι  δεν θα θέλετε να πάμε στο μέτρο που πήγε η Γερμανία, που απέλυσε όλους τους γιατρούς από το δημόσιο σύστημα και σύναψε μετά με όποιον ήθελε μαζί του σύμβαση ιδιωτικού δικαίου προκειμένου να ξεπεράσει το σκόπελο της όποιας οικονομικής επιβάρυνσης.
      Τέλος, δεν κατάλαβα καλά τι είπατε για το Γ΄ Κοινοτικό Πλαίσιο Στήριξης. Πρέπει πάντως να σας πω ότι το Υπουργείο Υγείας έπιασε το ν+2, είχε υπερκάλυψη 1.500.000 εκατομμύριο ευρώ. Πριν τρεις μέρες ήρθε ο έλεγχος που έρχεται για όλα τα Υπουργεία. Τέλειωσε στο Υπουργείο Υγείας. Βεβαίως το χαρτί θα μας σταλεί αργότερα, αλλά απ’ ότι μπορούμε να διαισθανθούμε μάλλον δεν υπάρχει κανένα πρόβλημα μέχρι στιγμής σε ό,τι αφορά το Γ΄ Κοινοτικό Πλαίσιο Στήριξης στο Πρόγραμμα Υγεία.
      Θέλω να μου επιτρέψουν οι συνάδελφοι να πω ένα επιπρόσθετο ευχαριστώ στον Αρχηγό της Αξιωματικής Αντιπολίτευσης για την έκφραση συμπαθείας προς το πρόσωπό μου και το εννοώ. Αλλά όπως συνήθως συμβαίνει, όταν μιλάει κάποιος το ξέρουν οι γονείς του, τον βλέπουν από την τηλεόραση. Θα μου επιτρέψετε, λοιπόν, να διαβεβαιώσω τους γονείς μου που με βλέπουν, ότι και τα δύο μου πόδια είναι στη θέση τους και δεν μου τα έχει κόψει ο Πρωθυπουργός, γιατί μπορεί και να ανησυχούσαν.
      (Χειροκροτήματα από την πτέρυγα της Νέας Δημοκρατίας)
      Πρέπει επίσης να πω ότι δεν έχω καμία τάση φυγής. Ίσα-ίσα όσο περνάει ο καιρός μάλλον μου αρέσει και θα στεναχωρηθώ όταν θα έλθει η ώρα να με αλλάξει ο Πρωθυπουργός. Τώρα αν μέσα σ’ αυτά που είπατε για το Δήμο της Αθήνας μπορεί κάποιος να διαβλέψει ενδεχομένως στήριξη μιας τέτοιας υποψηφιότητας όταν και αν αδειάσει η θέση, γιατί η Αθήνα έχει Δήμαρχο και πετυχημένη και από το κόμμα μας, νομίζω ότι θα είναι κάτι που θα το σκεφτεί σοβαρά ο Πρωθυπουργός τότε για να με βγάλει από το Υπουργείο Υγείας και να με στείλει στο Δήμο.
      Εδώ, κύριε Παπανδρέου, έχω το πρόγραμμα του κόμματός σας ως κυβέρνηση τον Ιούλιο του 2000. Μας εγκαλέσατε γιατί δεν κάναμε πολλά πράγματα απ’ αυτά τα οποία περιλαμβάνονται στο πρόγραμμά μας κι έχετε δίκιο. Με μία διαφορά, ότι δεν ήταν πρόγραμμα ενός έτους, ήταν πρόγραμμα τετραετίας και σε κάποια σημεία -το γράφουμε μέσα, αναφερόμενοι μάλιστα στην πρωτοβάθμια φροντίδα υγείας- δεν είναι ούτε καν τετραετίας. Είναι και δεύτερης τετραετίας, την οποία είναι σίγουρο ότι θα επιδιώξουμε να έχουμε με τη σύμφωνη γνώμη του ελληνικού λαού.
      (Χειροκροτήματα από την πτέρυγα της Νέας Δημοκρατίας)
      Αντίθετα, όμως, επειδή εσείς εξαντλήσατε την τετραετία σας εκείνη, στη σελίδα 32 λέτε: «Βασικά στάδια εφαρμογής της μεταρρύθμισης του κ. Αλέκου Παπαδόπουλου: Στάδιο 1. Εντός έξι μηνών θα ολοκληρωθεί η ψήφιση στη Βουλή των σχετικών νομοθετημάτων.» Έγινε. «Στάδιο 2. Εντός του 2001 θα συγκροτηθούν οι βασικές δομές των ΠεΣΥ» Έγινε. «Στάδιο 3. Μέχρι το τέλος του 2001 θα ολοκληρωθεί ο υγειονομικός χάρτης της χώρας.» Οι συνάδελφοι του ΠΑΣΟΚ στο ΚΤΕ Υγείας φαντάζομαι να ξέρουν ότι δεν έγινε. «Στάδιο 4. Μέχρι τα μέσα του 2002 θα υπάρξει σταδιακή έναρξη της λειτουργίας του θεσμού του προσωπικού γιατρού.» Ούτε γι’ αστείο! Αντίθετα, η πρώτη υπογραφή που έβαλα εγώ ήταν η αύξηση κατά εκατόν δύο των θέσεων ειδικότητας γενικής ιατρικής, προκειμένου να φτάσουμε σταδιακά στην τετραετία τις τετρακόσιες επιπλέον θέσεις, προκειμένου να έχουμε γιατρούς γενικής ιατρικής που θα παίξουν αυτόν το ρόλο. «Στάδιο 5. Μέχρι το τέλος του 2001 θα συγκροτηθούν οι βασικές δομές του ΟΔΥΠΙ -του ενιαίου φορέα υγείας δηλαδή- και θα δοθεί προτεραιότητα στη χρηματοδότηση των νοσοκομείων.» Φυσικά δεν έγινε. «Στάδιο 6. Ολοκλήρωση της μηχανοργάνωσης και εισαγωγή του ενιαίου λογιστικού σχεδίου μέχρι το τέλος του 2002.» Δεν φαντάζομαι ότι μπορείτε να μου πείτε ένα νοσοκομείο που υπάρχει αυτό. 
      Ενώ, λοιπόν, εσείς μας εγκαλείτε γιατί μέσα σε ένα χρόνο δεν εφαρμόσαμε το σύνολο του προγράμματός μας, εμείς μπορούμε να σας ρωτάμε γιατί μέσα σε τέσσερα χρόνια από τα επτά σημεία δεν κάνατε παρά μόνο τα δύο και τα πέντε τα αφήσατε στα χαρτιά. 
      (Χειροκροτήματα από την πτέρυγα της Νέας Δημοκρατίας)
      Επίσης, προφανώς δεν υπήρχε ενημέρωση γιατί ας πούμε ότι ήταν επί του πιεστηρίου, κύριε Παπανδρέου, χθες μόλις με το νομοσχέδιο που ψηφίστηκε εμείς παρατείναμε κατά δύο χρόνια τη νοσηλεία στο σπίτι. 
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
    Εκείνο όμως που πρέπει να σας πληροφορήσω και σας και τον τέως Πρωθυπουργό τον κ. Σημίτη που τον σέβομαι, γιατί είμαι σίγουρος ότι δεν το ήξερε -ούτε εσείς το ξέρατε σήμερα- είναι ότι όταν κάνατε τα εγκαίνια αυτής της ιστορίας στο Ζάππειο παραχωρώντας τα πρώτα αυτοκίνητα, δεν γνωρίζατε προφανώς ότι δεν τα είχατε πληρώσει. Και δεν γνωρίζατε ότι στον προϋπολογισμό του 2004 δεν υπήρχε ούτε ένα ευρώ για να τα αποπληρώσετε στην HΥUNDAI. Φέτος, πληρώνουμε εμείς από το 2005 γιατί ντρεπόμαστε να κρυβόμαστε από την HΥUNDAI για 4,3 εκατομμυρια ευρώ. Ξεχρεώνουμε τα αυτοκίνητα τα οποία μοιράσατε εσείς.
    (Χειροκροτήματα από την πτέρυγα της Νέας Δημοκρατίας)
    Δεν γνωρίζετε και κάτι άλλο: Για εκατόν δεκαπέντε αυτοκίνητα ενώ ήταν έτοιμα να παραδοθούν από το Νοέμβριο του 2003 πληρώνατε φύλακτρα στη HΥUNDAI. Δεν τα πληρώσατε όμως. Εμείς τα πληρώσαμε και αυτά. Ήταν 45.000 ευρώ. Αυτά επρόκειτο να τα διανείμετε στις 4 Μαρτίου του 2004 τρεις ημέρες προ των εκλογών κατά σύμπτωση όλα σε δήμους που οι δήμαρχοι ήταν προσκείμενοι στο κόμμα σας. 
    (Χειροκροτήματα από την πτέρυγα της Νέας Δημοκρατίας)
    Λοιπόν, μη μας μιλάτε για τη νοσηλεία στο σπίτι.
    ΑΠΟΣΤΟΛΟΣ ΚΑΚΛΑΜΑΝΗΣ: Να δώσετε μια κατάσταση.
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τα ξέρουν, κύριε Πρόεδρε, οι συνάδελφοι.
    ΑΠΟΣΤΟΛΟΣ ΚΑΚΛΑΜΑΝΗΣ: Να δώσετε την κατάσταση.
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ευκολότατο. Κατ’ αρχάς, τα έχουν πάρει με αίτηση κατάθεσης εγγράφων.
    Στην ουσία, ήλθατε και μας είπατε σήμερα τη λεγόμενη μαύρη βίβλο την οποία κυκλοφορήσατε για τον ένα χρόνο της Νέας Δημοκρατίας. Και επειδή το είχα υποθέσει ότι αυτό θα ήταν το κεντρικό σημείο της ομιλίας σας, φρόντισα να έχω στοιχεία για ένα-ένα από τα θέματα που περιλαμβάνονται στην υποτιθέμενη μαύρη βίβλο για τον ένα χρόνο της Νέας Δημοκρατίας στην υγεία. 
    Ας ξεκινήσουμε απ’ αυτό στο οποίο δώσατε έμφαση και ορθώς, σχετικά με τα χρέη και τις προμήθειες. Πρέπει να σας πω ότι η δική σας ρύθμιση, δεν συμπεριελάμβανε πρόσθετο έλεγχο από το Υπουργείο Οικονομικών και έγινε και επί των νομίμων και επί των παρανόμων προμηθειών. Εμείς, είχαμε σαφή όρο ότι είναι μόνο για τις νόμιμες και για τις νομότυπες και περιλαμβάνουμε πρόσθετο έλεγχο από το Υπουργείο Οικονομικών. Είπατε, και υποθέτω καλοπροαίρετα γιατί δεν ήταν σωστή η ενημέρωσή σας, ότι υπήρχε αύξηση του ρυθμού των χρεών επί των ημερών μας, στις προμήθειες. Τα έχω ξαναπεί τα στοιχεία και τα έχω ξανακαταθέσει στη Βουλή. Θα σας αναφέρω ενδεικτικά μόνο από ένα ΠεΣΥΠ, το Γ΄ ΠεΣΥΠ Αττικής. Σ’ αυτούς τους οκτώ μήνες, το σύνολο της εξοικονόμησης από τις προμήθειες παντός είδους από αντιδραστήρια μέχρι μηχανήματα, έφτασε τα 23.382.616.000 ευρώ. Είναι αναλυτικός πίνακας ανά νοσοκομείο. 
    (Χειροκροτήματα από την πτέρυγα της Νέας Δημοκρατίας)
    (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά τον προαναφερθέντα πίνακα ο οποίος βρίσκεται  στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Και βεβαίως, είναι πολύ εύκολο οι συνάδελφοι ανά ΠεΣΥΠ να ζητήσουν ό,τι στοιχεία θέλουν για να μάθουν ενδεικτικά κάποια πράγματα. Για παράδειγμα στο Νοσοκομείο ΑΧΕΠΑ στη Θεσσαλονίκη, είχαμε μείωση κατά 500.000 ευρώ στα φάρμακα στο πρώτο δίμηνο του 2005, σε σχέση με το 2004. Είχαμε  τη χρησιμοποίηση εναλλακτικών μορφών ενέργειας. Αυτό συνέβαλε στην εξοικονόμηση 300.000 ευρώ σε σύγκριση με το αντίστοιχο του 2004. Είχαμε επαναδιαπραγμάτευση με προμηθεύτριες εταιρείες βηματοδοτών. Αυτό εξοικονόμησε 500.000 ευρώ. Εδώ θέλω να ενημερώσω το Σώμα ότι τη Δευτέρα υπογράφονται οι νέες κοινές υπουργικές αποφάσεις για τα υλικά για οστεοσυνθέσεις, για βηματοδότες, για απινιδωτές, για τον τεχνητό νεφρό, με μείον 25% χωρίς καν να έχουμε ψηφίσει το νόμο την περιγραφή του οποίου ακούσατε από τον Πρωθυπουργό. Αυτό έγινε μόνο με επαναδιαπραγμάτευση και χρησιμοποιώντας άρθρα του νόμου περί προμηθειών που είχε ψηφίσει ο κ. Αλέκος Παπαδόπουλος και που επί δυόμισι χρόνια ο διάδοχός του τον είχε στο συρτάρι και δεν τον χρησιμοποιούσε. Το γιατί δεν τον χρησιμοποιούσε, αναρωτηθείτε μεταξύ σας.
    Αυτή είναι η πραγματικότητα. Τα στοιχεία είναι στη διάθεση του οποιουδήποτε. Δηλαδή, μέρος των στοιχείων απ’ όσα ακούστηκαν.
    Πολλοί συνάδελφοι ρωτούν  τι κάναμε για την ψυχιατρική μεταρρύθμιση που και σεις την αναφέρατε, αν και σε άλλο  ύφος πρέπει να πω.
      Επίσης, εγώ χάρηκα πάρα πολύ, κύριε Πρόεδρε, που σας άκουσα να λέτε ότι «συνεχίζετε σε πολλά το πρόγραμμά μας». Εγώ αυτό λέω συνέχεια μέσα στη Βουλή. Οι Βουλευτές του κόμματός σας δεν με πιστεύουν! Και χθες μάλιστα με εγκάλεσαν γιατί -λέει- καταστρέφω τα πάντα και πάω να φτιάξω ένα κομματικό κράτος στο χώρο της υγείας. 
      Τώρα υποθέτω ότι αυτά που είπατε εσείς σήμερα είναι η επίσημη γραμμή του κόμματός σας και όχι αυτά που μου καταλόγισαν χθες οι Βουλευτές του κόμματός σας στη διάρκεια της συζήτησης του νομοσχεδίου, γιατί αυτή είναι και η αλήθεια, δηλαδή ό,τι σωστό βρίσκουμε, το συνεχίζουμε. Όπου διαφωνούσαμε και το είχαμε πει προεκλογικά, φτιάχνουμε νόμους με διαφορετικές απόψεις.
      Γι’ αυτό προσπαθώ να πείσω ένα χρόνο τώρα. Δεν με πίστευαν οι συνάδελφοι του ΠΑΣΟΚ. Χαίρομαι που τουλάχιστον με πιστέψατε εσείς και άκουσα με χαρά αυτά που είπατε σήμερα. 
      Όσον αφορά στην ψυχιατρική μεταρρύθμιση και τις δομές σε λειτουργία Β΄ Φάσης «Ψυχαργώς» σύνολο 139. Λειτουργία εντός έτους 2002, 9. Έτους 2003, 75. Έτους 2004, 47. Έτους 2005, 8 μέχρι στιγμής. Είναι σίγουρο ότι το 2004 που μιλώ για 47, αρκετές απ’ αυτές -και θα καταθέσω πλήρη τον κατάλογο- είχαν υπογραφεί επί του προκατόχου μου του κ. Στεφανή. Δεν υπάρχει αμφιβολία. Όχι, όμως ότι δεν λειτουργήσαμε ούτε μία νέα δομή, γιατί αυτά ακούγονταν μέσα στη Βουλή τόσους μήνες.
      Καταθέτω, λοιπόν, στα Πρακτικά όλο τον κατάλογο για το ποιες είναι οι δομές, πού και με ποια ημερομηνία ξεκίνησαν τη λειτουργία τους το 2004 και τους δύο πρώτους μήνες του 2005 για να δούμε ποιοι καταστροφολογούν και ποιοι θέλουν να απαξιώσουν το ΕΣΥ.
      (Στο σημείο αυτό ο Υπουργός Υγείας και Κοινωνικής Αλληλεγγύης  κ. Νικήτας Κακλαμάνης καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΕΜΜΑΝΟΥΗΛ ΣΚΟΥΛΑΚΗΣ: Προσλάβατε κανέναν νοσηλευτή;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Βεβαίως, επικαλεστήκατε το συνέδριο στο Χίλτον χθες που έκανε κάποια εφημερίδα, όπως είπατε. Αλλά αν εγώ έπαιρνα χθες την ομιλία του κυρίου Κρεμαστινού και ερχόμουν και τη διάβαζα σήμερα εδώ, θα αναρωτιόταν κανείς τίνος Υπουργός ποίου κόμματος ήταν ο κ. Κρεμαστινός. Για όσους παρακολούθησαν το συνέδριο, φαντάζομαι να αντιλαμβάνονται τι εννοώ! 
      Και επειδή είπατε ότι θέλουμε να αποκρύψουμε και την αλήθεια, δύο θα καταθέσω, γιατί τα υπόλοιπα είναι εκεί. Εμείς κάναμε φωτογραφική καταγραφή όλων των νοσοκομείων του Λεκανοπεδίου μέχρι στιγμής -συνεχίζουμε στη Θεσσαλονίκη και θα γίνει ολόκληρης της Ελλάδας- και με τα καλά που παραλάβαμε και με τα κακά που παραλάβαμε. Και έξι μήνες πριν από το τέλος της τετραετίας, αυτό το φωτογραφικό άλμπουμ, για παράδειγμα του «ΚΑΤ», θα βγει ξανά και θα σας τα καταθέσω ξανά στη Βουλή για να δείτε και εσείς, κυρίες και κύριοι συνάδελφοι, αλλά κυρίως ο ελληνικός λαός τι προλάβαμε να διορθώσουμε απ’ αυτά, τι μπορέσαμε να διορθώσουμε και τι εκκρεμότητες μένουν ακόμη πίσω. 
      Όχι μόνο, λοιπόν, δεν κρύβουμε την αλήθεια, αλλά θέλουμε να την αναδείξουμε και ο λόγος είναι πάρα πολύ απλός. Στην υγεία δεν μπορείς να κρύψεις την αλήθεια. Το είπα και χθες μιλώντας με τους συναδέλφους στη διάρκεια του νομοσχεδίου. 
      ΑΝΔΡΕΑΣ ΛΟΒΕΡΔΟΣ: Τα ράντζα δεν μπορείς να τα κρύψεις!
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όταν ο πολίτης πάει στο νοσοκομείο και δει ότι σε ένα θέμα που τον απασχολούσε υπάρχει μία βελτίωση, ό,τι και να λέει ο Υπουργός ή η Αντιπολίτευση δεν πιάνει τόπο. Και αν δει χειροτέρευση ό,τι και να λέει ο Υπουργός είναι σαν να μην το ακούει.
      Και όσο για τα ράντζα τα οποία αναφέρθηκαν, καταθέτω και αυτούς τους τόμους -παρακαλώ- στα Πρακτικά της Βουλής ενδεικτικά για δύο νοσοκομεία, αλλά είναι για όλα τα νοσοκομεία του Λεκανοπεδίου. 
      (Στο σημείο αυτό ο Υπουργός Υγείας και Κοινωνικής Αλληλεγγύης  κ. Νικήτας Κακλαμάνης καταθέτει για τα Πρακτικά τους προαναφερθέντες τόμους, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όσον αφορά στο θέμα των ράντζων, επειδή δεν έχω περισσότερο χρόνο για να απαντήσω και στα υπόλοιπα, θα ήθελα να σας παρακαλέσω, κύριε Πρόεδρε του ΠΑΣΟΚ -θα ήταν πολύ μεγάλη τιμή για την πολιτική ηγεσία, δηλαδή για μένα και για τους δύο συναδέλφους μου, αλλά και για την Κυβέρνηση- να μας κάνατε την τιμή να ερχόσασταν στο Υπουργείο Υγείας, όποτε θέλατε, να σας παρουσιάσουμε από το επιχειρησιακό κέντρο, το οποίο είναι η συνέχεια του επιχειρησιακού κέντρου των Ολυμπιακών Αγώνων και το οποίο κρατήσαμε, το πώς γίνεται αυτό το καινούργιο σύστημα των εφημεριών. 
      Μάλιστα, όποτε θέλετε και σε όποιο νοσοκομείο εσείς επιλέξετε, να πάμε για να δούμε εάν οι διοικητές των νοσοκομείων κάνουν τις εισαγωγές ή τις εξαγωγές των ασθενών που είπατε ή των υποψηφίων ασθενών, διότι ο ομιλών ουδέποτε –το είπα και θα το πω ξανά και σήμερα- είχε κάνει φλάμπουρο τα ράντζα, διότι ποτέ δεν θεώρησε ότι ήταν το πρώτο και το τελευταίο πρόβλημα του ΕΣΥ. 
      Είχαν πολύ μεγάλη σημασία για την αξιοπρέπεια του πολίτη. Δεν υπάρχει καμία αμφιβολία γι’ αυτό. Τώρα όμως που πράγματι έχει επέλθει ουσιαστική βελτίωση αυτού του αναξιοπρεπούς φαινομένου, ε, μη θέλετε να το αποδομήσετε. Δεν γίνεται! Είναι απ’ αυτά που σας είπα ότι ο πολίτης εισπράττει.
      Και καλό είναι, όταν μιλάμε έτσι απαξιωτικά για μια προσπάθεια, να σκεφτούμε πώς θα αισθανόμασταν αν ο οποιοσδήποτε από εμάς έμενε μια ώρα σε ένα ράντζο στο διάδρομο ενός δημόσιου νοσοκομείου. Αυτό για να καταλάβετε γιατί έχουν αγκαλιάσει αυτήν την προσπάθεια οι πολίτες, η μεγάλη πλειοψηφία του προσωπικού και η μεγάλη πλειοψηφία των συναδέλφων μου γιατρών, τους οποίους και δημόσια απ’ αυτό το Βήμα ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο Πρόεδρος της Κυβέρνησης, κ. Κώστας Καραμανλής έχει το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, θα ήθελα να κάνω μερικές σύντομες επισημάνσεις που έχουν σχέση περισσότερο με τους πολιτικούς ισχυρισμούς που ακούστηκαν. 
      Να ξεκινήσω λέγοντας ότι βιάστηκε πολύ η Αξιωματική Αντιπολίτευση να επιστρατεύσει ισχυρισμούς για δήθεν ανεκπλήρωτες προεκλογικές δεσμεύσεις. Βιαστήκατε και θα μείνετε εκτεθειμένοι. Και το λέω αυτό, διότι αυτό που ορίσαμε ως πρόγραμμα τετραετίας θα γίνει μέσα στην τετραετία. 
      (Χειροκροτήματα από την πτέρυγα της Νέας Δημοκρατίας)
      Επιτέλους, όμως, δεν μπορείτε να καταγγέλλετε μια Κυβέρνηση ότι δεν έκανε σε ένα χρόνο ό,τι δεν κάνατε εσείς σε ένα τέταρτο του αιώνα.
      (Χειροκροτήματα από την πτέρυγα της Νέας Δημοκρατίας)
      Θυμηθείτε τι λέγατε και πόσα απ’ αυτά έχετε κάνει. Σας έδωσε κάποια πολύ ανάγλυφα παραδείγματα ο Υπουργός Υγείας προ ολίγων λεπτών. Θυμηθείτε τι έλεγαν, τι υπόσχονταν, τι κατήγγειλαν οι Υπουργοί Υγείας των δικών σας κυβερνήσεων. Θυμηθείτε και πείτε γιατί υποχώρησαν και γιατί υπαναχώρησαν, από ποιους εξαναγκάστηκαν και γιατί.
      Κυρίες και κύριοι συνάδελφοι, δεν περίμενα από τα στελέχη του ΠΑΣΟΚ να κατηγορούν άλλους για όσα διέπραξαν οι κυβερνήσεις τους. Γίνεται όμως αυτό, και μάλιστα, συστηματικά σαν εφεύρημα άμυνας για το χθες, αλλά και -αυτό είναι ιδιαίτερα αρνητικό- σαν μέθοδος υπονόμευσης της προσπάθειας που αναπτύσσεται σήμερα. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Και θέλω εδώ να επαναλάβω ορισμένα πράγματα. Πρώτον, είπαμε προεκλογικά ότι οι θέσεις της πολιτικής ευθύνης -και αυτές οι θέσεις δεν είναι μόνο των Υπουργών και των γενικών γραμματέων- καλύπτονται κυρίως από πρόσωπα που υιοθετούν την ακολουθούμενη πολιτική και θέλουν να εργαστούν για την επιτυχία της. Είναι ειλικρινές και σωστό.
      Δεύτερον, όσοι έχουν δώσει θετικά δείγματα γραφής και συμφώνησαν να συνεργαστούν στην εφαρμογή της νέας πολιτικής, άσχετα από την κομματική τους προτίμηση ή προέλευση, παραμένουν στις θέσεις που κατείχαν. Παράδειγμα; Ο Διοικητής του μεγαλύτερου νοσοκομείου της χώρας του «Ευαγγελισμού» και όχι μόνο. Συμβαίνει και στην Κόρινθο και στο Μεσολόγγι και στο «Βενιζέλειο» του Ηρακλείου.
      Τρίτον, σε ένα σύστημα που κυριαρχούσε η αδιαφάνεια, η σπατάλη, η ανοχή στην παρανομία –γιατί αυτή είναι η αλήθεια- δεν μπορεί να απαιτείται συντήρηση του κατεστημένου. Στο κάτω-κάτω δεν μπορεί από τη μια να ομολογείτε την ανάγκη για ρήξεις με το παρελθόν και από την άλλη να κάνετε σημαία τη συντήρησή του.
      Τέταρτον, το γεγονός ότι σε ολόκληρη τη Δημόσια Διοίκηση όλα τα στελέχη ήταν στελέχη ενός και μόνο κόμματος αποδεικνύει ξεκάθαρα, ανάγλυφα ποια ήταν τα κριτήρια του παρελθόντος και ποια είναι η αλήθεια. Δεν υπερασπίζεστε, λοιπόν, κύριοι της Αξιωματικής Αντιπολίτευσης, την αξιοκρατία. Το ακριβώς αντίθετο επιδιώκετε. Υπερασπίζεστε το κομματικό κράτος που είχατε δημιουργήσει.
      (Χειροκροτήματα από την πτέρυγα της Νέας Δημοκρατίας)
      Υπερασπίζεστε το κατεστημένο, υπερασπίζεστε καταστάσεις που ευθύνονται για το χάος στο σύστημα υγείας.
      Άκουσα επίσης να γίνεται λόγος για «φακελάκια». Στη θέση του Αρχηγού του ΠΑΣΟΚ θα απέφευγα τέτοιες αναφορές, γιατί είναι το κόμμα του που οφείλει να δίνει εξηγήσεις για τέτοια θέματα. Με την έμπρακτη αντίδρασή μας σε συγκεκριμένες περιπτώσεις, έχουμε δώσει απτά δείγματα της στάσης μας απέναντι σε παρόμοια φαινόμενα. Δεν χωρούν, λοιπόν, ισχυρισμοί που διαστρεβλώνουν την πραγματικότητα.
      Προχωρούμε -το είπα πριν, το τονίζω και πάλι- στην κατάρτιση νέου κώδικα ιατρικής δεοντολογίας όπου θα θωρακίζεται η αξιοπρέπεια του γιατρού και ταυτόχρονα θα προβλέπονται αυστηρές, αυστηρότατες κυρώσεις για όσους θα παραβαίνουν τον κώδικα αυτό.
      Και κάτι ακόμα για να μη δημιουργούνται παρεξηγήσεις. Είναι βαρύτατο λάθος οι ισοπεδωτικές γενικεύσεις. Έχουμε -και τονίστηκε αυτό από άλλους ομιλητές- σπουδαίο επιστημονικό και νοσηλευτικό προσωπικό. Έχουμε επιστήμονες λαμπρούς και δεν μπορούν να γίνονται αναφορές που πλήττουν δικαίους και αδίκους.
      Είπατε για έργα που έγιναν κυρίως στον τομέα της κατασκευής των νοσοκομείων. Είναι αλήθεια αυτό. Εμείς δεν ισοπεδώνουμε τα πάντα. Είναι αλήθεια ότι φτιάχτηκαν νέα κτήρια νοσοκομείων. Δεν μηδενίζουμε. Μετά από ένα τέταρτο του αιώνα, με σημαντικούς πόρους της Κοινότητας, κτίστηκαν πράγματι νέα νοσοκομεία. Αληθές είναι αυτό, κανείς δεν το αρνείται. Βεβαίως, σε πολλές περιπτώσεις εγκαινιάζονταν, αλλά δεν λειτουργούσαν. Και όποια λειτουργούσαν, στο βαθμό που λειτουργούσαν, το κατάφερναν με δανεικό προσωπικό. Αυτό γινόταν. Αποδυναμώνονταν κάποια άλλα νοσοκομεία για να δημιουργηθούν προσωρινές εικόνες.
      Αναφερθήκατε -επί μακρόν μάλιστα- στα κατορθώματά σας στο χώρο της υγείας. Επαναλαμβάνω, δεν ισοπεδώνουμε τίποτα, δεν λέμε ότι δεν έγινε τίποτα. Όμως, δεν μπορείτε να καμαρώνετε λες και όλα ήταν καλά καμωμένα, όταν πέντε πρώην Υπουργοί υγείας του ΠΑΣΟΚ έχουν ομολογήσει ότι το ΕΣΥ οδηγήθηκε σε κατάρρευση.
      Ποια είναι τα συμπεράσματα εδώ; Ή δεν έχετε σχέση με όσα συμβαίνουν στην πραγματικότητα ή ότι σκόπιμα επιχειρείτε να εξωραΐσετε καταστάσεις τις οποίες έχουν διαψεύσει  και αποκαλύψει τα ίδια τα στελέχη του κόμματός σας που είχαν την αρμοδιότητα άρα και την εξειδικευμένη γνώση στον τομέα αυτό. Όποια από τις δύο εκδοχές και αν ακολουθήσουμε, τα συμπεράσματα είναι απογοητευτικά. 
      Κυρίες και κύριοι συνάδελφοι, θέλω να σχολιάσω και δύο γενικότερες αναφορές που έγιναν. Η μια είναι, μια αποστροφή και μάλιστα επαναλαμβανόμενη: «πώς να συναινέσουμε, γιατί να συναινέσουμε». Συμπέρασμα: Η στάση σας είναι ότι δεν θέλετε να συναινέσετε. Δικαίωμά σας αναφαίρετο, επιλογή σας, όμως θα μου επιτρέψετε να σας πω ότι αυτή η εύκολη λύση της ισοπέδωσης των πάντων, της παραποίησης της αλήθειας, της καταφυγής στην οξύτητα, όχι μόνο δεν ταιριάζει με το σήμερα και με τις ανάγκες του παρόντος και του μέλλοντος, αλλά θυμίζει άλλες εποχές που και τον τόπο έβλαψαν και τους πολίτες τραυμάτισαν.
      (Χειροκροτήματα από την πτέρυγα της Νέας Δημοκρατίας)
      Εμείς θεωρούμε ότι είναι υγιές να υπάρχει αντιπαράθεση απόψεων. Θεωρούμε ότι είναι και θεμιτό και υγιές να υπάρχουν διαφορετικές γνώμες. Θεωρούμε ότι είναι όχι απλώς δικαίωμα αλλά υποχρέωση της Αντιπολίτευσης να κάνει κριτική. Δεν είμαστε αλάνθαστοι. Αλλά το να έχει κανείς τη διάθεση να κάνει γόνιμο διάλογο, να έχει κατ’ αρχάς τη διάθεση να οδηγείται σε κάποιες, δεν θέλετε συναινέσεις, -αν δεν θέλετε αυτό τον όρο έστω, σε συνεννοήσεις- αυτό είναι κορυφαίο ζήτημα πολιτικής επιλογής. Εμείς επιμένουμε σ’ αυτό. Γι’ αυτό φέρνουμε εμείς τα μεγάλα θέματα στη Βουλή. Γι’ αυτό ξεκινήσαμε -να δώσω ένα άλλο παράδειγμα- τον εθνικό διάλογο για την Παιδεία, γι’ αυτό διεκδικούμε να βρούμε όσο γίνεται τους κοινούς τόπους. Γιατί πιστεύουμε ότι αυτό υπαγορεύει η ευθύνη μας απέναντι στους πολίτες, το εθνικό μας χρέος, αλλά και ένας νέος πολιτικός πολιτισμός που έχει ανάγκη η χώρα.
      (Χειροκροτήματα από την πτέρυγα της Νέας Δημοκρατίας)
      Εάν εσείς δεν το θέλετε, ακολουθήστε το δρόμο σας αλλά να ξέρετε δική σας η επιλογή, δική σας και η ευθύνη.
      Σε μια αποστροφή του λόγου σας άκουσα να λέτε -να μέμφεσθε μάλλον- μέλος της πολιτικής ηγεσίας του Υπουργείου Υγείας γιατί είπε για κάποιους εργαζόμενους «πρέπει να εργαστείτε περισσότερο». Αυτό είναι μομφή; Για να καταλάβουμε δηλαδή ποια είναι η νοοτροπία; Να μην εργάζονται;
      Και το λέω αυτό, γιατί υπάρχει ένα γενικότερο ζήτημα, κυρίες και κύριοι συνάδελφοι, και το ξέρουμε όλοι. Η χώρα γενικότερα –και αναφέρομαι, τώρα, κυρίως στον οικονομικό τομέα- έχει ανάγκη να παράγει περισσότερο, να γίνει πιο ανταγωνιστική. Θέλετε να περάσετε την νοοτροπία ότι είναι μομφή η παρότρυνση να εργάζονται κάποιοι περισσότερο; Όλοι –αν θέλετε- πρέπει να εργαστούμε περισσότερο. Αυτή είναι η δική μας λογική. 
      (Χειροκροτήματα από την πτέρυγα της Νέας Δημοκρατίας)
       Μιλήσατε για τις ανάγκες και τα κενά του νοσηλευτικού προσωπικού. Αλήθεια είναι αυτό και ο πρώτος που το είχε επισημάνει είναι ο ομιλών. Σας έδωσα ένα χρονοδιάγραμμα σταδιακής αντιμετώπισης του προβλήματος με προσλήψεις νοσηλευτικού προσωπικού. 
      Έχετε δίκιο, κύριε Αλαβάνο. Έχετε δίκιο, κυρία Παπαρήγα, ότι δεν επαρκούν οι προσλήψεις για να καλύψουν τις μεγάλες ανάγκες που υπάρχουν. Οφείλω, όμως, να είμαι απέναντί σας, απόλυτα, ειλικρινής. Με τις δημοσιονομικές συνθήκες που υπάρχουν, πράγματι, είναι πολύ δύσκολο να καλυφθούν γρήγορα όλες οι ανάγκες, μέσα σε ένα χρόνο. Δεν είναι μόνο θέμα προσλήψεων. Είναι και θέμα χρηματοδότησης. Βεβαίως, αυτό σχετίζεται και με τη σωστή αξιοποίηση των πόρων όπου υπάρχει τεράστιο ζήτημα και ήδη, αναφέρθηκα σ΄ αυτό διεξοδικά στην αρχική μου εισήγηση. 
      Όμως, κανείς που θέλει να κοιτάει τους συμπολίτες του στα μάτια δεν μπορεί να πει ότι αυτά μπορούν να λυθούν ως διά μαγείας εν μια νυκτί, όταν μάλιστα υπάρχει ένα σοβαρότατο, κρισιμότατο πρόβλημα δημοσιονομικής ανισορροπίας, το οποίο όλοι ξέρουμε. 
      Έρχομαι σε αυτό το θέμα, για να κλείσω. Ακούστε, κύριοι συνάδελφοι. Κινδυνεύει να γίνει πια ανέκδοτο αυτή η διαρκής αμφισβήτηση της δημοσιονομικής πραγματικότητας. 
      Κυρίες και κύριοι συνάδελφοι, δεν θα ξαναμπώ σ’ αυτή τη συζήτηση δια μακρών. Τα έχουμε πει. Θα διαβάσω μόνο μερικά αποσπάσματα από την επιστολή-απάντηση, που έστειλαν οι Γενικοί Διευθυντές, της Γενικής Διεύθυνσης Οικονομικών Θεμάτων και της EUROSTAT. Θα τα διαβάσω, διότι δεν εμπλέκονται πολιτικά εκεί ζητήματα ή σκοπιμότητες. Είναι η απάντηση που εστάλη σε επιστολή στελεχών -και κοινοβουλευτικών και μη κοινοβουλευτικών- από τη δική σας πλευρά. Διαβάζω, λοιπόν, ένα-δύο αποσπάσματα:
      «Διαβάσαμε με προσοχή το υπόμνημά σας» λένε οι γενικοί διευθυντές των οικονομικών θεμάτων. «Η ουσία του κειμένου σας είναι ότι η αναθεώρηση των μεγεθών του ελληνικού δημοσιονομικού ελλείμματος και του δημοσίου χρέους έλαβε χώρα για εσωτερικούς πολιτικούς λόγους, με σκοπό την απαξίωση της προηγούμενης κυβέρνησης ότι η Ευρωπαϊκή Στατιστική Υπηρεσία και η Ευρωπαϊκή Επιτροπή αποδέχθηκαν ό,τι στοιχεία τους παρασχέθηκαν, χωρίς να αμφισβητήσουν της αξιοπιστία τους και ότι η αναθεώρηση των μεγεθών έγινε εξαιτίας της αναδρομικής εφαρμογής νέας μεθοδολογίας. Πιστεύουμε ότι δεν ενδείκνυται και δεν χρειάζεται να σχολιάσουμε με μεγάλη λεπτομέρεια το υπόμνημά σας, καίτοι δεν συμφωνούμε με πάρα πολλές θέσεις, υποδείξεις ή κατηγορίες που εμπεριέχονται και δεν συμμεριζόμαστε τα συμπεράσματά σας.
       Σε πολλά τεχνικά ζητήματα η έκθεση της EUROSTAT είναι επαρκώς λεπτομερής και έρχεται σε σαφή αντίθεση με τις απόψεις σας. Επιπλέον, στη EUROSTAT δόθηκε ήδη η ευκαιρία να διαφωνήσει δημοσίως με τις κατηγορίες για την αναδρομική εφαρμογή νέων κανόνων ή λογιστικών αναταξινομήσεων στην απάντησή της σε ένα άρθρο που δημοσίευσε στους «FINANCIAL TIMES» ο πρώην Πρωθυπουργός κ. Σημίτης.» 
      Και συνεχίζει: «Οι περισσότερες -και πάντως οι πιο σημαντικές- αναθεωρήσεις των ελληνικών κρατικών λογαριασμών αφορούν ζητήματα που έχουν παλαιότερα επισημανθεί από την επιτροπή ως εγείροντα αμφιβολίες σχετικά με τη συμμόρφωση προς τους λογιστικούς κανόνες. Οι αμφιβολίες που εκφράσαμε κατά το παρελθόν -και κατά την πρόσφατη συζήτηση με τη νέα ελληνική κυβέρνηση- στηρίζονταν στη βάση αποκλειστικώς τεχνικών επιχειρημάτων. Οι επαφές μεταξύ των υπηρεσιών της επιτροπής και της νέας ελληνικής κυβέρνησης έλαβαν χώρα στο ίδιο πλαίσιο συνεργασίας, όπως και με την προηγούμενη κυβέρνηση, επί τη βάσει των υψηλότερων επαγγελματικών προτύπων». 
      Παρακαλώ, θέλω να το καταθέσω αυτό για τα Πρακτικά.
       (Στο σημείο αυτό ο Πρωθυπουργός και Υπουργός Πολιτισμού κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθούν οι σελίδες 110-112)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Δεν είναι πλέον ζήτημα να ακούμε τους δικούς σας κομματικούς χειρισμούς! Είναι αναγκαίο να καταλάβετε ότι αυτός είναι ένας χειρισμός που σας οδηγεί σε αδιέξοδο. Η πραγματικότητα είναι ότι η Ελλάδα έχει ένα σοβαρό δημοσιονομικό πρόβλημα που δημιουργήθηκε από λαθροχειρίες δημιουργικής λογιστικής στο πρόσφατο παρελθόν. Αυτή είναι η αλήθεια. 
      (Χειροκροτήματα από την πτέρυγα της Νέας Δημοκρατίας)
      Και μην έρχεστε να μας λέτε τώρα ευφυολογήματα περί του ποιος έριξε ένα σπίρτο στο δάσος και άναψε η φωτιά και κάηκε το δάσος, διότι στην τελική ανάλυση, εσείς ανάψατε τη φωτιά, εσείς κάψατε το δάσος και μέμφεστε αυτούς που είχαν υποχρέωση να το αποκαλύψουν αυτό και για το καλό της χώρας και για τη σοβαρότητα και την αξιοπιστία της.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, κλείνοντας θέλω να πω ότι, ευχαρίστως, αποδέχομαι την πρόταση – πρόσκληση του κ. Αλαβάνου στη σειρά των μεγάλων θεμάτων που συζητούμε στη Βουλή, με πρωτοβουλία της Κυβέρνησης να έρθει σύντομα και το τεράστιο θέμα της ανεργίας, που βέβαια σχετίζεται με ένα ολόκληρο πλέγμα θεμάτων όπως η οικονομική ανάπτυξη και το δημοσιονομικό θέμα της χώρας. Όμως πράγματι συμφωνώ ότι είναι πάρα πολύ επίκαιρο το θέμα και με δική μας πρωτοβουλία θα έρθει στο προσεχές μέλλον στη Βουλή.
      (Όρθιοι οι Βουλευτές της Νέας Δημοκρατίας χειροκροτούν)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 χρόνια από το Σύνταγμα του 1975», καθώς και στους λοιπούς χώρους της Βουλής, είκοσι επτά μαθητές και μαθήτριες και τρεις συνοδοί καθηγητές από το Ενιαίο Λύκειο Κάτω Τιθωρέας Φθιώτιδας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει, για να δευτερολογήσει, ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γιώργος Παπανδρέου.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, αγαπητοί συνάδελφοι της Νέας Δημοκρατίας, πολύ καλά κάνετε και του δίνετε κουράγιο του Πρωθυπουργού, διότι και πάλι τον στεναχώρησα σήμερα και κάπου έχασε και την ψυχραιμία του.
      (Χειροκροτήματα από την πτέρυγα του ΠΑΣΟΚ)
      Αλλά θα πρέπει να δώσετε κουράγιο πολύ σύντομα και στον κ. Κακλαμάνη, γιατί δεν ξέρω αν θα πρέπει να περιμένουμε τέσσερα χρόνια –μάλλον πολύ λιγότερα- για να μας παρουσιάσει το άλμπουμ. Και μετά χαράς τότε θα κάνουμε και μια αξιολόγηση του έργου σας.
      Έχουμε όμως ένα χρόνο έργου. Και τι μας ζητάτε εσείς; Μας λέτε, βεβαίως, ότι παραλάβατε και θετικά, αλλά είπατε ουσιαστικά –αν ακούσετε τι μας αναφέρατε- ότι δεν έχετε κάνει κανένα έργο σε ένα χρόνο. Έχετε κάνει το αμφιλεγόμενο μόνο σύστημα αυτής της νέας διαδικασίας με τα ράντζα και ζητάτε και πάλι αναβολή. Αναβολή για να σας κρίνουμε, αναβολή για να συζητήσουμε τα θέματα. Και κάπως έτσι χειρίζεστε όλα τα θέματα της ελληνικής κοινωνίας.
      Μιλάτε επίσης για συναίνεση. Συναίνεση πάνω σε τι; Χωρίς ειλικρίνεια; Ισχυριστήκατε ότι δεν εφαρμόστηκε ο νόμος για τις προμήθειες. Ο νόμος περί προμηθειών εφαρμόζεται τα τελευταία χρόνια, βγήκε κοινή υπουργική απόφαση με το Υπουργείο Ανάπτυξης. Εφαρμόστηκε ενιαίος τρόπος προμηθειών. Απλώς εσείς το σταματήσατε επί των ημερών σας.
      Μιλήσατε για το κομματικό σύστημα, και εσείς, κύριε Κακλαμάνη, και ιδιαίτερα ο κ. Καραμανλής. Πολλά στελέχη σας ήταν διοικητές επί δικών μας ημερών και ήταν πρόεδροι ΠεΣΥΠ και παραμένουν, βεβαίως, και σήμερα. Ξέρετε πόσοι ήταν που προέρχονταν από άλλα κόμματα και κυρίως από τη Νέα Δημοκρατία; Ήταν 40%, αγαπητοί συνάδελφοι! Αυτή είναι η διαφορά μεταξύ μας: Εμείς μιλάμε για αξιοκρατία, εσείς για κομματοκρατία!
      (Χειροκροτήματα από την πτέρυγα του ΠΑΣΟΚ)
      Για ποια συναίνεση μιλάτε;
      (Θόρυβος από την πτέρυγα της Νέας Δημοκρατίας)
      Μιλάτε για αναβολές. Ζητάτε αναβολή…
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ! Ησυχία από όλες τις πτέρυγες.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Εγώ, κύριοι συνάδελφοι, μιλάω με στοιχεία. Μπορεί να μην σας αρέσει. Όταν καταθέσει ο Υπουργός…
      (Θόρυβος από την πτέρυγα της Νέας Δημοκρατίας – κωδωνοκρουσίες)
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν θέλουν να ακούσουν.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Δεν θέλουν να ακούσουν, βεβαίως. Αλλά θα ακούσουν. Θα αναγκαστούν να ακούσουν. Αν δεν τα ακούσουν εκείνοι, πάντως ο ελληνικός λαός τα ακούει.
      Θέλω να δείτε το έργο που γίνεται στο Υπουργείο Υγείας. Θέλω να δείτε την ιστοσελίδα του Υπουργείου Υγείας. Στο Υπουργείο Υγείας υπάρχει σήμερα λευκή ιστοσελίδα. Έχουν σταματήσει να ενημερώνονται οι σελίδες αυτές από τις 26.3.2004. Και αυτό, διότι υπάρχουν περικοπές κοινοτικών πόρων λόγω έλλειψης απορροφητικότητας και δεν υπάρχουν χρήματα για να επενδυθούν στην ελληνική δημόσια –το τονίζω- υγεία. 
      Εμείς μπορεί να κάναμε τα λάθη μας και είμαστε έτοιμοι και να τα αναγνωρίσουμε και να αλλάξουμε, και αλλάζουμε. Αλλά εσείς πήρατε ένα έτοιμο έργο και αντί να το αξιοποιήσετε, κάνατε το αντίθετο. Εσείς ισοπεδώνετε τα πάντα, με τις δικές σας πράξεις και με τα δικά σας λόγια. Εσείς σπαταλάτε με τις πολιτικές σας, με την αποδιάρθρωση στην οικονομία, το βιος, τον κόπο, τη δουλειά του ελληνικού λαού. Αυτό το σύστημα πρέπει να πάει πιο κοντά στον πολίτη, να αναδείξει υπηρεσίες που να αντιμετωπίζουν άμεσα τα προβλήματα του πολίτη. 
      Εσείς συγκεντρώνετε με το νέο νόμο τις υπηρεσίες, αντί να σταθεροποιήσετε και να βελτιώσετε το σύστημα. Δεν έχετε καμία στρατηγική. Μιλάτε π.χ. για τις μονάδες εντατικής θεραπείας. Το 1981 υπήρχαν τριάντα κρεβάτια. Το 1993, υπήρχαν εκατόν είκοσι κρεβάτια. Σας παραδώσαμε τετρακόσια ογδόντα κρεβάτια και εκατό πενήντα που είναι έτοιμα σήμερα να λειτουργήσουν, αλλά βεβαίως δεν λειτουργούν, διότι εσείς δεν κάνετε καμία πρόσληψη. 
      Περιφερειακά νοσοκομεία: υπολειτουργούν διότι δεν έχετε χρήματα για εφημερίες. Χάνετε κονδύλια για το νέο λογισμικό για την υγεία. Με τα ράντζα μπορούσατε να λειτουργήσατε νέες μονάδες, δεν τις λειτουργείτε, για να κτυπηθεί πράγματι αυτό το πρόβλημα, διότι δεν έχετε προσωπικό. Το ΕΚΑΒ αποδιοργανώθηκε λόγω του φόρτου εργασίας, γιατί τρέχει από νοσοκομείο σε νοσοκομείο μήπως και βρει μία θέση για τα επείγοντα. 
      Δεν προωθήσατε κανένα πρόγραμμα πρόληψης που ήταν σε εξέλιξη. Σταμάτησαν μέτρα για ένα περιβάλλον ελεύθερο καπνού. Δεν συνεδρίασε ούτε μία φορά η εθνική επιτροπή για τη διατροφή και δεν προχώρησαν τα προγράμματα αγωγής στα σχολεία, ένας άλλος τρόπος δηλαδή σωματικής άσκησης.
      Σε ό,τι αφορά τα ναρκωτικά, υποκριτική η στάση σας, ιδιαίτερα όταν εσείς έχετε επώνυμα στελέχη, όπως στη Θεσσαλονίκη, που δεν θέλουν να ακούν για θεραπευτικές κοινότητες και εσείς δεν επιβάλλετε το νόμο του κράτους, επειδή είναι κομματικά σας στελέχη…..
      (Χειροκροτήματα από την πτέρυγα του ΠΑΣΟΚ)
….ενώ θα μπορούσατε να μειώσετε τον αριθμό της λίστας αναμονής, αλλά δεν προσλάβατε ενενήντα άτομα για τις βάρδιες αυτές, με αποτέλεσμα να αυξηθεί σε ένα χρόνο η λίστα αναμονής, από δύο χιλιάδες πεντακόσιους σε τρεις χιλιάδες επτακόσιους. 
	Εμείς προγραμματίσαμε και εντάξατε στο Γ΄ ΚΠΣ επτά κέντρα υγείας  αστικού τύπου στην Αθήνα, για τα οποία λέτε ότι εσείς τα προχωρήσατε. Το κέντρο υγείας Βύρωνα κτίστηκε και λειτούργησε επί κυβέρνησης ΠΑΣΟΚ, εσείς βέβαια κάνατε τα εγκαίνια.
	ΝΙΚΗΤΑΣ  ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν τα κάναμε. Θα σας καλέσουμε σε ένα μήνα που θα τα κάνουμε. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Να τα κάνετε. Όσο για τα φλάμπουρα, ακούσαμε για τον αμίαντο στο Θρυάσειο νοσοκομείο, τα εξιτήρια στο νοσοκομείο της Ρόδου, την υπέρβαση του κόστους στο νοσοκομείο του Πύργου. Αυτά τα κάνατε φλάμπουρα, κύριε Υπουργέ, αλλά όταν μετά είδατε την αλήθεια, σας την αποκαλύψαμε, δεν μιλήσατε πάλι γι’ αυτά τα φλάμπουρα, για τα οποία σηκώσατε την παντιέρα ενάντια στο ΠΑΣΟΚ. 
      (Χειροκροτήματα από την πτέρυγα του ΠΑΣΟΚ)
      Φίλες και φίλοι, μας ζητήσατε, ουσιαστικά, να αναβάλουμε την κρίση μας για το έργο σας, το ανύπαρκτο, το τελευταίο έτος της δικής σας διακυβέρνησης. Δυστυχώς, αυτή είναι η πολιτική σας σε όλους τους τομείς. Από το ένα στο άλλο θέμα ζητάτε αναβολή για πράξεις που εσείς κάνετε, για αρνητικά τα οποία εσείς φέρατε στον ελληνικό λαό από τη δήθεν απογραφή -διότι δεν ήταν αυτή απογραφή- μέχρι το δήθεν νομοσχέδιο για τη διαφάνεια, μέχρι το Γ΄ και Δ΄ ΚΠΣ. 
      Το τραγικό της υπόθεσης είναι ότι προσπαθείτε να μεταθέσετε ευθύνες για ζητήματα που εσείς προκαλέσατε, λίγο σαν το κακό παιδί που αντί να μαθαίνει τα μαθήματά του, διαπραγματεύεται με τη δασκάλα για να ξεφύγει από την τιμωρία. Χαρακτηριστική είναι η πρόσφατη επίσκεψη του κυρίου Πρωθυπουργού στις Βρυξέλες και στο Λουξεμβούργο. 
      Υπάρχουν μεγάλα θέματα. Πρέπει να δούμε πώς πάει το Γ΄ Κοινοτικό Πλαίσιο Στήριξης. Δεν απορροφάτε εσείς τα κονδύλια. Εμείς διασφαλίσαμε επί των ημερών μας εισήγηση 23.000.000.000 με 25.000.000.000 ευρώ από την επιτροπή. Εμείς διασφαλίσαμε αυτό. Εσείς τρέχετε μήπως πάρετε ένα κλάσμα αυτού του αριθμού, αυτού του ποσού.
      Αντί, βεβαίως, να μιλήσετε για αυτά τα σημαντικότατα θέματα, που είναι τεράστια ποσά, ποσά για την ανάπτυξη, ποσά για την ανεργία, ποσά για την υγεία, ποσά για την εκπαίδευση, ποσά για τους επιχειρηματίες στην αναπτυξιακή τους προσπάθεια για την αλλαγή στον αγροτικό χώρο -αυτές είναι σπατάλες, τεράστιες σπατάλες- αντί, λοιπόν, να συζητάτε γι’ αυτά, αντί ο κύριος Πρωθυπουργός να διαπραγματεύεται για τα λάθη του, φορτώθηκε και με άλλο λάθος και τρέχει με παρακάλια και ελεημοσύνες, γεγονός που μας θλίβει, μας θλίβει ως Αντιπολίτευση, μας θλίβει ως Έλληνες και θίγει το φιλότιμο κάθε Έλληνα πολίτη…
      (Χειροκροτήματα από την πτέρυγα του ΠΑΣΟΚ)
      …να τρέχει ο Πρωθυπουργός για να πάρει αναβολή μιας εβδομάδας, για ένα νόμο, μάλιστα, για τον οποίο τα δικά σας στελέχη στην Εθνική Τράπεζα, όπως και ο ΣΕΒ, είπαν ότι είναι και ανεφάρμοστος και παράλογος. Τι να πω, κύριε Καραμανλή; Να πω μπράβο; Να αστειευτώ; Δεν μπορούμε να αστειευτούμε. Η ευθύνη είναι όλη δική σας. 
      Φίλες και φίλοι, μιλάει ο κύριος Πρωθυπουργός και ο κ. Κακλαμάνης για αναβολή. Σκεφτήκατε ποτέ τον Έλληνα πολίτη; Έχει ο Έλληνας πολίτης την πολυτέλεια της αναβολής, κύριε Καραμανλή; Μπορεί η ελληνική οικογένεια να αναβάλει την ακρίβεια, το κόστος ζωής; Μπορεί ένας εργαζόμενος να αναβάλει την απόλυσή του; Μπορεί ένας αγρότης να αναβάλει τον τρύγο, το θέρισμα, τη συγκομιδή; 
      Μπορεί μία επιχείρηση να αναβάλει την επένδυσή της για να γίνει πιο ανταγωνιστική; Μπορεί να αναβάλει την πτώχευση, αν βρεθεί μπροστά σε δυσκολίες; Μπορούν οι γονείς να αναβάλουν τις σπουδές των παιδιών τους; Μπορεί ένας ασθενής να αναβάλει την αρρώστια του; Ένας φτωχός, ένας χαμηλοσυνταξιούχος, ένας άνεργος, οι μικρομεσαίες επιχειρήσεις, όλοι αυτοί μπορούν να αναβάλουν τις διαδικασίες, να αναβάλουν τις εξελίξεις; 
      Τι λέτε, κύριε Πρωθυπουργέ; Τι απαντάτε σ’ αυτούς τους ανθρώπους; Δεν μπορείτε να απαντήσετε, κύριε Πρωθυπουργέ, διότι εσείς αυτόν το χρόνο έχετε κάνει μία καταστροφική πολιτική που έχει παρασύρει κάθε τομέα της ελληνικής δημόσιας ζωής, όπως βεβαίως έχει παρασύρει και τον τομέα της υγείας που έχει υποβαθμιστεί αυτόν τον τελευταίο χρόνο. 
      Δυστυχώς το άλμπουμ του κ. Κακλαμάνη θα δείξει, πραγματικά, τα τεράστια προβλήματα που έχει η ελληνική οικονομία και η δική σας πολιτική, όποτε μας το φέρει. Θα το φέρει σίγουρα πολύ σύντομα, γιατί ο ελληνικός λαός θα απαιτήσει αλλαγή σ’ αυτήν τη χώρα.
      Ευχαριστώ πάρα πολύ.
      (Παρατεταμένα χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρία, αφού ξεναγήθηκαν στην έκθεση για τα τριάντα χρόνια από το Σύνταγμα του 1975, πέντε μαθητές και μαθήτριες και ένας συνοδός καθηγητής από το Ευρωπαϊκό Σχολείο Βρυξελών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει για να δευτερολογήσει η Πρόεδρος της Κοινοβουλευτικής Ομάδας του Κομμουνιστικού Κόμματος κ. Αλέκα Παπαρήγα. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Νομίζω ότι όταν, δυστυχώς, δεν μπορούμε να βρούμε ένα κοινό πεδίο συμφωνίας, τουλάχιστον, πρέπει να ξέρουμε που διαφωνούμε μεταξύ μας. Είναι και αυτό κάτι, για να καταλαβαίνει και ο κόσμος. Πιστεύω ότι ο κύριος Υπουργός, ο κ. Κακλαμάνης, τοποθέτησε σωστά το ζήτημα. Έδωσε την ουσία –αυτή είναι η δική μας ερμηνεία- που διαφωνεί με τις προτάσεις του Κομμουνιστικού Κόμματος Ελλάδος και με τη συγκεκριμένη λογική.
      Για άλλη μια φορά θα επαναλάβω ότι δεν είναι δυνατόν να υπάρχει όχι απλώς ιδιωτικός επιχειρηματικός τομέας στην υγεία, αλλά και να είναι ελεύθερος να δράσει με βάση τους νόμους της αγοράς και τις γνωστές ελευθερίες του Μάαστριχτ και να πιστεύουμε ότι ταυτόχρονα μπορεί να υπάρξει ένας ολοκληρωμένος δημόσιος, δωρεάν ή έστω πολύ φθηνός τομέας υγείας για το λαό.
Αυτό που γίνεται τώρα είναι ο κανονισμός των όρων του παιχνιδιού ανάμεσα στο δημόσιο και ιδιωτικό τομέα.
      Και με την ευκαιρία, να θυμίσω το εξής. Τα νοσοκομεία έχουν χρέη. Και το ΠΑΣΟΚ θυμάμαι καλά ότι προσπάθησε με ομόλογα να αντιμετωπίσει το θέμα των χρεών. Τα χρέη ξαναεμφανίστηκαν και εκτινάχθηκαν πάρα πολύ ψηλά. Τώρα η Κυβέρνηση προσπαθεί να λύσει αυτό το ζήτημα μεταθέτοντας το θέμα στην κάλυψη των χρεών, που έχουν τα νοσοκομεία προς τρίτους, από τις τράπεζες. Τι αλλάζει; Τα νοσοκομεία, αντί να είναι χρεωμένα στις επιχειρήσεις, παραδείγματος χάρη, του φαρμάκου ή ιατρικών μηχανημάτων, θα είναι υπερχρεωμένα στις τράπεζες. Αυτό δεν είναι δημόσιο σύστημα υγείας. Και αν θέλετε, είναι άλλο πράγμα η καλή διαχείριση, η ορθολογιστική διαχείριση, η περικοπή της σπατάλης, το νοικοκύρεμα. Είναι έννοιες που βεβαίως υπάρχουν, από τον οικογενειακό προϋπολογισμό μέχρι τον κρατικό. Άλλο πράγμα όμως είναι αυτό και άλλο πράγμα το να λειτουργεί ο τομέας υγείας με βάση το νόμο του κέρδους. 
      Δεν θέλω να επεκταθώ περισσότερο σ’ αυτό το ζήτημα. Είναι ουσιαστικές και βαθιές οι διαφορές. 
      Θα ήθελα να σταθώ σε ορισμένα επιμέρους αλλά ουσιαστικά ζητήματα. Καταρχήν, επειδή ο Πρόεδρος του Συνασπισμού έθεσε το ζήτημα της συμμόρφωσης της χώρας μας στα θέματα της εργασίας των ιατρών, με βάση τις προδιαγραφές ή τις κατευθύνσεις της Ευρωπαϊκής Ένωσης, θα έλεγα, κύριε Κακλαμάνη, ότι μάλλον θέλει ψάξιμο το ζήτημα. Γιατί, απ’ όσο ξέρω, πριν από ένα χρόνο θεσπίστηκε ένας νέος κανονισμός που οι σαράντα οκτώ ώρες εβδομαδιαίας εργασίας έγιναν εξήντα πέντε ώρες. Και μάλιστα, ενώ οι σαράντα οκτώ ώρες υπολογίζονταν στους τέσσερις μήνες, -με τη λογική της διευθέτησης του χρόνου εργασίας- οι εξήντα πέντε ώρες υπολογίζονται διαφορετικά: στη διάρκεια ενός χρόνου. Και μάλιστα, πρόσθεσαν και το εξής έξυπνο: ο γιατρός θα πραγματοποιεί εξήντα πέντε ώρες εργασίας –μαζί και η εφημερία- την εβδομάδα, αλλά όταν στη διάρκεια της εφημερίας δεν του τύχει να έχει έναν ασθενή, τότε αυτός δεν θα θεωρείται χρόνος εργασίας και δεν θα αμείβεται. Αλλά ο γιατρός θα βρίσκεται στο νοσοκομείο. Και άλλο είναι να βρίσκεται στο νοσοκομείο κι άλλο στο σπίτι. Είναι το πνεύμα διευθέτησης του χρόνου εργασίας, όπου: σ’ έχω στο χέρι και ανά πάσα στιγμή, απαλλάσσομαι από υπερωρίες και ρυθμίζω τα πράγματα, ούτως ώστε να έχω αυξημένη παρουσία και εργασία και λιγότερες αμοιβές.
      Εμείς, όπως ξέρετε, έχουμε πάντα τη σημαία της απειθαρχίας και της ανυπακοής σ’ εκείνες τις επιλογές που έρχονται σε αντίθεση με τα συμφέροντα του εργαζόμενου, με την ανάγκη ο εργαζόμενος να δουλεύει λιγότερο χρόνο αφού έχει ανέβει η παραγωγικότητα,  να αποδίδει περισσότερο σε λιγότερο χρόνο και να έχει και τον περίφημο «ελεύθερο χρόνο», που για το γιατρό, κατά τη γνώμη μας, είναι πάρα πολύ σημαντικός.
      Και με την ευκαιρία, θα γίνει, επιτέλους, ένας έλεγχος στα απογευματινά ιατρεία που έχουν γιατροί, οι οποίοι παράλληλα δουλεύουν και στα νοσοκομεία; Θα ξέρετε πολύ καλά -όπως το ξέρω κι εγώ- είτε από το οικογενειακό ή από το ευρύτερο περιβάλλον, ότι αυτοί οι γιατροί κλείνουν ραντεβού στις έντεκα, στις δώδεκα η ώρα τη νύχτα, στα ιδιωτικά ιατρεία. Και αναρωτιέμαι: Τι δουλειά κάνουν το πρωί; Μπορεί να έχεις ιατρείο ιδιωτικό και να δουλεύεις δώδεκα, μία και δύο η ώρα τη νύχτα και να πηγαίνεις το πρωί κανονικά στο νοσοκομείο -και μάλιστα να είναι και πανεπιστημιακό νοσοκομείο- και να αποδίδεις;
      Αυτά τα φαινόμενα δεν καταργούνται. Εμείς δεν τα βάζουμε, αν θέλετε, στη βάση αποκλειστικά της ατομικής ηθικής. Ο άλλος σου λέει: αφού έχω δικαίωμα να έχω και ιδιωτικό ιατρείο και έχω πελατεία, θα τη δεχθώ. Δεν λύνονται τα ζητήματα ούτε με την ατομική, αποκλειστικά, υπευθυνότητα ούτε την ατομική ηθική, αν και υπάρχει πάντα αυτή η διάσταση. 
      Όμως, θα υπάρχει αυτό που λέμε «πλήρους και αποκλειστικής απασχόλησης» στους γιατρούς με ωράριο και με ελεύθερο χρόνο για να μπορούν να αποδίδουν; Οι νόμοι της αγοράς –κακά τα ψέματα- δεν μπορούν να συνδυαστούν με το κοινωνικό λειτούργημα του γιατρού.
      Θα ήθελα να θέσω και ένα άλλο ζήτημα. Γίνεται πάρα πολύ συζήτηση –ήταν και η βιτρίνα του ΠΑΣΟΚ- για το πρόγραμμα «Βοήθεια στο σπίτι», για τις κοινοτικές επιχορηγήσεις και την κοινωνική πολιτική, για τους παιδικούς σταθμούς κλπ.. Θα ήθελα πραγματικά να γίνει έλεγχος ουσιαστικός. Εμείς έχουμε κάποια στοιχεία, αλλά να σας πω κάτι. Ο έλεγχος, ακόμα και όταν προέρχεται από ένα κόμμα, δυσκολεύεται, όσο καλή θέληση και να έχουμε.
      Να σας πω ορισμένα παραδείγματα. Η Κοινότητα επιδοτεί δημοτικούς παιδικούς σταθμούς δίνοντας ένα ποσό. Όταν οι κρατικοί ή οι δημοτικοί παιδικοί σταθμοί δεν έχουν και τα δικά τους «πόδια» και τις δικές τους «πλάτες», τότε κοιτάξτε τι γίνεται. 
      Υπάρχει ένας δημοτικός παιδικός σταθμός –δεν θα αναφέρω σε ποια περιοχή είναι, αλλά δεν λέω ψέματα, κύριε Υπουργέ, τοπικά θα το παλέψουμε γιατί δεν θέλω να τα βάλουμε ούτε με το προσωπικό ούτε να πουν ότι κάνουμε αντιπολίτευση στο δήμαρχο- που παίρνει χρήματα για να λειτουργήσει με τριανταπέντε παιδιά. Κάτω από την πίεση των κατοίκων και για να μη γίνει κακός ο δήμαρχος –δεν ξέρω αν είναι φιλοκυβερνητικός και δεν με ενδιαφέρει, πάντως κομμουνιστής δεν είναι, γιατί αν ήταν κομμουνιστής και το έκανε αυτό, θα είχε καταγγελθεί- ο σταθμός παίρνει εβδομήντα πέντε παιδιά, γιατί τόσο του φτάνουν τα ποσά που παίρνει από την Κοινότητα και δεν ξέρω τι βάζει ο ίδιος. Παίρνει λοιπόν παιδιά ηλικίας από εννιά έως δεκαπέντε μηνών –που δεν ξέρω αν επιτρέπεται- μαζί με παιδιά νηπιακής ηλικίας. Κρεβάτι ένα! Τα παιδιά των εννιά έως δεκαπέντε μηνών πρέπει να κοιμηθούν στη διάρκεια της ημέρας. Κοιμούνται κάτω και τα υπόλοιπα παιδιά παίζουν πάνω στα παιδιά που κοιμούνται! Ο σταθμός αυτός, ο οποίος βρίσκεται στην επαρχία, έχει προσωπικό ένα άτομο! Αν γίνει ένα ατύχημα, ποιος θα την πληρώσει;
      Αυτό δεν είναι ένα μεμονωμένο παράδειγμα, γιατί τόσο αντέχουν οι δήμοι να φιλοξενούν παιδιά. Βεβαίως, θα μου πείτε ότι υπάρχουν και τα τροφεία. Μα, αν η οικογένεια δεν μπορεί να καταθέσει τα τροφεία; Έχουμε και τις τοπικές εκλογές, να μη βάλουμε και υψηλά τροφεία και δεν πρέπει να μπουν τροφεία. Αντί να παλέψει η τοπική αυτοδιοίκηση και να διεκδικήσει, προτιμά έτσι να λύσει το πρόβλημα και αντί για τριανταπέντε παιδιά να έχει εβδομήντα πέντε για να είναι καλός ο δήμαρχος. Ελπίζω ότι κανείς δεν θέλει να δικαιωθεί με ένα ατύχημα σε μικρά παιδιά.
      Ας έλθουμε στα προγράμματα στο σπίτι. Παίρνει ο δήμος τα κοινοτικά ή κρατικά προγράμματα, για παροχή υπηρεσιών. Για σαράντα άτομα είναι τέσσερις νοσοκόμες –ή ανειδίκευτο προσωπικό- δηλαδή υπάρχει μια αναλογία ένα προς δέκα. Αλλού υπάρχουν εκατό, διακόσια άτομα. Επομένως, εδώ πρόκειται για πλήρως υποβαθμισμένες υπηρεσίες.
      Θέλουμε πραγματική κοινωνική πολιτική για όλους με ιεράρχηση και μάλιστα σε μια περίοδο που, δυστυχώς, ξέρετε ότι θα αυξηθούν τα ηλικιωμένα άτομα που θα ζουν μόνα και για διάφορους λόγους –αντικειμενικούς, υποκειμενικούς- έχει χαλαρώσει και ο θεσμός της οικογένειας, όπως ήταν στην Ελλάδα. Θα αυξηθούν, λοιπόν, τα ηλικιωμένα άτομα που ζουν μόνα. Αυξάνονται τα διαζευγμένα ζευγάρια. Αυξάνεται ο αριθμός –δυστυχώς- των εγκαταλειμμένων παιδιών. Το σύστημα υιοθεσίας παραμένει γραφειοκρατικό και άκαμπτο, ενώ υπάρχει ζήτηση.
      Θέλουμε, λοιπόν, μια κοινωνική πολιτική πραγματική. Εμείς δεν μπορούμε να κλείσουμε τα μάτια και να πούμε ότι η Κοινότητα θα μας εξασφαλίσει τα προγράμματα. Να πάρουμε τα προγράμματα της Κοινότητας –μας τα χρωστά- αλλά δεν μπορεί να γίνεται το άλλοθι και η βιτρίνα μιας κοινωνικής πολιτικής. Το ΠΑΣΟΚ έκανε κατάχρηση αυτής της βιτρίνας και δεν είμαι αισιόδοξη, ότι θα φύγουμε από τη βιτρίνα και θα περάσουμε σε μια πραγματικότητα. 
      Κοιτάξτε αυτά τα θέματα, πώς λειτουργούν οι παιδικοί σταθμοί, πώς λειτουργούν τα προγράμματα στο σπίτι. Είναι πάρα πολύ σοβαρό ζήτημα. Εγώ δεν θέλω να κλαίω εδώ και να λέω «οι καημένοι οι ηλικιωμένοι και οι οικογένειες με τα παιδιά». Όμως, έχουμε ευθύνη όλοι μας και στο βαθμό που ξέρουμε αυτό το πράγμα, δεν μπορούμε να σιωπήσουμε. Αν ήταν στο χέρι μας και αν εξαρτιόταν μόνο από εμάς, ειλικρινά θα είχαμε ζητήσει από τις τοπικές αρχές να κάνουν ένα μεγάλο συλλαλητήριο. Δεν το κάνουν όμως. 
      Σας ευχαριστώ. 
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος, για να δευτερολογήσει.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αγαπητοί συνάδελφοι, πρώτον, δεν μπορώ παρά να ευχαριστήσω τον Πρωθυπουργό που δέχθηκε την πρόταση αυτή του Συνασπισμού της Ριζοσπαστικής Αριστεράς, για να έχουμε σύντομα μια προ ημερησίας διάταξης συζήτηση σε επίπεδο Αρχηγών για το θέμα της ανεργίας.
     Δεύτερον, στην παρατήρηση του κυρίου Υπουργού –για πολλά χρόνια συναδέλφου και φίλου στις Βρυξέλλες- σχετικά με την παύση πληρωμών σε μια σειρά από προγράμματα της Ευρωπαϊκής Ένωσης, που συνδέονται και με την υγεία, δίνω στα Πρακτικά την απάντηση της Επιτρόπου Χούμπνερ στον Ευρωβουλευτή του Συνασπισμού κ. Δημήτρη Παπαδημούλη και την επιστολή που έχει σταλεί από το Γενικό Διευθυντή Περιφερειακής Ανάπτυξης προς το Υπουργείο Οικονομίας και Οικονομικών της Ελλάδας, σχετικά με την πρόταση για λόγους διαχειριστικούς και ελεγκτικούς να παύσουν οι πληρωμές σ’ αυτά τα προγράμματα.
      (Στο σημείο αυτό ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τι ημερομηνία έχει;
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν έχει ημερομηνία. Η απάντηση …
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είναι επιστολή του Δεκεμβρίου.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Όχι. Η απάντηση της κ. Χούμπνερ είναι στις 10 Φεβρουαρίου 2005. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ο έλεγχος έγινε προχθές όμως.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τρίτον, σχετικά με το θέμα του χρόνου εργασίας που αναφέρατε και της παραπομπής της Ελλάδας στο Ευρωπαϊκό Δικαστήριο. Ακριβώς αυτή τη λογική εμείς πάμε να αποτρέψουμε, που εσείς φάνηκε να υπερασπίζεστε. Δηλαδή, όταν επιβάλλονται κάποιοι όροι οι οποίοι είναι υπέρ των εργαζομένων και οι οποίοι μπορεί να δημιουργούν δημοσιονομικές πιέσεις –οι εργαζόμενοι στο δημόσιο πληρώνονται από το δημόσιο- τότε ο δρόμος είναι να πηγαίνουμε στον ιδιωτικό τομέα. Με αυτή τη λογική διαφωνούμε. Είναι μια από τις λίγες οδηγίες της Ευρωπαϊκής Ένωσης, που πάει να βάλει ένα περιορισμό σε μια ανεξέλεγκτη σε πολλές χώρες, αξιοποίηση των γιατρών και μη υπολογισμό χρόνου, ο οποίος είναι χρόνος προσφοράς εργασίας. 
     Στην Γενική Γραμματέα του Κομμουνιστικού Κόμματος Ελλάδας θα ήθελα να πω ότι, πιθανά, να μπερδεύει δύο οδηγίες: Η μία είναι η 104/1993 και η άλλη –στην οποία αναφέρθηκα- είναι η 34/2000, η οποία αφορά στους ειδικευόμενους γιατρούς.
     Αλλά θέλω να σας πω ότι είκοσι χρόνια στο Ευρωπαϊκό Κοινοβούλιο, ως Ευρωβουλευτής, στήριξα την πολιτική ότι εναντιωνόμαστε σε μια σειρά βασικές κατευθύνσεις της Ευρωπαϊκής Ένωσης, αλλά εκεί που βρίσκουμε –κάτω από τις πιέσεις του ευρωπαϊκού συνδικαλιστικού ή του οικολογικού κινήματος- θετικές οδηγίες ή ρυθμίσεις, αγωνιζόμαστε για να εφαρμοστούν με κριτήριο όχι μία ιδεολογική άποψη απέναντι στην Ευρωπαϊκή Ένωση, αλλά τι συμφέρει τη χώρα και τον πολίτη. Εκεί στηρίξαμε τη δράση μας για την κοινοτική οδηγία για τους συμβασιούχους. Με βάση αυτό κάνουμε παρατήρηση σ’ αυτή την οδηγία για το χρόνο εργασίας και με βάση αυτό προχθές, όταν ήμασταν στην Αλεξανδρούπολη, κάναμε κριτική που δεν εφαρμόζεται η οδηγία για την αξιοποίηση των υδάτινων πόρων. Αυτή γενικά είναι η πολιτική μας.
     Τέταρτον, σχετικά με το θέμα του φαρμάκου. Άκουσα την τοποθέτηση του Υπουργού ότι σε πολλά σημεία συμφωνεί μαζί μας. Μακάρι. Θα ήθελα να αναδείξω, αν θέλετε, ένα από τα σημεία: Να μηδενιστεί η όποια συμμετοχή των χαμηλόμισθων και χαμηλοσυνταξιούχων και όσων έχουν χρόνιες παθήσεις στη φαρμακευτική περίθαλψη. Να το κάνει αυτό η Κυβέρνηση και αυτό, ως μέτρο, να το χειροκροτήσουμε.
     Πέμπτο σημείο. Θα αναφέρω ένα θέμα που δεν πρόλαβα να πω στην ομιλία μου και το οποίο με ένταση πολλές φορές βάζει ο συνάδελφος Θανάσης Λεβέντης και το Τμήμα Υγείας του Συνασπισμού. Δηλαδή, ότι το θέμα της υγείας δεν είναι θέμα μόνο Υπουργείου Υγείας.
Είναι να περάσει η αντίληψη της πρόληψης στην υγεία μέσα από όλες τις πολιτικές που διαμορφώνει η πολιτεία, μέσα από όλα τα Υπουργεία. 
	Στη Μεγάλη Βρετανία, παρά την πολύ αρνητική τοποθέτηση που έχει η Κυβέρνηση πάνω στο θέμα του συστήματος υγείας, βγήκε μία «λευκή Βίβλος» με θέμα «choosing health», «επιλέγοντας την υγεία», που τι αποβλέπει; Αξίζει τον κόπο να τη διαβάσει, όχι να τη μιμηθεί κανείς. Αποβλέπει στο να ασκηθούν πολιτικές πρόληψης σ’ όλους τους τομείς, ώστε να μειωθούν οι πιέσεις και το κόστος από το να νοσηλευτούν μεθαύριο πάρα πολλά άτομα. 
	Τι σημαίνει αυτό; Σημαίνει ότι οι πιέσεις στο εθνικό σύστημα υγείας θα μειωθούν πάρα πολύ αν εμείς, για παράδειγμα, μειώσουμε τα εργατικά ατυχήματα, τα οποία είναι τριάντα χιλιάδες στην Ελλάδα ετησίως, δεκαπέντε σε κάθε λεπτό. Δηλαδή, αυτές τις δύο ώρες που είχαμε συνεδρίαση, είχαμε σύμφωνα με τη στατιστική οκτώ εργατικά ατυχήματα που θα καταλήξουν στα νοσοκομεία. 
	Αν υποχρεωθούν οι επιχειρήσεις να παίρνουν μέτρα υγιεινής και ασφάλισης, αν το Κέντρο Διάγνωσης Ιατρικής Εργασίας στο ΙΚΑ δεν έχει μόνο ένα γιατρό, αν υπάρξει έδρα ιατρικής εργασίας στα ΑΕΙ, αν υπάρξει η ειδικότητα του ιατρού εργασίας που υπάρχει μόνο στο Θριάσιο, που ξέρετε σε τι κατάσταση βρίσκεται σήμερα, οι συνέπειες θα είναι πολύ σημαντικές και η ελάφρυνση του Εθνικού Συστήματος Υγείας θα είναι πάρα πολύ μεγάλη. 
      Το ίδιο και για το περιβάλλον. Αν, όπως μας έδειξαν χθες με στοιχεία η GREEN PEACE, η WWF και άλλες οργανώσεις στις δέκα πόλεις με υψηλότερες συγκεντρώσεις μικροσωματιδίων, τις top-10 της Ευρωπαϊκής Ένωσης δεν ήταν έξι ελληνικές πόλεις, η Αθήνα, η Θεσσαλονίκη, η Λάρισα, η Πάτρα, τα Γιάννενα, το Ηράκλειο μαζί με το Μάντσεστερ και άλλες τρεις ευρωπαϊκές πόλεις, τότε η επιβάρυνση από καρδιακά νοσήματα, από καρκίνους του πνεύμονα, από άλλες ασθένειες θα ήταν πολύ μικρότερη και η πίεση στο εθνικό σύστημα υγείας θα ήταν πολύ μικρότερη. 
      Αν παίρναμε κάποια μέτρα για τη διαφήμιση και το βράδυ που ανοίγουμε την τηλεόραση για να δούμε τις ειδήσεις ή κάποια σειρά, δε βλέπαμε τα γαριδάκια, τις σοκολάτες, όλα αυτά που έχουν αναδειχθεί σε μείζονα θέματα σε πολλές χώρες λόγω της παχυσαρκίας, τότε η επιβάρυνση μεθαύριο των σημερινών γενιών των μικρών παιδιών με διαβήτη ή με καρδιακές παθήσεις θα ήταν πολύ μικρότερη.
	Πού θέλω να καταλήξω; Θέλω να καταλήξω στο ότι πρέπει να δούμε διαφορετικά το θέμα της υγείας. Ζούμε σε μία άλλη εποχή. Από τότε που γεννήθηκα εγώ, το 1950, κέρδισα οκτώ χρόνια ζωής χάρη στην ιατρική τεχνολογία, ανεξάρτητα από το πόσα θα χάσω από το κάπνισμα. 
	Υπάρχουν νέες τεχνολογικές δυνατότητες, από τα νέα φάρμακα που βλέπουμε μέχρι την αποκωδικοποίηση του ανθρώπινου γονιδιώματος, τη γενετική ιατρική, την αξιοποίηση των βλαστοκυττάρων. Την ίδια στιγμή υπάρχουν νέες απειλές, αναπνευστικό σύνδρομο, ασθένεια πουλερικών, AIDS, ασθένεια των τρελών αγελάδων, πανδημία γρίπης κλπ.. 
      Στις αρχές αυτού του μήνα έγινε μία συνάντηση στα πλαίσια της Παγκόσμιας Οργάνωσης Υγείας. Η Γαλλία έχει αποθέματα δεκατρία εκατομμύρια εμβόλια σε περίπτωση πανδημίας. Κύριε Υπουργέ, δεν ξέρω τι κάνουμε εμείς.
	ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Από πλευράς εμβολίων είμαστε πλήρεις και θα παρουσιάσουμε το ιατρικό σχέδιο δράσης μας μέσα σ’ αυτόν το μήνα.
	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Πολύ ωραία.
	Ζούμε σε μία εποχή που το προσδόκιμο όριο ηλικίας έχει ανέβει, που υπάρχει δημογραφική γήρανση, που μεγάλο μέρος των καταναλωτών υπηρεσιών υγείας είναι ηλικιωμένοι, που το σύστημα πρέπει να προσαρμόζεται στους ηλικιωμένους. Πρέπει να ξεπεράσουμε και ένα ρατσισμό απέναντι στον ηλικιωμένο και ένα φόβο του ηλικιωμένου. Υπάρχουν άνθρωποι 82 χρονών που πάνε στο νοσοκομείο και λένε ότι είναι 79 χρονών. Ο ηλικιωμένος πρέπει να αισθανθεί μέσα στο ελληνικό νοσοκομείο, ότι για τη ζωή του θα δοθεί μάχη σα να ήταν παιδί.
	Μέσα σ’ αυτές τις συνθήκες εμείς, ως Συνασπισμός, έχουμε μία οικολογική αντίληψη στο θέμα της πολιτικής της υγείας. Το σύστημα υγείας είναι το βιολογικό ληξιαρχείο, πια, όλων των ανθρώπων. Το πρώτο κλάμα τους ακούγεται μέσα στο σύστημα υγείας, το τελευταίο κλάμα τους πολλές φορές ακούγεται πάλι μέσα στο σύστημα υγείας. 
      Πρέπει να προχωρήσουμε σε μία οικολογία της υγείας. Τι σημαίνει αυτό;
     Σημαίνει ότι όλα αυτά τα εργαλεία πρέπει να είναι δεμένα με την κοινωνία. Αν η κοινωνία έχει ως βασικό στόχο το κέρδος για την υγεία, αν η πολιτική σπάει τα ασφαλιστικά δικαιώματα, αν ένα μεγάλο μέρος το καταδικάζει στην ανεργία, που ανεργία σημαίνει και στρες, έλλειψη αυτοεκτίμησης και ψυχικές αναταράξεις, τότε δε μπορεί να σταθεί ένα σύστημα υγείας. Αν είναι μια κοινωνία που μάχεται για την πλήρη απασχόληση, η οποία δίνει τη μάχη ενάντια στη μόλυνση του περιβάλλοντος, η οποία έχει μέτρα προφύλαξης από ατυχήματα, τότε θα έχουμε μια βιώσιμη και πιο οικονομική και πιο άνετη λειτουργία του συστήματος υγείας με εξοικονόμηση πόρων, με ήπιες μορφές παρέμβασης. Δε χρειάζεται το παιδί που έχει σύνδρομο dawn να κλείνεται και να κρατά θέση στα νοσοκομεία. Μπορεί να το προλάβει ο προγεννητικός έλεγχος. Μπορεί οι υπηρεσίες αποκατάστασης και στήριξης ειδικής εκπαίδευσης να το κρατήσουν μέσα στην κοινωνία. 
     Αυτή όμως η οικολογία στην πολιτική της υγείας, που στηρίζεται σε μεγάλους αγώνες του εργατικού, του σοσιαλιστικού, ειδικά του νοσηλευτικού κινήματος έχει μια βάση: Δημόσιο δωρεάν αγαθό υψηλής ποιότητας. Και καταλήγω λέγοντας το εξής:
     Ακούσαμε πολλές διαφωνίες στο δεύτερο γύρο, σύμφωνα με την παράδοση του δικομματισμού, ανάμεσα στον Πρόεδρο της Κυβέρνησης και τον Πρόεδρο του ΠΑΣΟΚ. Δεν άκουσα από κανέναν, όμως, να αναφέρεται στον ιδιωτικό τομέα υγείας, ο οποίος γιγαντώνεται. Είναι ένας καρκινικός όγκος. Η λέξη ιδιωτικός και η στάση σας απέναντι σ’ αυτό δεν ακούστηκε ούτε από εσάς, κύριε Πρωθυπουργέ, ούτε από εσάς κύριε Πρόεδρε της Αξιωματικής Αντιπολίτευσης.
     ΠΡΟΕΔΡΟΣ (Άννα Μπενάκη-Ψαρούδα): Ο κύριος Πρωθυπουργός έχει το λόγο για να τριτολογήσει.
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, θεωρώ ότι το θέμα της Υγείας καλύφθηκε επαρκώς. Μέσα από τις διαφωνίες μας νομίζω ότι έγιναν πολλές και αρκετές σωστές επισημάνσεις. Δε θα έπαιρνα το λόγο, εάν δεν ετίθετο ένα ζήτημα στις τελευταίες αποστροφές του Αρχηγού της Αξιωματικής Αντιπολίτευσης γύρω από το πρόσφατο ταξίδι μου στο εξωτερικό. 
     Να ξεκαθαρίσουμε λοιπόν δύο τρία πράγματα: Πρώτον, οι απαξιωτικές εκφράσεις είναι δικής σας επιλογή, αν θέλετε να τις κάνετε. Ο καθένας έχει το δικό του τρόπο και το δικό του πολιτικό ήθος για το πώς εκφράζεται. Δεν αφορά το πρόσωπό μου, αφορά τον εκάστοτε Πρωθυπουργό της χώρας.
     (Χειροκροτήματα από την πτέρυγα της Νέας Δημοκρατίας)
     Δεύτερον, θέλω να σας ξεκαθαρίσω ποια ήταν τα θέματα της ατζέντας αυτού του ταξιδιού. Και τα οποία θα είναι και των επομένων ταξιδιών, της επόμενης εβδομάδας. 
     Το πρώτο είναι οι περίφημες δημοσιονομικές προοπτικές. Με άλλα λόγια δηλαδή το Δ΄ Κοινοτικό Πλαίσιο Στήριξης. Αυτό είναι ένα πολύ μεγάλο θέμα, απασχολεί ολόκληρη την Ευρωπαϊκή Ένωση, γίνεται μια σκληρότατη διαπραγμάτευση και, εν πάση περιπτώσει, δεν είναι σωστό να ακούγονται ανακρίβειες ότι δήθεν είχατε εξασφαλίσει τη χρηματοδότηση. Τίποτα δεν είχατε εξασφαλίσει.
     (Χειροκροτήματα από την πτέρυγα της Νέας Δημοκρατίας)
     Όχι, δεν σας μέμφομαι γι’ αυτό, γιατί δεν μπορούσατε να την είχατε εξασφαλίσει, αφού το μόνο που υπάρχει μέχρι στιγμής είναι η πρόταση της Επιτροπής -την οποία ορθώς στηρίζατε και ορθώς στηρίζουμε και ακόμη μια διαφορετική άποψη, κυρίως, των χωρών που έχουν το μεγαλύτερο βάρος της χρηματοδότησης, που είναι πολύ πιο στενή, οικονομική, ας το πω έτσι. Κανένας όμως δεν εγγυάται ότι αυτή θα είναι και το τελικό αποτέλεσμα αυτής της σκληρής διαπραγμάτευσης.
     Αυτή είναι μια πολύ σκληρή διαπραγμάτευση, στην οποία η Ελλάδα πρέπει να είναι παρούσα, είναι ήδη παρούσα και αυτή ήταν μία από τις σοβαρές δουλειές που είχα να κάνω τις περασμένες μέρες και θα συνεχίσω να κάνω και τις επόμενες. 
     (Χειροκροτήματα από την πτέρυγα της Νέας Δημοκρατίας)
     Το δεύτερο σημείο έχει να κάνει πράγματι με αυτό που είπε ο κ. Αλαβάνος, μια αλληλογραφία –καιρό τώρα- πίσω από την οποία επικρέμεται, πράγματι, η απειλή αναστολής πληρωμών. Ήταν ένα από τα ζητήματα που θεώρησα όχι απλώς προτεραιότητα, αλλά χρέος μου να πάω να δώσω τη μάχη.
     Ξέρετε, γιατί επικρέμεται αυτή η απειλή αναστολής πληρωμών; Διότι μας μέμφονται για κακοδιαχείριση, κακή ανάθεση έργων, κακή εκτέλεση έργων, κατασπατάληση κοινοτικών πόρων από το 2000 μέχρι το 2004. Αυτή είναι η πραγματικότητα. 
     (Χειροκροτήματα από την πτέρυγα της Νέας Δημοκρατίας)
     Και προσπαθούμε τώρα να διαπραγματευθούμε μία λύση μέσα από την οποία η Ελλάδα δε θα χάσει πόρους.
     (Χειροκροτήματα από την πτέρυγα της Νέας Δημοκρατίας)
     Αυτή είναι η αλήθεια. Είχα χρέος, λοιπόν, να πάω να δώσω τη μάχη ή δεν είχα;
     (Χειροκροτήματα από την πτέρυγα της Νέας Δημοκρατίας)
     Έκανα αυτό που όφειλα να κάνω ή δεν το έκανα; 
     (Χειροκροτήματα από την πτέρυγα της Νέας Δημοκρατίας)
     ΑΛΕΞΑΝΔΡΑ ΠΑΠΑΡΗΓΑ ( Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρία Πρόεδρε, με τα χειροκροτήματα δεν ακούμε τι λέει ο κύριος Πρωθυπουργός. 
     ΠΡΟΕΔΡΟΣ ( Άννα Μπενάκη - Ψαρούδα): Κύριε Πρωθυπουργέ, για σας είναι η παρατήρηση. 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρία Παπαρήγα, δεσμεύομαι, επειδή είναι μεγάλο το θέμα αυτό, ότι με δική μας πρωτοβουλία θα έρθει σε συζήτηση στη Βουλή. 
      Αυτά ήταν η βασική ατζέντα των θεμάτων αυτού του ταξιδίου. Έγινε, όμως, και μια αναφορά στο νόμο για τη διαφάνεια. Ας ξεκαθαρίσουμε, λοιπόν, κάτι. Ναι, πράγματι συνεχίζεται μια μακρά συζήτηση με την Ευρωπαϊκή Ένωση όχι γι’ αυτόν το νόμο, αλλά κατά βάση για τη συνταγματική επιταγή, για το άρθρο 14 παράγραφος 9 του Συντάγματος που όλοι μαζί -πάντως το ΠΑΣΟΚ και η Νέα Δημοκρατία- ψήφισαν στην πρόσφατη αναθεώρηση. 
     ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι έτσι. 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Το ερώτημα, λοιπόν, είναι: Παίρνετε πίσω την υπογραφή σας; Δεν θέλετε να υπερασπιστούμε το Σύνταγμα; Βεβαίως, συνεχίζεται ο διάλογος και είμαστε έτοιμοι να παράσχουμε κάθε διευκρίνιση και κάθε εξήγηση, αλλά σε τελική ανάλυση, το ζήτημα άπτεται της συνταγματικής τάξης. Αυτό είναι το ένα μέρος το νομικό.
     Υπάρχει και το πολιτικό. Εμείς είμαστε δεσμευμένοι στον αγώνα για τη διαφάνεια. Από εκεί και πέρα ο καθένας ας εκτιμήσει με τη στάση του και με τις αναφορές του, ηθελημένα ή αθέλητα, με ποιον συμμαχεί και ποιον υποστηρίζει. 
     (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
     ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, έχουν διανεμηθεί τα Πρακτικά των συνεδριάσεων της Δευτέρας 7 Μαρτίου 2005 και της Τρίτης 8 Μαρτίου 2005 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΟΣ ( Άννα Μπενάκη - Ψαρούδα): Συνεπώς τα Πρακτικά των συνεδριάσεων της Δευτέρας 7 Μαρτίου 2005 και της Τρίτης 8 Μαρτίου 2005 επικυρώθηκαν. 
     Κηρύσσεται περαιωμένη η προ ημερησίας διατάξεως συζήτηση, η οποία διεξήχθη σύμφωνα με το άρθρο 143 του Κανονισμού της Βουλής με πρωτοβουλία της Κυβέρνησης σε επίπεδο αρχηγών κομμάτων με θέμα: «Υγεία και Κοινωνική Αλληλεγγύη». 
     Κύριοι συνάδελφοι στο σημείο αυτό δέχεστε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 14.32΄ λύεται η συνεδρίαση για  τη Δευτέρα 21 Μαρτίου 2005 και ώρα 18.00 με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 53/26/4.2.2005 επερώτησης Βουλευτών του ΠΑΣΟΚ, προς τον Υπουργό Τουριστικής Ανάπτυξης σχετικά με θέματα που αφορούν το Υπουργείο Τουριστική Ανάπτυξης, σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 18-3-04		ΣΕΛ.-2-

