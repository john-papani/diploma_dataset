(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ SΔ’
Τρίτη 24 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Μ. Τζίμα, σελ.
3. Ορκωμοσία του κ. Η. Μπεριάτου για το Βουλευτικό αξίωμα σε αντικατάσταση του Γ. Παπαδημητρίου που απεβίωσε, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Ανάπτυξης, σχετικά με τη λήψη μέτρων στήριξης μικρών και μεσαίων επιχειρήσεων, σελ.
β) Προς τον Υπουργό Εθνικής Παιδείας και Θρησκευμάτων:
i. σχετικά με την επίλυση του στεγαστικού προβλήματος στα δημοτικά σχολεία και νηπιαγωγεία του Δήμου Περάματος, σελ.
ii. σχετικά με την επίλυση των προβλημάτων επισκευών και σχολικής στέγης στην Α’ Αθήνας, σελ.
γ) Προς τον Υπουργό Οικονομίας και Οικονομικών, σχετικά με τις οφειλές του κράτους στα φαρμακεία, σελ.
δ) Προς τον Υπουργό Υγείας και Κοινωνικής Αλληλεγγύης, σχετικά με τη χρηματοδότηση για την ανάπτυξη του Ιατροπαιδαγωγικού Κέντρου, στο παλαιό κτίριο του Καραμανδάνειου στην Πάτρα, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών ιατρών του ΕΣΥ, σύμφωνα με το π.δ. 76/2005 και άλλες διατάξεις», σελ.

ΟΜΙΛΗΤΕΣ
Α. Επί των αναφορών και ερωτήσεων:
ΑΠΟΣΤΟΛΑΤΟΣ Β., σελ.
ΚΑΤΣΙΦΑΡΑΣ Α., σελ.
ΛΕΓΚΑΣ Ν., σελ.
ΛΥΚΟΥΡΕΝΤΖΟΣ Α., σελ.
ΜΠΟΥΓΑΣ Ι., σελ.
ΝΙΚΟΛΑΪΔΟΥ Β., σελ.
ΣΑΛΜΑΣ Μ., σελ.
ΣΚΟΥΛΑΚΗΣ Ε., σελ.
ΦΙΛΙΝΗ Α., σελ.

Β. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΑΒΡΑΜΟΠΟΥΛΟΣ Δ., σελ.
ΑΔΡΑΚΤΑΣ Π., σελ.
ΑΝΤΩΝΙΟΥ Τ., σελ.
ΑΠΟΣΤΟΛΑΤΟΣ Β., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΚΑΪΛΗ Ε., σελ.
ΚΕΓΚΕΡΟΓΛΟΥ Β., σελ.
ΚΟΣΜΙΔΗΣ Ι., σελ.
ΚΟΥΤΜΕΡΙΔΗΣ Ε., σελ.
ΛΑΜΠΙΡΗΣ Η., σελ.
ΛΑΦΑΖΑΝΗΣ Π., σελ.
ΜΑΓΚΡΙΩΤΗΣ Ι., σελ.
ΜΠΑΝΤΟΥΒΑΣ Κ., σελ.
ΝΙΚΗΦΟΡΑΚΗΣ Σ., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΠΑΠΟΥΤΣΗΣ Χ., σελ.
ΡΑΠΤΗ Σ., σελ.
ΡΟΝΤΟΥΛΗΣ Α., σελ.
ΣΚΑΝΔΑΛΑΚΗΣ Π., σελ.
ΣΚΟΥΛΑΚΗΣ Ε., σελ.
ΣΤΡΑΤΑΚΗΣ Ε., σελ.
ΧΑΡΑΛΑΜΠΟΥΣ Χ., σελ.
ΧΡΙΣΤΟΦΙΛΟΓΙΑΝΝΗΣ Δ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ B΄
      ΣΥΝΕΔΡΙΑΣΗ   ?Δ΄
      Τρίτη, 24 Φεβρουαρίου 2009
      
      Αθήνα, σήμερα στις 24 Φεβρουαρίου 2009, ημέρα Τρίτη και ώρα 18.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Δ΄ Αντιπροέδρου αυτής κ. ΦΙΛΙΠΠΟΥ ΠΕΤΣΑΛΝΙΚΟΥ. 
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, αρχίζει η συνεδρίαση.
      Πριν εισέλθουμε στην ημερησία διάταξη, θα προβούμε στην ορκωμοσία του συναδέλφου κ. Ηλία Μπεριάτου, ο οποίος αντικαθιστά τον Γεώργιο Παπαδημητρίου που απεβίωσε. 
      Καλείται ο συνάδελφος, κ. Ηλίας Μπεριάτος να προσέλθει και να δώσει το νενομισμένο όρκο ενώπιον του εκπροσώπου της Εκκλησίας. 
      (Στο σημείο αυτό προσέρχεται ο Βουλευτής κ. Ηλίας Μπεριάτος και δίνει τον παρακάτω όρκο: 
      «Ορκίζομαι στο όνομα της Αγίας και Ομοούσιας και Αδιαίρετης Τριάδος να είμαι πιστός στην πατρίδα και το δημοκρατικό πολίτευμα, να υπακούω στο Σύνταγμα και στους νόμους και να εκπληρώνω ευσυνείδητα τα καθήκοντά μου»)
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΕΥΩΝ (Φίλιππος Πετσάλνικος): Άξιος, άξιος! 
      ΟΛΟΙ ΟΙ  ΒΟΥΛΕΥΤΕΣ: Άξιος, άξιος!
      ΠΡΟΕΔΡΕΥΩΝ (Φίλιππος Πετσάλνικος): Κύριε Μπεριάτο, σας ευχόμαστε καλή δύναμη στην εκτέλεση των καθηκόντων σας. Έρχεστε στη θέση ενός συναδέλφου που όλοι εκτιμούσαμε και αγαπούσαμε και σκεπτόμαστε. 
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ιωάννη Κοσμίδη, Βουλευτή Χίου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς και Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  η  Πανελλήνια Ένωση Εκπαιδευτικών για την περιβαλλοντική εκπαίδευση,  Παράρτημα Κρήτης  ζητεί την ίδρυση κέντρων περιβαλλοντικής εκπαίδευσης στους Δήμους Γουβών και Ρούβα Νομού  Ηρακλείου κ.λπ.
      2) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  οι Πρόεδροι των ΤΟΕΒ Νομού Χανίων ζητούν να μην είναι ο ΟΑΔΥΚ αρμόδιος για τη διαχείριση, εκμετάλλευση, διοίκηση, λειτουργία  και συντήρηση των έργων εγγείων βελτιώσεων κ.λπ.
      3) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  η Ομοσπονδία Βιοκαλλιεργητών ζητεί την άμεση καταβολή των οφειλομένων ενισχύσεων στους βιοκαλλιεργητές κ.λπ.
      4) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  η Νομαρχιακή Αυτοδιοίκηση Ηλείας ζητεί την έκδοση νέας ΚΥΑ για τους νέους αγρότες.
      5) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  η Ιερά Μητρόπολης Αρκαλοχωρίου, Καστελίου και Βιάννου ζητεί  οικονομική ενίσχυση για αγορά τεχνικού εξοπλισμού, του Ιδρύματος «Νηστικάκειος Μονάδα Ηλικιωμένων» που εδρεύει στο Δημοτικό Διαμέρισμα  του Δήμου Καστελλίου Πεδιάδος, Νομού Ηρακλείου Κρήτης.
      6) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  το Σωματείο Καφετεριών καφέ - μπάρ Νομού Ηρακλείου Κρήτης ζητεί τη διεύρυνση του ωραρίου λειτουργίας των κέντρων διασκέδασης, των μπαρ και των καφετεριών του νομού. 
      7) Οι Βουλευτές Λασιθίου κ. ΜΙΧΑΗΛ  ΚΑΡΧΙΜΑΚΗΣ και Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσαν αναφορά με την οποία  ο Κωστής και η Θεονύμφη Παντερμαράκη διαμαρτύρονται για την περικοπή του επιδόματος αναπηρίας που ελάμβανε ο κωφός γιός τους.
      8) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  η Ένωση Αγροτικών Συνεταιρισμών Αταλάντης  ζητεί να χαρακτηριστούν οι ελαιώνες της Λοκρίδας από διπλής κατεύθυνσης, σε ελαιώνες για παραγωγή επιτραπέζιας ελιάς.
      9) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  η Πανελλήνια ΔΑΚΕ Νομαρχιακών Αυτοδιοικήσεων ζητεί την επέκταση της οικονομικής παροχής του άρθρου 36 του ν. 3371/23.12.08 σε όλους τους υπαλλήλους των Νομαρχιακών Αυτοδιοικήσεων.
      10) Ο Βουλευτής Έβρου κ. ΓΕΩΡΓΙΟΣ  ΝΤΟΛΙΟΣ κατέθεσε αναφορά με την οποία  ο κ. Νίκος Κυλίμος ζητεί να επιλυθούν κενά νόμου που υπάρχουν σχετικά με το επίδομα επιδότησης αγοράς κατοικίας που δικαιούνται οι εκπαιδευτικοί που μετατίθενται στην παραμεθόριο.
      11) Οι Βουλευτές Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ και Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία  τα Σωματεία Ναυπηγοεπισκευαστικής Ζώνης ζητούν πάγωμα όλων των δανείων, επίδομα ανεργίας ίσο με το 80% του μεροκάματου της ΣΣΕ του κλάδου όλων των ανέργων κ.λπ.
      12) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  ο  πολιτιστικός σύλλογος Δολίχης Λάρισας «Η ΤΡΙΠΟΛΙΤΙΔΑ» ζητεί την αναβάθμιση του τηλεφωνικού κέντρου της περιοχής του.
      13) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Δήμαρχος Μαδύτου Νομού Θεσσαλονίκης ζητεί  χρηματοδότηση για την πλήρη αποκατάσταση της εγκατάστασης επεξεργασίας λυμάτων για να μη ρυπανθεί ο προστατευόμενος υγρότοπος/βιότοπος της Λίμνης Βόλβης.
      14) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Δήμαρχος Μαδύτου Θεσ/νίκης ζητεί την αποκατάσταση της λειτουργίας εγκατάστασης φυσικής επεξεργασίας λυμάτων με τη μέθοδο των υγροφύτων.
      15) Ο Βουλευτής Μεσσηνίας κ. ΙΩΑΝΝΗΣ  ΛΑΜΠΡΟΠΟΥΛΟΣ  κατέθεσε αναφορά με την οποία  το Επιμελητήριο Μεσσηνίας διαμαρτύρεται γιατί δεν συμπεριλήφθηκε το λιμάνι της Καλαμάτας στο Λιμενικό Σύστημα Δυτικής Ελλάδας.
      16) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  η Ένωση Νοσηλευτών Ελλάδος ζητεί νομοθετική ρύθμιση για τη συμπλήρωση των αρμοδιοτήτων της ως επιμελητηρίου - επαγγελματικής ένωσης.
      17) Οι Βουλευτές Νομού Αττικής κ. ΙΩΑΝΝΗΣ ΓΚΙΟΚΑΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το σωματείο εργατοτεχνιτών και υπαλλήλων μετάλλου «ΜΑΣΙΝΑ» ζητεί κατώτερο μεροκάματο 56 ευρώ και κατώτερο μισθό 1.400 ευρώ κ.λπ.
      18) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Εργατικό Κέντρο Φωκίδας ζητεί την βελτίωση των υπηρεσιών του ΙΚΑ  Άμφισσας  καθώς και την πρόσληψη γιατρών κ.λπ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 8587/14-3-2008 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. Δ6/Β/οικ.8114/04.04.08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης, σχετικά με τις τηλεοράσεις υψηλής τεχνολογίας, θέτουμε υπόψη σας τα ακόλουθα:
      Σύμφωνα με την Οδηγία 2005/32/ΕΚ για θέσπιση πλαισίου καθορισμού απαιτήσεων οικολογικού σχεδιασμού προϊόντων που καταναλώνουν ενέργεια (Eco-design Directive), προβλέπεται ότι για κάθε φάση του κύκλου ζωής ενός προϊόντος (επιλογή και χρησιμοποίηση πρώτων υλών - κατασκευή - συσκευασία, μεταφορά και διανομή - εγκατάσταση και συντήρηση - χρήση – τέλος ζωής) λαμβάνονται υπόψη περιβαλλοντικοί παράγοντες, όπως η προβλεπόμενη κατανάλωση υλικών, ενέργειας και άλλων πόρων, οι εκπομπές στον αέρα, νερό ή έδαφος, η ρύπανση μέσω φυσικών φαινομένων, όπως ο θόρυβος, οι δονήσεις, η ακτινοβολία, τα ηλεκτρομαγνητικά πεδία, η παραγωγή αποβλήτων, καθώς και οι δυνατότητες επαναχρησιμοποίησης, ανακύκλωσης και ανάκτησης υλικών ή/και ενέργειας.
      Στα πλαίσια εφαρμογής της Οδηγίας έχουν ορισθεί από την Ευρωπαϊκή Επιτροπή 19 κατηγορίες προϊόντων που καταναλώνουν ενέργεια, οι οποίες εξετάζονται από ομάδες εργασίας εμπειρογνωμόνων με σκοπό τον καθορισμό προδιαγραφών και απαιτήσεων για κάθε μία απ' αυτές. Τα αποτελέσματα των εργασιών των ομάδων αυτών θα αποτελέσουν τη βάση για τη διαμόρφωση και υιοθέτηση κοινοτικής νομοθεσίας που θα προβλέπει σήμανση CE και οικολογική σήμανση για κάθε προϊόν.
      Οι τηλεοράσεις είναι ένα από τα προϊόντα που εμπίπτουν στο πεδίο εφαρμογή της Οδηγίας για τον οικολογικό σχεδιασμό, για το οποίο οι προπαρασκευαστικές εργασίες της ομάδας των εμπειρογνωμόνων βρίσκεται σε προχωρημένο στάδιο, η δε θέσπιση συγκεκριμένων μέτρων εφαρμογής σε ευρωπαϊκό επίπεδο, αναμένεται την άνοιξη του 2009.
Ο Υπουργός
ΧΡΗΣΤΟΣ ΦΩΛΙΑΣ»
	2. Στην με αριθμό 11720/9-5-2008 ερώτηση του Βουλευτή κ. Μιχαήλ Παπαγιαννάκη δόθηκε με το υπ’ αριθμ. Δ16/Φ.1.51313/2-6-2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης 11720/9.5.2008 που κατέθεσε στη Βουλή των Ελλήνων ο Βουλευτής κ. Μιχάλης Παπαγιαννάκης και όσον αφορά τα ζητήματα που θίγονται, αρμοδιότητας Υπουργείου Ανάπτυξης, θέτουμε υπόψη σας τα ακόλουθα:
      - Ζήτημα 1:
      Η χωροθέτηση του αγωγού στο χερσαίο τμήμα του γίνεται με τη λογική της απομάκρυνσης, όσο είναι δυνατόν από ευαίσθητες περιοχές. Όπου χρειάζεται, όμως, ο αγωγός θα διέλθει κάθετα από ποταμούς και ρέματα. Υπάρχουν αυστηρά Ελληνικά και Διεθνή πρότυπα για την προστασία των ποταμών αυτών, τα οποία και θα εφαρμοσθούν. Τέλος, πριν τη λειτουργία του αγωγού θα εκτελεσθούν υδραυλικές δοκιμές, ώστε να διασφαλισθεί η απουσία τεχνικών ατελειών στο έργο.
      Δεν θεωρούμε ότι τίθεται θέμα κλοπής πετρελαίου. Ο αγωγός είναι υπόγειος καθ' ολοκληρίαν και ακόμα, όμως, σε τέτοια περίπτωση το ηλεκτρονικό σύστημα παρακολούθησης λειτουργίας του αγωγού θα αντιληφθεί άμεσα οποιαδήποτε διαρροή όσο μικρή και εάν είναι.
      - Ζήτημα 2:
      Η αναμενόμενη τελική μελέτη θα καταδείξει τελικά που θα χωροθετηθεί ο αγωγός. Σε κάθε όμως περίπτωση, θα υπάρξουν συγκεκριμένα μέτρα πρόληψης ατυχημάτων που προβλέπονται και εφαρμόζονται σε αυτού του τύπου τις εγκαταστάσεις. Τούτα θα περιγράφονται σε συγκεκριμένο κανονισμό λειτουργίας των λιμενικών εγκαταστάσεων του Έργου και θα συμπεριληφθούν στις σχετικές άδειες που θα εκδοθούν για το Έργο.
      Γενικότερα για την πρόληψη των ναυτικών ατυχημάτων, η Ελλάδα έχει επικυρώσει πολλές Διεθνείς Συνθήκες για την προστασία του Θαλασσίου Περιβάλλοντος, όπως τη MARPOL, Barcelona Convention, Πρωτόκολλο 1990 για τη Συνεργασία και Αντιμετώπιση Ρύπανσης στη Θάλασσα. Επίσης, συμμετέχει στον Ευρωπαϊκός οργανισμό Ασφάλειας στη Θάλασσα (EMSA), καθώς και σε άλλες Ευρωπαϊκές Επιτροπές (πχ. Επιτροπή Ασφάλειας στη Ναυτιλία και Πρόληψης Ρύπανσης από Πλοία).
      Τέλος, το Υπουργείο Εμπορικής Ναυτιλίας έχει ήδη ξεκινήσει ενέργειες για την ασφαλή διέλευση των δεξαμενόπλοιων λόγω της λειτουργίας του αγωγού, όπως:
      - Ασκήσεις ετοιμότητας και ενίσχυση αντιρρυπαντικού στόλου Λιμενικού Σώματος.
      - Σύσταση ομάδας εργασίας και συντονισμός συναρμόδιων Υπουργείων.
      - Κατάρτιση γενικού σχεδίου λωρίδων πλεύσης νοτιοανατολικής μεσογειακής θαλάσσιας αρτηρίας.
      - Ζήτημα 3:
      Για το θέμα του υψηλού περιβαλλοντικού ρίσκου σημειώνουμε τα εξής:
      θα ληφθούν όλα τα μέτρα που προβλέπονται από τους σχετικούς κανόνες κλπ. Επιπλέον, θα συμβάλλει στην βελτίωση της κυκλοφορίας δ/ξ στο Αιγαίο και στη μείωση πιθανότητας ατυχήματος. Κάτι τέτοιο, εξ άλλου, προβλέπεται και στη Διακρατική Συμφωνία (μείωση οικολογικών κινδύνων) που υπεγράφη.
      Για το θέμα των αντισταθμιστικών οφελών σημειώνουμε ότι:
      1. Οι οικονομικές και αναπτυξιακές ωφέλειες της περιοχής δεν εξαντλούνται μόνο στα τέλη διέλευσης, τα οποία ως έχει λεχθεί θα δοθούν στις Τοπικές Κοινωνίες.
      2. Ο Αγωγός θα φέρει θετικές οικονομικές επιπτώσεις σε πολλούς κλάδους της τοπικής οικονομίας (πχ. κατασκευές, μεταφορές, κτηματαγορά, συνεδριακός τουρισμός κλπ).
      3. Το Έργο θα συμβάλλει στην τόνωση της απασχόλησης του ντόπιου εργατικού δυναμικού.
      4. Θα δημιουργηθούν νέες υποδομές στο Λιμάνι της Αλεξανδρούπολης (προβλήτες, αποθήκες υποδομές εξυπηρέτησης, εκβάθυνση λιμένος για υποδοχή μεγαλύτερων πλοίων, υπηρεσίες διευκόλυνσης καταπλεόντων πλοίων και εταιρειών διαχείρισής τους κλπ).
      5. Παρόμοια ανάπτυξη διαγράφεται και για το Αεροδρόμιο της Αλεξανδρούπολης, καθώς και για άλλα έργα υποδομής.
      6. Θα υλοποιηθούν διάφορες χορηγίες σε πολιτιστικές και αθλητικές εκδηλώσεις.
      7. Θα υπάρξουν διάφορα προγράμματα χρηματοδότηση δράσεων περιβαλλοντικής πρoστασίας.
      Η περιοχή αναδεικνύεται σε σημαντικό επιχειρηματικό και διαμετακομιστικό κέντρο της βαλκανικής και της Μεσογείου και αίρεται το «αίσθημα απομονωτισμού». Το έργο θα κινητοποιήσει το ανθρώπινο δυναμικό της περιοχής, όχι μόνο μέσω των νέων θέσεων εργασίας, αλλά και λόγω των καινοτόμων Εθνικών και Ευρωπαϊκών Στρατηγικών που θα εφαρμοσθούν μέσω Διευρωπαϊκών Συνεργασιών.
      Τέλος, ειδικότερα για τα περιβαλλοντικά θέματα, αρμόδιο να απαντήσει είναι το συνερωτόμενo Υπουργείο, το ΥΠΕΧΩΔΕ.
      Ο Υπουργός
      ΧΡΗΣΤΟΣ ΦΩΛΙΑΣ»
      3. Στην με αριθμό 12745/20.1.09 ερώτηση του Βουλευτή κ. Ντίνου Ρόβλια δόθηκε με το υπ΄αριθμ. ΤΚΕ/Φ2/3644/11.2.09 έγγραφο από τον Υφυπουργό Εσωτερικών η ακόλουθη απάντηση:
      «Σχετικά με την ερώτηση με αριθμό πρωτ. 12745/20.01.2009 που κατέθεσε στη Βουλή ο Βουλευτής κ. Ντίνος Pόβλιας με θέμα: «Επιτροπές που αντί να αποζημιώνουν τους πολίτες, λειτουργούν για να αποζημιώνονται οι ίδιες!», σας πληροφορούμε, τα εξής:
      Α. Η εισαγωγή του θεσμού των Ειδικών Επιτροπών Ελέγχου Εφαρμογής Νομοθεσίας, ως μέτρο με το οποίο επιδιώκεται η μείωση και πάταξη της γραφειοκρατίας και της κακοδιοίκησης καθώς και η αποτελεσματικότερη λειτουργία των Δημοσίων Υπηρεσιών αποτελεί, αναμφίβολα, μέτρο το οποίο έχει καταξιωθεί στη συνείδηση των πολιτών.
      Τούτο προκύπτει, τόσο από τον αυξημένο αριθμό αιτήσεων πολιτών που υποβάλλονται ετησίως και στις δέκα τέσσερις (14) Ειδικές Επιτροπές που λειτουργούν στη Χώρα, για την εξέταση υποθέσεων που θεωρούν ότι δεν έχουν διεκπεραιωθεί εντός των προβλεπομένων από την ισχύουσα νομοθεσία προθεσμιών, όσο και από τη μη υποβολή σοβαρών παραπόνων από πολίτες για τη λειτουργία των Επιτροπών.
      Ειδικότερα, μετά την εφαρμογή των διατάξεων του άρθρου 7 του ν. 3242/24-5-2004, με τις οποίες καθιερώνεται για πρώτη φορά το δικαίωμα του πολίτη για πλήρη αποζημίωση από τη Διοίκηση σε περίπτωση μη τήρησης των ισχυουσών προθεσμιών, ο θεσμός των Ειδικών Επιτροπών ενισχύθηκε ακόμη περισσότερο και εμπεδώθηκε η εμπιστοσύνη των πολιτών στην δημόσια διοίκηση.
      Β. Το Υπουργείο στο πλαίσιο των προσπαθειών του για την πιο αποτελεσματική λειτουργία των Επιτροπών προς όφελος των πολιτών, οι οποίοι έχουν υποστεί τις συνέπειες της κακοδιοίκησης, όπως μη έγκαιρη διεκπεραίωση των υποθέσεών τους ή μη λήψη απάντησης από τις Δημόσιες Υπηρεσίες έχει προβεί στις παρακάτω ενέργειες:
      1. Σύμφωνα με τις ισχύουσες διατάξεις, οι αρμοδιότητες της Επιτροπής έχουν καθορισθεί ρητώς και περιορίζονται στην εξέταση υποθέσεων και τυχόν επιδίκαση αποζημίωσης λόγω καθυστέρησης στην τήρηση των προθεσμιών χωρίς να προβλέπεται περαιτέρω κρίση και διαπίστωση της νομιμότητας ή της σκοπιμότητας των ενεργειών των ελεγχόμενων Υπηρεσιών.
      Με την εγκύκλιο μας αρ. πρωτ. ΔΙΣΚΠΟ/Φ.10/26822/1-12-06,ζητήθηκε από τους Προέδρους των Επιτροπών να προβαίνουν σε ενδελεχή επεξεργασία και έλεγχο του αιτήματος του πολίτη και των σχετικών στοιχείων του φακέλου της εκάστοτε εξεταζόμενης περίπτωσης και να επιδικάζουν αποζημιώσεις που να ανταποκρίνονται στην πραγματική ζημία που υπέστη ο πολίτης, με κριτήριο ιδίως το μέγεθος της περιουσιακής ζημίας και της ηθικής και ψυχικής βλάβης, που προκλήθηκε από την καθυστέρηση ή τη μη διεκπεραίωση της υποθέσεώς του, την ύπαρξη τυχόν πορίσματος της Ανεξάρτητης Αρχής του «Συνηγόρου του Πολίτη» για την συγκεκριμένη υπόθεση, τις συνθήκες με τις οποίες έγινε η πράξη ή παράλειψη των οργάνων της Διοίκησης (άρθρο 7 του Ν. 3242/2004).
      Με τον τρόπο αυτό επιδιώκεται, το έργο των Επιτροπών να μην περιορίζεται στην εξέταση μόνο των τυπικών στοιχείων των περιπτώσεων κακοδιοίκησης αλλά να παρέχεται η ευχέρεια αιτιολογημένης διαφοροποίησης, κατά περίπτωση, με βάση τα πραγματικά δεδομένα της εκάστοτε εξεταζόμενης υπόθεσης, για την επιδίκαση μέχρι και πλήρους αποζημίωσης.
      2. Με την ίδια εγκύκλιο ζητήθηκε, οι συνεδριάσεις των Επιτροπών να περιορισθούν, κατ' ανώτατο όριο, στις είκοσι πέντε (25) και να καθορισθούν, κατά μέσο όρο εξεταζόμενων υποθέσεων, οι δέκα (10) υποθέσεις, ανά συνεδρίαση, εφόσον τούτο είναι εφικτό λόγω του αριθμού των υποβαλλόμενων αιτήσεων αποζημίωσης και να μη γίνεται κατάτμηση των υποβαλλόμενων υποθέσεων αλλά να ορίζεται ο ίδιος Εισηγητής για περισσότερες υποθέσεις της αυτής συνεδρίασης, οπωσδήποτε δε, στις περιπτώσεις που ο πολίτης έχει αποστείλει ομοίου περιεχομένου αιτήσεις.
      Κατ' αυτόν τον τρόπο αποκλείεται η περίπτωση των συνεδριάσεων των Ειδικών Επιτροπών με σκοπό τη λήψη και μόνον της σχετικής αποζημίωσης.
      3. Επισημάνθηκε επίσης, ότι δεν πρέπει να καταβάλλεται ουδεμία αποζημίωση για συνεδριάσεις που πραγματοποιούνται εντός ωραρίου εργασίας, δεδομένου ότι οι πρόσθετες αμοιβές παρέχονται για κατ' εξαίρεση προσφορά εργασίας.
      Γ. Σημειώνεται ότι οι Επιτροπές, όπως και όλα τα συλλογικά όργανα της Διοίκησης, υποχρεούνται να συνεδριάζουν εφόσον υπάρχουν υποθέσεις προς εισαγωγή σ’ αυτές, ανεξάρτητα αν τα αιτήματα των πολιτών μπορεί να απορριφθούν για λόγους αναρμοδιότητας, τυπικούς κ.λπ.. Αναφέρονται ενδεικτικά ορισμένοι από τους λόγους απόρριψης αιτημάτων πολιτών προς τις Ειδικές Επιτροπές:
      * Υποβολή αιτημάτων είτε εκπρόθεσμα είτε πρόωρα. Δηλαδή δεν έχει τηρηθεί από τον πολίτη η προθεσμία υποβολής της αίτησης αποζημίωσης προς την Επιτροπή.
      * Μη ύπαρξη ευλόγου (προσωπικού) ενδιαφέροντος. Δεν νοείται αίτημα για καταβολή αποζημίωσης για θέματα γενικότερου ενδιαφέροντος, παρά μόνο για προσωπική-ατομική υπόθεση, με επίκληση συγκεκριμένου λόγου.
      * Υποβολή αιτημάτων εμφανώς αόριστων η επαναλαμβανόμενων κατά τρόπο καταχρηστικό, λόγω πιθανώς, μη πλήρους ενημέρωσης, κακής πληροφόρησης ή εσφαλμένης αντίληψης, σχετικά με τη λειτουργία ή τις αρμοδιότητες των Υπηρεσιών.
      * Αιτήματα για μη έγκαιρη διεκπεραίωση ή καθυστέρηση αιτημάτων από Ανεξάρτητες Αρχές, οι οποίες απολαύουν λειτουργικής ανεξαρτησίας και δεν υπόκεινται σε εποπτεία και έλεγχο από Κυβερνητικά όργανα ή άλλες Διοικητικές Αρχές.
      * Αιτήματα για μη διεκπεραίωση αιτημάτων από Πολιτικά Γραφεία των Μελών της Κυβέρνησης (Υπουργών και Υφυπουργών). Τα εν λόγω γραφεία δεν έχουν αρμοδιότητες σχετικά με την έκδοση διοικητικών πράξεων ή τη διεκπεραίωση υποθέσεων πολιτών και συνεπώς δεν υπάγονται στις διατάξεις του Κώδικα Διοικητικής Διαδικασίας, περί τήρησης προθεσμιών.
      * Αιτήματα υπαλλήλων, που υποβάλλονται προς τις Υπηρεσίες τους, σχετικά με την υπηρεσιακή τους εξέλιξη και κατάσταση.
      Δ. Επίσης, το γεγονός ότι από την ισχύουσα νομοθεσία προβλέπεται η παροχή αποζημίωσης στον πολίτη, σε καμία περίπτωση δεν σημαίνει την υποχρέωση καταβολής αποζημίωσης σε κάθε περίπτωση, δεδομένου ότι ο νόμος, όπως προαναφέρουμε (παράγραφος Β, περ. 1 του εγγράφου μας), καθορίζει κριτήρια βάσει των οποίων χορηγείται η αποζημίωση και προσδιορίζεται το μέγεθός της και το οποίο είναι προφανές ότι διαφέρει ανά περίπτωση.
      Σε όσες όμως περιπτώσεις, που από τα στοιχεία του φακέλου της υπόθεσης προκύπτει ότι ο πολίτης έχει υποστεί σοβαρή περιουσιακή βλάβη ή ηθική ζημία από τη μη έγκαιρη διεκπεραίωση της υποθέσεώς του, οι Επιτροπές προβαίνουν στην επιδίκαση ακόμη και υψηλής αποζημίωσης.
      Για παράδειγμα:
      * Το έτος 2005 η Περιφέρεια Ιονίων Νήσων επιδίκασε για δύο υποθέσεις το ποσό των 4000 ευρώ (2000 για κάθε υπόθεση)
      * Το έτος 2006 η Περιφέρεια Ανατ. Μακεδονίας Θράκης επιδίκασε για δύο υποθέσεις το ποσό των 4000 ευρώ (2000 για κάθε υπόθεση)
      * Το έτος 2007 η Περιφέρεια Ν. Αιγαίου επιδίκασε για 2 υποθέσεις 1020 ευρώ και για άλλη υπόθεση 600 ευρώ.
      * Το έτος 2008 η Περιφέρεια Κεντρικής Μακεδονίας επιδίκασε για μία υπόθεση 500 ευρώ και για δεύτερη υπόθεση 1000 ευρώ.
      Ε. Συνεπώς, κατά την άποψη της Υπηρεσίας μας, το προέχον δεν είναι το κόστος λειτουργίας των Επιτροπών σε σχέση με τον αριθμό αιτήσεων που έχουν γίνει δεκτές και το ποσό της αποζημίωσης που επιδικάστηκε, αλλά ο αριθμός των αιτήσεων που υποβλήθηκαν και εξετάστηκαν και κυρίως η ύπαρξη ενός θεσμοθετημένου ειδικού οργάνου στο οποίο μπορεί να προσφύγει και μάλιστα ατελώς κάθε πολίτης.
      Συναφώς, θέτουμε υπόψη σας ότι με αποφάσεις του Υπουργού Εσωτερικών, Δημόσιας Διοίκησης και Αποκέντρωσης (νυν Εσωτερικών) (ΔΙΔΚ/Φ.38/18372/27-9-2004) και (ΔΙΔΚ/Φ.38/24413/23-12-2005), αφενός έχουν καθορισθεί μέχρι πενήντα (50) κατ' έτος οι εκτός ωραρίου εργασίας συνεδριάσεις των Ειδικών Επιτροπών και αφετέρου έχει καθορισθεί ως αποζημίωση μηνιαίως το καθαρό ποσό των τριάντα (30) ευρώ περίπου κατά συνεδρίαση για τον Πρόεδρο, τα Μέλη, τους Εισηγητές και τον Γραμματέα της Ειδικής Επιτροπής που λειτουργεί στο Υπουργείο Εσωτερικών και στο καθαρό ποσό των τριάντα ένα (31) ευρώ περίπου, για τον Πρόεδρο, τα Μέλη, τους Εισηγητές και τον Γραμματέα των Ειδικών Επιτροπών που λειτουργούν στις Περιφέρειες.
      Ο Υφυπουργός
      ΧΡΗΣΤΟΣ ΖΩΗΣ»
      4. Στην με αριθμό 9579/3-4-2008 ερώτηση των Βουλευτών κυρίων Αθανασίου Πλεύρη και Βαΐτση Αποστολάτου δόθηκε με το υπ’ αριθμ. Β-1281/24-4-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της Ερώτησης με αριθμό 9579/3-4-2008 που κατέθεσαν στη Βουλή οι Βουλευτές κ.κ. Αθ. Πλεύρης και Βαΐτσης Αποστολάτος, θέτουμε υπόψη σας ότι:
      Με τις διατάξεις της ΚΥΑ 47919/5195/2003 (ΦΕΚ Β΄ 1205) ορίζονται οι ελάχιστες προϋποθέσεις για τη σωματική και διανοητική ικανότητα υποψηφίων οδηγών ή οδηγών, στην περίπτωση χορήγησης επαγγελματικής άδειας ή επέκτασής της. Προβλέπονται επίσης οι αρμοδιότητες της Πρωτοβάθμιας και της Δευτεροβάθμιας Ιατρικής Επιτροπής. Συγκεκριμένα, ορίζεται ότι σε κάθε περίπτωση πρωτοβάθμιας ιατρικής εξέτασης υποψηφίου οδηγού για χορήγηση επαγγελματικής άδειας όλων των κατηγοριών και υποκατηγοριών επιβάλλεται η επίδειξη απολυτηρίου στρατού ή του φύλλου πορείας ή πιστοποιητικού στρατολογικής κατάστασης τύπου «Α». Σε περίπτωση που δεν επιδειχθεί στους γιατρούς το στοιχείο αυτό, τα πιστοποιητικά υγείας δεν γίνονται δεκτά από την οικεία Υπηρεσία Μεταφορών και Επικοινωνιών. Επίσης ο υποψήφιος οδηγός για χορήγηση επαγγελματικής άδειας, υποχρεούται να προσκομίσει γενική αίματος, ουρία, σάκχαρο, ακτινογραφία θώρακος και καρδιογράφημα.
      Αρμοδιότητα της Δευτεροβάθμιας Ιατρικής Επιτροπής είναι η εξέταση των επαγγελματιών υποψηφίων οδηγών ή οδηγών που τελούν σε αναβολή στράτευσης για λόγους υγείας ή έχουν κριθεί ανίκανοι για στράτευση ή όταν έχουν απολυθεί με απολυτήριο στρατού με την ένδειξη Ι2 ή Ι3 ή Ι4 ή Ι5.
      Όσον αφορά και τους μη επαγγελματίες υποψήφιους οδηγούς ή οδηγούς, σύμφωνα και με τις προϋποθέσεις που θέτει η Αρχή Προστασίας Δεδομένων Προσωπικού Χαρακτήρα με την αριθμ.47919/5195/2003 ( ΦΕΚ Β΄ 1205) απόφασή της, το Υπ.Μ.Ε., πέρα από τα προβλεπόμενα με την ως άνω Κ.Υ.Α, δημιουργεί στην αρμόδια Διεύθυνση - Δ/νση Οργάνωσης και Πληροφορικής -ηλεκτρονικό αρχείο «Υποψηφίων οδηγών η οδηγών με ελλιπείς προϋποθέσεις».
      Στοιχεία για την ενημέρωση του αρχείου παρέχονται από:
      - την Πρωτοβάθμια Ιατρική Επιτροπή
      - τη Δευτεροβάθμια Ιατρική Επιτροπή και την «ΗΝΙΟΧΟΣ»
      - τις αρμόδιες υγειονομικές αρχές ή νοσηλευτικά ιδρύματα επί των παθήσεων υγείας
      - τα στρατολογικά γραφεία για περιπτώσεις αναβολών ή απαλλαγής στράτευσης
      - τα δικαστήρια (Πολιτικά ή Στρατιωτικά) προκειμένου για αποφάσεις στέρησης δικαιώματος απόκτησης αδείας για συγκεκριμένο χρονικό διάστημα με βάση διατάξεις του άρθρου 98 του ΚΟΚ.
      Όλες οι παραπάνω πηγές θα ενημερώνουν τις οικείες υπηρεσίες Μεταφορών και Επικοινωνιών με χρήση ειδικών εντύπων για τους υποψηφίους οδηγούς ή οδηγούς όλων των κατηγοριών άδειας οδήγησης. Με τον τρόπο αυτό το Υπ.Μ.Ε. αποβλέπει στον περιορισμό των κατόχων άδειας ικανότητας οδήγησης από άτομα τα οποία για έναν από τους ανωτέρω λόγους δεν δύνανται να οδηγούν.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      5. Στην με αριθμό 9448/1-4-2008 ερώτηση του Βουλευτή κ. Μαυρουδή Βορίδη δόθηκε με το υπ’ αριθμ. Β-1258/24-4-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      « Σε απάντηση της ερώτησης με αριθμό 9448/01-04-2008 που κατατέθηκε στη Βουλή από τον Βουλευτή κ. Μ. Βορίδη και αφορά ΕΔΧ αυτοκίνητα (ταξί), θέτουμε υπόψη σας ότι:
      1. Τα ΕΔΧ αυτοκίνητα, τα οποία είχαν έδρα δήμο ή κοινότητα, που καταργήθηκε και συνενώθηκε σε νέο δήμο ή κοινότητα με τις διατάξεις του άρθρου 1 του ν. 2539/1997 (ΦΕΚ 244 Α΄) και δεν είχαν αλλάξει μέχρι 12-2-2003 έδρα κατ’ εφαρμογή του ν. 2801/2000, διατηρούν ως έδρα το δημοτικό διαμέρισμα, που υπήχθη στο διευρυμένο δήμο και στο οποίο είχαν την έδρα τους προ της ισχύος του ν. 2801/2000 (ΦΕΚ 46 Α΄) [άρθρο 3, τουν.3109/2003 (Α΄ 38)]. Ο νομοθέτης με τη ρύθμιση αυτή θέλησε να προστατέψει την εξυπηρέτηση των πολιτών σε περιοχές, που πλέον αποτελούν τοπικά διαμερίσματα διευρυμένων και συνενωμένων δήμων και κοινοτήτων, καθώς η επέκταση των ορίων των εδρών ενδέχεται να οδηγήσει σε συγκέντρωση των διαθέσιμων ΕΔΧ αυτοκινήτων στα κέντρα των δήμων και σε συγκεκριμένες τουριστικές περιοχές, δυσχεραίνοντας την κάλυψη του μεταφορικού έργου στο σύνολο των γεωγραφικών περιοχών της χώρας.
      2.	Η επιβίβαση του επιβάτη γίνεται μέσα ή έξω από τα διοικητικά όρια της έδρας του ΕΔΧ αυτοκινήτου. Εάν ο επιβάτης βρίσκεται έξω από τα διοικητικά όρια της έδρας του ΕΔΧ αυτοκινήτου, τότε η εκκίνηση του ΕΔΧ αυτοκινήτου για την παραλαβή του επιβάτη, θα γίνει από τα διοικητικά όρια της έδρας του με τελικό προορισμό του επιβάτη την έδρα του ΕΔΧ αυτοκινήτου (άρθρο 1, ν.3109/2003, Α΄ 38).
      3. Παρά ταύτα, το θέμα εξετάζεται από το Υπουργείο.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
     6. Στις με αριθμό 8900/20-3-2008 και 8981/21-3-2008 ερωτήσεις των Βουλευτών κυρίων Κυριάκου Βελόπουλου, Βαΐτση Αποστολάτου και Ιωάννη Μαγκριώτη δόθηκε με το υπ’ αριθμ. 1256/10-4-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση των με αρ. πρωτ. 8900/20-3-2008 και 8981/21-3-2008 ερωτήσεων, που κατατέθηκαν στη Βουλή από τους Βουλευτές κ.κ. Κ. Βελόπουλο, Β. Αποστολάτο, και Γ. Μαγκριώτη, σχετικά με το ανωτέρω θέμα, σας πληροφορούμε τα εξής:
      Α. Σύμφωνα με το άρθρο 3 του Ν. 2643/98 (Α΄ 220) όπως ισχύει σήμερα, οι δημόσιες Υπηρεσίες, τα Νομικά Πρόσωπα Δημοσίου Δικαίου (Ν.Π.Δ.Δ.) και οι Οργανισμοί Τοπικής Αυτοδιοίκησης (ΟΤΑ) και των δύο βαθμών, υποχρεούνται να διορίζουν ή να προσλαμβάνουν πρόσωπα προστατευόμενα από το νόμο αυτό, (μεταξύ αυτών και Άτομα με Αναπηρίες), χωρίς διαγωνισμό ή επιλογή σε εγκεκριμένες θέσεις που αντιστοιχούν στο 5% του συνόλου των προς προκήρυξη θέσεων του οικείου φορέα.
      Με απόφαση της Υπουργού Απασχόλησης και Κοινωνικής Προστασίας (της Υφυπουργού κατόπιν μεταβίβασης της σχετικής αρμοδιότητας), καθορίζεται ο αριθμός των θέσεων που αντιστοιχεί στο 5% και προσδιορίζεται η κατηγορία ή οι κατηγορίες προστατευομένων από τον ν. 2643/98 προσώπων που δικαιούνται να λάβουν τη θέση ή τις θέσεις εργασίας, σύμφωνα με τη σειρά προτεραιότητας που ορίζεται στην παρ. 3 του άρθρου 31 του ν. 2956/2001 (Α΄ 258).
      Η κατηγορία των Ατόμων με Αναπηρίες είναι πρώτη κατά σειρά προτεραιότητας κατηγορία προστατευομένων προσώπων και λαμβάνει τα 3/8 του συνολικού ακέραιου αριθμού των θέσεων.
      Επίσης, με το Ν. 3304/2005 (16 Α΄) «Εφαρμογή της αρχής της ίσης μεταχείρισης ανεξαρτήτως φυλετικής ή εθνοτικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού» ενσωματώθηκαν στο Εθνικό μας Δίκαιο οι δύο Οδηγίες των Ευρωπαϊκών Κοινοτήτων 2000/43/ΕΚ «περί εφαρμογής της αρχής της ίσης μεταχείρισης προσώπων ασχέτως φυλετικής ή εθνικής καταγωγής», και 2000/78/ΕΚ «περί της ίσης μεταχείρισης προσώπων ανεξαρτήτως θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού αυτών, στον τομέα της απασχόλησης και της εργασίας».
      Σύμφωνα με τις διατάξεις του ανωτέρω νόμου απαγορεύεται η άμεση ή έμμεση διάκριση ατόμων, στο δημόσιο και τον ιδιωτικό τομέα, λόγω φυλετικής ή εθνοτικής καταγωγής, μεταξύ άλλων και στον τομέα της απασχόλησης και της εργασίας και λόγω θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού, αποκλειστικά στον τομέα της απασχόλησης και της εργασίας.
      Ειδικότερα η απαγόρευση των διακρίσεων λόγω θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού όπως ορίζεται στα άρθρο 8 του ν.3304/05 εφαρμόζεται:
      α) στους όρους πρόσβασης στην εργασία και την απασχόληση, συμπεριλαμβανομένων και των όρων επιλογής και πρόσληψης και επαγγελματικής εξέλιξης,
      β) στην πρόσβαση σε όλα τα είδη και επίπεδα επαγγελματικού προσανατολισμού, επαγγελματικής κατάρτισης, επιμόρφωσης και επαγγελματικού αναπροσανατολισμού, συμπεριλαμβανομένης της απόκτησης πρακτικής επαγγελματικής εμπειρίας,
      γ) στους όρους και τις συνθήκες εργασίας και απασχόλησης, συμπεριλαμβανομένων και αυτών που αφορούν τις απολύσεις και αμοιβές,
      δ) στην ιδιότητα του μέλους και τη συμμετοχή σε οργανώσεις εργαζομένων ή εργοδοτών ή σε οποιαδήποτε επαγγελματική οργάνωση, συμπεριλαμβανομένων των πλεονεκτημάτων που απορρέουν από τη συμμετοχή σε αυτές.
      Αναφορικά με την εφαρμογή του ν.3304/2005 και σύμφωνα με τις διατάξεις του (άρθρ. 19) αρμόδιοι φορείς προώθησης της αρχής της ίσης μεταχείρισης ορίζονται οι εξής:
      - για τις περιπτώσεις που αυτή παραβιάζεται από τις δημόσιες υπηρεσίες, ο Συνήγορος του Πολίτη.
      - για τις περιπτώσεις που αυτή παραβιάζεται στον τομέα της απασχόλησης και της εργασίας, το Σώμα Επιθεώρησης Εργασίας (Σ.ΕΠ.Ε.). Το ανωτέρω Σώμα μεταξύ άλλων μπορεί να διενεργεί έρευνες ή ελέγχους αναφορικά με τη διαπίστωση της εφαρμογής των διατάξεων της εργατικής νομοθεσίας, να εξετάζει καταγγελίες από τα θύματα διάκρισης, να πληροφορεί και να ενημερώνει τους πολίτες για τα νέα δικαιώματά τους που απορρέουν από τον ανωτέρω νόμο.
      Ακόμη, μπορεί να επιβάλλει τις διοικητικές κυρώσεις, τις προβλεπόμενες από το νόμο ή να προβεί σε συμφιλιωτική δράση για την επίλυση των ατομικών ή συλλογικών διαφορών εργασίας μεταξύ του εργοδότη και του εργαζόμενου (Διενέργεια Εργατικής Διαφοράς).
      Τέλος το Σώμα Επιθεώρησης Εργασίας είναι υπεύθυνο για τη δημοσίευση ειδικού κεφαλαίου στην Ετήσια Αναφορά Πεπραγμένων, που θα αναφέρεται στην εφαρμογή της αρχής της ίσης μεταχείρισης.
      - Για τις περιπτώσεις που αυτή παραβιάζεται από φυσικά ή νομικά πρόσωπα, στην παροχή υπηρεσιών και στην πώληση αγαθών, η Επιτροπή Ίσης Μεταχείρισης του Υπουργείου Δικαιοσύνης.
      Η διασφάλιση της αρχής της ίσης μεταχείρισης για τα Άτομα με Αναπηρία ενισχύεται και διευρύνεται από τον ν.3304/2005 στον οποίο προβλέπονται εύλογες προσαρμογές για τα άτομα με αναπηρία (άρθρ.10), ήτοι στην υποχρέωση του εργοδότη να λαμβάνει όλα τα ενδεδειγμένα κατά περίπτωση μέτρα προκειμένου τα Άτομα με Αναπηρία να έχουν δυνατότητα πρόσβασης σε θέση εργασίας, να ασκούν αυτήν και να εξελίσσονται επαγγελματικά καθώς και τη δυνατότητα συμμετοχής στην επαγγελματική κατάρτιση. Τα μέτρα αυτά δεν θα πρέπει να επιφέρουν δυσανάλογη επιβάρυνση στον εργοδότη. Η επιβάρυνση αυτή δεν θεωρείται δυσανάλογη για τον εργοδότη όταν αντισταθμίζεται από μέτρα προστασίας που λαμβάνονται στα πλαίσια πολιτικής υπέρ των Ατόμων με Αναπηρία.
      Β. Για προστατευόμενους του ν. 2643/1998 πραγματοποιούνται πανελλαδικά 14 προκηρύξεις θέσεων εργασίας από ισάριθμες υπηρεσίες του ΟΑΕΔ που έχουν ορισθεί ως αρμόδιες για την υλοποίηση των διατάξεων του νόμου αυτού. Με τις 14 αυτές προκηρύξεις καλύπτεται το σύνολο των νομών της χώρας μας.
      Μέσα στο 2008 θα πραγματοποιηθούν προκηρύξεις θέσεων εργασίας κατά τα ανωτέρω.
      Με την έκδοση καθημερινά υπουργικών αποφάσεων σύμφωνα με το άρθρο 3 του ν. 2643/1998, όπως ισχύει σήμερα, συγκεντρώνονται για όλη τη χώρα θέσεις εργασίας δημοσίου τομέα (δημοσίων υπηρεσιών, ΝΠΔΔ και ΟΤΑ) για προστατευόμενους του ν. 2643/1998. Η μεγαλύτερη αναλογία θέσεων που συγκεντρώνονται με τις υπουργικές αυτές αποφάσεις αφορά στην κατηγορία των Ατόμων με Αναπηρίες.
      Οι θέσεις εργασίας που συγκεντρώνονται, σύμφωνα με τα προαναφερόμενα, θα συμπεριληφθούν στις 14 προκηρύξεις δημοσίου τομέα που θα εκδοθούν από τις υπηρεσίες του ΟΑΕΔ.
      Μετά την ολοκλήρωση του ελέγχου των 14 προκηρύξεων του ιδιωτικού τομέα από το αρμόδιο όργανο, δηλαδή από την Κεντρική Επιτροπή Εποπτείας και Συντονισμού Εφαρμογής του ν. 2643/1998 και την έγκριση των προκηρύξεων αυτών θα είναι δυνατή η δημοσίευσή τους.
      Η τοποθέτηση σε θέση εργασίας της προκήρυξης του δημόσιου τομέα αποτελεί συνάρτηση: α) των μορίων τα οποία συγκέντρωσε ο υποψήφιος με βάση τα κριτήρια του άρθρου 4 του ν. 2643/1998 (ηλικία, οικογενειακή κατάσταση, τυπικά προσόντα, ποσοστό αναπηρίας και οικονομική κατάσταση) β) της σειράς προτίμησής του για συγκεκριμένες θέσεις της προκήρυξης και γ) των τυπικών προσόντων που απαιτούνται για τη θέση.
      Σύμφωνα με το τελευταίο εδάφιο της παρ. 1 του άρθρου 11 του ν. 3227/2004 (Α΄ 31), τα Άτομα με Αναπηρίες που απασχολούνται κατά τη δημοσίευση του νόμου αυτού και εφεξής σε επιχειρήσεις ή εκμεταλλεύσεις ή φορείς κατ' εφαρμογή του προγράμματος επιχορήγησης από τον ΟΑΕΔ Νέων Θέσεων Εργασίας Ατόμων με Αναπηρίες τα οποία ο εργοδότης τους επιθυμεί να συνεχίσει να απασχολεί και μετά την ολοκλήρωση του προγράμματος, θεωρείται, ως προς όλες τις συνέπειες, ότι τοποθετήθηκαν στον εργοδότη αυτό δυνάμει του ν. 2643/1998.
      Η αρμόδια υπηρεσία του Υπουργείου μας ενημερώνει καθημερινά, για τις προαναφερόμενες διατάξεις, επιχειρήσεις σε όλη τη χώρα, και ιδιαίτερα των ΟΤΑ, που επιθυμούν να διατηρήσουν απασχολούμενα Άτομα με Αναπηρίες και μετά την ολοκλήρωση του επιχορηγούμενου από τον ΟΑΕΔ προγράμματος Νέων Θέσεων Εργασίας Ατόμων με Αναπηρίες.
      Γ. Για τα λοιπά θέματα σας επισυνάπτουμε το με αρ. πρωτ. 21154/818/4-4-2008 Έγγραφο της Γενικής Γραμματείας Διαχείρισης Κοινοτικών και Άλλων Πόρων και το με αρ. πρωτ. 289/1256/1-4-2008 Έγγραφο του Οργανισμού Απασχόλησης Εργατικού Δυναμικού (Ο.Α.Ε.Δ.).
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
     7. Στις με αριθμό 6724/20.2.2008 και 6817/21.2.2008 ερωτήσεις των Βουλευτών κυρίων Ιωάννου Σκουλά και Εμμανουήλ Στρατάκη δόθηκε με το υπ’ αριθμ. 120-124/13.3.2008 έγγραφο από τον Yπουργό Εμπορικής Ναυτιλίας Αιγαίου και Νησιωτικής Πολιτικής η ακόλουθη απάντηση:
      «Σε απάντηση του αριθ. πρωτ. 6724/20-02-2008 και του αριθ. πρωτ. 6817/21-02-2008 εγγράφων σας, με τα οποία μας διαβιβάσθηκαν ερωτήσεις των Βουλευτών κ.κ. Ι. Σκουλά και Μ. Στρατάκη αντίστοιχα, που κατατέθηκαν στη Βουλή των Ελλήνων, σύμφωνα και με σχετική ενημέρωση του Οργανισμού Λιμένα Ηρακλείου Α.Ε. (Ο.Λ.Η. Α.Ε.), σας γνωρίζουμε τα ακόλουθα:
      1. Με την αριθ. 04/03-3-2006 απόφαση του Δ.Σ. του Ο.Λ.Η. Α.Ε. αποφασίσθηκε να γίνει με σύμβαση παραχώρησης η ανάπλαση της περιοχής από το Απεντομωτήριο μέχρι το Μπεντενάκι, η επέκταση και ανακατασκευή των σταθμών κρουαζιέρας και ακτοπλοΐας, καθώς και η κατασκευή νέου κτιρίου Διοίκησης του Οργανισμού. Για την ανάθεση του εν λόγω έργου (Ανάπτυξη - Ανάπλαση και Αξιοποίηση Θαλασσίου Μετώπου και των Σταθμών Ακτοπλοΐας και Κρουαζιέρας στο Λιμάνι Ηρακλείου) συντάχθηκαν και εγκρίθηκαν τα σχετικά τεύχη δημοπράτησης τα οποία δημοσιεύθηκαν σύμφωνα με τις ισχύουσες διατάξεις. Η Α΄ φάση του διαγωνισμού έγινε με αναθέτουσα Αρχή τη Δ/νση Δημοσίων Έργων της Περιφέρειας Κρήτης και Διευθύνουσα Υπηρεσία τη ΔΕΚΕ Περιφέρειας Κρήτης και επιλέχθηκαν οι τέσσερις (04) συμμετέχοντες που είχαν υποβάλει σχετικό φάκελο εκδήλωσης ενδιαφέροντος.
      2. Κατόπιν των ανωτέρω, ο ΟΛΗ Α.Ε. προχωρά σύμφωνα με τις ισχύουσες διαδικασίες στην ανάθεση με σύμβαση παραχώρησης για τριάντα (30) χρόνια της αξιοποίησης, ανάπτυξης, ανάπλασης, χρηματοδότησης, λειτουργίας και συντήρησης των υφιστάμενων κτιριακών εγκαταστάσεων της εν λόγω περιοχής, αλλά και των νέων κτισμάτων που προβλέπονται από το Master Plan.
      Με τη σύμβαση ο ανάδοχος δεσμεύεται για την κατασκευή νέου σταθμού επιβατών στον προβλήτα Ι του λιμένα, την επέκταση του υφιστάμενου σταθμού στον προβλήτα II για την εξυπηρέτηση της κρουαζιέρας και της ακτοπλοιας, τη διαμόρφωση αρχιτεκτονικά του χώρου μεταξύ της πλατείας 18 Άγγλων και του κόμβου του ΟΛΗ Α.Ε. (χωρίς κανένα δικαίωμα εκμετάλλευσης), την κατασκευή-παράδοση σε χρήση και τη συντήρηση για τριάντα δύο (32) χρόνια του κτιρίου Διοίκησης του ΟΛΗ Α.Ε. (χωρίς κανένα δικαίωμα εκμετάλλευσης) με την απόδοση στον Οργανισμό παγίου τέλους παραχώρησης.
      3. Για τα ανωτέρω ελήφθησαν υπόψη από τον ΟΛΗ Α.Ε. κριτήρια όπως η πλήρης ενοποίηση του λιμένα με την πόλη, η βελτίωση της λειτουργικότητας της περιοχής, η αύξηση της προστιθέμενης αξίας του χώρου μέσω της ποιοτικής αναβάθμισης, η προσέλκυση ιδιωτικών επενδύσεων, η ανάπτυξη των υποδομών του λιμένα, καθώς και η βελτίωση των υπηρεσιών που παρέχονται προς τους χρήστες του.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
     8. Στην με αριθμό  6868/22.2.2008 ερώτηση των Βουλευτών  κυρίων Εύας Μελά, Λιάνας Κανέλλη, Ευθαλίας Καφαντάρη, Δήμου Κουμπούρη, Γεωργίου Μαυρίκου και Ιωάννη Πρωτούλη δόθηκε με το υπ’ αριθμ. οικ.22634/9.4.2008 έγγραφο από τον Yφυπουργό Εσωτερικών, η ακόλουθη απάντηση:
     «Σε απάντηση της ανωτέρω ερώτησης, των Βουλευτών κυρίων Ε. Μελά, Λ. Κανέλλη, Λ. Καφαvτάρη, Δ. Κουμπούρη, Γ. Μαυρίκου και Γ. Πρωτούλη, η οποία μας διαβιβάστηκε με το υπ' αριθ. 1409Β/14.3.2008 έγγραφο του ΥΠΕΧΩΔΕ, σχετικά με την καταπάτηση χώρου του Πεδίου του Άρεως από τον «Πανελλήνιο Γυμναστικό Σύλλογο», σας γνωρίζουμε τα ακόλουθα:
      Η έκταση που καταλαμβάνει, τόσο το Άλσος Πεδίου Άρεως όσο και οι εγκαταστάσεις του Πανελλήνιου Γ-Σ. ανήκουν στο Ελληνικό Δημόσιο.
      Το έτος 1988, παραχωρήθηκε κατά χρήση τμήμα της εν λόγω συνολικής δημόσιας έκτασης, από την Κτηματική Υπηρεσία του Δημοσίου στον Πανελλήνιο Γ.Σ. Ως εκ τούτου, η διοίκηση και διαχείριση του χώρου αυτού δεν ανήκει στην αρμοδιότητα της Διευρυμένης Νομαρχιακής Αυτοδιοίκησης Αθηνών - Πειραιώς, αλλά στην Κ-Ε.Δ.
      Επισημαίνεται ότι με το π.δ. 98/2000, η διοίκηση και διαχείριση της υπόλoιπης δημόσιας έκτασης του Άλσους Πεδίου Άρεως, περιήλθε στη Διευρυμένη Νομαρχιακή Αυτοδιοίκηση Αθηνών - Πειραιώς.
      Με το υπ' αριθ. 835/28.3.08 έγγραφό της, η Ν. Α. Αθηνών - Πειραιώς, μας ενημέρωσε ότι από το έτος 2004, με σχετική απόφαση της Νομαρχιακής Επιτροπής Διοικητικών και Νομικών Υποθέσεων της Διευρυμένης Νομαρχιακής Αυτοδιοίκησης Αθηνών - Πειραιώς, αποφασίστηκε η μη διεξαγωγή παζαριών και εκθέσεων στο χώρο του Πεδίου του Άρεως που εμπίπτει στην αρμοδιότητά της. Για εμπορικές και άλλες δραστηριότητες παραχωρείται μόνο ο χώρος της Πλατείας Πρωτομαγιάς. Επισημαίνεται δε, ότι έχει οριστικοποιηθεί το ζήτημα της επιλογής αναδόχου εταιρείας του έργου της ανάπλασης του Πεδίου του Άρεως και έχουν ήδη αρχίσει οι σχετικές εργασίες.
      Επισυνάπτουμε αντίγραφο του υπ' αριθ. Γ.Γ. 1337/28.3.08 εγγράφου, της Περιφέρειας Αττικής.
      Για ειδικότερη ενημέρωσή σας, αναφορικά με παράνομες κατασκευές στο τμήμα της παραχωρηθείσας στον Πανελλήνιο Γυμναστικό Σύλλογο έκτασης, καθ' ύλην αρμόδιο είναι το Υπουργείο Οικονομίας & Οικονομικών, προς το οποίο διαβιβάζουμε αντίγραφο της Ερώτησης.
      Ο Υφυπουργός
      ΘΑΝΑΣΗΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 9892/8-4-2008 ερώτηση των Βουλευτών κυρίων Δημητρίου Τσιόγκα και Δήμου Κουμπούρη δόθηκε με το υπ’ αριθμ. 2/27609/0022/23-4-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
        «Σε απάντηση της ερώτησης με αριθμό 9892/8-4-2008, που κατατέθηκε στη Βουλή των Ελλήνων από τους Βουλευτές κ.κ. Δ. Τσιόγκα, Δ. Κουμπούρη και Χ. Χαραλάμπους, σας πληροφορούμε τα εξής:
        Τα αιτήματα του συνόλου των υπαλλήλων, στους οποίους καταβάλλεται το επίδομα πληροφορικής της παρ.8 του άρθρου 8 του ν.3205/03, μεταξύ των οποίων περιλαμβάνεται και η μη περικοπή του, λόγω αδειών των δικαιούχων και, γενικότερα ο επαναπροσδιορισμός των όρων και των προϋποθέσεων καταβολής του, εν λόγω επιδόματος τελούν υπόψη της Υπηρεσίας μας και θα εξεταστούν σε μελλοντική αναμόρφωση των ισχυουσών μισθολογικών διατάξεων, με γνώμονα το συμφέρον των εργαζoμένων και την απρόσκοπτη λειτουργία των Υπηρεσιών, σε συνδυασμό με τις γενικότερες δημοσιονομικές συνθήκες της χώρας.
        Ο Υφυπουργός
        Ν. ΛΕΓΚΑΣ»
    10. Στην με αριθμό 10214/11-4-2008 ερώτηση του Βουλευτή κ. Βαίτση Αποστολάτου δόθηκε με το υπ’ αριθμ. 258/21-4-2008 έγγραφο από τον Υφυπουργό Εμπορικής Ναυτιλίας Αιγαίου και Νησιωτικής Πολιτικής η ακόλουθη απάντηση:
        «Σε απάντηση του αριθ. πρωτ. 10214/11-4-2008 εγγράφου σας με το οποίο μας διαβιβάσθηκε ερώτηση του Βουλευτή κ. Β. Αποστολάτου, που κατατέθηκε στη Βουλή των Ελλήνων, σας γνωρίζουμε τα ακόλουθα:
        1. Με βάση το υφιστάμενο θεσμικό πλαίσιο (ν. 2932/2001), οι πλοιοκτήτριες εταιρείες υποβάλλουν μέχρι την 31 η Ιανουαρίου κάθε έτους δηλώσεις δρομολόγησης των πλοίων τους σε δρομολογιακές γραμμές προκειμένου να καλυφθούν οι ανάγκες του ενδεικτικού ακτοπλοϊκού δικτύου της χώρας για την δρομολογιακή περίοδο από την 01-11 έκαστου έτους μέχρι την 31-10 του επομένου έτους.
        Εφόσον δεν υποβληθούν δηλώσεις δρομολόγησης σε γραμμές του ακτοπλοϊκού δικτύου της χώρας ή από αυτές που υποβλήθηκαν δεν καλύπτονται πλήρως οι πάγιες ανάγκες του μεταφορικού έργου, το ΥΕΝΑΝΠ προβαίνει στις προβλεπόμενες διαδικασίες του άρθρου όγδοου του ν. 2932/2001 και ειδικότερα στη δημοσίευση προσκλήσεων εκδήλωσης ενδιαφέροντος για τη σύναψη συμβάσεων ανάθεσης δημόσιας υπηρεσίας διάρκειας τριών έως πέντε ετών για την αποκλειστική εξυπηρέτηση συγκεκριμένων γραμμών, άνευ μισθώματος.
        Στην περίπτωση που και με τη διαδικασία αυτή δεν καλύπτονται πλήρως οι συγκοινωνιακές ανάγκες εκδίδεται από το ΥΕΝΑΝΠ προκήρυξη για την εξυπηρέτηση δρομολογιακών γραμμών με σύναψη σύμβασης ή συμβάσεων δημόσιας υπηρεσίας κατόπιν μειοδοτικού διαγωνισμού, έναντι μισθώματος.
        10. Για την τρέχουσα δρομολογιακή περίοδο οι νήσοι Κύθηρα και Αντικύθηρα εξυπηρετούνται συγκοινωνιακά με επιδοτούμενα δρομολόγια ως ακολούθως:
        α. «Πειραιάς - Κύθηρα - Αντικύθηρα» και επιστροφή, με την εκτέλεση ενός(01) δρομολογίου την εβδομάδα,
        β. «Γύθειο - Κύθηρα - Αντικύθηρα - Καστέλι Κισσάμου» και επιστροφή, με την εκτέλεση ενός (01) δρομολογίου την εβδομάδα,
        γ. «Ν. Βοιών- Κύθηρα - Αντικύθηρα» και επιστροφή, με την εκτέλεση ενός (01) δρομολογίου την εβδομάδα,
        δ. «Ν. Βοιών - Κύθηρα» και επιστροφή, με την εκτέλεση τεσσάρων (04) δρομολογίων την εβδομάδα,
        ε. «Γύθειο - Κύθηρα» και επιστροφή, με την εκτέλεση ενός (01) δρομολογίου την εβδομάδα,
        στ. «Πειραιάς - Κύθηρα» και επιστροφή, με την εκτέλεση ενός (01) δρομολογίου την εβδομάδα, με δωρεάν μετακίνηση των κατοίκων των νήσων Κυθήρων και Αντικυθήρων από και προς Νεάπολη Βοιών.
        3. Το ΥΕΝΑΝΠ καταβάλλει κάθε δυνατή προσπάθεια για την καλύτερη εξυπηρέτηση των κατοίκων, των παραγωγικών τάξεων και των επισκεπτών των νησιών και εξετάζει θετικά κάθε επιχειρηματική πρωτοβουλία και πρόταση που στοχεύει στην αύξηση της προσφοράς και την αναβάθμιση των παρεχόμενων υπηρεσιών.
        Ο Υφυπουργός
        ΠΑΝΟΣ ΚΑΜΜΕΝΟΣ»)
      
      ΠΡΟΕΔΡΕΥΩΝ (Φίλιππος Πετσάλνικος):  Κυρίες και κύριοι συνάδελφοι, εισερχόμεθα στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου: 
      Η πρώτη με αριθμό 11707/18-12-2008 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Ανάπτυξης, σχετικά με τη λήψη μέτρων στήριξης μικρών και μεσαίων επιχειρήσεων.
      Το περιεχόμενο της ερώτησης του κ. Σκουλάκη έχει ως εξής:
      «Σε απόγνωση βρίσκονται οι μικρομεσαίοι επιχειρηματίες, οι έμποροι και οι επαγγελματίες στα Χανιά –όπως και σε όλη την Ελλάδα- από τα φορολογικά μέτρα της Κυβέρνησης τα οποία έρχονται σαν επιδρομή σε μια περίοδο οικονομικής ύφεσης.
      Με τη διεθνή χρηματοπιστωτική κρίση να απειλεί την ελληνική οικονομία και με την εσωτερική οικονομική κατάσταση να βρίσκεται σε αδιέξοδο -απόρροια των επιλογών της Κυβέρνησης της Νέας Δημοκρατίας- είναι επιβεβλημένη η λήψη, από πλευράς πολιτείας, άμεσων μέτρων για τη στήριξη όλων των πολιτών και κυρίως των μικρομεσαίων επιχειρήσεων, όπως:
      - Η επαναφορά του αφορολόγητου ορίου.
      - Το πάγωμα των δανειακών υποχρεώσεων των πολύ μικρών, μικρών και μεσαίων επιχειρήσεων για το 2009.
      - Η αναστολή εκτέλεσης πλειστηριασμών επιχειρήσεων τουλάχιστον για τρία χρόνια από τις τράπεζες λόγω ληξιπρόθεσμων οφειλών.
      - Η ελάφρυνση της φορολογικής επιβάρυνσης των πολύ μικρών, μικρών και μεσαίων επιχειρήσεων αλλά και των πολιτών,
      - Η παροχή κινήτρων απασχόλησης του προσωπικού των ΜΜΕ μέσω ΟΑΕΔ.
      - Η ενίσχυση του συστήματος εγγυοδοσίας για τις μικρές και πολύ μικρές επιχειρήσεις με την κατοχύρωση της διαφάνειας και της αντικειμενικότητας των ακολουθούμενων διαδικασιών ένταξης σ’ αυτό.
      - Η επέκταση του Ταμείου Εγγυοδοσίας των μικρών και πολύ μικρών επιχειρήσεων και για τις επιχειρήσεις του αγροτικού χώρου
      Κατόπιν των ανωτέρω, ερωτάσθε:
      1. Τι μέτρα θα λάβετε προκειμένου να μπορέσουν οι μικρομεσαίες επιχειρήσεις των Χανίων –αλλά και ολόκληρης της χώρας- να αντιμετωπίσουν τα προβλήματα που έχουν ήδη δημιουργηθεί στην αγορά, αλλά και αυτά που θα προκύψουν από τη διεθνή οικονομική κρίση;
      2. Σκοπεύει η Κυβέρνηση να εξετάσει την υιοθέτηση των παραπάνω προτάσεων (όπως π.χ. της επαναφοράς του αφορολόγητου ορίου, του παγώματος των δανειακών υποχρεώσεων και τη φορολογική ελάφρυνση των πολύ μικρών, μικρών και μεσαίων επιχειρήσεων-πολιτών κ.λπ.) ούτως ώστε να υπάρξει ανακούφιση αλλά και τόνωση της αγοράς;
      3. Πώς θα διασφαλίσετε την άμεση ενεργοποίηση –με ευέλικτες διαδικασίες- και διασφάλιση της διαφάνειας των διαδικασιών, για την ενίσχυση των μικρομεσαίων επιχειρήσεων δια μέσου του Ταμείου Εγγυοδοσίας Μικρών και Πολύ Μικρών Επιχειρήσεων (ΤΕΜΠΜΕ);».
      Στην ερώτηση του κ. Σκουλάκη θα απαντήσει ο Υφυπουργός Ανάπτυξης, κ. Ιωάννης Μπούγας.
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Ευχαριστώ, κύριε Πρόεδρε.
      Κύριε συνάδελφε, πολλά από αυτά που θίγετε στην ερώτησή σας έχουν ήδη γίνει από την Κυβέρνηση. Πρέπει, όμως, να πω ότι η Κυβέρνηση αναγνωρίζει το νευραλγικό ρόλο των μικρομεσαίων επιχειρήσεων και βεβαίως δεν περίμενε να ενσκήψει η διεθνής οικονομική κρίση για να λάβει μέτρα προς την ενίσχυσή τους, αλλά το έχει κάνει πολύ πριν και μάλιστα έχει λάβει μια σειρά μέτρων προκειμένου να ενισχυθεί και να ενθαρρυνθεί η ανταγωνιστικότητά τους, να υπάρχει εξωστρέφεια και να απλουστευτούν οι διοικητικές διαδικασίες που αφορούν στη λειτουργία και ίδρυση των επιχειρήσεων.
      Πρέπει να θυμίσω ορισμένα μέτρα τα οποία έχουν ληφθεί τόσο από πλευράς επενδυτικού νόμου όσο και φορολογικά μέτρα. Θυμίζω, λοιπόν, κύριε συνάδελφε, ότι η παρούσα Κυβέρνηση θέσπισε και εφαρμόζει ένα λειτουργικό επενδυτικό νόμο, ο οποίος εξαντλεί όλα τα περιθώρια του Χάρτη Περιφερειακών Ενισχύσεων 2007-2013 που μπορεί να φτάσουν έως το 60% του προϋπολογισμού του επενδυτικού σχεδίου.
      Ήδη την προηγούμενη εβδομάδα ο νόμος αυτός βελτιώθηκε, έτσι ώστε να ενισχύονται περισσότερες κατηγορίες επενδυτικών σχεδίων, όπως η τυποποίηση ήδη επεξεργασμένων προϊόντων, όπως είναι το ελαιόλαδο, ρύθμιση δηλαδή που ενδιαφέρει νομούς όπως είναι ο δικός σας νομός, ο Νομός Χανίων, αλλά και ευρύτερα η περιοχή της Κρήτης. 
      Συνολικά έχουν εγκριθεί περισσότερα από πέντε χιλιάδες τριακόσια πενήντα επενδυτικά  σχέδια συνολικού ποσού 11,5 δισεκατομμυρίων ευρώ, τα οποία δημιουργούν είκοσι επτά χιλιάδες νέες θέσεις εργασίας.
      Ειδικότερα για το Υπουργείο Ανάπτυξης, για το οποίο ομιλώ, από το 2005 έως το 2007 έχουν εγκριθεί ενενήντα επτά πολυετή και ειδικά επιχειρηματικά σχέδια συνολικού ποσού 800.000.000 ευρώ. Οι αιτήσεις του 2008 βρίσκονται στο στάδιο αξιολόγησης και το αμέσως επόμενο χρονικό διάστημα εγκρίνονται εκατόν τρία πολυετή και ειδικά επιχειρηματικά σχέδια, με συνολικό προϋπολογισμό 555.000.000 ευρώ.
      Ταυτόχρονα, έχουμε λάβει μια σειρά μέτρων για την απλούστευση της διαδικασίας ίδρυσης επιχειρήσεων, για την αδειοδότηση των μεταποιητικών επιχειρήσεων, τη θέσπιση του Γενικού Εμπορικού Μητρώου, την κωδικοποίηση της επιμελητηριακής νομοθεσίας, την ψήφιση του πτωχευτικού κώδικα του πρώτου άρτιου επ’ αυτού νομοθετήματος που έχει ψηφιστεί, μια σειρά ρυθμίσεων που αφορούν τις ανώνυμες εταιρείες και τις ΕΠΕ. 
      Από την άλλη πλευρά, φορολογικά μέτρα. Σας υπενθυμίζω ότι έχουμε μειώσει το φορολογικό συντελεστή από 35% σε 25% για τις ανώνυμες εταιρείες και τις ΕΠΕ. Έχουμε μειώσει το συντελεστή προσδιορισμού καθαρών κερδών ομορρύθμων και ετερορρύθμων εταιρειών από 25% σε 20%. 
      Μειώσαμε το συντελεστή φορολόγησης καθαρών κερδών ομορρύθμων και ετερορρύθμων εταιρειών από 25% σε 22%, καθώς επίσης και το συντελεστή φορολόγησης καθαρών κερδών  κοινοπραξιών και αστικών εταιρειών σε 25% από 29%. Από αυτές τις φορολογικές ρυθμίσεις έχουν ωφεληθεί ογδόντα χιλιάδες κεφαλαιουχικές εταιρείες και διακόσιες χιλιάδες προσωπικές εταιρείες.
	Επίσης, μια άλλη σειρά άλλων φορολογικών μέτρων, τα οποία θα αναφέρω στη δευτερολογία μου, μειώνουν τους φορολογικούς συντελεστές με αποτέλεσμα τη μεγάλη φορολογική απαλλαγή των μικρών και μεσαίων επιχειρήσεων.
	Τώρα σε ό,τι αφορά το ΤΕΜΠΜΕ, για το οποίο ρωτάτε, το πρόγραμμα αυτό άρχισε να λειτουργεί, όπως ενθυμείστε, στις 28-12-2008. Σήμερα, τριάντα τέσσερις μέρες μετά, πρέπει να σας πω ότι έχουν ικανοποιηθεί από το ΤΕΜΠΜΕ δέκα χιλιάδες τριακόσιες εξήντα πέντε αιτήσεις κι έχουν δοθεί δάνεια συνολικού ύψους 1.200.000.000 ευρώ και εγγυήσεις 941.000.000 ευρώ.  Όταν ξεκίνησε το ΤΕΜΠΜΕ ο αρμόδιος εκπρόσωπος του ΠΑΣΟΚ κ. Χρυσοχοΐδης προέβλεπε ότι δεν θα επαρκέσουν τα χρήματα ούτε για να ικανοποιηθούν εξακόσιες με εφτακόσιες αιτήσεις. Η πραγματικότητα σας διαψεύδει.
	Επίσης, το Υπουργείο Οικονομίας υλοποιεί το πρόγραμμα ενίσχυσης της ρευστότητας ύψους 28.000.000.000 ευρώ. Από αυτό, τα 8.000.000.000 διατίθενται για τη χορήγηση δανείων στις μικρές και μεσαίες επιχειρήσεις και τα 15.000.000.000 παρέχουν εγγυήσεις προς τα πιστωτικά ιδρύματα προκειμένου, σύμφωνα με την πρόβλεψη του νόμου, να κατευθυνθούν σε χορηγήσεις δανείων προς επιχειρήσεις ζωτικής σημασίας για την ανάπτυξη της χώρας. 
	Και κλείνοντας σας ερωτώ, κύριε συνάδελφε. Ενθυμείστε κατά το παρελθόν παρόμοια δέσμη συγκεκριμένων μέτρων για την υποστήριξη και την ενθάρρυνση της ανταγωνιστικότητας των μικρομεσαίων επιχειρήσεων;
      Ευχαριστώ, κύριε Πρόεδρε. 
	ΠΡΟΕΔΡΕΥΩΝ (Φίλιππος Πετσάλνικος): Ο ερωτών Βουλευτής του ΠΑΣΟΚ κ. Εμμανουήλ Σκουλάκης έχει το λόγο. 
	ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, άκουσα τον κύριο Υφυπουργό να μας τα λέει ευχάριστα, να μας λέει ότι αισιοδοξεί κι εκείνος. Αισιοδοξώ κι εγώ ότι θα παλέψει ο λαός και οι επιχειρηματίες, αλλά δεν ξέρω πόσο βοηθάει η Κυβέρνηση. Είναι όντως ετεροχρονισμένη η συζήτηση γιατί η ερώτηση υπεβλήθη στις 18-12-2008. Όμως, και σήμερα είναι επίκαιρα όλα τα ερωτήματα που σας είχα θέσει τότε. Δηλαδή αν εξαιρέσει κανείς την επαναφορά του αφορολόγητου, που τακτοποιήθηκε, όλα τα άλλα ερωτήματα παραμένουν. Το «πάγωμα» των δανειακών υποχρεώσεων των πολύ μικρών, μικρών και μεσαίων  επιχειρήσεων για το 2009, η αναστολή εκτέλεσης πλειστηριασμών επιχειρήσεων τουλάχιστον για τρία χρόνια από τις τράπεζες λόγω ληξιπρόθεσμων οφειλών, η ελάφρυνση της φορολογικής επιβάρυνσης των πολύ μικρών, μικρών και μεσαίων επιχειρήσεων και όλα τα ερωτήματα που σας έχω καταθέσει στην ερώτησή μου είναι επίκαιρα και σήμερα. 
	Τώρα όσον αφορά το ΤΕΜΠΜΕ, το οποίο πράγματι ήταν ένα μέτρο που θα μπορούσε να βοηθήσει τις μικρές και μεσαίες επιχειρήσεις, τελικά αποδεικνύεται, κύριε Υφυπουργέ, ότι βοηθά τους «έχοντες». Ο όρος τον οποίο έχει βάλει η Κυβέρνηση ότι απαραίτητη προϋπόθεση είναι τρία συνεχή έτη κερδοφορίας αποκλείει πάρα πολύ μεγάλο αριθμό επιχειρήσεων, αυτών των μικρών και μεσαίων επιχειρήσεων οι οποίες πραγματικά έχουν ανάγκη. 
      Δεν αντελήφθην τι είπατε για τις γεωργικές επιχειρήσεις, αλλά αποκλείονται και οι γεωργικές και οι κτηνοτροφικές επιχειρήσεις.
       Ένα άλλο το οποίο διαπίστωσα από έρευνα που έκανα στα Χανιά αυτές τις ημέρες είναι ότι επειδή τα μέτρα δεν συνδέονται ρητά με το πακέτο των 28.000.000.000 οι τράπεζες δεν υλοποιούν το πρόγραμμα. Από τις τριάντα έξι τράπεζες, –και το ξέρετε αυτό- δηλαδή είκοσι εμπορικές και δεκαέξι συνεταιριστικές, στην ουσία δύο τράπεζες υλοποιούν το πρόγραμμα. Η Εθνική και η Αγροτική. Δεν ξέρω να σας πω στοιχεία, τα οποία δεν μπόρεσα να συλλέξω, αλλά αυτό το τριήμερο προσπάθησα να δω πόσα δάνεια δόθηκαν στα Χανιά, στο νομό μου, που υποφέρει. Οι μικροί και μεσαίοι επιχειρηματίες στενάζουν. Ο τζίρος τους είναι 30% κάτω. Το τουριστικό προϊόν φαίνεται να είναι μειωμένο φέτος. Το αγροτικό εισόδημα έχει καταρρεύσει. Αυτοί, λοιπόν, που κατάφεραν να πάρουν δάνειο είναι μόνον πενήντα επιχειρήσεις.  Αν είναι έτσι τα πράγματα -και ξέρετε, είναι κάτι που δεν μπορώ να το εγγυηθώ, δεν ξέρω κατά πόσον μπόρεσα να συλλέξω πληροφορίες από τις τράπεζες- όλη αυτή η ιστορία είναι δώρον άδωρον. 
      Γι’ αυτό σας παρακαλώ, κύριε Υπουργέ, να ξαναδείτε λίγο την τριετία, να ξαναδείτε λίγο τη δυνατότητα να πιεστούν κατά κάποιο τρόπο, γιατί βλέπω ανακοινώσεις του Υπουργείου ότι επετεύχθη συμφωνία με τις τράπεζες, όμως παρά τις ανακοινώσεις σας, αποτελέσματα δεν υπάρχουν. 
      ΠΡΟΕΔΡΕΥΩΝ (Φίλιππος Πετσάλνικος): Ο αρμόδιος Υφυπουργός έχει και πάλι το λόγο. 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Χαίρομαι που ο κύριος συνάδελφος αναγνωρίζει ότι πράγματι ορισμένα από τα ζητήματα, τα οποία θίγει στην ερώτησή του από πραγματικό ενδιαφέρον για τους μικρομεσαίους, έχουν ήδη υλοποιηθεί από την Κυβέρνηση.
      Κύριε συνάδελφε, θα πρέπει να σας πω ότι το ΤΕΜΠΜΕ δεν δημιουργήθηκε, προκειμένου να δώσει ζωή σε επιχειρήσεις, οι οποίες είχαν χάσει τη μάχη της επιβίωσης, αλλά για να μπορέσει να διατηρήσει τις λειτουργούσες και βιώσιμες επιχειρήσεις. Αυτό είναι το ένα στοιχείο.
      Δεύτερον, δεν έχετε δίκιο, διότι εκ του  νόμου συνδέεται το πρόγραμμα αυτό με τα 28.000.000.000 ευρώ, τα οποία έχουν δοθεί στις τράπεζες. 
      Τρίτον, επειδή αναφέρεστε συγκεκριμένα για τα Χανιά κι εγώ έκανα μια σχετική προετοιμασία, προκειμένου να είμαι συγκεκριμένος για την περιοχή των Χανίων και της Κρήτης που ρωτάτε. Πρέπει να σας πω, λοιπόν, ότι μέχρι χθες –με τα χθεσινά στοιχεία- έχουν δοθεί από το ταμείο δάνεια σε εκατόν σαράντα πέντε επιχειρήσεις για κεφάλαια κίνησης συνολικού ύψους 12,6 εκατομμυρίων ευρώ. 
      ΕΜΜΑΝΟΥΗΛ ΣΚΟΥΛΑΚΗΣ: Έχουν εγκριθεί; 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Έχουν δοθεί από το ΤΕΜΠΜΕ. 
      Για τους αντίστοιχους αριθμούς για ολόκληρη την Κρήτη θα σας πω αμέσως μετά. 
      Η έγκριση γίνεται από το ΤΕΜΠΜΕ και σε πέντε ημέρες περίπου ακολουθεί και η υπογραφή της σύμβασης. Για ολόκληρη την Κρήτη έχουν εγκριθεί δάνεια σε επτακόσιες δεκαεπτά επιχειρήσεις συνολικού ποσού 67,7 εκατομμυρίων ευρώ. 
      Όμως, επιτρέψτε μου, κύριε Πρόεδρε, να υπερβώ λίγο το χρόνο, για να δώσω κάποια στοιχεία συγκεκριμένα για τα Χανιά. Πρέπει να σας πω –και σας παρακαλώ να ενημερώσετε και τους συμπατριώτες σας στην Κρήτη- ότι έχουμε μια σειρά δράσεων, όπως είναι η «Ενίσχυση ολοκληρωμένων επιχειρηματικών σχεδίων μικρών και πολύ μικρών επιχειρήσεων». Έχουν ενταχθεί τριάντα οκτώ επιχειρήσεις στα Χανιά, με προϋπολογισμό 11,5 εκατομμύρια ευρώ και δημόσια δαπάνη 5,3 εκατομμύρια ευρώ. 
      Δεύτερη δράση. «Επιδότηση κόστους δανεισμού και χρηματοδοτικής μίσθωσης μικρών και πολύ μικρών επιχειρήσεων». Έχουν ενταχθεί πενήντα εννέα επιχειρήσεις στο νομό σας με συνολικό προϋπολογισμό 5,5 εκατομμύρια ευρώ και επιδότηση δανεισμού 1,2 εκατομμύρια ευρώ.
      Τρίτη δράση. «Ενίσχυση της επιχειρηματικότητας γονέων με τρία τέκνα». Έχουν ενταχθεί τριάντα δύο επιχειρήσεις στα Χανιά με επιχορηγούμενο προϋπολογισμό 2,6 εκατομμύρια ευρώ και δημόσια δαπάνη 1,5 εκατομμύρια ευρώ. 
      Και για να μην κουράσω, πρέπει να πω ότι σε πέντε ακόμα δράσεις του Υπουργείου, δράσεις του ΕΠΑΝ για την ενίσχυση της επιχειρηματικότητας των ΑΜΕΑ, των νέων, των γυναικών και του επαρχιακού Τύπου έχουν ενταχθεί εξήντα επιχειρήσεις του Νομού Χανίων, με σχέδια που υπερβαίνουν τα 4.000.000 ευρώ και δημόσια δαπάνη περίπου 2.000.000 εκατομμύρια ευρώ. 
      Με τα μέτρα αυτά, κύριε συνάδελφε, προσπαθούμε να ενισχύσουμε τις μικρές και μεσαίες επιχειρήσεις σε μια δύσκολη συγκυρία και πρέπει να σας πω ότι η κατάσταση που αντιμετωπίζουμε –άλλωστε, το γνωρίζετε κι εσείς- δεν είναι ευχάριστη. 
      Όμως, σε κάθε περίπτωση θα εξαντλήσουμε όλα τα περιθώρια, θα παρακολουθούμε όλα τα μέτρα, τα οποία λαμβάνουμε και το Πρόγραμμα της Εγγυοδοσίας μέσω του ΤΕΜΠΜΕ και αν χρειαστούν βελτιωτικές παρεμβάσεις, να είστε βέβαιος ότι θα τις κάνουμε, διότι σ’ αυτή τη φάση –επαναλαμβάνω- είμαστε αποφασισμένοι να εξαντλήσουμε όλα τα περιθώρια, προκειμένου να διατηρήσουμε εν ζωή τις μικρές και πολύ μικρές επιχειρήσεις. 
      Ευχαριστώ, κύριε Πρόεδρε. 
      ΕΜΜΑΝΟΥΗΛ ΣΚΟΥΛΑΚΗΣ: Θα σας επισκεφθώ στο Υπουργείο, διότι είναι ενδιαφέροντα αυτά που είπατε, κύριε Υπουργέ. 
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε κύριε Υφυπουργέ. Εισερχόμεθα στη συζήτηση της δεύτερης με αριθμό 12742/20.1.2009 ερώτησης της Ε΄ Αντιπροέδρου της Βουλής  και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος στα δημοτικά σχολεία και νηπιαγωγεία του Δήμου Περάματος. 
      Αναλυτικότερα, η ερώτηση της κ. Νικολαΐδου έχει ως εξής:
      «Η πολιτική υποβάθμισης της δημόσιας και δωρεάν παιδείας που ακολουθούν οι κυβερνήσεις Νέας Δημοκρατίας και ΠΑΣΟΚ έχει σοβαρό αντίκτυπο και στις κτηριακές υποδομές που υπάρχουν. Το ζήτημα της στέγασης των σχολείων αλλά και η καταλληλότητά τους είναι ένα σοβαρό πρόβλημα που αντιμετωπίζουν δημοτικά σχολεία και νηπιαγωγεία του Περάματος. 
      Συγκεκριμένα, στο 5ο Δημοτικό Σχολείο Περάματος έχει μονωθεί το μισό μονάχα κτήριο και αυτό με εγγύηση μόνο δύο χρόνων. Έχουν μείνει χωρίς μόνωση και με συνεχές πρόβλημα κάθε φορά που βρέχει η αίθουσα υπολογιστών του σχολείου καθώς και η αίθουσα των δασκάλων. Συν τοις άλλοις, μπαίνει θέμα επικινδυνότητας με το ηλεκτρικό ρεύμα, μιας και οι πρίζες του σχολείου έχουν πρόβλημα. 
      Τα ίδια προβλήματα αντιμετωπίζει και το 1ο Νηπιαγωγείο Περάματος, το οποίο στεγάζεται κάτω από την αυλή του 6ου Δημοτικού Σχολείου Περάματος, με αποτέλεσμα από διάφορες κακοτεχνίες να στάζουν, σε κάθε βροχόπτωση, νερά στην αίθουσα. 
      Το 2ο και το 3ο Δημοτικό Σχολείο βρίσκονται στην ίδια κατάσταση. Στο μεν υπάρχουν αίθουσες χωρίς μόνωση και στο δε δεν υπάρχει καθόλου μόνωση, με αποτέλεσμα να τρέχουν παντού νερά και να μπαίνει και εκεί θέμα επικινδυνότητας με το ηλεκτρικό ρεύμα, αφού και εκεί οι πρίζες έχουν πρόβλημα. 
      Ερωτάται ο κύριος Υπουργός τι μέτρα θα λάβει, έτσι ώστε να δοθούν άμεσες λύσεις στα προβλήματα που αντιμετωπίζουν τα σχολεία του Περάματος και να συνεχιστεί απρόσκοπτα η εκπαιδευτική διαδικασία, χωρίς να μπαίνει κανένα θέμα ασφάλειας και προστασίας των παιδιών και των δασκάλων από τις κακοτεχνίες των σχολείων.
      Στην ερώτηση της κ. Νικολαΐδου θα απαντήσει ο Υφυπουργός κ. Ανδρέας Λυκουρέντζος. 
      Ορίστε, κύριε Υπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Κυρία συνάδελφε, κυρία Πρόεδρε, είμαι ενήμερος για την κατάσταση η οποία επικρατεί στο Δήμο Περάματος σε ό,τι αφορά τη σχολική στέγη και είχα την ευκαιρία να συνεργαστώ και με εκπροσώπους της δημοτικής αρχής, του συλλόγου των γονέων και άλλων πολιτικών παραγόντων της περιοχής.
      Είναι γνωστό ότι στις βεβαρημένες πολεοδομικά και πληθυσμιακά περιοχές δεν υπάρχουν εύκολες λύσεις και εύκολες επιλογές. Τα οικόπεδα είναι δυσεύρετα και τα προσφερόμενα κτήρια δεν πληρούν τις προδιαγραφές τις οποίες όλοι επιθυμούμε να πληρούν, έτσι ώστε να οργανώνεται και να υλοποιείται το εκπαιδευτικό έργο με ποιότητα και σύμφωνα με τις απαιτήσεις μας, αλλά απέναντι σε αυτήν την κατάσταση δεν στεκόμαστε αδρανείς. Προσπαθούμε και κάνουμε παν ό,τι δυνατόν. 
      Ειδικότερα, λοιπόν, για το 1ο Νηπιαγωγείο έχει επιλεγεί οικόπεδο εφτακοσίων σαράντα τριών τετραγωνικών μέτρων κατόπιν απόφασης της Επιτροπής Καταλληλότητος και Αναγκαιότητος και έχει χαρακτηριστεί ως σχολικός χώρος. Η επιτροπή, αφού συνεδρίασε προσφάτως, έδωσε την αναφορά της στο Διοικητικό Συμβούλιο του ΟΣΚ και ο Οργανισμός θα επιχειρήσει την αγορά και την εξασφάλιση του οικοπέδου. 
      Επίσης, για το 3ο Νηπιαγωγείο έχει εξασφαλιστεί χώρος εξακοσίων ενενήντα οχτώ τετραγωνικών μέτρων και έχει εξαγοραστεί από αυτό το χώρο το τεμάχιο των τετρακοσίων ογδόντα τεσσάρων τετραγωνικών μέτρων. Είμαστε στη φάση της αγοράς του υπολοίπου, για να μπορεί να αξιοποιηθεί, μετά από την υποβολή του τοπογραφικού διαγράμματος και την εκπόνηση μελέτης, ο χώρος για την κατασκευή του 3ου Νηπιαγωγείου. 
      Επίσης, πρέπει να σας πω ότι για το 5ο Νηπιαγωγείο με προγραμματική σύμβαση με το Δήμο Περάματος διετέθησαν 443.000 ευρώ για την κατασκευή του και εσείς με την ερώτησή σας μου επισημαίνετε ότι υπάρχουν προβλήματα. 
      Θα συμφωνήσω μαζί σας, λοιπόν, ότι στα προβλήματα συντήρησης των σχολείων είναι σημαντικός ο ρόλος της Τοπικής Αυτοδιοίκησης. Οι αρμοδιότητες ανήκουν στην Τοπική Αυτοδιοίκηση και χρηματοδοτείται η Τοπική Αυτοδιοίκηση για να ανταποκριθεί σε αυτήν την υποχρέωση από το Υπουργείο Εσωτερικών.
      Συνηγορώ ιδιαίτερα για το Δήμο Περάματος σε μία επαυξημένη χρηματοδότηση, την οποία θα ζητήσω και εγώ με τη σειρά μου για την αντιμετώπιση αυτών των αναγκών, τις οποίες μου περιγράψατε με την ερώτηση. Αυτό, όμως, δεν  σημαίνει ότι η Τοπική Αυτοδιοίκηση, ο δήμαρχος εν προκειμένω δεν έχει τις δικές του ευθύνες και βεβαίως, τις αρμοδιότητες για να μπορεί να παρέμβει και να αντιμετωπίσει αυτές τις έκτακτες ανάγκες. 
      Τέλος, επιτρέψτε μου να σημειώσω για μία ακόμα φορά ότι στο πενταετές πρόγραμμα ανάπτυξης της σχολικής στέγης ο Οργανισμός Σχολικών Κτηρίων με την καθοδήγηση της πολιτικής ηγεσίας του Υπουργείου μας κατασκευάζει χίλια διακόσια τριάντα τρία καινούργια σχολεία, εκ των οποίων τα οχτακόσια τριάντα τρία προορίζονται για νηπιαγωγεία και άρα στο πλαίσιο αυτού του προγράμματος μπορούν να χρηματοδοτηθούν οι μελέτες για τα νηπιαγωγεία στα οποία ήδη αναφερθήκαμε και έχει ανάγκη ο Δήμος Περάματος. 
      Σας ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Ε΄ Αντιπρόεδρος της Βουλής και Βουλευτής του Κομμουνιστικού Κόμματος  Ελλάδας, κ. Βέρα Νικολαΐδου. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
      Κύριε Υπουργέ, είναι γνωστό ότι είχατε επαφές και με το δήμο και με την ένωση γονέων που σας επισκέφτηκε με τον πρώην Δήμαρχο της πόλης, τον κ. Πατσιλινάκο. Σας ενημέρωσαν και ξέρω ότι κάνατε κάποιες προσπάθειες. Μόνος σας λέτε ότι η περιοχή αυτή όχι μόνο είναι προβληματική, αλλά χώροι ελεύθεροι είναι σχεδόν ανύπαρκτοι. Υπάρχουν, όμως, κάποιοι.
      Το πρόβλημα είναι ότι έστω και γι’ αυτούς που έχουν εντοπιστεί πρέπει να προχωρήσουν οι διαδικασίες και γι’ αυτό χρειάζεται κι από εσάς μία ιδιαίτερη πίεση, γιατί δεν έχει νόημα να περάσουν δύο και τρία χρόνια μέχρι να γίνουν τα δικαστήρια επί των δικαστηρίων. Και μέχρι τότε τι γίνεται; Τα προβλήματα που υπάρχουν σήμερα δεν είναι απλά κάποια προβληματάκια. Είναι πλέον επικίνδυνα για την ασφάλεια, για τη ζωή των παιδιών, των εκπαιδευτικών και όσων άλλων έχουν σχέση με την εκπαίδευση στους συγκεκριμένους χώρους. 
      Κάνοντας την ερώτηση σας βάλαμε μόνο την πρωτοβάθμια εκπαίδευση, γιατί σε ένα δήμο με εννέα δημοτικά και εννέα νηπιαγωγεία, όταν περισσότερα από το 50% είναι τελείως προβληματικά μέχρι ακατάλληλα και επικίνδυνα, κάτι πρέπει να γίνει. 
      Στο Ε΄ Δημοτικό έγιναν κάποια –θα μου επιτρέψετε την έκφραση- πασαλείμματα στην οροφή, μία στεγανοποίηση τέλος πάντων στην ταράτσα, έχουν παρατήσει όλα τα μπάζα εκεί και πάλι με την πρώτη βροχή θα πλημμυρίσουν.
      Το ίδιο ισχύει και για τα υπόλοιπα νηπιαγωγεία, όπου δεν έχει γίνει τίποτα. Το ξέρω ότι έχουν προχωρήσει κάποια δικαστήρια. Το πιο σοβαρό πρόβλημα, όμως, είναι με το ειδικό σχολείο που δεν έχει γίνει ειλικρινά ούτε ένα βήμα πιο κάτω, εκτός του ότι δεν έχουν ακόμη τοποθετηθεί οι εκπαιδευτικοί. Δηλαδή, τελειώνει ο Φεβρουάριος, κοντεύει να τελειώσει η εκπαιδευτική χρονιά και τα προβλήματα ως προς τους εκπαιδευτικούς που σας είχε υποβάλει η ένωση γονέων στο υπόμνημα, παραμένουν ακέραια, χωρίς να έχει προχωρήσει τίποτα.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Ολοκληρώνω, κύριε Πρόεδρε.
      Το πιο σοβαρό πρόβλημα, όμως, είναι το κτηριακό στο ειδικό σχολείο και στο ΕΠΑΛ, το οποίο τονίζω γιατί πρόκειται κατ’ αρχάς για μία μεγάλη μονάδα με πεντακόσιους τριάντα μαθητές και περίπου ογδόντα εκπαιδευτικούς. Εκεί δεν είναι μόνο ότι στάζουν κάποιες οροφές, αλλά είναι επικίνδυνη η όλη ηλεκτρική εγκατάσταση. Και απευθυνόμενοι στη ΔΕΗ για να πάρουν καινούργια παροχή, τους απαντά η ΔΕΗ ότι στο χώρο δεν υπάρχει σχολείο, αλλά ότι βρίσκεται πάρκο!
      Είναι αστεία η όλη κατάσταση, αλλά αυτή είναι η πραγματικότητα. Στο ΕΠΑΛ η αυλή με την πρώτη βροχή πλημμυρίζει, γιατί, ξέρετε, η ροή της δεν είναι προς τη θάλασσα, αλλά προς την αντίθετη κατεύθυνση. Οπότε πλημμυρίζουν οι αίθουσες και απενεργοποιούνται.
      Είναι τραγική η κατάσταση όλων των σχολείων στο Πέραμα και πιστεύω όχι μόνο ότι κάτι πρέπει να γίνει, αλλά ότι άμεσα πρέπει να δοθούν χρήματα. Δεν ζητάμε ευθύνες από την τοπική ευθύνη. Για να γίνουν οι επισκευές, χρειάζονται χρήματα. Οι υποσχέσεις που δίνονται είτε από την Τοπική Αυτοδιοίκηση, είτε από την Κυβέρνηση, δεν λύνουν το πρόβλημα. Και από την άλλη, πρέπει να προχωρήσουν γρήγορα οι διαδικασίες για την εξασφάλιση των όσων –λίγων- ελεύθερων χώρων έχουν μείνει και έχουν χαρακτηριστεί για να γίνουν σχολεία, αλλά δεν προχωρούν οι διαδικασίες, δηλαδή η χρηματοδότηση και η νομική πλευρά.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο αρμόδιος Υφυπουργός κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Εν μέσω όλων αυτών τα οποία περιγράψατε –και δεν είναι βεβαίως μία ευχάριστη εικόνα- θέλω να προσθέσω μία ευχάριστη πλευρά της πολιτικής για την ανάπτυξη της σχολικής στέγης και στο Δήμο Περάματος. Το Β΄ Γυμνάσιο και το Γ΄ Λύκειο παρεδόθησαν πριν από δύο-τρία χρόνια αφού δαπανήθηκε ποσόν ύψους 5.000.000 εκατομμυρίων ευρώ -μία σημαντική δαπάνη- διότι, κυρία συνάδελφε, ορθώς μας επισημαίνετε τις έκτακτες ανάγκες οι οποίες υπάρχουν ή τις μακροπρόθεσμες ανάγκες –και αυτές τις αναγνωρίζουμε- αλλά σας παρακαλώ να αναγνωρίσετε και αυτά τα οποία γίνονται. Και γίνονται με φιλότιμο και αγάπη για την ελληνική νεολαία και βεβαίως διότι πιστεύουμε ειλικρινά και στηρίζουμε το ελληνικό δημόσιο εκπαιδευτικό σύστημα.
      Ουδείς επιθυμεί την υποβάθμιση της δημόσιας εκπαίδευσης στη χώρα μας. Άλλωστε, όλες οι πτέρυγες απέναντι σ’ αυτό το στόχο είμαστε ενωμένες και ο καθένας από τη δική του σκοπιά υπηρετεί με τις προτάσεις του αυτό το στρατηγικό σκοπό. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
      Και εγώ θα προσθέσω ότι πέραν των αρμοδιοτήτων οι οποίες υπάρχουν στην Τοπική Αυτοδιοίκηση, πέραν των χρηματοδοτήσεων οι οποίες γίνονται από το Υπουργείο Εσωτερικών –γιατί αυτό έχει την αρμοδιότητα για τη συντήρηση των σχολικών μονάδων- το Υπουργείο Εθνικής Παιδείας και Θρησκευμάτων μέσω του Οργανισμού Σχολικών Κτηρίων, όπως ανέφερα στην πρωτολογία μου, έχει χρηματοδοτήσει την αγορά αυτών των συγκεκριμένων οικοπέδων τα οποία προσεφέρθησαν και θα επιχειρήσει αμέσως να χρηματοδοτήσει τις μελέτες, αφού ολοκληρωθεί η υπόθεση των οικοπέδων, διότι γνωρίζετε ότι εμείς δεν μπορούμε να κατασκευάζουμε σχολεία σε αμφισβητούμενα οικόπεδα. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Το τι κάνουμε, όμως, είναι το πρόβλημα.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Εμφανίζονται μετά διεκδικητές, καταβάλλουμε υψηλότατο τίμημα για να απελευθερώσουμε εν συνεχεία τα γήπεδα για να κατασκευαστούν τα σχολεία και αυτό είναι σε βάρος του προϋπολογισμού και τελικά της πολιτικής της σχολικής στέγης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μ’ αυτές τις σκέψεις και χωρίς να θεωρώ ότι με τις απαντήσεις μου απαλύνω το πρόβλημα, εν τούτοις δεσμεύομαι για την προσπάθεια η οποία γίνεται για να συνεχιστεί και να ολοκληρωθεί το ταχύτερο δυνατό. Θεωρώ ότι απέναντι σ’ αυτή τη μεγάλη υποχρέωση, με όσες δυνάμεις και πόρους διαθέτουμε, ανταποκρινόμαστε και εκπληρώνουμε την ευθύνη μας.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Επόμενη είναι η τρίτη με αριθμό 12724/20-1-2009 ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων επισκευών και σχολικής στέγης στην Α΄ Αθήνας. 
      Η ερώτηση της κ. Φιλίνη έχει ως εξής: 
      «Τα προβλήματα της διπλοβάρδιας –η οποία στις αστικές περιοχές ανέρχεται στο 10%- και των μισθωμένων κτηρίων παρουσιάζονται ιδιαίτερα οξυμένα στα σχολικά συγκροτήματα της Α΄ Αθήνας. Επισημαίνεται ότι στο Δήμο Αθηναίων ενώ υπάρχουν χώροι που εδώ και είκοσι πέντε χρόνια προορίζονταν και έχουν χαρακτηριστεί για σχολική στέγη, δεν έχουν ακόμα προχωρήσει οι εργασίες για ανέγερση σχολείων. 
      Επιπλέον, δεν έχουν ολοκληρωθεί οι αντισεισμικοί έλεγχοι, ενώ δεν έχει προβλεφθεί κονδύλιο για τυχόν έργα ενίσχυσης των κτηρίων. Επίσης, εκτιμάται ότι στο ? των σχολείων δεν διενεργούνται τα αναγκαία έργα επισκευής και συντήρησης και τα σχετικά κονδύλια κάθε χρόνο μειώνονται. 
      Παράλληλα, παρατηρείται συχνά το φαινόμενο της αυθαίρετης μετατροπής των αύλιων χώρων, των αιθουσών εκδηλώσεων ή τον υπογείων σε αίθουσες διδασκαλίας. Τέλος, διαρκώς χάνονται οικόπεδα που προορίζονται για σχολεία, καθώς οι αρμόδιοι καθυστερούν να προχωρήσουν τις σχετικές διαδικασίες. Επίσης, το γεγονός ότι όλα τα καινούργια σχολικά κτήρια έχει αποφασιστεί να ανεγερθούν μέσω των συμπράξεων με ιδιώτες (ΣΔΙΤ), έχει οδηγήσει σε μεγάλες καθυστερήσεις και υπέρογκους προϋπολογισμούς στην υλοποίηση των προγραμμάτων. 
      Κατόπιν των ανωτέρω, ερωτάται ο κύριος Υπουργός τα εξής: 
      1)Σε ποιες ενέργειες προτίθεται να προβεί το Υπουργείο Εθνικής Παιδείας και Θρησκευμάτων, προκειμένου να επιταχυνθεί η διαδικασία ανέγερσης των αναγκαίων σχολικών κτηρίων, ώστε να αντιμετωπιστεί το ζήτημα της σχολικής στέγης και να μειωθεί το ποσοστό της διπλοβάρδιας στα σχολικά συγκροτήματα της Α΄ Αθηνών; 
      2)Ποια μέτρα προτίθεται να λάβει το Υπουργείο Εθνικής Παιδείας και Θρησκευμάτων ώστε να διενεργηθούν τα αναγκαία έργα επισκευής και συντήρησης στα σχολεία της Α΄ Αθηνών όπου απαιτούνται;»
      Ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος έχει το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Κυρία συνάδελφε, είχατε την ευκαιρία να παρακολουθήσετε την απάντηση την οποία έδωσα προηγουμένως στην κυρία Αντιπρόεδρο σ’ ό,τι αφορά τις αρμοδιότητες τις οποίες έχει η Τοπική Αυτοδιοίκηση κυρίως για τη συντήρηση των σχολικών μονάδων. Πρόκειται για αρμοδιότητες οι οποίες αφορούν τις επισκευές, τις επιδιορθώσεις, την εξασφάλιση χώρων υγιεινής στα σχολικά μας συγκροτήματα. 
      Επίσης, γνωρίζετε την υποχρέωση της Τοπικής Αυτοδιοίκησης να προσφέρει οικόπεδα στον Οργανισμό Σχολικών Κτηρίων, έτσι ώστε ο οργανισμός να χρηματοδοτεί την κατασκευή των νέων σχολικών μονάδων. 
      Επιτρέψτε μου να επαναλάβω για μία ακόμα φορά τη γνωστή σε όλους μας επισήμανση ότι στις βεβαρημμένες πολεοδομικά και πληθυσμιακά περιοχές, τα οικόπεδα είναι δυσεύρετα και οι επιλογές δυσχερείς. 
      Επιτρέψτε μου, όμως, να σας απαντήσω ότι το ΣΔΙΤ δεν είναι το μοναδικό μέσο με το οποίο επιχειρούμε να αντιμετωπίσουμε το οξύ πρόβλημα της σχολικής στέγης στην περιοχή της Αθήνας. Είναι ένα εργαλείο, αλλά δεν είναι το αποκλειστικό. Και αυτό, διότι την τελευταία πενταετία ογδόντα έξι σχολικές μονάδες έχουν παραδοθεί στην Αθήνα, ύψους 120.000.000 ευρώ, όπως μας πληροφορούν οι υπηρεσίες του Οργανισμού Σχολικών Κτηρίων. 
      Γενικότερα, αυτήν τη στιγμή λειτουργούν χίλια εξήντα εργοτάξια στο σύνολο της επικράτειας. Παράλληλα, ένα γιγάντιο πρόγραμμα αντισεισμικών ελέγχων έχει σχεδόν ολοκληρωθεί ή εξελίσσεται σε ένα ακόμα μέρος το οποίο οφείλουμε να καλύψουμε. 
      Επιτρέψετε να σας πω ότι και με το Δήμο Αθηναίων υπάρχει προγραμματική σύμβαση ύψους 8,5 εκατομμυρίων ευρώ για την ενίσχυση των πόρων του δήμου, έτσι ώστε να ανταποκριθεί στις υποχρεώσεις τις οποίες έχει με βάση τις αρμοδιότητές του, όπως ήδη αναφέρθηκαν στη συντήρηση και επισκευή των σχολικών μονάδων. 
      Ο ομιλών Υφυπουργός συμμετείχε σε σύσκεψη στα γραφεία του Δημάρχου Αθηναίων με τους αρμόδιους αντιδημάρχους για τη σχολική στέγη. Συζητήσαμε προ μηνών αυτόν τον προγραμματισμό και είμαστε στη διάθεσή τους για οποιαδήποτε περαιτέρω συμπαράσταση χρειαστούν στο δυσχερές, επαναλαμβάνω, έργο τους και έχουμε ανοιχτή γραμμή επικοινωνίας για να αντιμετωπίσουμε αυτές τις υποχρεώσεις. 
      Είναι, πράγματι, πολιτική μας το «έξυπνο σχολείο», το σχολείο του μέλλοντος. Έχουμε διατυπώσει τις προδιαγραφές αυτού του σχολείου. Ήδη με βάση τις καινούργιες προδιαγραφές τις οποίες εφαρμόζει ο Οργανισμός Σχολικών Κτηρίων συντάσσονται και υλοποιούνται μελέτες, για την εξοικονόμηση ενέργειας, για την ανάπτυξη φιλικής σχέσης των μαθητών με το περιβάλλον και για την εφαρμογή των νέων τεχνολογικών επιτευγμάτων σ’ ό,τι αφορά τις γενικότερες υποδομές των σχολείων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
       Όμως, θα ήθελα να γνωρίζετε ότι αυτό το πρόγραμμα εξελίσσεται κάτω από αυτές τις περιοριστικές δυνατότητες, τις οποίες ήδη σας περιέγραψα για τα οικόπεδα και τον προγραμματισμό ανάπτυξης της σχολικής στέγης. 
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η ερωτώσα Βουλευτής κ. Άννα Φιλίνη. 
      ΑΝΝΑ ΦΙΛΙΝΗ: Κύριοι συνάδελφοι, ξέρουμε πολύ καλά ότι τα προβλήματα είναι πολλά σε σχέση με τα σχολεία μόλις άκουσα την επίκαιρη ερώτηση και σε σχέση με το Πέραμα. Πριν από δυο μήνες περίπου είχαμε και τη δυνατότητα να μιλήσουμε για τα σχολεία των Κυκλάδων. Είναι προφανές ότι τα προβλήματα είναι οξυμένα. Πρέπει να πω ότι τα γνωρίζω από κοντά -διότι ακριβώς υπηρέτησα στην Τοπική Αυτοδιοίκηση- ότι τα προβλήματα ακόμη και στο κέντρο της χώρας μας, στην Α΄ Περιφέρεια της Αθήνας, είναι πάρα πολλά και εξαιρετικά οξυμένα. 
      Η ερώτηση που σας είχα καταθέσει αρχικά και που δεν απαντήθηκε, είχε μια αναλυτική εξέταση των προβλημάτων των σχολείων ανά δημοτικό διαμέρισμα. Δεν θα το ξαναδιαβάσω αυτό, κύριε Υφυπουργέ, παρ’ όλο που θα σας παρακαλούσα πάρα πολύ να τα εξετάσετε από περίπτωση σε περίπτωση, διότι είναι συγκεκριμένα και διασταυρωμένα όλα αυτά τα στοιχεία που έχουμε και από τα δημοτικά μας διαμερίσματα, αλλά επίσης και από εκπαιδευτικούς. 
      Θέλω όμως να αναφέρω ορισμένα παραδείγματα, διότι έχουν να κάνουν με αυτό που είπατε, με τους χώρους. Για παράδειγμα, στο έβδομο διαμέρισμα, εδώ και πάρα πολλά χρόνια –ήμουν δημοτική σύμβουλος το 2000- είχε αποφασιστεί και είχε συμφωνήσει και το ΥΠΕΧΩΔΕ να δοθεί για την ανέγερση σχολείου ένα χώρος της ΔΕΗ. Η ΔΕΗ ήθελε να τον δεσμεύσει αρχικά για να κάνει ένα τεράστιο κτήριο. Ο Δήμος Αθηναίων συμφώνησε να δοθεί αυτό το οικόπεδο. Αυτή η διαδικασία καθυστερεί και πρέπει να αποδοθεί  για πράσινο ένα κομμάτι αυτού του οικοπέδου και  για σχολείο το υπόλοιπο. 
      Επίσης, θέλω να πω, επειδή περνάει ο χρόνος, ότι πριν μια εβδομάδα, την περασμένη Τετάρτη έγινε στην περιοχή των Πετραλώνων, πολύ κοντά στην πλατεία Κουμουνδούρου -και θα το καταθέσω διότι είναι χαρακτηριστικό- μια κινητοποίηση με μαθητές. Τα ίδια τα μικρά παιδάκια είχαν βγάλει συνθήματα «θέλουμε σχολείο για παιδάκια και όχι για ποντίκια» ή «θέλουμε χρήματα για τα σχολειά και δωρεάν παιδεία». Δηλαδή, τα παιδιά ζουν στο πετσί τους -δεν τους τα βάζει κανείς στο κεφάλι- τα πολύ οξυμένα προβλήματα και έκαναν διαδήλωση  στην οδό Πειραιώς.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 
      Τέλος, θέλω να πω για τις ΣΔΙΤ, κύριε Υφυπουργέ. Για πάρα πολλές περιπτώσεις –και για αυτές σας αναφέρω μέσα στην ερώτηση που σας έκανα αναλυτικά- έχουν δεσμευτεί κτήρια να γίνουν με ΣΔΙΤ. Έχω ακούσει και από πολλούς συναδέλφους μηχανικούς –διότι είμαι αρχιτέκτονας και μηχανικός- ότι αν η Κυβέρνηση, αν η πολιτεία έδινε τη δυνατότητα σε μικρότερες εταιρείες, και όχι μόνο στις μεγάλες μέσω των ΣΔΙΤ, να παίρνουν έργα και να τα ολοκληρώνουν έργα, θα ήταν και ένα μέσο αντιμετώπισης της οικονομικής κρίσης. Τα σχολεία θα κατασκευάζονταν πολύ πιο γρήγορα και με λιγότερο κόστος. Υπάρχουν πάρα πολλές περιπτώσεις, οι οποίες χρονίζουν και πρέπει να τις δείτε. Είναι χαρακτηριστική και η περίπτωση πολλών δημοτικών σχολείων…
      ΠΡΟΕΔΡΕΥΩΝ (Φίλιππος Πετσάλνικος): Κυρία Φιλίνη, παρακαλώ ολοκληρώστε, έχετε υπερβεί προ πολλού το χρόνο.
      ΑΝΝΑ ΦΙΛΙΝΗ: Έχω εδώ στοιχεία και αναφέρω το τέταρτο διαμέρισμα, όπου από τα είκοσι δύο νηπιαγωγεία, δεκαέξι συστεγάζονται σε δημοτικά. Είναι, πραγματικά, πολύ οξυμένη η κατάσταση παρ’ όλο που πρόκειται για την πρωτεύουσα της χώρας. 
      Καταθέτω και τη σχετική, αφίσα για να δείτε και την κινητοποίηση των παιδιών.
      (Στο σημείο αυτό η Βουλευτής κ. Άννα Φιλίνη καταθέτει για τα Πρακτικά την προαναφερθείσα αφίσα, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός Εθνικής Παιδείας και Θρησκευμάτων κ. Λυκουρέντζος έχει το λόγο.
	ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
	Κυρία συνάδελφε, από παιδιά όλοι μας ζούμε με τις αγωνίες του λαού μας και τις ανάγκες του τόπου μας. Όλες οι γενιές έχουμε αγωνιστεί για να γίνει καλύτερος ο τόπος και γίνεται καλύτερος ο τόπος. Συνεπώς και η διεκδίκηση των μικρών ή των μεγαλύτερων μαθητών σ’ αυτήν την κατεύθυνση συνεργεί έτσι, ώστε γενιά με γενιά να μπορούμε να παραδίδουμε με υπερηφάνεια τη σκυτάλη σ’ αυτούς που μας διαδέχονται ότι ο τόπος γίνεται καλύτερος και, πράγματι, από το 1974 μέχρι σήμερα μπορούμε να υπερηφανευτούμε ότι ζούμε σε μια καλύτερη Ελλάδα.
	Επιτρέψτε μου να σας πω ότι εμείς, η Κυβέρνηση της Νέας Δημοκρατίας, δεν ανατρέψαμε κάποια κατάσταση σ’ ό,τι αφορά την σχολική στέγη από το 2004 μέχρι τώρα, αλλά αντιθέτως βελτιώσαμε τα πράγματα και τα βελτιώσαμε και στην Αθήνα και τα βελτιώσαμε και σ’ όλη την επικράτεια σ’ ό,τι αφορά την πολιτική της σχολικής στέγης, αλλά και γενικότερα κάναμε τον τόπο καλύτερο. Αυτό είναι ένα δικαίωμα που το αντλούμε από τις επιδόσεις μας σε κάθε τομέα της πολιτικής, αλλά δεν είναι του παρόντος.
	Πράγματι δεσμεύομαι να σας αποστείλει ο Οργανισμός Σχολικών Κτηρίων μία αναλυτική απάντηση ανά δημοτικό διαμέρισμα γιατί έτσι το έχετε θέσει με την ερώτησή σας και είναι παράλειψη το ότι δεν έχετε πάρει αυτήν την απάντηση μεταξύ των άλλων και για το έβδομο δημοτικό διαμέρισμα. 
      Συγκρατώ τις παρατηρήσεις που κάνετε για το Πρόγραμμα Σύμπραξης Δημόσιου και Ιδιωτικού Τομέα. Δεν είμαι ο αρμόδιος Υφυπουργός για να σας απαντήσω επί της ουσίας αυτών των προτάσεων, όμως δεν θα είχα αντίρρηση έτσι όπως παρουσιάσατε αυτές τις προτάσεις να τύχουν εφαρμογής και να βοηθήσουν στην ταχύτερη κατά το δυνατόν αποκατάσταση των αναγκών σχολικής στέγης εκεί που υπάρχουν, είτε ως προς τη διαδικασία συντήρησης, είτε ως προς τη διαδικασία κατασκευής νέων σχολικών μονάδων.
	Σας ευχαριστώ.
	ΠΡΟΕΔΡΕΥΩΝ (Φίλιππος Πετσάλνικος): Εισερχόμαστε στη συζήτηση της τέταρτης με αριθμό 9690/11-11-2008 ερώτησης του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαϊτση Αποστολάτου προς τον Υπουργό Οικονομίας και Οικονομικών, σχετικά με τις οφειλές του κράτους στα φαρμακεία.
	Η ερώτηση του κυρίου συναδέλφου έχει ως εξής:
	«Σε δυσμενή θέση βρίσκονται οι φαρμακοποιοί και σε ακόμη δυσμενέστερη προβλέπεται να βρεθούν οι ασφαλισμένοι του δημοσίου με τις ανεξόφλητες υποχρεώσεις του κράτους προς τα φαρμακεία να αυξάνονται ολοένα και περισσότερο. Δεδομένης της κατάστασης μάλιστα, οι φαρμακοποιοί της Αθήνας και του Πειραιά έχουν εξαγγείλει την διακοπή εκτέλεσης συνταγών επί πιστώσει από τις 17 Νοεμβρίου.
	Συνεπώς ερωτάται ο αρμόδιος Υπουργός πότε προτίθεται να προβεί στις απαραίτητες ενέργειες για την εξόφληση των οφειλομένων».
	Στην ερώτηση του κ. Αποστολάτου θα απαντήσει ο Υφυπουργός Οικονομίας και Οικονομικών κ. Λέγκας.
	Ορίστε, κύριε Λέγκα, έχετε το λόγο.
	ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
	Κύριε συνάδελφε, παρά το γεγονός ότι το ερώτημα αυτό έχει απαντηθεί αρκετές φορές σ’ αυτήν την Αίθουσα, η επικαιροποίηση των στοιχείων του ερωτήματός σας είναι χρήσιμη και για τη δική σας ενημέρωση και για την ενημέρωση της Εθνικής Αντιπροσωπείας. Βεβαίως λόγω της ευαισθησίας του θέματος θα μου επιτρέψετε αρχικά να επαναλάβω το νομικό πλαίσιο που αφορά, κυρίως, στην αρμοδιότητά μας, στην αρμοδιότητα δηλαδή του Υπουργείου Οικονομίας και Οικονομικών. 
      Ως γνωστό, το πλαίσιο χρηματοδότησης του ΟΠΑΔ στηρίζεται στο νομικό πλαίσιο του 1999. Σύμφωνα μ’ αυτό οι επιχορηγήσεις του φορέα συντίθενται κατά τα 2/3 από τη συνεισφορά του δημοσίου και κατά το 1/3 από εισφορές των ασφαλισμένων του δημοσίου. Σ’ αυτό και μόνο το σημείο περιορίζεται η αρμοδιότητα του Υπουργείου Οικονομίας και Οικονομικών, δηλαδή στην καταβολή της προβλεπόμενης εισφοράς του δημοσίου.
	Ας δούμε πώς εφαρμόζεται αυτή η συνεισφορά, αυτή η χρηματοδότηση, το 2008 οι εισφορές των εργαζομένων ήταν 354.250.000 ευρώ. Με βάση αυτές τις εισφορές η συνολική επιχορήγηση του ΟΠΑΔ θα έπρεπε να ανέλθει σε 1.062.000.000 ευρώ. Εν τούτοις στον προϋπολογισμό του 2008 ενεγράφη πίστωση μεγαλύτερη κατά 87.000.000 ευρώ. Στην ουσία ενεγράφησαν 1.150.000.000 ευρώ. Στον προϋπολογισμό του 2009 έχουμε ανάλογη κατάσταση, ανάλογη πρόβλεψη. Οι ετήσιες εισφορές των εργαζομένων ήταν 390.000.000 ευρώ και η συνολική επιχορήγηση του ΟΠΑΔ έπρεπε να διαμορφωθεί στο 1.170.000.000 ευρώ. Παρά ταύτα, στον προϋπολογισμό του 2009 ενεγράφησαν 1.220.000.000 ευρώ, 50.000.000 παραπάνω από την θεσμοθετημένη υποχρέωση του κράτους.
    Ήδη από την 1η Ιανουαρίου έχει διατεθεί το 25% του ως άνω ποσού που αντιστοιχεί στο πρώτο τρίμηνο του 2009. Κατά συνέπεια δεν υφίσταται καμμία εκκρεμότητα ως προς το σκέλος καταβολής της ετήσιας εισφοράς του δημοσίου για το οποίο αρμόδιο και υπεύθυνο είναι το Υπουργείο Οικονομικών. 
    Τώρα για τα λοιπά ζητήματα της κατανομής και της τελικής διάθεσης στους δικαιούχους αρμόδιο να απαντήσει είναι το Υπουργείο Υγείας και Κοινωνικής Αλληλεγγύης. 
    Σ’ ό,τι αφορά τώρα τις υποχρεώσεις του ΟΠΑΔ έναντι των συμβεβλημένων φαρμακοποιών, η διοίκηση του φορέα μας έχει ενημερώσει ότι ο ΟΠΑΔ από την αρχή του τρέχοντος έτους ως σήμερα έχει αποστείλει από τις περιφερειακές υπηρεσίες του νομού Αττικής συνολικά το ποσό των 36.000.000 ευρώ για την πληρωμή των συμβεβλημένων φαρμακοποιών. Μ’ αυτό το ποσό εξοφλούνται οι καταθέσεις λογαριασμών των συμβεβλημένων φαρμακοποιών ως και τον Οκτώβριο του 2008. 
    Επιπλέον, υπάρχει χρηματικό ένταλμα ύψους 45.000.000 ευρώ με το οποίο θα καλυφθούν οι υποχρεώσεις του ΟΠΑΔ προς τους φαρμακοποιούς όλης της επικράτειας ως και τον μήνα Νοέμβριο του 2008. Από αυτά τα στοιχεία που σας κατέθεσα, αγαπητέ συνάδελφε, προκύπτει ότι η αποπληρωμή των υποχρεώσεων του οργανισμού προς τους φαρμακοποιούς αλλά και τους λοιπούς συμβεβλημένους κρίνεται ικανοποιητική και μέλημά μας βεβαίως είναι και στο μέλλον να βελτιωθεί περαιτέρω.
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Αντιπρόεδρος της Βουλής, κ. Βαΐτσης Αποστολάτος. 
     ΒΑΪΤΣΗΣ ΑΠΟΣΤΟΛΑΤΟΣ (Ζ΄ Αντιπρόεδρος της Βουλής): Αξιότιμε κύριε Υπουργέ, αρχικά την ερώτηση την απέσυρα από τον Νοέμβριο του 2008. Ήταν μια απλή αναπάντητη και είχα να διαλέξω μεταξύ της ανεργίας του Πειραιά και αυτή που, πράγματι, έχει απαντηθεί πολλές φορές. Μου απαντήσατε ως ένας από τους τρεις αρχιλογιστές του ελληνικού κράτους. Οι αριθμοί πάνε πάρα πολύ καλά. Αλλά εγώ θα ήθελα πολύ απλά να σας πω ότι αν πονούσε το δόντι σας ή αν είχατε πυρετό ή δεν ξέρω τι άλλο πόνο και βάσανο ιατρικού τύπου αντιμετωπίζατε, αν η απάντηση που μου δώσατε καλύπτει τους Έλληνες πολίτες όταν πάνε στο φαρμακείο και ο φαρμακοποιός ο οποίος πολλές φορές τους έχει εξυπηρετήσει τους λέει αδυνατώ πλέον γιατί το επίσημο κράτος έχει να με πληρώσει πέντε μήνες. Εγώ θέλω πάρα πολύ απλά, γιατί δεν πιστεύω ότι πρέπει εδώ απλώς να παίζουμε θέατρο –κάθε άλλο για όλους μας- ότι θα έχω μια δέσμευση από εσάς έτσι που να μην επικαλούνται άλλοι αξιότιμοι συνάδελφοί σας την έλλειψη χρημάτων για το ότι δεν τήρησαν υποσχέσεις, υπογραφές και φαίνονται αφερέγγυοι -το Υπουργείο Υγείας συγκεκριμένα που μου είπατε. 
     Διότι εδώ έχουμε το φαινόμενο για τους αριθμούς των χρημάτων που πληρώθηκαν τον Οκτώβρη του 2008 και ενήμερος είμαι ότι μέχρι τις 31 Ιανουάριου 2009  υπήρχε η δέσμευση ότι θα πληρωθούν όλοι τούτοι και η οποία έχει πάει μέχρι τον Μάρτιο του 2009. 
     Την δέσμευσή σας θέλω ότι, πραγματικά, θα γίνει κάτι τέτοιο και δεν θα ισχύσει το «λαός και Κολωνάκι» με την έννοια ότι στην Αθήνα πληρώθηκαν, στον Πειραιά για τον οποίο σας έγραψα οι φαρμακοποιοί δηλώνουν απλήρωτοι όπως και στην περιφέρεια της υπόλοιπης Ελλάδας. Κάντε κάτι ώστε όλοι αυτοί οι ασφαλισμένοι του δημοσίου και οι λοιποί να τύχουν έστω αυτής της δωρεάν κατά τα 2/3 φαρμακευτικής περίθαλψης που δικαιούνται. Τίποτα άλλο. 
     Ευχαριστώ.
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Οικονομίας και Οικονομικών, κ. Νικόλαος Λέγκας.
     ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Αγαπητέ συνάδελφε, δεν ξέρω αν σας απάντησα σαν αρχιλογιστής.
     ΒΑΪΤΣΗΣ ΑΠΟΣΤΟΛΑΤΟΣ (Ζ΄ Αντιπρόεδρος της Βουλής): Δεν είναι κακό.
     ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Όχι, βεβαίως δεν είναι κακό. Σε κάθε περίπτωση έχω απαντήσει για θέματα της αρμοδιότητας του Υπουργείου Οικονομικών. Και αυτό, βεβαίως, που τόνισα είναι ότι το ελληνικό δημόσιο έχει εξοφλήσει και με το παραπάνω τις υποχρεώσεις του απέναντι στον ΟΠΑΔ. 
     Σας ανέφερα δυο χαρακτηριστικά παραδείγματα: Προϋπολογισμός 2008- προϋπολογισμός 2009.
Τα επιπλέον 87.000.000 τα οποία εγγράψαμε στον προϋπολογισμό του 2008 και τα 50.000.000 επιπλέον στον προϋπολογισμό του 2009. 
      Και κοντά σ’ αυτά τα στοιχεία θα προσθέσω ότι η φαρμακευτική δαπάνη και γενικότερα οι δαπάνες στον ΟΠΑΔ έχουν αυξηθεί κατά 35% τα τελευταία χρόνια. Και έχουν αυξηθεί διότι, βεβαίως, διευρύνθηκε μεταξύ άλλων το εύρος των εξετάσεων. 
      Από εκεί και πέρα δεν πρέπει να παραγνωρίζετε ότι αυτή η Κυβέρνηση, η Κυβέρνηση της Νέας Δημοκρατίας ήταν που αύξησε σε λογικά, θα έλεγα, επίπεδα τις αμοιβές των ιατρών, τριπλασιάζοντας τις αμοιβές τους. Και καταλαβαίνετε ότι σήμερα καλείται και ο ΟΠΑΔ να καλύψει αυτό το κόστος. 
      Σε κάθε περίπτωση, όπως ανέφερα προηγουμένως, κάνουμε ό,τι είναι δυνατόν για να ενισχύσουμε τον οργανισμό ώστε να είναι όσο το δυνατόν πιο συνεπής απέναντι στους συμβεβλημένους ιατρούς και στους συμβεβλημένους φαρμακοποιούς.
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε. 
      Αναφορές και εθρωτήσεις δεύτερου κύκλου:
      Θα συζητηθεί η με αριθμό 12804/20.1.2009 ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Κατσιφάρα προς τον Υπουργό Υγείας και Κοινωνικής Αλληλεγγύης, σχετικά με χρηματοδότηση για την ανάπτυξη του Ιατροπαιδαγωγικού Κέντρου, στο παλαιό κτήριο του «Καραμανδάνειου» στην Πάτρα.
      Η ερώτηση έχει ως εξής:
      «Ο κίνδυνος της απώλειας του σημαντικού για την Πάτρα έργου της ανάπτυξης του Ιατροπαιδαγωγικού Κέντρου στο κτήριο του παλαιού «Καραμανδάνειου» είναι υπαρκτός μετά την τελευταία εμπλοκή του έργου, από την αδιαφορία της Κυβέρνησης να διασφαλίσει την αναγκαία χρηματοδότηση.
      Η ένταξη του έργου σε συγκεκριμένο πρόγραμμα έγινε με απόφαση της Περιφέρειας Δυτικής Ελλάδας, με επιλέξιμο προϋπολογισμό ύψους 2.700.000 ευρώ και προθεσμία ολοκλήρωσης του έργου 30.9.2009 (δεκαπέντε μήνες).
      Η εντολή δημοπράτησης του έργου δόθηκε με την ίδια απόφαση στη Νομαρχιακή Αυτοδιοίκηση Αχαΐας, η οποία ως όφειλε, ολοκλήρωσε το διαγωνισμό αλλά το έργο, δυστυχώς της ανάπλασης του κτηρίου, δεν μπορεί να ξεκινήσει άμεσα, γιατί «εντελώς ξαφνικά» παρουσιάστηκε το πρόβλημα της έλλειψης χρηματοδότησης από την αμέλεια-αδιαφορία των υπευθύνων να ενταχθεί η πίστωση στον αντίστοιχο κωδικό.
      Σε συνέχεια των παραπάνω.
      Ερωτάται ο κύριος Υπουργός:
      1. Όταν ελήφθη η απόφαση ένταξης του έργου στο Γ΄ Κοινοτικό Πλαίσιο Στήριξης και δόθηκε η εντολή δημοπράτησης ήταν διασφαλισμένοι οι πόροι; Ποιος έχει την ευθύνη για την εμπλοκή του έργου;
      2. Πρόκειται να ξεκινήσει άμεσα το έργο από πόρους του Γ΄ Κοινοτικού Πλαισίου Στήριξης, για να μη χαθεί μια ακόμη ευκαιρία για την Πάτρα και τους πολίτες της;»
      Θα απαντήσει ο Υφυπουργός Υγείας και Κοινωνικής Αλληλεγγύης κ. Μάριος Σαλμάς.
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης)	: Ευχαριστώ, κύριε Πρόεδρε.
      Κυρίες και κύριοι συνάδελφοι, το έργο «διαμόρφωση εσωτερικών χώρων του παλαιού «Γενικού Νοσοκομείου Παίδων Καραμανδάνειου» εντάχθηκε στο Περιφερειακό Επιχειρησιακό Πρόγραμμα Δυτικής Ελλάδος 2000-2006 στο πλαίσιο του μέτρου «1. Υγείας Πρόνοια» του άξονα προτεραιότητας «4. Ενίσχυση αστικών  υποδομών, βελτίωση ποιότητας ζωής», με καθ’ ύλην αρμόδια υπηρεσία την ενδιάμεση Διαχειριστική Αρχή Περιφέρειας Δυτικής Ελλάδος.
      Το έργο αφορά στη διαμόρφωση των εσωτερικών χώρων του παλαιού κτιρίου του «Καραμανδάνειου Νοσοκομείου Παίδων», ώστε να δημιουργηθούν οι απαραίτητοι χώροι για τη λειτουργία του Ιατροπαιδαγωγικού Κέντρου που θα βοηθούσε στην αντιμετώπιση παιδιών με ψυχικά και ψυχιατρικά προβλήματα.
      Το έργο κατά την ημερομηνία υποβολής της πρότασης, δεν είχε έγκριση σκοπιμότητας και η μελέτη κατασκευής του δεν είχε ολοκληρωθεί. Για την υλοποίηση, όμως, του προτεινόμενου έργου, το Υπουργείο Υγείας και Κοινωνικής Αλληλεγγύης με απόφασή του, ενέκρινε από άποψη σκοπιμότητας την υλοποίησή του και με έγγραφο της Διεύθυνσης Τεχνικών Υπηρεσιών του Υπουργείου μας, μεταβιβάστηκε στο Νομάρχη του Νομού Αχαΐας η αρμοδιότητα έγκρισης της μελέτης και μελέτης του έργου.
      Το Υπουργείο Οικονομίας και Οικονομικών με έγγραφό του συμφώνησε στην ένταξη της πράξης στο Περιφερειακό Επιχειρησιακό Πρόγραμμα Δυτικής Ελλάδας οπότε εκδόθηκε απόφαση της Περιφέρειας Δυτικής Ελλάδος για την ένταξή του με προϋπολογισμό ύψους 2.700.000 ευρώ. Εν συνεχεία η Περιφέρεια Δυτικής Ελλάδος και συγκεκριμένα η Διεύθυνση Σχεδιασμού και Ανάπτυξης αιτήθηκε με σχετικό έγγραφό της στο Υπουργείο Οικονομίας και Οικονομικών, στη Διεύθυνση Δημοσίων Επενδύσεων, την εγγραφή του έργου στη ΣΑΕΠ 001/3 του Προγράμματος Δημοσίων Επενδύσεων προκειμένου να χρηματοδοτηθεί. 
    Το έργο δημοπρατήθηκε στις 23.12.2008. Κατέστη, όμως, αδύνατη η έκδοση απόφασης κατακύρωσης του διαγωνισμού λόγω μη εγγραφής του έργου στο Πρόγραμμα Δημοσίων Εεπενδύσεων.
    Το έργο δεν είχε λάβει το 2008 κωδικό χρηματοδότησης στο Πρόγραμμα Δημοσίων Επενδύσεων, επειδή υπήρχε υπερδέσμευση του μέτρου. Για το λόγο αυτό παρουσιάστηκε δυσκολία χρηματοδότησης.
    Λόγω της μη εγγραφής του έργου στη ΣΑΕΠ και της σπουδαιότητάς του, η ενδιάμεση Διαχειριστική Αρχή Περιφέρειας Δυτικής Ελλάδας αιτήθηκε με έγγραφό της προς τη Διεύθυνση Σχεδιασμού και Ανάπτυξης της Περιφέρειας Δυτικής Ελλάδος στη Διαχειριστική Αρχή του Προγράμματος Υγείας -Πρόνοιας και του Υπουργείου Οικονομίας και Οικονομικών, τη διερεύνηση της δυνατότητας εγγραφής του έργου σε συλλογική απόφαση του ΕΣΠΑ προκειμένου να χρηματοδοτηθεί.
    Με έγγραφό της η Διαχειριστική Αρχή του Υγείας - Πρόνοιας έδωσε τη σύμφωνη γνώμη της για τη χρηματοδότηση του έργου από το ΕΣΠΑ, σύμφωνα με τις οριζόμενες διαδικασίες. 
    Λόγω της σπουδαιότητας, όμως, του έργου και κατόπιν συντονισμένων ενεργειών, που προωθήθηκαν από το Υπουργείο μας, το έργο αυτό εντάχθηκε στο Πρόγραμμα Δημοσίων Επενδύσεων του τρέχοντος έτους με προϋπολογισμό ύψους 2.700.000 ευρώ και με ισόποσες πιστώσεις έτους 2009.
    Αναλυτικότερα το ως άνω έργο θα χρηματοδοτηθεί αρχικά από το Γ’ Κοινοτικό Πλαίσιο Στήριξης και στη συνέχεια από το ΕΣΠΑ, προκειμένου να συνεχιστεί απρόσκοπτα η απαιτούμενη χρηματοδότησή του για την υλοποίησή του.
    Η σχετική απόφαση κατανομής των πιστώσεων βρίσκεται στο στάδιο της υπογραφής από τον αρμόδιο Υπουργό.
    Ευχαριστώ.
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής κ. Απόστολος Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε και κύριε Υπουργέ, είναι εγκληματικό από αμέλεια και αδιαφορία να χάνεται ένα τόσο σημαντικό έργο που αφορά την ανάπτυξη και λειτουργία του Ιατροπαιδαγωγικού Κέντρου της Πάτρας. Είναι εγκληματικό να χάνονται πόροι μεσούσης της κρίσης και κυρίως κοινοτικοί πόροι. Και είναι εγκληματικό να εξευτελίζεται έτσι η Δημόσια Διοίκηση, η πολιτική και οι θεσμοί. 
      Επίσης, κύριε Υπουργέ –θα το πω, δεν μπορώ να μην κάνω αναφορά- είναι και ταπεινωτικό για την Κυβέρνηση να δημοπρατεί έργα χωρίς να έχει διασφαλισμένους τους πόρους, να σταματά τα έργα για να τα εντάξει στο επόμενο πρόγραμμα.
      Κύριε Υπουργέ, και σας σέβομαι και γνωρίζω ότι είστε ένας νέος Υπουργός που δεν έχετε προσωπική πολιτική ευθύνη. Υπάρχει, όμως, πολιτική ευθύνη και για τον εξευτελισμό, έτσι ακριβώς όπως έγινε, και επειδή χάνονται πόροι από ένα σημαντικό έργο.
      Κύριε Υπουργέ, με απόφαση, όμως, της Κυβέρνησης δημοπρατήθηκε το έργο. Με απόφαση της Κυβέρνησης εντάχθηκε το έργο στο Περιφερειακό Πρόγραμμα Δυτικής Ελλάδας και στο μέτρο «1 – 3 Υγεία – Πρόνοια». Δικές σας είναι οι αποφάσεις. Ο περιφερειάρχης είναι ορισμένος από την Κυβέρνηση. 
      Θέλω, όμως, κύριε Υπουργέ, επειδή δεν απαντήσατε, να μου πείτε το εξής: Ποιος έχει την ευθύνη που εντάχθηκε ένα έργο χωρίς να είναι δεσμευμένοι οι πόροι; Κι αν ήταν δεσμευμένοι οι πόροι, πείτε μου πού πήγαν, σε ποιο άλλο έργο πήγαν. Διότι χάθηκαν και από την Πάτρα αυτά τα χρήματα, χάθηκαν και από το Γ΄ Κοινοτικό Πλαίσιο Στήριξης. Και πηγαίνουμε στην ελπίδα. Πηγαίνουμε πάλι στο «θα». Με το «θα», κύριε Υπουργέ, δεν υλοποιείς έργα. Έργα υλοποιείς όταν πραγματικά έχεις διασφαλισμένους πόρους –που δεν είχατε- και δεύτερον, πολιτική βούληση να γίνουν αυτά τα έργα.
      Και πείτε μου, κύριε Υπουργέ, ακόμη: Δεν σας προβληματίζει το να χάνονται πόροι από το Γ΄ Κοινοτικό Πλαίσιο Στήριξης σε μία εποχή που πρέπει να εξοικονομήσουμε πόρους, να μη χάσουμε ούτε μία δραχμή; 
      Είναι ζητήματα που σας αφορούν. Είναι ζητήματα που αφορούν την Κυβέρνηση. Είναι ζητήματα που αφορούν τη συνέπεια και την αξιοπρέπεια που πρέπει να έχει το πολιτικό σύστημα στη χώρα μας.
      Κύριε Υπουργέ, δεν μας απαντήσατε και στο εξής: Πότε θα ξεκινήσει το έργο; Στην Αχαΐα γνωρίζαμε με την προηγούμενη απόφαση δημοπράτησης του έργου και απόφαση, του περιφερειάρχη, ένταξης του έργου, ότι θα έχει ολοκληρωθεί στις 31.9.2009.
      Πότε θα ξεκινήσει το έργο; Τι θα κάνετε μ’ αυτήν την εργολαβία, όπου έχει εγκατασταθεί εργολάβος μέσα; Πότε θα ολοκληρωθεί το έργο; Είναι απαντήσεις που δεν έχετε δώσει ακόμα. Θέλω να πιστεύω ότι σ’ αυτά τα ζητήματα, που είναι ζητήματα αξιοπρέπειας, συνέπειας, θα πρέπει η Κυβέρνηση να ανταποκριθεί.
      ΠΡΟΕΔΡΕΥΩΝ (Φίλιππος Πετσάλνικος): Κύριε Κατσιφάρα, σας παρακαλώ να ολοκληρώσετε. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, ολοκληρώνω και σας ευχαριστώ για την ανοχή. Αναπτύξατε πλήρως την ερώτησή σας.
      Εμείς δεν θα κάνουμε καμμιά έκπτωση ούτε στο πολιτικό μέρος, αλλά ούτε και στο θέμα που αφορά την ίδρυση και τη λειτουργία του κέντρου, που αφορά παιδιά και πρέπει να έχουμε την αντίστοιχη ευαισθησία. 
      Η Πάτρα, κύριε Πρόεδρε, είναι το τρίτο μεγαλύτερο αστικό συγκρότημα και το συγκεκριμένο έργο θα έλυνε προβλήματα στην ευρύτερη περιοχή. Καταθέτω το σχετικό έγγραφο για τα Πρακτικά.
      (Στο σημείο αυτό ο Βουλευτής κ. Απόστολος Κατσιφάρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Υγείας και Κοινωνικής Αλληλεγγύης, ο κ. Μάριος Σαλμάς.
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε. 
      Πράγματι, η ευθύνη είναι δική μου -την αναγνωρίζω- που άφησα το συνάδελφο να εκτεθεί. Και είναι δική μου, γιατί ίσως να μην τόνισα τόσο καλά αυτό που έπρεπε να καταλάβει, ότι το έργο μπήκε στο Πρόγραμμα Δημοσίων Επενδύσεων του 2009. 
      Προφανώς, κύριε συνάδελφε, επειδή στα έδρανα που κάθεστε κάθισα και εγώ τέσσερα χρόνια ως αντιπολιτευόμενος Βουλευτής και καταλαβαίνω την αγωνία και το ενδιαφέρον σας, όψιμο μεν, γιατί πρώιμο ενδιαφέρον ήταν από το διοικητή του Νοσοκομείου Καραμανδάνειο, που με τους φορείς πίεσαν στο παρά πέντε, στη λήξη του προγράμματος 2000–2006, για να μπει το έργο…
      ΑΠΟΣΤΟΛΟΣ ΚΑΤΣΙΦΑΡΑΣ: Από πού δημοπρατήσατε; 
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Θα σας απαντήσω. 
      ΑΠΟΣΤΟΛΟΣ ΚΑΤΣΙΦΑΡΑΣ: Από το Γ΄ Κοινοτικό Πλαίσιο Στήριξης. 
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Τη στιγμή που είχε 125% υπερδέσμευση…
      ΑΠΟΣΤΟΛΟΣ ΚΑΤΣΙΦΑΡΑΣ: Το δημοπρατήσατε, ναι ή όχι; Μην προκαλείτε, κύριε Υπουργέ. 
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Κύριε Κατσιφάρα, αφήστε με να απαντήσω.
      ΠΡΟΕΔΡΕΥΩΝ (Φίλιππος Πετσάλνικος): Κύριε Κατσιφάρα, σας παρακαλώ πολύ! Αφήστε τον Υφυπουργό να ολοκληρώσει. 
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): Κατ’ αρχάς, για να μην ανησυχείτε, το έργο γίνεται. 
      Δεύτερον, ήρθατε αδιάβαστος… 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, κατέθεσα στα Πρακτικά τα έργα και τις ημέρες σας.
      ΜΑΡΙΟΣ ΣΑΛΜΑΣ (Υφυπουργός Υγείας και Κοινωνικής Αλληλεγγύης): …διότι αυτό που πρέπει να ξέρετε είναι ότι ο προϋπολογισμός του δημοπρατούμενου έργου –λέει η εγκύκλιος που δεν τη διαβάσατε- θα πρέπει να έχει οπωσδήποτε εγγραφεί στο Πρόγραμμα Δημοσίων Επενδύσεων, πριν από την έκδοση απόφασης κατοχύρωσης του διαγωνισμού από την αναθέτουσα αρχή. 
      Σας λέω, λοιπόν, ότι δόθηκε η δυνατότητα από το ΕΣΠΑ να συνεχιστεί. Επειδή, όμως, τη στιγμή που έγινε η πρόταση υπήρχε 125% υπερδέσμευση, υπήρχαν δύο επιλογές: Είτε να πει η περιφέρεια «δεν το δέχομαι, γιατί έχω κάνει υπέρβαση και είμαι στο 125%» είτε να προσπαθήσει να το εντάξει, οπότε στη χειρότερη περίπτωση που δεν θα έπαιρνε χρηματοδότηση στο Πρόγραμμα Δημοσίων Επενδύσεων, με την οριζόντια δράση του ΕΣΠΑ, παίρνει άμεση προτεραιότητα για να γίνει στο ΕΣΠΑ. Άρα, ήταν θετικό. 
      Όμως, παρ’ όλα αυτά, σε έγγραφο του Υπουργείου Οικονομικών, το οποίο έχω και στα χέρια μου, από το Πρόγραμμα Δημοσίων Επενδύσεων αναφέρεται ότι το έργο εντάσσεται και στο Πρόγραμμα Δημοσίων Επενδύσεων του 2009 από το Γ’ Κοινοτικό Πλαίσιο Στήριξης. Άρα, ο στόχος επετεύχθη και δεν υπάρχει λόγος για κορώνες, ούτε να λέτε ότι εξαπατήσαμε ούτε ότι ολιγωρήσαμε. Το έργο θα γίνει με τον καλύτερο δυνατό τρόπο, παρ’ ότι ήρθε στο παρά πέντε, για να ενταχθεί. Και αυτό οφείλεται από πρωτοβουλία τόσο του προέδρου του νοσοκομείου, των κοινωνικών φορέων, της ΔΥΠΕ και της Γενικής Γραμματείας της Περιφέρειας Δυτικής Ελλάδας.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών ιατρών του ΕΣΥ, σύμφωνα με το π.δ. 76/2005 και άλλες διατάξεις».
      Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος γνωστοποιεί ότι κατά τη σημερινή συζήτηση του σχεδίου νόμου του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών ιατρών του ΕΣΥ, σύμφωνα με το π.δ. 76/2005 και άλλες διατάξεις» ορίζεται ως ειδικός αγορητής ο Βουλευτής κ. Αναστάσιος Κουράκης.
      Το λόγο έχει ο συνάδελφος Βουλευτής της Νέας Δημοκρατίας, κ. Ιωάννης Κοσμίδης και μέχρις ότου έρθει στο Βήμα ο κ. Κοσμίδης, σας γνωστοποιώ ότι ο συνάδελφος Βουλευτής κ. Μαργαρίτης Τζίμας ζητεί ολιγοήμερη άδεια απουσίας του στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Φίλιππος Πετσάλνικος): Συνεπώς το Σώμα ενέκρινε τη ζητηθείσα άδεια. 
      Ορίστε, κύριε Κοσμίδη, έχετε το λόγο. 
      ΙΩΑΝΝΗΣ ΚΟΣΜΙΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, το σχέδιο νόμου που σήμερα συζητούμε, αποτελεί μείζονα παρέμβαση στο χώρο της νοσοκομειακής περίθαλψης από της ιδρύσεως του Εθνικού Συστήματος Υγείας. Σήμερα, τίθενται οι βάσεις για ένα νέο ξεκίνημα στο νοσοκομειακό χώρο. Σήμερα, το Κοινοβούλιο συζητά για τη μεγαλύτερη επένδυση στο ανθρώπινο κεφάλαιο στο χώρο της υγείας. 
      Το νομοσχέδιο αυτό έχει  και μία άλλη πρωτοτυπία. Ενσωματώνονται οι προβλέψεις της Ειδικής Κλαδικής Σύμβασης, μιας σύμβασης που είναι προϊόν διαλόγου με τα συνδικαλιστικά όργανα των γιατρών. Είναι, λοιπόν, ένα σχέδιο νόμου με το οποίο οι πολίτες που τους αφορά, συμφωνούν κατά τεκμήριο.
       Με το προτεινόμενο σχέδιο νόμου, η Κυβέρνηση της Νέας Δημοκρατίας, η Κυβέρνηση του Κώστα Καραμανλή, δίνει λύσεις σε σειρά ζητημάτων κεφαλαιώδους χαρακτήρα για τους νοσοκομειακούς γιατρούς που βελτιώνουν και εκσυγχρονίζουν τους όρους απασχόλησής τους. 
      Εισάγεται η μόνη διαρκής και απόλυτη σύννομη λύση που δεσμεύει το σύνολο των νοσοκομειακών ιατρών με το οποίο προβλέπεται ότι οι ειδικευμένοι και οι ειδικευόμενοι ιατροί του ΕΣΥ πραγματοποιούν τις απαραίτητες εφημερίες για την ασφαλή λειτουργία των νοσοκομείων και των κέντρων υγείας. 
      Τονίζεται, δε, με έμφαση στο άρθρο 1, ότι για τις ανάγκες κατάρτισης του προγράμματος εφημεριών και ομαλής λειτουργίας των νοσοκομείων και των κέντρων υγείας, δεν εφαρμόζονται ελαστικά ωράρια και ελαστικές σχέσεις εργασίας. 
      Με το άρθρο 2, θεσπίζεται το επτάωρο τακτικό πρωινό ωράριο των ιατρών και τους χορηγείται ημερανάπαυση, μετά από κάθε ενεργό εφημερία. Το μέτρο αυτό αποτελεί καινοτομία, ώστε να βελτιώνονται οι όροι εργασίας των ιατρών, εξασφαλίζεται χρόνος ανάπαυσης και με τον τρόπο αυτό βελτιστοποιείται και η παροχή καλύτερων υπηρεσιών υγείας στο κοινωνικό σύνολο. 
      Με το άρθρο 3, χορηγούνται εύλογες φορολογικές ελαφρύνσεις στους νοσοκομειακούς ιατρούς. Οι φορολογικές ελαφρύνσεις αφορούν τις εφημερίες των ειδικευμένων και ειδικευόμενων, το επίδομα εφημερίας των διευθυντών ιατρών της Α΄ ζώνης. Το επίδομα, δε, βιβλιοθήκης των νοσοκομειακών ιατρών δεν υπόκειται σε φορολόγηση. 
      Με το άρθρο 5, προβλέπεται για το προσεχές χρονικό διάστημα η πρόσληψη δύο χιλιάδων ιατρών που θα καλύψουν τα οργανικά κενά των νοσοκομείων του ΕΣΥ και θα επιτρέψουν να μπει σε εφαρμογή ο όρος για τα ανώτατα επιτρεπτά όρια εργασίας. 
      Πρέπει να σημειωθεί ότι η επιλογή των ειδικοτήτων και η κατανομή των προσλήψεων θα γίνει από επιτροπή στην οποία συμμετέχουν και οι νοσοκομειακοί ιατροί, οι οποίοι είναι οι κατεξοχήν γνώστες των κενών και των αναγκών του δημόσιου συστήματος υγείας. Με τον τρόπο αυτό οι προσλήψεις δεν θα γίνονται με γνώμονα την εξυπηρέτηση προσωπικών προτεραιοτήτων, αλλά των πραγματικών αναγκών του Εθνικού Συστήματος Υγείας. 
      Συγχρόνως, με το παρόν σχέδιο νόμου, δίνονται σημαντικές μισθολογικές ενισχύσεις σ’ όλες τις βαθμίδες των νοσοκομειακών ιατρών, ως μία αναγνώριση του σπουδαίου τους έργου που μέχρι σήμερα αμείβονταν κατά τρόπο υποτιμημένο, υποδεέστερο, σε σχέση με τους συναδέλφους τους σ’ άλλα κράτη της Ευρωπαϊκής Ένωσης. Οι σημαντικές μισθολογικές ενισχύσεις αποτελούν τη βάση του νέου ιατρικού μισθολογίου που ανταποκρίνεται στην ιδιαιτερότητα και τη σπουδαιότητα του λειτουργήματός τους. 
      Νομίζω, όμως, ότι τώρα πρέπει να αναμορφωθεί, κύριε Υπουργέ, και η εγκύκλιος που αναφέρεται στο πλαφόν που πληρώνονται οι νοσοκομειακοί ιατροί, ούτως ώστε να προσαρμοστεί με την αύξηση του μισθολογίου και με το νέο ωρομίσθιο. 
      Επίσης, με το υπό συζήτηση νομοσχέδιο εξασφαλίζονται και πρόσθετες δυνατότητες για την κάλυψη των κενών που υπάρχουν στα νοσοκομεία της χώρας σε νοσηλευτικό, κατά κανόνα, προσωπικό.
       Υπό την εποπτεία του ΑΣΕΠ, με απόλυτη τήρηση και νομιμότητα των συνταγματικών διατάξεων, επιταχύνονται οι διαδικασίες για την πρόσληψη προσωπικού στα νοσοκομεία. Η ρύθμιση είναι εξαιρετική, περιορισμένης χρονικής διάρκειας, αφού διαρκεί μόνο τρία χρόνια και αφορά συγκεκριμένο αριθμό νοσηλευτών, καθώς ρητά αναφέρεται ότι μετά τη διαδικασία που εισάγεται, μπορεί να προσληφθούν, έως πεντέμισι χιλιάδες νοσηλευτές. Ο συντονισμός του διαγωνισμού γίνεται υπό την ευθύνη των υγειονομικών περιφερειών.
       Σημαντική κρίνεται, επίσης, η πρόβλεψη ότι κάθε υποψήφιος έχει τη δυνατότητα υποβολής αίτησης σε δύο μόνο μονάδες του ΕΣΥ της ίδιας υγειονομικής περιφέρειας, στο πλαίσιο του ίδιου διαγωνισμού και ότι οι επιτυχόντες είναι υποχρεωμένοι να παραμείνουν για πέντε έτη στη θέση διορισμού τους. 
    Με το άρθρο 4 καθιερώνεται ένα νέο σύστημα ένταξης και εξέλιξης στο ΕΣΥ. Με τις βελτιώσεις που ανήγγειλε προχθές ο κύριος Υπουργός, προϊόν διαλόγου και στην Επιτροπή Κοινωνικών Υποθέσεων και με τους εκπροσώπους των ιατρών, θεσμοθετείται ένα νέο σύστημα υπηρεσιακής εξέλιξης που δίνει τη δυνατότητα σε κάθε ικανό επιστήμονα να εξελιχθεί σ’ ολόκληρη την ιεραρχία μέχρι και το βαθμό του διευθυντή. Η εξέλιξη και η ανέλιξη στο βαθμό του διευθυντή στηρίζεται στην αξιολόγηση με αξιοκρατικά και επιστημονικά κριτήρια. Συγχρόνως θεσμοθετείται και ο τίτλος «συντονιστής διευθυντής». Επιλέγεται περιοδικά κάθε τέσσερα χρόνια και εξασφαλίζεται έτσι η αποτελεσματικότητα και η συνέχεια στη διοίκηση του τμήματος. 
    Κυρίες και κύριοι συνάδελφοι, μετά την αντιμετώπιση αυτών των οξέων προβλημάτων που αντιμετωπίζει το υπό συζήτηση σχέδιο νόμου, πρέπει να ξεκινήσουν και οι διαδικασίες για την αναμόρφωση του συστήματος πρωτοβάθμιας περίθαλψης. Ο κύριος Υπουργός και οι συνεργάτες του έχουν καταρτίσει σχέδιο και το έχουν θέσει σε δημόσια διαβούλευση. Έτσι θα ολοκληρωθούν οι τομές και οι παρεμβάσεις στο σύστημα δημόσιας υγείας, προς όφελος της υγείας των πολιτών, αλλά και της εθνικής οικονομίας. 
    Τα σύγχρονα συστήματα υγείας βασίζονται στην πρόληψη και στην επένδυση σε ανθρώπινο κεφάλαιο. Η αλλαγή του τρόπου ζωής πρέπει να γίνεται βασικό μέλημα και προτεραιότητα του συστήματος υγείας. Μέσω της θέσπισης κινήτρων και επιβολής κυρώσεων, διασφαλίζονται τα θετικά αποτελέσματα. Η επένδυση στο ανθρώπινο κεφάλαιο προϋποθέτει, εκτός των άλλων, και την καθιέρωση ενός νέου συστήματος συνεχιζόμενης εκπαίδευσης και τη συμφωνία όλων μας για τη θεσμοθέτηση ενός κώδικα δεοντολογίας, ενός κώδικα συμπεριφοράς όλων των συντελεστών του Εθνικού Συστήματος Υγείας. 
    Κύριε Υπουργέ, σας συγχαίρω για την πολιτική τόλμη στην εισαγωγή του νομοσχεδίου. Σας προτρέπω να συνεχίσετε τις αλλαγές και τις μεταρρυθμίσεις και δηλώνω ότι υπερψηφίζω το νομοσχέδιο επί της αρχής.
    Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑΣΟΚ κ. Συλβάνα Ράπτη.
    ΣΥΛΒΑΝΑ ΡΑΠΤΗ: Σας ευχαριστώ, κύριε Πρόεδρε.
    Είναι η τρίτη ημέρα και η δεύτερη εβδομάδα που συζητούμε το νομοσχέδιο για την καλυτέρευση των συνθηκών που επικρατούν στο σύστημα υγείας της χώρας. Λέω έτσι περιφραστικά τον τίτλο του νομοσχεδίου, γιατί έχω την άποψη -που πιστεύω ότι πρέπει λογικά να συμμερίζονται όλοι οι συνάδελφοι- ότι κάθε φορά που συζητούμε σ’ αυτήν την Αίθουσα ένα νομοσχέδιο και καταλήγουμε να ψηφίσουμε ή να μην ψηφίσουμε το νομοσχέδιο αυτό επί της αρχής ή κάποια άρθρα του, το κάνουμε για ένα και μόνο λόγο: Γιατί έχουμε στο μυαλό μας τους Έλληνες πολίτες και πιστεύουμε και εκτιμούμε ότι ψηφίζοντας ένα συγκεκριμένο σχέδιο νόμου, κάνουμε καλύτερη τη ζωή τους.
    Κατόπιν όλων αυτών, λοιπόν, εγώ θέτω ευθέως ένα ερώτημα στον αρμόδιο Υπουργό και στους αρμόδιους Υφυπουργούς: Υπάρχει απάντηση στο: σε τι θα κάνει καλύτερη τη ζωή των Ελλήνων πολιτών το νομοσχέδιο που συζητούμε αυτήν τη στιγμή, εδώ και δύο εβδομάδες; Προσωπικά δεν το βλέπω. Γίνεται μία επιχείρηση να βελτιωθεί κατά τι ο μισθός των γιατρών, με την ελπίδα ότι θα βελτιωθούν οι συνθήκες και στα νοσοκομεία. 
    Επιτρέψτε μου την έκφραση, με όλο το σεβασμό στο πρόσωπο και στο αξίωμα του Υπουργού και των Υφυπουργών, να νομίζω και να διατυπώσω εδώ την ένστασή μου γι’ αυτήν την υπόθεση. Το σύστημα το οποίο προτείνετε είναι το πολυδιευθυντικό, δηλαδή, για να καταλάβουμε όλοι εμείς που δεν είμαστε γιατροί, που δεν έχουμε σχέση με το χώρο της υγείας, θα υπάρχουν πολλοί διευθυντές. Και το απλοϊκό, το αφελές, ενδεχομένως, ερώτημα, που κάνει ένας Έλληνας πολίτης, που παρακολουθεί αυτήν τη συζήτηση, είναι: «Ωραία, να υπάρχουν πάρα πολλοί διευθυντές. Ποιος θα βγάζει τη δουλειά; Ποιος θα βγάζει τις εφημερίες; Πώς εγώ που θα μπω αύριο, μεθαύριο –κούφια η ώρα, αλλά μπορεί να συμβεί στον καθένα μας- στο νοσοκομείο, θα εξυπηρετηθώ;». Και υπάρχουν και άλλα ερωτήματα που θέτει ο απλός λαός. Οι νοσηλευτές, οι νοσηλεύτριες γιατί να μη γίνουν όλες διευθύνουσες; 
     Τραβάω στα άκρα το συλλογισμό γιατί πραγματικά νομίζω ότι μ’ αυτό το νομοσχέδιο δεν αγγίζουμε την ουσία των προβλημάτων του Εθνικού Συστήματος Υγείας που ψυχορραγεί. Δύο εβδομάδες που ξετυλίγεται σ’ αυτήν εδώ την Αίθουσα η συζήτηση γι’ αυτό το  νομοσχέδιο τα πράγματα πάνε από το κακό στο χειρότερο. 
     Δυο μαντάτα σημερινά. Τα γράφουν οι εφημερίδες και προφανώς όλοι τα διαβάσαμε. Στο Θριάσειο Νοσοκομείο έκλεισε η ψυχιατρική κλινική. Γιατί; Διότι έμεινε ένας εργαζόμενος και αυτός ο ένας είναι διευθυντής. 
     Άλλο κακό μαντάτο. Προμήθειες. Οι προμηθευτές ορθοπεδικού υλικού λένε «Στοπ. Δεν έχετε να πάρετε άλλο ορθοπεδικό υλικό». Και επιπλέον ζητούν πίσω και από τις παρακαταθήκες. Και όλα αυτά συμβαίνουν ενώ μερικούς μήνες πριν –να μην πω και χρόνο- έχει ψηφιστεί ο καινούργιος νόμος για τις προμήθειες για τον οποίο μας έλεγε, ισχυριζόταν και υποστήριζε απ’ αυτό εδώ το Βήμα ο αρμόδιος Υπουργός, ότι θα έλυνε όλα τα προβλήματα των προμηθειών στα νοσοκομεία. 
     Πάμε στις προσλήψεις. Ακούμε από τον Ιούνιο του 2006: «Θα προσλάβω. Θέλω να προσλάβω, αλλά με κρατάνε, με κρατάει η Αντιπολίτευση». Τι δύναμη είχε αυτή η Αντιπολίτευση που κράταγε έναν Υπουργό σαν τον Αβραμόπουλο και δεν τον άφηνε να προσλάβει; Η αλήθεια είναι άλλη. Αυτός που δεν τον άφηνε να προσλάβει ήταν ο Υπουργός Οικονομίας και αυτό το μαρτυρούν οι προϋπολογισμοί. Μερικά απλά μαθηματικά. 
     Μας υποσχέθηκε. Δεν πάω πίσω στον Ιούνιο του 2006, αλλά έρχομαι στο Νοέμβριο του 2008. Κουβέντες που ειπώθηκαν από αυτό εδώ το Βήμα: «Θα προσλάβουμε πέντε χιλιάδες νοσηλευτές και δύο χιλιάδες γιατρούς». Για να τους πληρώσουμε αυτούς τους ανθρώπους, ξέρετε πόσο χρειάζεται; Χρειάζονται 132,5 εκατομμύρια ευρώ. Άρα, θα περίμενε κανείς ότι τον επόμενο μήνα, το Δεκέμβριο, θα βλέπαμε εγγεγραμμένα στον προϋπολογισμό κονδύλια αυτής της τάξεως. Αντ’ αυτού βλέπουμε το κλασικό που βλέπουμε σε όλους τους προϋπολογισμούς μέχρι τώρα, 10.000.000 ευρώ. Τι μπορούμε να προσλάβουμε ως πολιτεία με 10.000.000 ευρώ; Είτε επτακόσιους νοσηλευτές ή αν το θέλετε σε γιατρούς, τριακόσιους γιατρούς. Διαλέγετε και παίρνετε. Όπως αντιλαμβάνεστε, λυπάμαι που το λέω και χρησιμοποιώ τέτοιες εκφράσεις, αλλά δεν είναι σοβαρά πράγματα αυτά και μαρτυρούν ότι κάτι δεν πάει καλά, κάτι δεν σχεδιάζεται καλά ή ότι δεν υπάρχει η πολιτική βούληση. 
     Κατόπιν όλων αυτών που είναι μερικά μόνο απ΄ όσα συμβαίνουν καθημερινά στο Εθνικό Σύστημα Υγείας, έρχεται κάποιος και σκέφτεται: Το πολυδιευθυντικό μας μάρανε; 
     Και υπάρχει και κάτι άλλο σε σχέση με το πολυδιευθυντικό. Να λέμε τα πράγματα με το όνομά τους. Αυτό το οποίο προωθείται είναι η αρχή της ήσσονος προσπάθειας. Θα μπεις στο Εθνικό Σύστημα Υγείας; Άραξε. Θα βγεις διευθυντής. Δεν υπάρχει λόγος ούτε έρευνα να κάνεις ούτε πρωτόκολλα να φτιάχνεις ούτε να πολυπροσέχεις και τους ασθενείς σου. Σε έχουμε εξασφαλίσει. Ο γιατρός με την κακή του όρου έννοια δημόσιος υπάλληλος. 
     Μα, δεν το θέλουν οι ίδιοι οι γιατροί πρώτα και κύρια αυτό για έναν πολύ απλό λόγο, διότι όλοι οι γιατροί που λειτουργούν στο Εθνικό Σύστημα Υγείας σήμερα εάν λειτουργούσαν με βάση το τι δουλειά αντιστοιχεί στα λεφτά που παίρνουν, έπρεπε να δουλεύουν από μία έως δύο ώρες την ημέρα. Οι άνθρωποι αυτοί δουλεύουν γιατί έχουν φιλότιμο, γιατί αγαπάνε τη δουλειά που κάνουν και γιατί πραγματικά θέλουν να φροντίσουν τον άνθρωπο. Και αυτοί όμως έχουν όρια και πέρα από τα όρια έχουν οικογένειες και πρέπει να τις θρέψουν. Και όσων το μυαλό πηγαίνει στο λεγόμενο φακελάκι, ξέρουμε όλοι, όπως συμβαίνει σ’ όλα τα επαγγέλματα, ότι οι λίγοι επίορκοι δεν εκπροσωπούν τους κλάδους. Προωθώντας, λοιπόν, το πολυδιευθυντικό εκτός όλων των άλλων, προωθούμε και μία εντύπωση και μία σκέψη και κλείνουμε το μάτι σε κατευθύνσεις που όλοι καταδικάζουμε. 
      Γι’ αυτό, λοιπόν, εμείς ως ΠΑΣΟΚ είμαστε ξεκάθαροι: Αποσύνδεση του βαθμού από το μισθό. Θέλετε πολυδιευθυντικό; Ναι, αλλά με κρίση, με αξιολόγηση, με επιβράβευση όσων κάνουν καλύτερη δουλειά από τους υπόλοιπους. Μόνον έτσι αυτό το νομοσχέδιο θα αποβεί προς όφελος των Ελλήνων πολιτών. Μόνον έτσι, εάν ψηφιζόταν ένα τέτοιο νομοσχέδιο μ’ αυτό το περιεχόμενο, θα μπορούσαμε να πούμε ότι πάμε προς το καλύτερο την κοινωνία μας, την πολιτεία και λειτουργούμε ως πολιτικό σύστημα προς όφελος του Έλληνα πολίτη. 
      Αλλά -και κλείνω, κύριε Πρόεδρε, ευχαριστώντας σας για την ανοχή που μου δείξατε στο χρόνο- δεν πρόκειται να γίνει κάτι τέτοιο για έναν πολύ απλό λόγο: Γιατί και αυτό το νομοσχέδιο του Υπουργείου Υγείας διέπεται από τη λογική την κυβερνητική, τη μόνιμη, που βλέπει τον Έλληνα όχι ως πολίτη αλλά ως πελάτη και αυτό πρέπει να σταματήσει. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Κωνσταντίνος Μπαντουβάς. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, το ζήτημα της δημόσιας υγείας είναι αναμφισβήτητα από τα πλέον σημαντικά στοιχεία της πολιτικής μιας Κυβέρνησης και σαφέστατα ένα από τα στοιχεία που θα κρίνει σε μεγάλο βαθμό την κοινωνική ευαισθησία της Κυβέρνησης. Το Εθνικό Σύστημα Υγείας στη χώρα μας έχει πολλά και βαθιά προβλήματα, η όξυνση των οποίων έχει πλέον φτάσει σε οριακό  επίπεδο, με αποτέλεσμα να χρήζουν της άμεσης και ουσιαστικής παρέμβασης της πολιτείας. Βασικά αιτήματα των ιατρών του ΕΣΥ για μία σειρά ετών ήταν, και ακόμα είναι, η μισθολογική αναβάθμιση, η ρύθμιση του καθεστώτος των υπερωριών και η υποστελέχωση των νοσοκομείων. 
      Κυρίες και κύριοι συνάδελφοι, όσο και αν υπάρχουν ελλείψεις στο παρόν σχέδιο  νόμου, ελλείψεις οι οποίες είναι αναπόφευκτες, όταν προσπαθεί κανείς να βελτιώσει μία άσχημη κατάσταση, είναι γεγονός ότι αποτελεί μια τομή, ίσως την πλέον σημαντική των τελευταίων ετών στο χώρο της δημόσιας υγείας. Όσον αφορά στη μισθολογική αναβάθμιση των ιατρών του ΕΣΥ, η Κυβέρνηση του Κώστα Καραμανλή προχωράει σε μία γενναία και ουσιαστική διεύρυνση του εισοδήματος των ιατρών αυτών σ’ όλες τις βαθμίδες. Τα ποσά των αυξήσεων ανέρχονται στα 150 και 200 ευρώ μηνιαίως, δηλαδή, ο ειδικευόμενος ιατρός θα πάρει αύξηση 20% επί του σημερινού μισθού του, ενώ αντίστοιχες είναι οι αυξήσεις και στις άλλες βαθμίδες και παράλληλα προβλέπονται σημαντικές φοροελαφρύνσεις για τους γιατρούς. Αντιλαμβάνεται, λοιπόν, κανείς ότι στόχος της Κυβέρνησης παραμένει η ουσιαστική οικονομική ενίσχυση των ιατρών ως αναγνώριση του σημαντικού έργου που παράγουν και τις προσπάθειες που καταβάλλουν. Παρ’ όλα αυτά, θεωρώ ότι ένας επιστήμονας ιατρός που πρέπει να καθίσει τόσα πολλά χρόνια στο θρανίο για το πτυχίο του αλλά και για την απόκτηση της ειδικότητάς του θα έπρεπε να αμείβεται με πολύ περισσότερα χρήματα. 
      Σχετικά με την υποστελέχωση των νοσοκομείων τώρα, οι προβλέψεις του παρόντος είναι σε δυο επίπεδα. Κατ’ αρχάς προβλέπει εντός εξαμήνου από την έναρξη ισχύος του παρόντος νομοσχεδίου την πρόσληψη δυο χιλιάδων ιατρών σε κενές οργανικές θέσεις, προκειμένου να καλυφθεί μεγάλο μέρος των κενών που παρουσιάζονται και που ευθύνονται για το σημερινό καθεστώς των πολλών εφημεριών. Παράλληλα, ορίζει την πρόσληψη πεντέμισι χιλιάδων νοσηλευτών μέσα από μία μη τακτική διαδικασία κατά την οποία σε επίπεδο υγειονομικής περιφέρειας θα προκηρύσσονται θέσεις ανάλογα με τις ανάγκες των τοπικών υγειονομικών μονάδων του ΕΣΥ. Ο αριθμός των νοσηλευτών που θα καλύψουν επίσης οργανικές θέσεις είναι μεγάλος. Η διαδικασία αυτή που θα τηρηθεί ταυτόχρονα με τις τακτικές προσλήψεις νοσηλευτών έχει το θετικό ότι θα είναι σαφώς λιγότερο γραφειοκρατική με σκοπό την άμεση κάλυψη των αναγκών, ενώ παράλληλα ορίζεται ότι για μία πενταετία οι προσληφθέντες με τη διαδικασία αυτή θα παραμένουν υποχρεωτικά στον τόπο πρόσληψης, προκειμένου να μην υπάρξει το  φαινόμενο να καταλαμβάνουν μια θέση οι νοσηλευτές και έπειτα να φεύγουν με αποσπάσεις, μεταθέσεις και κάποιες υγειονομικές περιφέρειες να μένουν έρημες. 
      Στο σημείο αυτό, κύριε Υπουργέ, θα ήθελα λίγο την προσοχή σας παρακαλώ. Υπάρχουν κάποιες ρυθμίσεις στο νομοσχέδιο που θεωρώ ότι πρέπει να διαφοροποιηθούν, προκειμένου να αποτελέσει ένα νομοθετικό κείμενο άκρως ευεργετικό για το Εθνικό Σύστημα Υγείας της χώρας.
      Το πρώτο είναι το ζήτημα των εφημεριών. Είναι γεγονός ότι για την ώρα δεν είναι δυνατόν να εφαρμοστεί η κοινοτική οδηγία για τέσσερις υπερωρίες το μήνα και έξι για τους ειδικευόμενους. Σίγουρα όμως θα οδηγηθούμε εκεί σταδιακά. Ένα σημαντικό βήμα για την καλύτερη παροχή υπηρεσιών θα είναι, όπως προείπα, η πρόσληψη δύο χιλιάδων ιατρών. 
      Μέχρι τότε ωστόσο θεωρώ λάθος να πληρώνονται γιατροί μέχρι ένα ορισμένο αριθμό υπερωριών, ακόμη και αν έχουν κάνει παραπάνω. Εφόσον ένας ιατρός αναγκάζεται εκ των πραγμάτων να κάνει πάνω από τις προβλεπόμενες εφημερίες με κόστος στην προσωπική του ζωή και την καθημερινότητα, θεωρώ λογικό και αναγκαίο να αμείβεται για το σύνολο των εφημεριών που κάνει, ενώ πιστεύω λογικό το αίτημα αυτό και επόμενο, καθώς ναι μεν όλοι μας βρίσκουμε ευχαρίστηση στην εργασία μας, αλλά ταυτόχρονα κανείς δεν εργάζεται απλά και μόνο για την ευχαρίστηση αυτή. 
      Το δεύτερο σημείο στο οποίο θέλω να σταθώ –και μ’ αυτό κλείνω την ομιλία μου- είναι το ζήτημα της εξέλιξης των ιατρών. Έχω την αίσθηση, κύριε Υπουργέ, ότι με την προβλεπόμενη ρύθμιση το μόνο που θα προκληθεί είναι υπερσυσσώρευση διευθυντών στο ΕΣΥ, η παρουσία των οποίων όχι μόνο δεν θα ευεργετήσει το ΕΣΥ, αλλά θα προκαλέσει διαξιφισμούς και φραστικούς διαπληκτισμούς. Όπως αντιλαμβάνεστε με δύο καπεταναίους σ’ ένα πλοίο, το καράβι σίγουρα πάει ολοταχώς για τις ξέρες. 
      Έτσι, θεωρώ μεν καλό ανάλογα με τα χρόνια υπηρεσίας οι ιατροί να εξισώνονται μισθολογικά με το βαθμό του διευθυντή, όσον αφορά όμως τον ιεραρχικό τους τίτλο προτείνω αυτόν του υποδιευθυντή Α΄ ή του αναπληρωτή διευθυντή.
      Αγαπητοί συνάδελφοι, θεωρώ ότι το συγκεκριμένο σχέδιο νόμου αποτελεί τομή για τα θέματα της δημόσιας υγείας στη χώρα μας και ότι συμβάλλει τα μέγιστα στην αναβάθμιση των ιατρών του ΕΣΥ. Σας καλώ όλους να το υπερψηφίσουμε. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑΣΟΚ κ. Βασίλειος Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, ο ελληνικός λαός γνωρίζει πολύ καλά το μεγάλο έργο του ΠΑΣΟΚ και του Ανδρέα Παπανδρέου για την υγεία. Δημιουργήθηκε από το μηδέν ένα αξιόπιστο σύστημα δημόσιας υγείας με ανοιχτές τις πόρτες στον κάθε πολίτη, ένα σύστημα με πολύ καλή προοπτική, με προϋπόθεση, βέβαια, ότι θα είχε τη στήριξη της πολιτείας. 
      Κανείς βέβαια δεν ισχυρίζεται ότι δεν υπήρχαν προβλήματα ή ότι όλα ήταν τέλεια. Όμως, υπήρχε μία κυβέρνηση που πίστευε στον ουσιαστικό ρόλο του κοινωνικού κράτους, μια κυβέρνηση που στήριζε το δημόσιο σύστημα υγείας.
      Η δική σας παράταξη από την αρχή, από τη γέννηση του ΕΣΥ ήταν απέναντι. Η Νέα Δημοκρατία  ως Κυβέρνηση αντί να δει τα προβλήματα του ΕΣΥ και να προσπαθήσει για την επίλυσή τους αδιαφόρησε και το οδήγησε συνειδητά στη χρεοκοπία. Αυτό βέβαια ήταν μέσα στο πλαίσιο της πολιτικής για την αποδόμηση του κοινωνικού κράτους. 
      Βέβαια, αυτό ήταν συνέπεια γιατί η Κυβέρνηση Καραμανλή ποτέ δεν έκρυψε ότι ήταν ενάντια στο κοινωνικό κράτος. Αυτό εννοούσε όταν έλεγε λιγότερο κράτος, λιγότερο κοινωνικό κράτος, λιγότερο κράτος ασφάλειας για την κοινωνία, για τον πολίτη. Το άλλο κράτος, το διεφθαρμένο, το πελατειακό, όχι μόνο το επανέφερε, αλλά το ενίσχυσε κιόλας, για να λαφυραγωγήσουν οι «ημέτεροι» και οι ισχυροί. 
      Η Νέα Δημοκρατία δεν είχε τη βούληση να στηρίξει το δημόσιο σύστημα υγείας, γι’ αυτό και δεν εφάρμοσε κανένα σύστημα υγείας, αλλιώς με τα όποια λάθη θα είχε προχωρήσει. Οι υποσχέσεις για τάξη, εξυγίανση, χρηστή διαχείριση έγιναν απορρύθμιση, υποχρηματοδότηση, υποβάθμιση και απαξίωση. 
      Τα νοσοκομεία και τα κέντρα υγείας έχουν μεγάλες ελλείψεις σε προσωπικό, τεχνολογικό εξοπλισμό και υλικά. Λειτουργούν ακόμη λόγω της φιλότιμης προσπάθειας των γιατρών και των εργαζομένων που απέμειναν. Στο Βενιζέλειο Νοσοκομείο λείπουν εβδομήντα γιατροί, διακόσιοι τριάντα νοσηλευτές και διακόσιοι του λοιπού προσωπικού. Στο ΠΑΓΝΗ λείπουν εκατόν τριάντα γιατροί, τριακόσιοι πενήντα νοσηλευτές, διακόσιοι τριάντα έξι υπάλληλοι διαφόρων ειδικοτήτων. Και όλα αυτά σύμφωνα με τους οργανισμούς που κάλυπταν τις ανάγκες πριν δεκαπέντε χρόνια.
      Οι λίστες για τα χειρουργεία και τις εξετάσεις έχουν ξεπεράσει κάθε προηγούμενο. Χάνονται ανθρώπινες ζωές λόγω έλλειψης εντατικών, ενώ εκατόν πενήντα παραμένουν ακόμη κλειστές. Αναλώσιμα υλικά δεν υπάρχουν. Ασθενείς και εργαζόμενοι αγοράζουν γάζες και γάντια, ακόμα και με εράνους. Αλίμονο σ’ αυτόν που θα ασθενήσει! Ο γολγοθάς του δυσπρόσιτου πλέον δημόσιου συστήματος υγείας είναι περισσότερο επιβαρυντικός από την ίδια την ασθένειά του! 
      Τα χρέη των νοσοκομείων ξεπέρασαν τα 5.000.000.000. Οι προμηθευτές παίρνουν πίσω τα απλήρωτα υλικά. Υπάρχει μεγαλύτερος εξευτελισμός για το δημόσιο, για την Κυβέρνηση, για το Υπουργείο Υγείας, απ’ αυτό που είδαμε να συμβαίνει προχθές, να παίρνουν τα υλικά πίσω επειδή δεν τα πληρώνατε; Αν είναι δυνατόν! 
      Τον τέταρτο μήνα του 2006 έγινε η τελευταία πληρωμή στα νοσοκομεία του Ηρακλείου. Πάνω από 160.000.000 ευρώ έχει φθάσει το χρέος του ΠΑΓΝΗ, πάνω από 62.000.000 το χρέος του «Βενιζελείου». Οι προμηθευτές γνωρίζοντας αυτήν την κατάσταση, την ασυνέπεια του δημοσίου, τι κάνουν; Από την αρχή βάζουν «καπέλο» στα υλικά. Έτσι, λοιπόν, έχουμε το εξής φαινόμενο στην Ελλάδα, τα ίδια υλικά να κοστίζουν πολύ περισσότερο απ’ ό,τι σε άλλες χώρες. Το «καπέλο» οφείλεται ακριβώς σ’ αυτήν την ασυνέπεια του κράτους και όχι μόνο βέβαια, αλλά και στην κάλυψη άλλων αναγκών. 
	Η σπατάλη στο φάρμακο έχει υπερδιπλασιαστεί. Ο εργαζόμενος κι ο συνταξιούχος του δημοσίου για πρώτη φορά πληρώνει τα φάρμακά του. Η κάθε οικογένεια επιβαρύνεται με υπέρογκες δαπάνες, ιδιωτικές δαπάνες για την υγεία.
	Μια αναφορά στην ψυχιατρική μεταρρύθμιση την οφείλουμε γιατί πραγματικά έχει εγκαταλειφθεί αυτό το πρόγραμμα -είναι απλήρωτο το προσωπικό- όπως επίσης και τα κέντρα πρόληψης και τα κέντρα απεξάρτησης του ΟΚΑΝΑ, που υπολειτουργούν. Υπάρχουν προβλήματα στο ΕΚΑΒ, τα οποία πρέπει να αντιμετωπιστούν άμεσα. 
      Κυρίες και κύριοι συνάδελφοι, χρειάστηκε να γίνουν δεκάδες μέρες απεργιακών κινητοποιήσεων των γιατρών και των εργαζομένων στα νοσοκομεία και στα κέντρα υγείας και μια επίμονη προσπάθεια της Αντιπολίτευσης, προκειμένου να συζητήσουμε εδώ, τέσσερα χρόνια μετά, το σημαντικό θέμα των συνθηκών εργασίας των γιατρών και του Εθνικού Συστήματος Υγείας. Τέσσερα χρόνια ουσιαστικά αδιαφορούσατε. Με τροπολογίες της τελευταίας στιγμής δίνατε συνεχώς παρατάσεις στην εφαρμογή της οδηγίας, χωρίς να προσαρμόζετε τις αποδοχές των γιατρών, πράγμα που χρειαζόταν, και χωρίς να κάνετε τις απαραίτητες προσλήψεις για ασφαλείς εφημερίες. 
	Δεσμευθήκατε το 2004, δεσμευθήκατε το 2007, αλλά τα αθετήσατε, τα ξεχάσατε. Δεν ξεχάσατε όμως να ζητήσετε πίσω από τους γιατρούς των κέντρων υγείας 2.000 ευρώ από τον καθένα, που αντιστοιχούν στο χρήμα σε αντικατάσταση της τροφής, από το 2004 και μετά. Και αυτό παρά την αντίθετη άποψη του Υπουργείου Οικονομικών ότι νόμιμα δίνονταν αυτά τα ποσά στους γιατρούς. Οφείλετε να ρυθμίσετε το θέμα. Όχι άλλα λόγια, κύριε Υπουργέ! Εδώ και τώρα πρέπει να ρυθμιστεί το θέμα. 
	Μας είπατε για εννιάμισι χιλιάδες, τεσσεράμισι χιλιάδες, δύο χιλιάδες προσλήψεις, αλλά προσλήψεις δεν είδαμε. Δεν χρηματοδοτήσατε τις προσλήψεις. Κι εμείς λέμε ότι συνειδητά το κάνατε κι οδηγήσατε τα πράγματα και σε αδιέξοδο ταυτόχρονα και μας ζητάτε σήμερα να συναινέσουμε σε προσλήψεις με αόριστα και γενικά κριτήρια. Δεν αποδεχόμαστε αυτήν τη σύγχρονη εκδοχή των πελατειακών σχέσεων που καταρρακώνουν την αξιοπρέπεια των νέων επιστημόνων. Εφαρμόστε τους κανόνες που εφαρμόζονται παντού, στην ώρα τους, και θα είναι και οι γιατροί και το νοσηλευτικό προσωπικό στην ώρα τους στα νοσοκομεία. 
	Κύριε Υπουργέ, έχετε δημιουργήσει ένα έντονο κλίμα ανασφάλειας. Δεν φέρατε εδώ τη συμφωνία όπως είχε συνυπογραφεί, την αλλάξατε, και κατά την άποψή μου, εκβιάζετε για την αποδοχή της. Το πάγιο αίτημα των γιατρών για τη θεσμοθέτηση του «πολυδιευθυντικού» συστήματος και μια σύγχρονη και καθαρή εφαρμογή του θα μπορούσε να λύσει ζητήματα του ΕΣΥ, θα μπορούσε να δώσει μια «ένεση» ανανέωσης στο ΕΣΥ. Όμως εσείς με τον τρόπο που το κάνετε, το απαξιώνετε και θα πρέπει να δείτε το να μην απαξιωθεί ένας θεσμός που θα μπορούσε με άλλες συνθήκες να δώσει δύναμη στο ΕΣΥ. 
	Το ΠΑΣΟΚ, σε κάθε περίπτωση, είναι υπέρ της αποδέσμευσης του βαθμολογικού και του μισθολογικού, να μην υπάρχει ο βραχνάς του μισθολογικού «στραγγαλισμού» των γιατρών σε σχέση με τις διευθυντικές θέσεις. 
	Κυρίες και κύριοι συνάδελφοι -και μ’  αυτό ολοκληρώνω, κύριε Πρόεδρε- το ανθρώπινο δυναμικό είναι σημαντικός παράγοντας για ένα αποτελεσματικό δημόσιο σύστημα υγείας. Πρέπει να επενδύσουμε στην τεχνολογία και στο ανθρώπινο δυναμικό, να εμπιστευθούμε και να ενισχύσουμε γιατρούς, νοσηλευτές, διοικητικό, τεχνικό και βοηθητικό προσωπικό. Ο πολίτης δικαιούται απρόσκοπτη πρόσβαση σε δωρεάν, ποιοτικές υπηρεσίες υγείας. Το ΠΑΣΟΚ το έχει θέσει σε προτεραιότητα και δεσμεύεται να το κάνει πράξη ως Κυβέρνηση. 
	Ευχαριστώ. 
(Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑΣΟΚ κ. Εμμανουήλ Σκουλάκης.
       ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, αγαπητοί συνάδελφοι, συζητάμε για τρίτη ημέρα επί της αρχής ενός σχεδίου νόμου που χαρακτηρίστηκε από τον Υπουργό ως η μεγαλύτερη θεσμική αλλαγή που έχει γίνει στο Εθνικό Σύστημα Υγείας μετά την υιοθέτησή του το 1983.
      Οφείλω να του απονείμω εύσημα, γιατί κατάφερε όντως να πείσει τους γιατρούς –άλλους υγειονομικούς δεν το πιστεύω- ότι είναι η μεγαλύτερη θεσμική αλλαγή τους και κατάφερε να παίξει και με το Κοινοβούλιο. Αυτό δεν το έχω ξαναδεί. Είμαι πολλά χρόνια εδώ μέσα. 
      Άλλη σύμβαση υπογράψατε, κύριε Υπουργέ, άλλο κείμενο φέρατε στην επιτροπή, άλλο βγήκε από την επιτροπή, άλλο μας φέρατε στην Ολομέλεια και το πέμπτο κείμενο πιστεύω ότι θα διαμορφωθεί εδώ μέσα. Αυτό εσείς το λέτε διάλογο, αυτό το λέτε συναίνεση, αυτό το λέτε επιτυχία σας!
      Επαίρεστε, λοιπόν, για τις αλλαγές, ότι θα ξεμπλοκαριστεί το σύστημα, ότι θα σώσουμε το σύστημα και την ίδια ώρα είναι υπό κατάσχεση όλα τα νοσοκομεία. Οι εφημερίδες το λένε! «Υπό κατάσχεση τα νοσοκομεία», «Οι προμηθευτές κάνουν έφοδο στα νοσοκομεία», «Έκλεισε η Ψυχιατρική Κλινική του Θριασίου», –σας το είχαμε τονίσει, αλλά εσείς δεν μας δώσατε σημασία- «Λουκέτο στα νοσοκομεία», «Οι προμηθευτές σταμάτησαν και πάλι από χθες να χορηγούν ιατρικό υλικό σε τέσσερα νοσοκομεία». Θα τα καταθέσω στη συνέχεια. 
      Κύριε Υπουργέ, υπογράψατε τη σύμβαση. Συμφωνήσατε με τους γιατρούς. Δεν τη φέρατε, όπως είπαμε, και τώρα έρχεστε και μας βάζετε τη θηλιά στο λαιμό. Ένα είναι το ερώτημα: «Είστε υπέρ του πολυδιευθυντικού;» Δεν έχετε να μας πείτε τίποτα άλλο. Είστε υπέρ του πολυδιευθυντικού; Αν είστε υπέρ του πολυδιευθυντικού, είστε εντάξει! Αν δεν είστε, είστε εχθροί του ΕΣΥ! Για όνομα του Θεού! Έτσι είναι, αγαπητέ συνάδελφε. Γιατί με κοιτάζετε έτσι; 
      Κοιτάξτε να δείτε, για να ξεκαθαρίσουμε τα πράγματα μια για πάντα. Για το περιβόητο άρθρο 4 να σας πούμε τις απόψεις μας να τελειώνουμε. 
      Πρώτον, πρέπει να σεβαστούμε τις συλλογικές συμβάσεις που είναι υπογεγραμμένες και να τιμήσουμε –δηλαδή εσείς- τις υπογραφές. Αυτό σημαίνει ότι πρέπει να δοθούν όλα τα συμφωνηθέντα στην αρχική σύμβαση ποσά. Τελειώσαμε μ’ αυτό. Όλα τα συμφωνηθέντα! Εσείς υπογράψατε, τιμήστε την υπογραφή σας! 
      Δεύτερον, να αποδεσμευθεί το μισθολογικό από το βαθμό και από την εξέλιξη, να δοθούν τώρα οι αποδοχές της ανώτερης βαθμίδας σ’ όσους έχουν την απαραίτητη προϋπηρεσία. 
      Τέλος, ναι, να υπάρξει πολυδιευθυντικό σύστημα ανοικτό, με διαφανή και δημοκρατική διαδικασία, με διαρκή αξιολόγηση και αξιοκρατία. Αν αυτά ηχούν παράταιρα, τι να κάνουμε; Εμείς θα λέμε ότι ο τόπος μας πάσχει από αξιοκρατία, την θέλει την αξιοκρατία, θέλει τη διαφάνεια! Εσείς είστε περί άλλων κριτηρίων; Πείτε το!
      Να πάμε όμως παρακάτω, γιατί μας λέτε για μεγάλη θεσμική αλλαγή. Πώς να σας πιστέψουμε ότι θα κάνετε αυτά που λέτε στο νομοσχέδιο για δυο χιλιάδες γιατρούς; Και λοιπόν; Το ψηφίζετε. Και λοιπόν; Θα τους διορίσετε; Για τΙς πεντέμισι χιλιάδες νοσηλευτές; Δεν έχετε ψηφίσει αντίστοιχα νομοσχέδια και όμως δεν υλοποιήσατε τίποτα; 
      Δεν ψηφίσατε το νομοσχέδιο για την επιστροφή του 4% από τη φαρμακοβιομηχανία προς τα ταμεία που αν αυτό γινόταν, θα ήταν 500.000.000 ευρώ επιστροφή; Ουδέν ευρώ επεστράφη! Τι και που το ψηφίσατε; Τι και που ψηφίσατε το νόμο για την υποβοηθούμενη αναπαραγωγή; Κανένα προεδρικό διάταγμα δεν εξεδόθη!
      Τι κι αν ψηφίσατε το νόμο των προμηθειών; Επικαλείστε ότι εμείς θα ψηφίσουμε στο νόμο και είναι δεσμεύσεις. Λόγια είναι. Σαράντα τρεις χιλιάδες προσλήψεις έχουν ανακοινώσει οι δύο Υπουργοί από τότε που ανέλαβε τη διακυβέρνηση η Νέα Δημοκρατία μέχρι σήμερα. Τις έχω μετρήσει με τις ημερομηνίες. Σαράντα τρεις χιλιάδες προσλήψεις, αγαπητέ Υφυπουργέ, έχουν ανακοινώσει οι Υπουργοί σας.
      Πάμε παρακάτω. Γιατί δεν τολμήσατε να μας πείτε ότι καταργείται ο θεσμός του επικουρικού για να σας πιστέψουμε ότι θα διορίσετε μόνιμους γιατρούς; Μονίμως υπηρετούν χίλιοι πεντακόσιοι επικουρικοί. Έξι χιλιάδες περίπου έχουν διοριστεί τα πέντε χρόνια. Γιατί δεν καταργείτε το θεσμό να σας πιστέψουμε ότι θα αναγκαστείτε να διορίσετε μόνιμους γιατρούς; Δεν το κάνετε γιατί θέλετε τα ρουσφετάκια, θέλετε να κάνετε μετακινήσεις να τους διορίζετε κάπου στα νησιά δήθεν και μετά να τους φέρνετε στην Αθήνα.
      Και πάμε παρακάτω. Γιατί δεν τολμήσατε να φέρετε ταυτόχρονα τη ρύθμιση των χρεών των νοσοκομείων; Μη μου πείτε ότι οι γιατροί δεν ενδιαφέρονται για να έχουν γάζες, για να έχουν επιδέσμους, για να έχουν γάντια. Γιατί δεν τολμήσατε και φτάσαμε στο κατάντημα αυτό που έλεγα προηγούμενα, να βλέπουμε φορτηγά να πηγαίνουν στα νοσοκομεία; Εγώ ντρέπομαι που είμαι Έλληνας για το κατάντημα του Εθνικού Συστήματος Υγείας. Αυτή είναι η αλήθεια, κύριοι. 
      Συζητήσατε με τους γιατρούς για τις υπέρογκες φαρμακευτικές δαπάνες; Θα είχαν άποψη. Δεν ακούσαμε τίποτα. Φέτος η φαρμακευτική δαπάνη έφτασε στα 9.000.000.000, μετά τις αμυντικές δαπάνες και δεν μιλάτε. Όταν σας λέγαμε για τη λίστα, για την ανατιμολόγηση, εσείς γελάγατε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτό που έγινε εδώ στη Βουλή, αγαπητοί συνάδελφοι, είναι πρωτόγνωρο. Έστειλε επιστολή ο Πρόεδρος της Ανεξάρτητης Αρχής στον Πρόεδρο της Βουλής και λέει ότι η ρύθμιση την οποία θεσπίζετε είναι αντισυνταγματική και επιμένει ο Υπουργός. Γιατί; Για να έχετε γρήγορες προσλήψεις, κύριε Υπουργέ; Μας δουλεύετε. Μέσα από το νομοσχέδιο φαίνεται ότι μας δουλεύετε, γιατί στην παράγραφο 6 του άρθρου 9 που ρυθμίζει τα θέματα του νοσηλευτικού προσωπικού τι λέτε, κύριε Υπουργέ; 
      Η παράγραφος 6 λέει: «Με κοινή απόφαση των Υπουργών Εσωτερικών και Υγείας και Κοινωνικής Αλληλεγγύης, που εκδίδεται εντός έξι μηνών» -ακούσατε κύριοι συνάδελφοι- «από την έναρξη ισχύος του παρόντος, ρυθμίζεται κάθε άλλο ζήτημα που σχετίζεται με την εφαρμογή της διαδικασίας αυτής, τα βασικά σημεία των διακηρύξεων και τα σημεία αξιολόγησης, τις σχετικές προθεσμίες εφαρμογής και την άσκηση εποπτείας και συντονισμού από τις Υγειονομικές Περιφέρειες και κάθε άλλη αναγκαία λεπτομέρεια για την εφαρμογή του». 
      Τι λέει εδώ, κύριοι συνάδελφοι; Σε έξι μήνες μετά την ψήφιση του νόμου θα αποφασίζουν οι Υπουργοί για τα κριτήρια των προκηρύξεων που θα κάνουν τα νοσοκομεία. Και ψηφίζουν τη διάταξη για ταχύτητα. Έρχεται ο Πρόεδρος του ΑΣΕΠ και τι λέει; Δώστε μου την εντολή κι εγώ θα σας φέρω πίνακα διοριστέων σε έξι μήνες. 
      Μία προκήρυξη. Αυτή ήταν η πρόταση που σας έκανα, κύριε Υφυπουργέ, κατ’ επανάληψη και στην Επιτροπή και στην Ολομέλεια. Μία προκήρυξη από το ΑΣΕΠ, μία αίτηση, μία αξιολόγηση. Και δεσμεύεται το ΑΣΕΠ σε πέντε, το πολύ έξι μήνες, να έχει προσλάβει όσους ανθρώπους κάνουν αίτηση. Πέντε χιλιάδες, πεντέμισι, έξι … 
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, σας παρακαλώ, ολοκληρώστε.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, τελειώνω. 
      Γιατί τα κάνετε αυτά; Για λαθροχειρία. Θέλετε, ενόψει των ερχόμενων εκλογών, αυτή την προκήρυξη να την χρησιμοποιήσετε για εξαγορά συνειδήσεων, να πουλήσετε προσλήψεις, γιατί θα βγουν εκατόν πενήντα προκηρύξεις από τα εκατόν πενήντα νοσοκομεία. Θα υποβληθούν χιλιάδες αιτήσεις. Είναι και αντισυνταγματικό να λέτε ότι μπορούν να κάνουν δύο μόνο αιτήσεις. Οι υποψήφιοι μπορούν να πάνε να κάνουν αίτηση όπου θέλουν. Είναι αντισυνταγματικό και αυτό. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, σας παρακαλώ, ολοκληρώστε. 
      ΕΜΜΑΝΟΥΗΛ ΣΚΟΥΛΑΚΗΣ: Εν πάση περιπτώσει, κύριε Υπουργέ, επί των άρθρων θα συζητήσουμε, γιατί υπάρχουν πολλά πράγματα. Υπάρχει το θέμα του πλαφόν των γιατρών και υπάρχουν περιοχές που έχουν ελάχιστους γιατρούς και κινδυνεύουν, με αυτό που ψηφίζετε, να μην πληρωθούν τις εφημερίες τους. 
      Υπάρχουν οι οκτακόσιοι πανεπιστημιακοί. Δεν ξέρω αν λαμβάνετε μέριμνα γι’ αυτούς. 
      Τα υπόλοιπα θα τα πούμε στη συζήτηση κατ’ άρθρον.
      Ευχαριστώ πολύ.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑΣΟΚ κ. Ευδοξία Καϊλή.
      ΕΥΑ ΚΑΪΛΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, η κοινωνία έχει αναγνωρίσει τα όσα έκανε το ΠΑΣΟΚ για το ΕΣΥ. Τώρα πρέπει να δούμε τι θα γίνει από εδώ και πέρα. 
      Πρέπει κατ’ αρχάς να αναγνωριστεί ο αγώνας των γιατρών και των νοσηλευτών υπό αυτές τις δύσκολες συνθήκες. Πρέπει να τους δοθούν οι αυξήσεις που τους έχουμε υποσχεθεί. Πρέπει να υπάρξει ένα διαρκώς αξιολογούμενο σύστημα στην υγεία. Πρέπει να λυθεί το πρόβλημα που προκύπτει στα πανεπιστημιακά νοσοκομεία, αν εφαρμοστεί το ωράριο που προτείνετε, γιατί κινδυνεύουμε να μείνουμε χωρίς γιατρούς και με την υγεία δεν μπορεί κανείς να παίζει. Και εφόσον έχουμε διαπιστώσει, μετά από τόσες ημέρες συζήτηση γι’ αυτό το θέμα, ότι οι προσλήψεις που αναμένονται να γίνουν με το ΑΣΕΠ είναι αντισυνταγματικές, πρέπει να βρεθεί ένας τρόπος να ξεπεραστεί αυτό το πρόβλημα και ας προχωρήσουμε μέσω ΑΣΕΠ. Κάθε έξι μήνες μπορούμε να έχουμε προσλήψεις. Άρα, δικαιολογίες δεν υπάρχουν.
      Οι ελλείψεις που υπάρχουν ως προς την τεχνολογία είναι αδιαμφισβήτητες. Ξέρετε, φαίνεται ότι θα εξακολουθήσουν να υπάρχουν τέτοια προβλήματα με στερήσεις στοιχειωδών υλικών και στο μέλλον. 
      Και θέλω να αναφερθώ εδώ ιδιαίτερα στο πρόσφατο τραγικό γεγονός που είχαμε με το ΕΚΑΒ, όπως θα θυμάστε. Θα αναφερθώ λίγο πιο συγκεκριμένα, καθώς χάσαμε ένα συνάνθρωπό μας με τραγικό τρόπο, μέσα στο ασθενοφόρο και με αφορμή αυτό, ήρθε στο φως ένα θέμα το οποίο υποτίθεται ότι δεν γνώριζε το Υπουργείο, δεν γνώριζε ο Υπουργός.
      Ήρθαν, λοιπόν, στην επικαιρότητα οι ελλείψεις σε αναλώσιμα υλικά και σε ασθενοφόρα, από το σύνολο των ασθενοφόρων του ΕΚΑΒ της Θεσσαλονίκης. Κάθε φορά, στα αιτήματα και στις επισημάνσεις, η διοίκηση απαντούσε αναβάλλοντας ή μεταθέτοντας από εβδομάδα σε εβδομάδα την κάλυψη αυτών των αναγκών. Ο Υπουργός, λοιπόν, είπε πως δεν γνώριζαν και πως θα αποδοθούν οι ευθύνες, οι οποίες οφείλονται προφανώς σε αμέλεια κάποιου από την αλυσίδα ανθρώπων, που δουλεύουν για να μπορούν να υπάρχουν αυτά τα υλικά μέσα στα ασθενοφόρα.
      Κυρίες και κύριοι συνάδελφοι, είχα καταθέσει πρόσφατα, λίγες ημέρες πριν απ' αυτό το τραγικό περιστατικό, μία ερώτηση η οποία ανέφερε τα παρακάτω και τα έθετε υπ' όψιν του Υπουργού. Έλεγε, λοιπόν, ότι οι εργαζόμενοι διασώστες στα ασθενοφόρα αναγκάζονται συχνά να εργάζονται χωρίς γάντια, χωρίς σύριγγες, ενώ η παλαιότητα ορισμένων μηχανημάτων, όπως οι απινιδωτές –ακριβώς μ’ αυτές τις λέξεις- τα οδηγεί συχνά εκτός λειτουργίας, με αποτέλεσμα να μην μπορούν να τα χρησιμοποιούν σε επείγοντα περιστατικά.
      (Στο σημείο αυτό την Προεδρική Έδρα καταλαμβάνει ο ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
      Αυτό ακριβώς ήταν το περιστατικό που συνέβη λίγες ημέρες μετά. Η Κυβέρνηση έχει σοβαρές ευθύνες και, αν μη τι άλλο, δεν μπορεί να πει ότι δεν γνώριζε.
      Εγώ καταθέτω τα έγγραφα στα Πρακτικά, με ημερομηνία πριν από το περιστατικό. Και αυτό μπορείτε να το διασταυρώσετε.
      (Στο σημείο αυτό η Βουλευτής κ. Ευδοξία Καϊλή καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γι’ αυτό, λοιπόν, η Κυβέρνηση δεν μπορεί να ψάχνει πλέον συνενόχους. Πρέπει να γίνει σοβαρή και υπεύθυνη δουλειά, γιατί με την υγεία και την παιδεία δεν μπορούμε να παίζουμε.
      Η Αντιπολίτευση κάνει τη δουλειά της. Επισημαίνει τα προβλήματα, όπως ακριβώς κάνει και η διοίκηση.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα μπορούσα να έχω το λόγο;
       ΠΡΟΕΔΡΕΥΩΝ (Ιωάννης Δραγασάκης): Μάλιστα, κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Με αφορμή τα όσα είπε για το ΕΚΑΒ συγκεκριμένα η συνάδελφος που κατέβηκε από το Βήμα, θα ήθελα να της πω τα εξής: Δεν έχουν καμμία σχέση αυτά που είπατε με την πραγματικότητα, κυρία Καϊλή.
      ΕΥΑ ΚΑΪΛΗ: Δεν έχουν;
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεν πέθανε από τις ελλείψεις.
      ΕΥΑ ΚΑΪΛΗ: Είπα ότι ήρθε στο φως της δημοσιότητας.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Να μη χρησιμοποιούμε γεγονότα και σπιλώνουμε και τη μνήμη. Δεν πέθανε από την έλλειψη του συγκεκριμένου υλικού. Και για το συγκεκριμένο υλικό υπήρξαν οι απαντήσεις και ερευνάται, γιατί στο μοναδικό τομέα από τους πενήντα στην Ελλάδα δεν υπήρχε το συγκεκριμένο και δεν υπήρχε και αίτημα πουθενά για να γίνει η προμήθεια, για να το αποκαταστήσουμε.
      Όμως, με την ευκαιρία, να απαντήσω και στους συναδέλφους και ιδιαίτερα στο φίλο μου, το Μανώλη Σκουλάκη, τον οποίο θα αφήσω να επαναπαυθεί στις δάφνες της τοποθέτησής του.
      Θα σταθώ μόνο σε ένα σημείο για να τονίσω το «μεγαλείο», αν θέλετε, του λαϊκισμού και της υποκρισίας. Δεν μπορεί να μας καλεί να τηρήσουμε την υπογραφή μας στο ένα σκέλος της σύμβασης και στο άλλο να μας προτρέπει να την αθετήσουμε, όταν για το άρθρο 4 υποστηρίζει άλλα πράγματα. 
      Πρέπει να διακρίνουμε, αγαπητέ συνάδελφε –που σας εκτιμώ προσωπικά- τον αντιπολιτευτικό λόγο που αναδεικνύει, προτείνει, είναι σταθερός και βοηθάει και όχι τον «ξύλινο» αντιπολιτευτικό λόγο. Αν δεν αντιληφθείτε αυτή τη διαφορά, σας είπα ότι θα μείνετε για πολλά χρόνια στα έδρανα της Αντιπολίτευσης. Δικό σας το πρόβλημα. Όμως, εμείς θέλουμε και μία Αντιπολίτευση να ανεβαίνει καθημερινά, ώστε να γίνεται η Κυβέρνηση ακόμα καλύτερη. Και εσείς βρίσκεστε μακράν αυτού. 
      ΠΡΟΕΔΡΕΥΩΝ (Ιωάννης Δραγασάκης): Κύριε Στρατάκη, έχετε το λόγο για επτά λεπτά.  
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Κύριε Υπουργέ, διαπιστώνετε και εσείς, όπως και όλοι στην Αίθουσα, ότι ο ένας μετά τον άλλον οι Βουλευτές της Κρήτης θέλουμε να τοποθετηθούμε γι’ αυτό το σχέδιο νόμου. 
      Και δεν το κάνουμε τυχαία. Εκφράζουμε μία έντονη αγωνία -σε συνδυασμό με αγανάκτηση- για την κατάσταση που κυριαρχεί στο Εθνικό Σύστημα Υγείας στην Κρήτη. Διότι πρέπει να σας θυμίσω ότι ως νησιωτική περιοχή πριν από την ίδρυση και τη λειτουργία του ΕΣΥ, πολλοί από την Κρήτη αναγκάζονταν να ταξιδέψουν με τα πλοία στην Αθήνα πολλές μέρες, πουλώντας ακόμα και την περιουσία τους, προκειμένου να θεραπευθούν. 
      Και για μας, το Εθνικό Σύστημα Υγείας ήταν πραγματικά μία μεγάλη τομή, που άλλαξε τα δεδομένα στην Κρήτη. Και επειδή βλέπουμε αυτό το σύστημα να καταρρακώνεται, να διαλύεται, γι’ αυτό ακριβώς εκφράζουμε αυτήν την αγωνία.  
      Σε σχέση με το συγκεκριμένο σχέδιο νόμου, έχω την πίστη –δεν λέω την αίσθηση- ότι και αυτό προσπαθεί να εξυπηρετήσει απλά επικοινωνιακές ανάγκες. Επικοινωνιακές ανάγκες του Υπουργού, επικοινωνιακές ανάγκες της Κυβέρνησης, η οποία μεθοδεύει αυτές τις εξελίξεις. Και θα το τεκμηριώσω απόλυτα, διότι πριν από κάποιους μήνες, ήρθε ο κύριος Υπουργός στις Μοίρες της Μεσσαράς και εγκαινίασε –υποτίθεται- ένα καινούριο ΕΚΑΒ. Αυτό το καινούριο ΕΚΑΒ δεν έχει κανένα καινούριο αυτοκίνητο και αυτά που είχε, έχουν αχρηστευθεί και στην ουσία τώρα δεν υπάρχει τίποτα. Υπάρχουν στην Κρήτη κάποια μεταχειρισμένα παλαιά αυτοκίνητα στους σταθμούς του ΕΚΑΒ, τα οποία δεν έχουν οδηγούς. Δηλαδή, ακόμα και αυτά τα πεπαλαιωμένα αυτοκίνητα δεν μπορούν να κινηθούν. 
      Προχθές, περνούσα από κάποιο χωριό και μια γυναίκα αγανακτισμένη βγήκε στο δρόμο να μου πει «μα, έχουν διαλύσει τα πάντα;». Και αυτό γιατί δεν μπορούσε να μεταφέρει το δικό της άνθρωπο, τον ασθενή, σε μία κλινική, σε ένα νοσοκομείο, προκειμένου να σωθεί η ζωή του.
      Αυτή η κατάσταση υπάρχει, κύριε Υπουργέ, και εμείς είμαστε υποχρεωμένοι να τη μεταφέρουμε εδώ. Όμως, το γεγονός ότι αυτό το σχέδιο νόμο που συζητάμε εδώ εξυπηρετεί επικοινωνιακές ανάγκες, προκύπτει και από ένα σωρό άλλα πράγματα. Όμως, κυρίως προκύπτει από την τοποθέτηση του κυρίου Υπουργού που στην πρωτολογία του και στην τοποθέτησή του, είπε ότι όλα είναι στην εντέλεια, όλα είναι τέλεια και δεν υπάρχει τίποτα λάθος.  
      Μάλιστα –δεν θέλω να κάνω χαρακτηρισμούς, αλλά αυτό μόνο θράσος μπορεί να χαρακτηριστεί- είπε ότι το κόστος των προμηθειών μειώθηκε και ότι τέλος πάντων, με το νέο σύστημα που εφαρμόζει το Υπουργείο Υγείας αυτήν την περίοδο, πάμε στον υποτριπλασιασμό του κόστους των προμηθειών. Όταν ξέρουμε πάρα πολύ καλά ότι αυτό το σύστημα δεν έχει εφαρμοστεί ακόμα, όταν ξέρουμε πάρα πολύ καλά ότι τα χρέη των νοσοκομείων έχουν φτάσει κοντά στα 4.000.000.000 με 5.000.000.000 ευρώ, όταν γνωρίζουμε ότι στα νοσοκομεία δεν υπάρχουν γάζες και άλλα αναλώσιμα υλικά, που είναι αναγκαία, προκειμένου να λειτουργήσουν. Άρα, λοιπόν, υπάρχουν προβλήματα τα οποία προσπαθείτε με διάφορους τρόπους και με εντυπωσιασμό να «κουκουλώσετε». 
      Βλέπουμε, επίσης, και το κόστος της φαρμακευτικής περίθαλψης, που έχει ανέβει και είναι πραγματικά φοβερό και θέλω να καταθέσω ένα άρθρο κάποιου ειδικότερου από μένα –είναι καθηγητής στο Πανεπιστήμιο Αθηνών- στην «ΕΛΕΥΘΕΡΟΤΥΠΙΑ της ΚΥΡΙΑΚΗΣ» που λέει για το δράμα της υγείας σε αριθμούς και δείχνει πραγματικά ποια είναι η κατάσταση που υπάρχει σήμερα στο Εθνικό Σύστημα Υγείας, πώς έχουν διαμορφωθεί τα πράγματα και ποιες είναι οι δημόσιες και οι ιδιωτικές δαπάνες. Και αυτό δεν προκύπτει από τη γνώση κάποιου καθηγητή που θέλει ενδεχομένως να γράψει ένα άρθρο και να πει κάποια πράγματα, αλλά προκύπτει από όλα αυτά τα στοιχεία που γράφονται και από όλα τα στοιχεία της Εθνικής Στατιστικής Υπηρεσίας. 
      Όλα αυτά δείχνουν, κύριε Υπουργέ, ότι το Εθνικό Σύστημα Υγείας είναι υπό κατάρρευση.
      ΠΑΝΑΓΙΩΤΗΣ ΑΔΡΑΚΤΑΣ: Ποιος το είπε; Ποια είναι; Πόσα είναι; 
      ΕΜΜΑΝΟΥΗΛ ΣΤΡΑΤΑΚΗΣ: Λέει πάρα πολλά και θα το καταθέσω για τα Πρακτικά, γιατί δείχνει ότι την τελευταία οκταετία, τα τέσσερα πρώτα χρόνια, υπάρχει ένας τριπλασιασμός σε σχέση με το Ακαθάριστο Εθνικό Προϊόν, ενώ υπάρχει υποτριπλασιασμός στα χρόνια της Νέας Δημοκρατίας. Κι αυτό σαν νούμερο, τα λέει όλα
      ΠΑΝΑΓΙΩΤΗΣ ΑΔΡΑΚΤΑΣ: Να μας πείτε πόσοι τοις εκατό είναι.
      ΕΜΜΑΝΟΥΗΛ ΣΤΡΑΤΑΚΗΣ: Το έχω καταθέσει για τα Πρακτικά. Μπορείτε να το πάρετε και να δείτε τις λεπτομέρειες. Δεν θέλω να καταναλώσω το χρόνο μου σ’ αυτά τα νούμερα. Τα καταθέτω, για να τα διαβάσετε και να δείτε ότι πραγματικά εδώ υπάρχουν τεράστια προβλήματα. 
      Αλλά δεν είναι μόνο αυτό. Το νομοσχέδιο τι κάνει; Προσπαθεί δήθεν να ξεπεράσει κάποια προβλήματα, που έχουν να κάνουν με τις υπερωρίες, με το νοσηλευτικό και ιατρικό προσωπικό. Αλλά τι υπάρχει; Καταθέτω ένα άλλο άρθρο μιας τοπικής εφημερίδας του Ηρακλείου, της εφημερίδας «ΠΑΤΡΙΣ», που λέει: «μας εξαπάτησε ο Υπουργός, καταγγέλλουν οι ιατροί». 
      (Στο σημείο αυτό ο Βουλευτής κ. Στρατάκης καταθέτει για τα Πρακτικά το προαναφερθέν απόσπασμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και ειπώθηκε εδώ κατά κόρον ότι άλλα συμφωνήθηκαν, άλλα ήρθαν και άλλα πάμε να ψηφίσουμε, χωρίς στην ουσία να υλοποιείται τίποτα απ’ όλα αυτά για τα οποία έχει δεσμευτεί ή είχε δεσμευτεί ο ίδιος ο Υπουργός κατά τη διάρκεια των διαπραγματεύσεων της συλλογικής σύμβασης εργασίας. Κι αυτό είναι το τραγικό, ότι υπάρχει μια Κυβέρνηση, που όχι μόνο δεν τηρεί το λόγο της, αλλά προσπαθεί μέσα από κάποιες διαδικασίες να αφήνει τα προβλήματα να διαιωνίζονται, να υποσκάπτεται το Εθνικό Σύστημα Υγείας, να δημιουργούνται περισσότερα προβλήματα απ’ αυτά που υπάρχουν και να υπάρχει ένα αλαλούμ και μια κατάσταση πραγματικά αγωνίας και άγχους και στους ιατρούς και στους νοσηλευτές, αλλά και στους ασθενείς.
      Παράδειγμα χαρακτηριστικό είναι ότι ενώ ρυθμίζονται τα θέματα των εφημεριών, όπως τουλάχιστον λέτε εδώ,  παρά τα όσα είχατε συμφωνήσει με τους ιατρούς, εν τούτοις αφήνετε θέματα που είναι σχετικά με τις εφημερίες. Διότι υπήρχε αυτό το επίδομα σίτισης, όπως λέγεται, το οποίο τους το πληρώνατε νόμιμα, μέχρι που το πληρώνατε και τώρα ήρθε η απόφαση που τους παίρνουν πίσω τα χρήματα και μάλιστα σε προθεσμία δεκαπέντε ημερών. Δεν πρέπει να το αντιμετωπίσετε ως πρόβλημα; Δεν θα έπρεπε να το έχετε αντιμετωπίσει εδώ με αυτό το σχέδιο νόμου, ώστε να μην έχουν πρόβλημα οι ιατροί του Εθνικού Συστήματος Υγείας; 
      Το αφήνετε όμως κι αυτό, γιατί δεν θέλετε να διαπραγματευτείτε. Θέλετε να αγοράσετε χρόνο, διότι αυτό κάνετε όλα αυτά τα χρόνια. Στην ουσία αγοράζετε χρόνο, χωρίς να λύνετε κανένα πρόβλημα. Κι αυτό είναι το μεγάλο ζήτημα που υπάρχει. Αυτό είναι το μεγάλο έλλειμμα, αν θέλετε, που δημιουργείται στο Εθνικό Σύστημα Υγείας.
      Εμείς -και το είπαν οι συνάδελφοί μου και κυρίως ο εισηγητής μας ο κ. Λαμπίρης- είμαστε υπέρ και του πολυδιευθυντικού συστήματος, είμαστε υπέρ και της αύξησης των μισθών των ιατρών, γιατί πραγματικά έχουν πολλά χρόνια να αυξηθούν. Αλλά έχουμε βάλει για όλα αυτά συγκεκριμένες προϋποθέσεις, που θεωρούμε ότι είναι εκ των ουκ άνευ αυτές οι προϋποθέσεις. Διότι για να υλοποιήσουμε κάποια πράγματα, θα πρέπει να βασιστούμε σε κάποιους κανόνες και σε κάποιες αρχές. Όταν, λοιπόν, μιλάμε για πολυδιευθυντικό, εμείς λέμε να είναι ανοιχτό ασφαλώς, να είναι αξιόπιστο, να είναι αξιοκρατικό, να είναι δίκαιο και προπαντός να είναι εφαρμόσιμο, για να μπορεί να έχει μια προοπτική, να μπορεί να εξυπηρετεί καταστάσεις και να μη δημιουργεί στασιμότητες ή άλλες δυσμενείς εξελίξεις, οι οποίες πιθανόν να επιφέρουν περισσότερα προβλήματα απ’ αυτά που πάνε να λύσουν.
      Αυτά είναι τα σημαντικά προβλήματα και δυστυχώς το σχέδιο νόμου αυτό δεν λύνει κανένα από αυτά. Απλά, προσπαθείτε να αγοράσετε κάποιο χρόνο και να πείτε ότι δήθεν θα καλύψετε τις κενές θέσεις, που δεν καλύψατε πέντε χρόνια τώρα. Και δεν καλύψατε ούτε το ιατρικό προσωπικό, για το οποίο είχατε δεσμευτεί από παλιότερα και υπάρχουν δηλώσεις -να μην κάνω αναφορά, γιατί παίρνω περισσότερο χρόνο- ούτε και νοσηλευτικό προσωπικό. Και οι εργαζόμενοι στα νοσοκομεία αγανακτούν, διότι κινδυνεύουν ακόμη να υποστούν τις συνέπειες ποινικών ευθυνών, λόγω της έλλειψης που υπάρχει και λόγω της αδυναμίας να κάνουν τη δουλειά τους, όπως θα έπρεπε να την κάνουν.
      Εμείς για όλους αυτούς τους λόγους καταψηφίζουμε το νομοσχέδιο επί της αρχής και δηλώνουμε ότι πράγματι ως ΠΑΣΟΚ έχουμε σχέδιο, έχουμε πρόταση ολοκλήρωσης του Εθνικού Συστήματος  Υγείας, ώστε ο απλός Έλληνας πολίτης να μη χρειάζεται να καταναλώνει ένα σωρό χρήματα, όπως το κάνει σήμερα και κυρίως να μπορεί να απολαύσει αυτό το δικαίωμα και κοινωνικό αγαθό μαζί.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κ. Στρατάκη.
       Ο κ. Γρηγοράκος έχει το λόγο για επτά λεπτά.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, καλωσήρθατε. 
      Κυρίες και κύριοι συνάδελφοι, από το Βήμα αυτό θα ήθελα να ευχαριστήσω όλους τους Έλληνες ιατρούς τους επώνυμους, τους ανώνυμους, όλους τους υγειονομικούς υπαλλήλους της χώρας, όλο το νοσηλευτικό προσωπικό, το βοηθητικό προσωπικό, που πραγματικά κάτω από δύσκολες συνθήκες στηρίζει ένα σύστημα, που φτιάχτηκε μετά από καθολική απαίτηση του ελληνικού λαού. 
      Για το Εθνικό Σύστημα Υγείας δόθηκαν πολλές μάχες από τη δεκαετία του 1970. Θυμάμαι, από τότε που ήμουν φοιτητής,  όταν έγινε η μεγάλη απεργία των νοσοκομειακών γιατρών -θα το θυμούνται πολλοί συνάδελφοι- επί Δοξιάδη. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Υπουργός ήταν ο Στεφανόπουλος. 
      ΛΕΩΝΙΔΑΣ ΓΡΗΓΟΡΑΚΟΣ: Επί Δοξιάδη. 
      Μετά έγινε η μεγάλη τομή με τον Παρασκευά Αυγερινό, με το Γιώργο Γεννηματά, έγινε ξανά μία τομή με τον Κώστα Γείτονα το 1996, ήρθαν οι Υπουργοί της Νέας Δημοκρατίας, έβαλαν και αυτοί ένα λιθαράκι προς το θετικό και φθάσαμε σήμερα, μετά από είκοσι πέντε χρόνια περίπου, να αμφισβητούμε, να λοιδορούμε, να εγκαταλείπουμε και να απαξιώνουμε ένα σύστημα που ήταν όνειρο, αλλά και μεγάλος στυλοβάτης στις δύσκολες στιγμές του ελληνικού λαού. 
      Τα βλέμματα σήμερα όλων των υγειονομικών –και βλέπω ότι είναι και αρκετοί συνάδελφοι εδώ σήμερα- είναι στραμμένα στη Βουλή των Ελλήνων. Αναμένουν μία τίμια λύση από εμάς για τον τίμιο και πατριωτικό αγώνα που κάνουν όλα αυτά τα χρόνια οι Έλληνες γιατροί, κάτω από δύσκολες συνθήκες, ελλιπείς υποδομές, για να στηρίξουν ένα σύστημα που αγάπησε πολύ ο λαός, ένα δημιούργημα της προοδευτικής παράταξης που έδωσε ελπίδα για το κοινωνικό κράτος πρόνοιας στην Ελλάδα του 1980, του 1990, του 2010. 
      Το Εθνικό Σύστημα Υγείας, όμως, με τα χρόνια άρχισε να χάνει από τη λάμψη του, να χάνει την αξιοκρατία, να χάνει τη λογοδοσία, τη διαφάνεια και τη δημοσιότητα που έδινε στις αποφάσεις του κάποτε. Φανταστείτε ότι πριν από πέντε-έξι μήνες προκηρύχτηκε μία θέση στο «Κρατικό Αθηνών» για διευθυντή και δεν το πήρε κανείς χαμπάρι. Γινόντουσαν, όμως, και παλιά αυτά. 
      Η Κυβέρνηση αυτή σπατάλησε τεράστια αποθέματα ενέργειας, για να εμφανιστεί σαν δύναμη μεταρρύθμισης με επικοινωνιακά, όμως, τερτίπια και έχασε την ουσία της πολιτικής. Μίλησε για τομές. Λέει ότι το νομοσχέδιο που συζητάμε σήμερα είναι τομή. Εγώ, κύριε Υπουργέ, πιστεύω ότι αυτό το νομοσχέδιο ήταν προς τη θετική κατεύθυνση όταν το υπογράψατε και θα ήταν μία τομή στο Εθνικό Σύστημα Υγείας, γιατί οι εργασιακές σχέσεις των γιατρών μας ταλαιπώρησαν πολύ τα τελευταία χρόνια και θα πρέπει να δεχτούμε όλοι, πολύ περισσότερο οι γιατροί που ζήσαμε το ΕΣΥ και το υπηρετήσαμε από μέσα, ότι οι γιατροί ήταν η λιγότερο αμειβόμενη επιστημονική ομάδα στην Ελλάδα τα τελευταία χρόνια. Βέβαια, ερχόσαστε εσείς σήμερα, δίνετε μία οικονομική ενίσχυση -είναι πραγματικά ένα θετικό βήμα προς τα οικονομικά των γιατρών- θα μπορούσε να είναι καλύτερη, αλλά οι δύσκολες οικονομικές συγκυρίες λένε ότι αυτό το βήμα είναι προς τη θετική κατεύθυνση. 
      Κύριε Υπουργέ, αυτές τις μέρες έχετε ένα νομοσχέδιο και έχετε καταφέρει να στρέψετε εναντίον του ΠΑΣΟΚ. όλη την ιατρική κοινότητα, ότι το ΠΑΣΟΚ είναι αντίθετο σε αυτό το νομοσχέδιο και δεν θέλει την εξέλιξη των γιατρών. Το ΠΑΣΟΚ δεν είναι αντίθετο στο πολυδιευθυντικό σύστημα, είναι αντίθετο στο δημοσιοϋπαλληλικό σύστημα. Θέλουμε ένα σύστημα αξιών, λογοδοσίας, διαφάνειας, αξιοπρέπειας, που όλα τα προηγούμενα χρόνια δεν υπήρχε. Και δεν υπήρχε, γιατί εμείς οι ίδιοι φροντίσαμε να μην υπάρχει. Εμείς θέλουμε διευθυντές γιατρούς, οι οποίοι να χαίρουν του σεβασμού στην ιατρική κοινότητα, όχι μόνο με το έργο τους, αλλά και με τις επιστημονικές τους δάφνες, θέλουμε γιατρούς που να έχουν κριθεί από αδιάβλητα συμβούλια κρίσης και όχι από συμβούλια κρίσης χωρίς ασφαλιστικές δικλείδες στις κρίσεις των γιατρών.
      Μάλιστα, έτυχε να είμαι και σε ένα από αυτά τα συμβούλια και να μου λέει ένας από τους κριτές ότι «εγώ θέλω γιατρούς-κομάντος». Έψαξα και εγώ μέσα στο νόμο να βρω ποιοι είναι οι «γιατροί-κομάντος», αλλά δεν υπήρχαν, έτσι τους εννοούσε ο κύριος, γιατί ήθελε να πάρει αυτούς και βέβαια τους πήρε, χωρίς καμμία ποινική ευθύνη, διότι δεν υπήρχαν ασφαλιστικές δικλείδες και ποινικές ευθύνες τότε. Ελάτε και βάλτε ασφαλιστικές δικλείδες. Όλοι όσοι παρανομούν στις κρίσεις των γιατρών, να έχουν και τις ανάλογες ποινικές ευθύνες. 
      Βάλτε μία ανεξάρτητη αρχή, επιτέλους, κύριε Υπουργέ, να τη στηρίξουμε εδώ. Πιστεύω ότι το ΠΑΣΟΚ δεν θα έχει καμμία αντίρρηση για μία ανεξάρτητη αρχή κρίσης του υγειονομικού προσωπικού γενικά του ΕΣΥ και των προσλήψεων του ΕΣΥ. Εμείς, στεκόμαστε απέναντι σε ό,τι έχει να κάνει με «κουτσουρεμένες», ανεφάρμοστες και τυλιγμένες στην προχειρότητα και στα μεγάλα λόγια διατάξεις. Σε αυτήν την πεντάχρονη εγκατάλειψη του Εθνικού Συστήματος Υγείας, συμπράττουμε και είμαστε εδώ και την Πέμπτη ξανά θα είμαστε εδώ και αποτιμάμε θετικά το έργο των γιατρών, των νοσηλευτών και όλου του υγειονομικού προσωπικού της χώρας. Αυτές τις μέρες το σύστημά μας ταλανίζεται από τα χρέη, ταλανίζεται από την ανοργανωσιά, ταλανίζεται από τη έλλειψη στρατηγικής. Η επείγουσα διαδικασία μετά από πέντε χρόνια δεκάδων χιλιάδων προσλήψεων, μάς βάζει σε πειρασμό να σκεφτούμε ότι κάτι δεν πάει καλά. Ο ίδιος ο Πρόεδρος του ΑΣΕΠ, ο κ. Βέης είναι έτοιμος, είπε, να προχωρήσει αυτός τη διαδικασία των προσλήψεων του νοσηλευτικού προσωπικού και σε έξι μήνες, αν «του δώσετε το OK», θα τα έχει ετοιμάσει όλα. 
      Μου κάνει εντύπωση ότι κάποιοι συνάδελφοι από τη Νέα Δημοκρατία υπερασπίζονται σήμερα το νομοσχέδιο και δεν θυμούνται τι έλεγαν τα προηγούμενα χρόνια για τους γιατρούς. Υπήρχε ο νόμος Στεφανή για την πρωτοβάθμια φροντίδα υγείας και τη δημόσια υγεία. Έμεινε ανεφάρμοστος. Υπήρχε ο ν. 2519, ο οποίος είχε και αυτός πολλά στοιχεία για την πρωτοβάθμια φροντίδα υγείας και την δημόσια υγεία. Έμεινε ανεφάρμοστος. 
      Το νομοσχέδιο για τις ιατρικές ειδικότητες: Κύριε Υπουργέ, τα παιδιά μας αρχίζουν ειδικότητα στα τριάντα πέντε τους χρόνια. Πότε θα φτιάξουν τη ζωή τους; Πότε θα κάνουν ειδικότητα; Φέρτε το νομοσχέδιο εδώ να το συζητήσουμε. Πότε θα τελειώνουν αυτοί οι γιατροί; Πότε θα αναβαθμιστεί το σύστημα; Δεν πρέπει να δούμε τι γίνεται με όλο το επιστημονικό προσωπικό της χώρας; Εγώ λέω αυτό τον «κλινικό καθηγητή», που κάποτε υπήρχε  μια πρόταση, να τον φέρουμε, να τον συζητήσουμε. 
      Τελειώνοντας, θα ήθελα να πω: κύριε Υπουργέ, δείτε το Συντονιστή Διευθυντή για να μην κλείσουμε το σύστημα στο άρθρο 4, το οποίο θα συζητήσουμε την Πέμπτη. Να εκλέγεται με ανοικτή διαδικασία. Μην κλείνετε το σύστημα. Μη βάζετε πύλη εισόδου τον Επιμελητή Β΄. Ο Συντονιστής Διευθυντής να εκλέγεται με ανοικτή διαδικασία και μετά από προκήρυξη της θέσης. Όταν φύγουν οι σημερινοί Συντονιστές Διευθυντές θα πρέπει αυτές οι θέσεις να προκηρύσσονται με ανοικτές διαδικασίες, να είναι πιο τίμιο το σύστημα. 
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε! 
      ΛΕΩΝΙΔΑΣ ΓΡΗΓΟΡΑΚΟΣ: Τελείωσα, κύριε Πρόεδρε. 
      Η επαρχία πάντως αυτές τις μέρες περνάει δύσκολες στιγμές. Το πολυδιευθυντικό  σύστημα είναι ζητούμενο των Ελλήνων γιατρών. Και εμείς σε ένα χρόνο, όταν είμαστε Κυβέρνηση, θα επανεξετάσουμε όλο αυτό το σύστημα. Πιστεύουμε ότι μπορούμε να έχουμε ένα πολυδιευθυντικό σύστημα στην Ελλάδα, αξιοκρατικό, διαφανές, με λογοδοσία και κάτω βέβαια από μια ανεξάρτητη αρχή, η οποία θα διατηρεί και θα τηρεί κατά νόμο το νόμο και οτιδήποτε έχει σχέση με την αξιοκρατία των γιατρών. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Δραγασάκης): Ο κ. Υπουργός έχει ζητήσει το λόγο για μια παρέμβαση. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, θα πάρω τη σκυτάλη σε αυτή τη συζήτηση από το συνάδελφο τον κ. Γρηγοράκο. Και λέω ότι θα πάρω τη σκυτάλη από τον ίδιο, διότι από τα όσα είπε, αναδύεται –και δεν είναι καθόλου κακό αυτό- και μια διάθεση αυτοκριτικής για τα όσα έχουν λεχθεί κατά τη διάρκεια της συζήτησης αυτού του νομοσχεδίου στη Βουλή. 
      Από την πρώτη κιόλας στιγμή είπα ότι σε γενικές γραμμές συμφωνούμε και φάνηκε αυτό κατά τη διάρκεια της συζήτησης. Χρειαζόταν, όμως, να φανεί και η αντιπολιτευτική μας στάση και κάποιοι εκ των συναδέλφων ξεπέρασαν το πλαίσιο συνεργασίας, που είχε αρχίσει να καλλιεργείται και της συναίνεσης στην οποία εκτιμώ ότι τελικά καταλήγουμε. 
      Είπε ο κ. Γρηγοράκος –και θα συμφωνήσω μαζί του- ότι αυτό που είναι κατάκτηση του ελληνικού λαού και στο ξεκίνημά του φέρει την υπογραφή της δικής σας Κυβέρνησης –αναφέρομαι στην ίδρυση του Εθνικού Συστήματος Υγείας- τα τελευταία χρόνια το λοιδορούμε και στα μάτια του κόσμου τού μειώνουμε το κύρος και το απαξιώνουμε. 
      Κυρίες και κύριοι συνάδελφοι, είναι άδικο αυτό. Είναι άδικο, γιατί δεν είναι αλήθεια και διότι σε ένα μεγάλο βαθμό προσβάλει το σώμα των Ελλήνων γιατρών, των νοσηλευτών και των εργαζόμενων στους χώρους των νοσοκομείων, που δίνουν πραγματικά τον καλύτερό τους εαυτό, κάτω από αντίξοες συνθήκες.  
      Αυτές τις αντίξοες συνθήκες είναι που βρήκαμε εμείς πριν από πέντε περίπου χρόνια. Δεν είμαι από εκείνους που με ευκολία θα έλεγαν ότι αδιαφορήσατε, ότι το εγκαταλείψατε ή το απαξιώσατε. Άλλο θα ήθελα όμως να πω, ότι μέσα στον ανταγωνισμό –και αυτό είναι χαρακτηριστικό της παγκοσμιότητας πια- ο δημόσιος και ο ιδιωτικός τομέας διαγκωνίζονται για το ποιος θα κερδίσει περισσότερο έδαφος. 
      Όλοι εμείς σ’ αυτήν την Αίθουσα έχουμε διατρανώσει τη θέση μας ότι ο δημόσιος χαρακτήρας του Εθνικού Συστήματος Υγείας δεν πρόκειται ποτέ να τύχει διαπραγμάτευσης και το κρατάμε αυτό όλοι. Οι «κορώνες», λοιπόν αντιπολιτευτικού τύπου όπως «παραχωρήσατε, εκχωρήσατε στον ιδιωτικό τομέα» δεν ευσταθούν και τα στατιστικά μεγέθη από μόνα τους απαντούν. 
	Το Εθνικό Σύστημα Υγείας βρίσκεται σε μία κρίσιμη καμπή και αυτές τις μέρες -το παρατηρείτε, αλλά αυτά εξηγούνται στην ελληνική πολιτική ζωή- δέχεται επίθεση. Ασκείτε έντονη κριτική στην Κυβέρνηση. Ξαφνικά, όλοι ανακάλυψαν προβλήματα στο χώρο της υγείας, πολλά εκ των οποίων –δημόσια το λέω- είναι κατασκευασμένα για λόγους εντυπώσεων. Στην Ελλάδα ζούμε. Παρ’όλα αυτά, τα προβλήματα υπάρχουν και υπήρχαν και πρώτοι εμείς τα αναγνωρίζουμε. 
      Νομίζω ότι είναι ζήτημα πολιτικής εντιμότητας να εστιάζουμε στα πραγματικά προβλήματα και όχι στα κατασκευασμένα για λόγους εντυπώσεων. Τίποτα καινούργιο δεν υπάρχει σε σχέση με το τι συνέβαινε πάντα στην υγεία -δεν έχει κανείς παρά να ανατρέξει στις εφημερίδες της δικής σας εποχής και παλιότερα για να το διαπιστώσει- αλλά και με το τι συμβαίνει σήμερα, όχι μονάχα στην Ευρώπη, αλλά και σε ολόκληρο τον κόσμο. Συνομιλώ με συναδέλφους μου Υπουργούς Υγείας και διαπιστώνουμε ότι ο παρονομαστής είναι κοινός. Δεν κομίζουν τίποτα οι διαπιστώσεις αυτές που για κάποιους αποτελούν την αφορμή, για να διεκδικήσουν αμφίβολης αξίας μικροκομματικά κέρδη. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
	Κύριε Πρόεδρε, θα μου επιτρέψετε να πάρω και τη δευτερολογία μου.
	Οι διαπιστώσεις είναι εύκολο, αλλά και ανέξοδο να γίνονται. Οι λύσεις είναι πάντα το ζητούμενο και εκεί οδηγούμεθα μ’ αυτό το νομοσχέδιο.
	Πάντα έλεγα και θα επαναλαμβάνω –όσο και αν γίνομαι κουραστικός γιατί πιστεύω ότι το πιστεύουμε όλοι- πως η υπόθεση της υγείας είναι εθνική, ότι κανείς δεν περισσεύει σ’ αυτήν τη συλλογική προσπάθεια, να δυναμώσουμε ακόμα περισσότερο το κοινωνικό μας κράτος και ότι το έργο για την υγεία δεν τελειώνει ποτέ, όπως και τα προβλήματα που θα συνοδεύουν αυτόν τον ευαίσθητο χώρο. Στη δύσκολη αυτή κατάσταση που βρήκαμε τα πράγματα, στην αποτελματωμένη σε κάποιους τομείς, αποφασίσαμε να δώσουμε λύση και πρόκειται για τομές. 
      Τα όσα συζητούμε αυτόν τον καιρό είναι και τομή και μεταρρύθμιση. Υπογράψαμε αυτήν την κλαδική σύμβαση εργασίας με τους γιατρούς, ικανοποιώντας πάγια και διαρκή αιτήματά τους. Η σύμβαση αυτή αποτελεί πραγματική βαθιά μεταρρύθμιση στο Εθνικό Σύστημα Υγείας, από τον καιρό ακόμα του νόμου Αυγερινού που υλοποίησε ο αείμνηστος Γεννηματάς και που επικαιροποιήθηκε το 1997 από τον κ. Γείτονα. 
	Η Αξιωματική Αντιπολίτευση –να το πούμε αυτό- ουδέποτε πήρε ξεκάθαρη θέση σ’ αυτά. Άλλα κόμματα απλά κατήγγειλαν ότι δεν φέραμε τη σύμβαση για κύρωση –αυτό μας λένε τουλάχιστον- και ας περιλαμβανόταν ουσιαστικά το σύνολο των όρων της στο νομοσχέδιο που σήμερα συζητάμε. Η ΟΕΝΓΕ, λοιπόν, με απόφασή της στις 23 Φεβρουαρίου, αντίγραφο της οποίας καταθέτω στα Πρακτικά της Βουλής, δηλώνει ότι καλύπτονται οι όροι της κλαδικής σύμβασης, με την προϋπόθεση ότι θα ψηφιστεί το νομοσχέδιο με τις βελτιώσεις που μέσα από το γόνιμο διάλογο η Κυβέρνησή μάς αποφάσισε.
	(Στο σημείο αυτό ο Υπουργός Υγείας και Κοινωνικής Αλληλεγγύης κ. Δημήτριος Αβραμόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Τι θα κάνει όμως τώρα η Αξιωματική Αντιπολίτευση; Εκεί θέλω να μας δώσετε μια ξεκάθαρη απάντηση. Θα επιμείνει στη στείρα άρνηση, που διατυπώνουν κάποιοι εκ των συναδέλφων και θα αγνοήσει τη θέληση των συνδικαλιστικών παρατάξεων και των νοσοκομειακών γιατρών όπως κυρίαρχα εκφράζεται;
	Κυρίες και κύριοι της Αντιπολίτευσης, ήλθε η ώρα των αποφάσεων, αποφάσεων ευθύνης και ειλικρίνειας, πέρα από προφάσεις και βέβαια μακριά από υποκρισίες. 
	Υποστηρίξατε ότι ψηφίζουμε ένα νόμο που δεν εκφράζει τους γιατρούς. Τώρα που σας το δηλώνουν και δηλώνουν ακριβώς το αντίθετο, τί θα πράξετε; Η ώρα των αποφάσεων και της συνέπειας των λόγων και των έργων στα οποία αναφερθήκατε πρωτύτερα είναι εδώ. Έχετε την επιλογή. Και από τις επιλογές μας τελικά όλοι κρινόμαστε. Και θα κριθούμε από την μεγάλη οικογένεια των γιατρών. 
    Συνεχίζουμε. Στις 28 Νοεμβρίου από Βήματος της Βουλής ο Αρχηγός της Αξιωματικής Αντιπολίτευσης δεσμεύθηκε ότι το κόμμα του θα ψήφιζε μια διάταξη, που θα διευκόλυνε και θα επιτάχυνε τις προσλήψεις των νοσηλευτών. Το θυμόμαστε όλοι. Και αυτό λόγω του ιδιάζοντος του επαγγέλματος και των πραγματικών αναγκών της δημόσιας υγείας. Την διάταξη αυτή την φέραμε. Και αντί να την αγκαλιάσατε, σπεύσατε να ανακαλύψετε ερμηνευτικά τερτίπια. Σπεύσατε δε να εμπλέξετε στην αντιπολιτευτική τακτική σας το ΑΣΕΠ με τον Πρόεδρό του. 
    ΕΜΜΑΝΟΥΗΛ ΣΚΟΥΛΑΚΗΣ: Εμείς;
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ακούστε με, κύριε συνάδελφε.
    Τον παρουσιάσατε ούτε λίγο ούτε πολύ, αντιπολιτευόμενο και κριτή της συνταγματικότητας των νόμων, ρόλο που ούτε έχει ούτε και διεκδικεί όπως ήταν ξεκάθαρο σήμερα στις τηλεφωνικές μας επαφές. Είναι ένας πολύ σοβαρός άνθρωπος ο κ. Βέης. Τον τιμούμε και τον εμπιστευόμαστε. Και συνεργαζόμαστε μαζί του. Καταθέτω, λοιπόν, αντίγραφο της επιστολής –το έχετε ήδη- που έστειλα προς τον Πρόεδρο του ΑΣΕΠ, σε απάντηση της δικής του επιστολής που εστάλη και προς τον Πρόεδρο της Βουλής. 
    (Στο σημείο αυτό ο Υπουργός Υγείας και Κοινωνικής Αλληλεγγύης, κ. Δημήτριος Αβραμόπουλος, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Η διάταξη κατοχύρωνε τον έλεγχο νομιμότητας του ΑΣΕΠ. Αυτό μας ενδιαφέρει όλους. Και αυτό αναγνωρίζεται και από την Νομοπαρασκευαστική Επιτροπή της Βουλής, από την Επιστημονική Επιτροπή της Βουλής και από την oλομέλεια του Συμβουλίου της Επικρατείας που είναι και τα μόνα όργανα για  να ελέγχουν την συνταγματικότητα των νόμων. 
    Τονίζω για μια ακόμα φορά ότι οι προσλήψεις θα γίνουν με κατοχύρωση των κανόνων της αξιοκρατίας, της διαφάνειας και του συνταγματικού ρόλου του ΑΣΕΠ. Είναι ξεκάθαρη αυτή η δήλωση. Και αν έχετε αντίθετη πρόταση ευχαρίστως να την συζητήσουμε. 
    ΕΜΜΑΝΟΥΗΛ ΣΚΟΥΛΑΚΗΣ: Τα έχουμε καταθέσει στην επιτροπή σας δύο φορές.
    ΤΟΝΙΑ ΑΝΤΩΝΙΟΥ: ...Έλεος. 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Η άκριτη άρνηση δεν είναι επιχείρημα. Συμφωνήσαμε με τον Πρόεδρο του ΑΣΕΠ για κάποιες μικροβελτιώσεις του άρθρου και προχωράμε μαζί. Σε λιγότερο λοιπόν από έξι μήνες θα έχει ολοκληρωθεί όλη η διαδικασία.
      (Θόρυβος στην Αίθουσα) 
    ΠΡΟΕΔΡΕΥΩΝ (Ιωάννης Δραγασάκης): Κύριοι συνάδελφοι, όχι διακοπές. Δεν προβλέπεται από τον Κανονισμό. 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μιλάτε, κυρίες και κύριοι συνάδελφοι, για χρέη νοσοκομείων. 
    Σας υπενθυμίζω: η πρώτη ρύθμιση έγινε επί ΠΑΣΟΚ. Η δεύτερη ρύθμιση χρεών έγινε από την Κυβέρνησή μας για την περίοδο του ΠΑΣΟΚ. Θυμάμαι ότι με πολύ μεγάλη προσπάθεια και κάτω από επίσης αντίξοες συνθήκες ο κ. Γείτονας τα είχε τότε καταφέρει. Είμαστε στα πρόθυρα της εισόδου μας στην ΟΝΕ και το Υπουργείο Οικονομικών και Οικονομικών δεν ήταν και ιδιαίτερα φιλικό απέναντί του. Βρήκε έναν τρόπο. Με τον ίδιο τρόπο και εμείς σήμερα ρυθμίζουμε αυτά τα χρέη. Είναι θέμα ημερών. Έγιναν οι απαραίτητες συναντήσεις. Συναντήθηκε ο κ. Παπαθανασίου με τους εκπροσώπους των προμηθευτών. Και είναι θέμα όπως είπα ημερών για να προχωρήσουμε στην τελική ρύθμιση. 
    Είναι αυτή η τρίτη κατά σειρά που αφορά και στα χρέη των ασφαλιστικών ταμείων και των νοσοκομείων προς τους προμηθευτές, αλλά και χρέη προμηθευτών –σημειώστε το αυτό- από εποχής ΠΑΣΟΚ ακόμα που δεν συμπεριελήφθησαν με ευθύνη των ίδιων των προμηθευτών στην ρύθμιση που έγινε το 2005. Η νομοθετική ρύθμιση που μας αφορά έχει σταλεί στο Υπουργείο Οικονομίας και θα συμπεριληφθεί στο επόμενο νομοσχέδιο του ιδίου Υπουργείου. Σας είπα λοιπόν ότι έχουν γίνει οι απαραίτητες συνεννοήσεις. Φτάνουμε σε μια θετική κατάληξη. 
    Το σημαντικότερο όμως είναι ότι αυτή η κακή συνήθεια που μας κληροδοτήθηκε από το παρελθόν τελειώνει. Με το νέο νόμο για τις προμήθειες όπως γνωρίζετε οι καταβολές των οφειλών θα γίνονται σε πραγματικό χρόνο. Και αυτό θα δώσει τέλος και στις παρασκηνιακές συνεννοήσεις και στις υπερτιμολογήσεις που οδήγησαν στην αύξηση των δαπανών για την υγεία. Συνεπώς δεν υφίσταται κανένα θέμα. Οι δε προμηθευτές που επεχείρησαν, το είδαμε και αυτό, να πάρουν υλικά παρακαταθήκης από ορισμένα νοσοκομεία τελικά δεν παρεμπόδισαν την λειτουργία τους. 
    ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, παρακαλώ συντομεύετε. 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):Έχουν δοθεί συγκεκριμένες οδηγίες και εκτελούνται κατά γράμμα από τους διοικητές. 
    Δεν θέλω να σας κουράσω, κυρίες και κύριοι, στα παραπάνω. Ήθελα απλώς να σας πω ότι εμείς δεν θα μπούμε στον πειρασμό να αναζητήσουμε ενόχους και να κατακρίνουμε πρακτικές και λάθη του παρελθόντος. Δεν έχει καμμία σημασία. Πολύ ορθά ελέχθη νωρίτερα: το μέλλον μας ενδιαφέρει. Δεν ωφελεί το έργο μας για την υγεία, έργο που είναι συνολικό σ’ αυτήν την Αίθουσα. Δεν ωφελεί την στρατηγική μας για το Εθνικό Σύστημα Υγείας και την ευρύτερη συναίνεση. Δεν ωφελεί τις πραγματικές ανάγκες του συστήματος αλλά και της ελληνικής κοινωνίας. 
    Η υγεία μας χρειάζεται όλους και θέλω να πιστεύω ότι με την ψήφιση του νομοσχεδίου μας ενώνει όλους. 
    Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κι εμείς τον κύριο Υπουργό.
       Το λόγο έχει ο κ. Κουτμερίδης για επτά λεπτά.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
      Κύριε Υπουργέ, θα μου επιτρέψετε να πω πως η αόριστη τοποθέτησή σας επιβεβαιώνει αυτό που είπατε πριν από λίγο χρονικό διάστημα, ότι τελικά κλείσατε τον κύκλο σας στο χώρο της υγείας. Θέλω να ξέρετε, όμως, ότι εμάς δεν μας ενδιαφέρει αν εσείς κλείσατε τη θητεία σας στο χώρο της υγείας ή αν τελικά ο κύριος Πρωθυπουργός…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε συνάδελφε, ήμουν πολύ συγκεκριμένος…
      ΕΥΣΤΑΘΙΟΣ ΚΟΥΤΜΕΡΙΔΗΣ: …σας εγκλώβισε μέσα στο χώρο της υγείας.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Είμαι πολύ περήφανος που είμαι εδώ και που συνεχίζω ένα σπουδαίο έργο που ξεκινήσαμε.
      ΕΥΣΤΑΘΙΟΣ ΚΟΥΤΜΕΡΙΔΗΣ: Άλλα είπατε πριν από λίγο χρονικό διάστημα, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αυτό είπα και σας διαψεύδω. Προφανώς δεν διαβάζετε ούτε καν εφημερίδες.
      ΕΥΣΤΑΘΙΟΣ ΚΟΥΤΜΕΡΙΔΗΣ: Επειδή διαβάζουμε, κύριε Υπουργέ, τα λέμε αυτά.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μπείτε στην ουσία σας παρακαλώ.
      ΕΥΣΤΑΘΙΟΣ ΚΟΥΤΜΕΡΙΔΗΣ: Τέλος πάντων, κύριε Υπουργέ, εμάς δεν μας ενδιαφέρουν οι προσωπικές σας φιλοδοξίες και η μετέπειτα αποδόμηση του κυρίου Πρωθυπουργού προς εσάς…
      ΠΑΝΑΓΙΩΤΗΣ ΑΔΡΑΚΤΑΣ: Αυτό είναι κριτική στο νομοσχέδιο;
      ΕΥΣΤΑΘΙΟΣ ΚΟΥΤΜΕΡΙΔΗΣ: Σας παρακαλώ, κύριε συνάδελφε.
      Δεν μας ενδιαφέρουν τα εγώ σας. Αυτό που μας ενδιαφέρει, κύριε Υπουργέ, είναι το ΕΣΥ. Να βγάλετε το Εθνικό Σύστημα Υγείας από την εντατική και να δείτε το ΕΣΥ και τον ελληνικό λαό.
      Κύριε Υπουργέ, δεν ασχολούνται τώρα ξαφνικά όλοι με τα προβλήματα της υγείας. Απλώς έσπασε ένα προστατευτικό κέλυφος ενός επικοινωνιακού συστήματος που υπήρχε και κάλυπτε μία ζοφερή κατάσταση. Και δυστυχώς ή ευτυχώς, αν θέλετε, αποκαλύφθηκαν τα πάντα.
      Κυρίες και κύριοι συνάδελφοι, γίναμε μάρτυρες μιας πρωτόγνωρης νομοθετικής προχειρότητας από την πλευρά της Κυβέρνησης για ένα νομοσχέδιο που αφορά έναν από τους πιο κρίσιμους τομείς της χώρας μας, τη δημόσια υγεία.
      Είναι γεγονός πως για την Κυβέρνηση ο αιφνιδιασμός, η προχειρότητα, η πολυπλοκότητα αποτελούν καθοριστικά στοιχεία της νομοθετικής της δραστηριότητας. 
      Το Υπουργείο Υγείας δεν αιφνιδίασε μόνο τους νοσοκομειακούς γιατρούς, αλλά και το ίδιο το Κοινοβουλευτικό Σώμα με αλλαγές της τελευταίας στιγμής. Διότι τελικά ακυρώνεται εν μέρει η κλαδική σύμβαση εργασίας που προ μηνών είχε ψηφιστεί με ενθουσιασμό. 
      Μέσα σε ένα κλίμα υποβάθμισης, μέσα σε ένα κλίμα ανασφάλειας και απαξίωσης του συστήματος υγείας, το Υπουργείο Υγείας και Κοινωνικής Αλληλεγγύης παρουσιάζεται κατώτερο των περιστάσεων, με τακτικές οπισθοχώρησης και αυτοαναίρεσης, επιδεικνύοντας με αυτόν τον τρόπο το έλλειμμα πολιτικής στρατηγικής και σχεδιασμού που υπάρχει στο χώρο της υγείας.
      Κυρίες και κύριοι συνάδελφοι, ο μεγάλος ασθενής σήμερα είναι το Εθνικό Σύστημα Υγείας, με δυσεπίλυτα προβλήματα στις υποδομές, τον εξοπλισμό, την ανεπαρκή οργάνωση των υπηρεσιών, με συχνά φαινόμενα παραοικονομίας και διαφθοράς, με υπέρογκα χρέη, με τραγικές ελλείψεις στη στελέχωσή του, με εξαγγελίες χωρίς αντίκρισμα. 
      Το Εθνικό Σύστημα Υγείας νοσεί, γιατί και αυτό είναι ένα θύμα της κυβερνητικής υποχρηματοδότησης, γεγονός που κατατάσσει σταθερά τη χώρα μας στις τελευταίες θέσεις της Ευρωπαϊκής Ένωσης στις δημόσιες δαπάνες για την υγεία ως ποσοστό του ΑΕΠ.
      Την ώρα που η χώρα μας έχει τη μεγαλύτερη αναλογία γιατρών ανά κάτοικο στην Ευρώπη, παρουσιάζει τραγικές ελλείψεις και κενά, ειδικά στην Περιφέρεια, υποχρεώνοντας τους γιατρούς σε απάνθρωπους ρυθμούς υπερωριακής εργασίας, για να καλυφθούν οι ανάγκες εφημερίας των νοσοκομείων και των κέντρων υγείας. 
      Για παράδειγμα –χθες, μάλιστα, είχα και μία επίκαιρη ερώτηση προς τον Υφυπουργό, τον κ. Παπαγεωργίου-  για το Νομό Σερρών, την εκλογική μου περιφέρεια, όπου υπάρχουν ομόφωνες καταγγελίες του προσωπικού του Γενικού Νοσοκομείου για καθεστώς εξουθενωτικών εφημεριών που αγγίζουν έως και τις εκατόν είκοσι ώρες το μήνα, παρά την ισχύουσα νομοθεσία, η οποία ορίζει ρητά τις σαράντα οκτώ ώρες.
      Οι Σερραίοι γιατροί έχουν καλύψει τις εφημερίες του Φεβρουαρίου ήδη από τα μέσα του ιδίου μήνα, με αποτέλεσμα τις υπόλοιπες ημέρες το νοσοκομείο να μένει ουσιαστικά χωρίς προσωπικό.
      Παράλληλα, έχουμε την πρωτοφανή καθυστέρηση στις πληρωμές των δεδουλευμένων εφημεριών από το 2005 και ένα μέρος του 2007. 
      Τέλος, έχουμε τις καταγγελίες για την ύποπτη καθυστέρηση στην κάλυψη των θέσεων του διοικητού και του υποδιοικητού του Γενικού Νοσοκομείου Σερρών, αλλά και ορισμένες θέσεις κλινικών, όπως της Α΄ Παθολογικής και της Α΄ Χειρουργικής, οι οποίες αυτήν την στιγμή καλύπτονται προσωρινά από αναπληρωτές διευθυντές. Οι καθυστερήσεις αυτές υποκρύπτουν πολιτικές σκοπιμότητες και μαγειρέματα κάτω από το τραπέζι.
      Μετά απ’ όλα αυτά, έρχεται σήμερα η Κυβέρνηση να αποδείξει την πολιτική της αναξιοπιστία και ανευθυνότητα με την κατάθεση και την εκ νέου τροποποίηση του εν λόγω νομοσχεδίου και τελικά τη μονομερή ακύρωση της κλαδικής συλλογικής σύμβασης, που προ μηνών είχε υπογράψει. Είναι γεγονός πως αυτή η σύμβαση αποτέλεσε ένα θετικό βήμα στο Εθνικό Σύστημα Υγείας με τη μείωση του χρόνου εργασίας των νοσοκομειακών γιατρών, συνδράμοντας έτσι στην ποιοτική αναβάθμιση των παρεχόμενων ιατρικών φροντίδων στον ελληνικό λαό. Βλέπουμε σήμερα αυτή η σύμβαση ουσιαστικά να αποσύρεται, με το Υπουργείο Υγείας να αθετεί τη συμφωνία του, τις ίδιες τις νομοθετικές του πρωτοβουλίες. 
      Κύριοι της Κυβέρνησης, υπογράψατε την κλαδική σύμβαση, προβήκατε σε αλλαγές της τελευταίας στιγμής με το εν λόγω νομοσχέδιο, αφήνοντας όμως ανέγγιχτα κρίσιμα ζητήματα. Και αναφέρομαι στην ασυνέπεια του Υπουργείου, όσον αφορά την κατάργηση του πλαφόν του Αρεοπαγίτη με είκοσι εννέα χρόνια προϋπηρεσίας, στη ρύθμιση των χρεών των νοσοκομείων προς τους προμηθευτές, παρ’ ότι υπήρξε σχετική δέσμευση, στις προσλήψεις νοσηλευτών και ιατρών. Στη φράση «προσλαμβάνονται δύο χιλιάδες γιατροί» η λέξη «προσλαμβάνονται» αντικαταστάθηκε με τη λέξη «προγραμματίζονται». Παράλληλα, έχουμε τις υποσχέσεις για πεντέμισι χιλιάδες θέσεις εργασίας. Όμως, και αυτή είναι μια αόριστη υπόσχεση, η οποία τελικά ίσως θα οδηγήσει σε μερικές δεκάδες ή εκατοντάδες νέες προσλήψεις.
      Κυρίες και κύριοι συνάδελφοι, αυτό το νομοσχέδιο χαρακτηρίζεται από ασυνέπεια, ασάφεια και αναξιοπιστία, γεγονός που αποδεικνύει περίτρανα το έλλειμμα πολιτικής βούλησης, το έλλειμμα συγκροτημένης πολιτικής αντιμετώπισης στα προβλήματα που υπάρχουν στο χώρο της υγείας. Για όλους αυτούς τους λόγους, εμείς καταψηφίζουμε το εν λόγω νομοσχέδιο.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Δραγασάκης): Ευχαριστώ, κύριε συνάδελφε.
      Το λόγο έχει ο κ. Νικηφοράκης για επτά λεπτά.
      ΣΤΥΛΙΑΝΟΣ ΝΙΚΗΦΟΡΑΚΗΣ: Κυρίες και κύριοι συνάδελφοι, ένταξη, διορισμός, αποδοχές και ρύθμιση συνολικότερα των εργασιακών σχέσεων των γιατρών του ΕΣΥ αφορά το υπό συζήτηση νομοσχέδιο. Όλοι, κύριε Υπουργέ, γνωρίζουμε και την ανάγκη, αλλά αναγνωρίζουμε και τους λόγους αυτής της διευθέτησης και, κυρίως, της υποχρέωσης ενσωμάτωσης στο εθνικό μας δίκαιο της κοινοτικής οδηγίας του 2003. Δεν έχω καμμία δυσκολία, κύριε Υπουργέ, να σας συγχαρώ δημόσια, διότι με γενναιότητα, με διαβούλευση και έτσι όπως οι συνθήκες επιβάλλουν και η δημοκρατία απαιτεί, νομοθετήσατε. 
      Ξεπερνώ εύκολα την καταστροφολογία του ΠΑΣΟΚ, το οποίο τελευταία έχει επιλέξει μία τακτική να βάζει πυρκαγιά παντού, ελπίζοντας ότι με τη στάχτη μπορεί να φτιάξει κυβερνητικούς στόχους, και μένω στη θέση του Ιατρικού Συλλόγου και των γιατρών του ΕΣΥ οι οποίοι με ελάχιστη ένταση, που τέλος πάντων και ο συνδικαλισμός δικαιολογεί, ουσιαστικά έρχονται και υιοθετούν εν πολλοίς το νομοσχέδιο, με κάποιες εξαιρέσεις ενδεχομένως στο άρθρο 4, που και εγώ ίσως να συμμερίζομαι και πιστεύω ότι εκεί θα υπάρξει βελτίωση. Αυτό, όμως, αφορά τη συζήτηση κατ’ άρθρον.
      Κυρίες και κύριοι συνάδελφοι, το ζητούμενο όμως είναι αυτό; Επιτρέψτε μου να πω ότι για μένα δεν είναι. Και θα γίνω σαφής. Μια και κουβεντιάζω σε μια Αίθουσα όπου η πλειοψηφία είναι γιατροί, επιτρέψτε μου να σας δώσω ένα-δυο συμπτώματα και κάντε τη διάγνωση εσείς.
      Στο Νομαρχιακό Νοσοκομείο Χανίων το ημερήσιο νοσήλιο στοιχίζει 450 ευρώ. Τα ασφαλιστικά ταμεία πληρώνουν 75 ευρώ. Τα υπόλοιπα 375 ευρώ τα καταβάλλει το ελληνικό δημόσιο από λεφτά που έχει ή που δεν έχει. Είναι και μία έμμεση επιδότηση, διότι είναι βέβαιο, κυρίες και κύριοι συνάδελφοι, ότι τα λεφτά αυτά δεν χρεώνονται στα ασφαλιστικά ταμεία. Επειδή ασκείται πολλή κριτική για το αν το κράτος τηρεί την τριμερή συμφωνία που έχει συνάψει με τα ασφαλιστικά ταμεία για την εισφορά του, αυτά τα λεφτά που απ’ ό,τι φαίνεται είναι άπειρα, δεν χρεώνονται στα ασφαλιστικά ταμεία. Είναι μία έμμεση επιδότηση στα ασφαλιστικά ταμεία. 
      Άκουσα, βεβαίως, ότι 5.500.000.000 είναι το χρέος της δημόσιας υγείας. Πότε; Τα τελευταία τρία, τέσσερα χρόνια. Δύο δισεκατομμύρια το 2004-2005. Από το 2005 μέχρι το 2009 είναι 5.500.000.000 ευρώ και πιστεύετε -επειδή ενδεχομένως και κάποιοι να επιμένουν να ακούν Βουλή στα χωριά μας- ότι πληρώνουμε κάθε χρόνο περίπου 500.000.000.000, αν δεν κάνω λάθος, ελλείμματα, ανοίγματα του ΕΣΥ; Πιστεύουμε ότι με αυτήν τη συνθήκη είναι δυνατόν να κουβεντιάζουμε για το «σήμερα» και για το «αύριο» -με πολλά εισαγωγικά μέσα- του ΕΣΥ; Και πού οφείλεται αυτό; Δεν υπάρχει πρωτοβάθμια φροντίδα. 
      Κάνατε, κυρίες και κύριοι συνάδελφοι του ΠΑΣΟΚ, το ΕΣΥ –ουσιαστικά ήταν μια διευθέτηση εργασιακών σχέσεων των γιατρών- και χτίσατε στην ελληνική ύπαιθρο διακόσια πενήντα, αν θυμάμαι καλά, εξαιρετικού αρχιτεκτονικού κάλλους, κέντρα υγείας. Και καλά κάνατε, γιατί είχε ανάγκη η ύπαιθρος από γιατρό και περίθαλψη. Κάνατε εξαιρετικούς κήπους, διορίσατε πολλούς κηπουρούς, διορίσατε αρκετές νοσοκόμες και νοσοκόμους, δεν διορίσατε γιατρούς, αλλά αυτό είναι  μία άλλη ιστορία. Το βέβαιο είναι ότι τότε, ακόμη και αν υπήρχε μία ανάγκη, τα περισσότερα μετεβλήθησαν σε πέτρινα κουφάρια, για να μαρτυρούν τον προγραμματισμό της πολιτικής σας σε βάθος χρόνου. Αλλά όσα λειτουργούν σήμερα, υπολειτουργούν και υπάρχει...
      ΕΜΜΑΝΟΥΗΛ ΣΚΟΥΛΑΚΗΣ: Στα Χανιά να τα πείτε αυτά, κύριε συνάδελφε. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Θα μιλήσουμε για τα Χανιά, όση ώρα  θέλετε, κύριε Σκουλάκη, και να μιλήσουμε και για διορισμούς που κάνατε τότε μέσω ΑΣΕΠ, γιατί πραγματικά έχουν μείνει στην ιστορία. Σας άκουγα προηγουμένως, μην προκαλείτε τη μνήμη μας, δεν απευθύνεστε σε λωτοφάγους. Έλεος δηλαδή! Έρχεται ο κ. Σκουλάκης και μας εγκαλεί και μάλιστα σε μία εισήγηση αρμοδιοτήτων δεσμεύεται και για το ΑΣΕΠ ότι μέσα σε έξι μήνες θα κάνει διορισμούς. Για να εκδικάσεις ενστάσεις χρειάζεται ενάμιση χρόνο, αλλά μου παίρνετε πολύτιμο χρόνο από την ομιλία μου και πιστεύω ότι δεν το κάνετε...
      ΤΟΝΙΑ ΑΝΤΩΝΙΟΥ: Γιατί δεν την κάνετε κάθε χρόνο...
      ΣΤΥΛΙΑΝΟΣ ΝΙΚΗΦΟΡΑΚΗΣ: Θα σας πω, κυρία Αντωνίου. Παρεμβαίνετε, όμως και μου παίρνετε χρόνο τώρα. 
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, ούτε διακοπές να δέχεστε, ούτε να προκαλείτε το διάλογο, σας παρακαλώ. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Δεν έχουμε δημιουργήσει αστικά κέντρα φροντίδας. Κουτσοί, στραβοί, ανάπηροι, όλοι στο δευτεροβάθμιο νοσοκομείο. Έμφραγμα στο νοσοκομείο. 
      ΕΜΜΑΝΟΥΗΛ ΣΚΟΥΛΑΚΗΣ: Χαίρομαι που τα λέτε αυτά, γιατί δείχνει ότι εμείς κάτι κάναμε στον τόπο μας, εσείς τίποτα. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Και βεβαίως, αν πάει ένας με έναν πυρετό, στον ιατρό της διανυκτέρευσης –δεν έχω τίποτα με κανέναν γιατρό εφημερεύοντα, διανυκτερεύοντα ή όπως αλλιώς στην ορολογία την ιατρική λέγονται- είναι βέβαιο ότι μία φορά στα δέκα χρόνια, ένας να πεθαίνει, διότι δεν έγινε καλή διάγνωση την ώρα που πήγε στο νοσοκομείο, για τα επόμενα δέκα χρόνια –και καλά κάνουν- κάνουν σε όλους εισαγωγή. Φρακάρισμα, ράντζα, χαμός, έξοδα, ελλείμματα. 
      Την τριτοβάθμια υγεία, κύριε Υπουργέ, τη βλέπω να την έχετε διατυπώσει στο site του Υπουργείου σας με εξαιρετικό τρόπο. Γιατί δεν την προχωρούμε; Εκεί είναι το μυστικό. Αυτό πρέπει να κουβεντιάσουμε. Εκεί πρέπει να δώσουμε τη μάχη. Αντιδρούν οι συντεχνίες. Ε, να συγκρουστούμε, τι να κάνουμε; Όταν κάνεις πολιτική, συγκρούεσαι. Δεν είναι υποχρεωτικό να είσαι ευχάριστος, το ζήτημα είναι να είσαι χρήσιμος. Εκεί ακριβώς έγκειται η παθογένεια. Δεν μπορούμε να κουβεντιάζουμε σήμερα για ΕΣΥ, αν δεν έχουμε χτίσει το πρωτοβάθμιο ΕΣΥ. Το δευτεροβάθμιο έχει τελειώσει. Και να πούμε επιτέλους την αλήθεια, κοιτώντας στα μάτια τον ελληνικό λαό. 
      Και κλείνω με δύο χανιώτικα θέματα. Αντικαταστήσατε, «παραιτήθηκε» –σε πολλά εισαγωγικά μέσα η λέξη, εδώ είναι και ο κ. Σκουλάκης τα ξέρει αυτά- ο Διοικητής του Νοσοκομείου Χανίων. Αντικαθιστώ κάποιον με κάποιο φυσικό πρόσωπο, γιατί πιστεύω ότι θα έρθει μια καλύτερη μέρα. Δεν αντικαθιστώ έναν άνθρωπο, μια προσωπικότητα του ιατρικού χώρου των Χανίων, ο οποίος υπηρέτησε συνειδητά το ΕΣΥ και τώρα με την απομάκρυνσή του, βλέπουμε και τη χρησιμότητά του. Δεν αντικαθιστώ ένα φυσικό πρόσωπο με το κενό. Τέσσερις μήνες έχουμε μείνει, χωρίς διοίκηση νοσοκομείου. 
      Δυστυχώς προβλέπεται –προς δόξα και τιμή της γραφειοκρατίας, άλλη ιστορία αυτή- ότι χωρίς την υπογραφή του διοικητή δεν μπορεί να συνέλθει το συμβούλιο για να βάλει μέσα επιμελητή ή να συνεδριάσει συμβούλιο για στελέχωση των επιμέρους κλινικών. Έχουμε εννέα δέκα κλινικές ουσιαστικά ακέφαλες. Εκεί δώστε σημασία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω με το ΕΚΑΒ. Μας είχε υποσχεθεί κατ’ επανάληψη ο κύριος Υπουργός –και στεναχωριέμαι που λείπει από την Αίθουσα- διορισμούς στο ΕΚΑΒ. Χάνονται ζωές στα Χανιά, χύνεται αίμα. Βγήκαν προκηρύξεις μέσω ΑΣΕΠ και καμμία θέση για τα Χανιά. Και το είχε υποσχεθεί σε όλα τα επίπεδα. 
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε, σας παρακαλώ. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Ένα δευτερόλεπτο, κύριε Πρόεδρε. Κλείνω με αυτό.
      Σας έχουμε πει να αναδιαρθρώσετε τις υπηρεσίες του ΕΚΑΒ στα Χανιά. Απέτυχε ο καινούργιος τρόπος λειτουργίας, μια γραμμή για Χανιά και Ρέθυμνο…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Νικηφοράκη, θα το φροντίσει ο κ. Σκουλάκης μεθαύριο. 
      ΣΤΥΛΙΑΝΟΣ ΝΙΚΗΦΟΡΑΚΗΣ: Του κ. Σκουλάκη το αποτύπωμα είναι βαθύ στο Νομό Χανίων και θετικό αλλά και αρνητικό γιατί έχει μπει στον πειρασμό να επενδύει πολιτικά, προσωπικά και κομματικά στο θέμα της δημόσιας υγείας και αυτό δεν είναι σημαία ευκαιρίας, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Σας ευχαριστούμε, κύριε συνάδελφε.
      ΣΤΥΛΙΑΝΟΣ ΝΙΚΗΦΟΡΑΚΗΣ: Κύριε Πρόεδρε, μια κουβέντα μόνο για το ΕΚΑΒ. Αυτήν την ώρα Χανιά και Ρέθυμνο έχουν μια γραμμή, ένα τηλέφωνο που χτυπάει στο Ηράκλειο και που ο Ηρακλειώτης τηλεφωνητής δεν ξέρει αν είναι το Απία Βάμου ή το χωριό Βάμου και χάνεται ζωή. Έχουμε απαρχαιωμένο στόλο, έχουμε τραγικά ελλείμματα προσωπικού. Κατ’ επανάληψη μας έχετε διαβεβαιώσει ότι θα το λύσετε, κύριε Υπουργέ. Δείτε το και αυτό.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Ο κ. Χριστοφιλογιάννης έχει το λόγο.
      ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ: Κυρίες και κύριοι συνάδελφοι, συζητάμε σήμερα ένα σοβαρότατο σχέδιο νόμου που αποτελεί μια βαθιά τομή, μια πραγματική μεταρρύθμιση που έρχεται ως αναγκαία ένεση φρεσκάδας στο Εθνικό Σύστημα Υγείας που μετά από είκοσι πέντε χρόνια ύπαρξης κινδυνεύει να περιπέσει σε τέλμα.
      Το παρόν σχέδιο νόμου διαλαμβάνει τους όρους πρόσληψης, απασχόλησης, αμοιβής και εξέλιξης των νοσοκομειακών ιατρών και τη διαδικασία πρόσληψης του αναγκαίου νοσηλευτικού προσωπικού. Επιλύει χρόνια προβλήματα του συστήματος, ικανοποιεί πάγια αιτήματα των ιατρών και διασφαλίζει την αέναο ανανέωση του ιατρικού προσωπικού και την αναβάθμιση των προσφερομένων υπηρεσιών.
      Η συζήτηση στη Διαρκή Επιτροπή, αλλά και στην Ολομέλεια την προηγούμενη εβδομάδα, έδωσε την ευκαιρία για μικροαλλαγές και προσθήκες, ώστε να καταστεί περισσότερο συνεπές προς τη σύμβαση που υπεγράφη μεταξύ Υπουργείου και ΟΕΝΓΕ και επιπροσθέτως να ανταποκρίνεται περισσότερο στην ανάγκη βιωσιμότητας και εξέλιξης του Εθνικού Συστήματος Υγείας, ικανοποίησης θεσμικών διεκδικήσεων των ιατρών και αποκατάστασης μιας μακροχρόνιας αδικίας περί την αμοιβή τους. Αποφασίζονται πράγματι γενναίες αυξήσεις στις αποδοχές όλων των εργαζομένων στα νοσηλευτικά ιδρύματα ιατρών, παρόμοιες των οποίων ουδέποτε χορηγήθηκαν σε εργαζόμενους του δημόσιου τομέα. Όμως, οι ιατροί με την υπεύθυνη και εξαντλητική τους δουλειά, τις δικαιούνται. Χρειάστηκε, όμως, να έρθει στην εξουσία η Κυβέρνηση της Νέας Δημοκρατίας με την παρούσα ηγεσία του Υπουργείου Υγείας, για να παρθεί αυτή η τολμηρή απόφαση, που χαρακτηρίζεται ακόμη τολμηρότερη, διότι λαμβάνεται στην αρχή της σοβαρότερης οικονομικής κρίσης που γνώρισε ο κόσμος και φυσικά η χώρα μας. Γι’ αυτό η συνδικαλιστική ηγεσία των ιατρών όφειλε να είναι πιο συγκρατημένη στις δηλώσεις και τις αντιδράσεις της και να αφουγκραστεί καλύτερα την άποψη του Ιατρικού Σώματος που εκπροσωπεί. 
     Διότι οι συνάδελφοι ιατροί τόσο της περιφέρειας όσο και της Αθήνας είναι ικανοποιημένοι και από τη μισθολογική τους αναβάθμιση και από την προοπτική εξέλιξης που παρέχεται με το σχέδιο νόμου που συζητάμε. Γι’ αυτό και κρίνω υπερβολικές σε σφοδρότητα τις αντιδράσεις της ΟΕΝΓΕ που είναι αδικαιολόγητες για τόσο μικρές και ασήμαντες αλλαγές στα συμφωνηθέντα. 
     Η συζήτηση τόσο στην επιτροπή όσο και στην Ολομέλεια είχε και τις παρενέργειές της. Από δύο συναδέλφους κυρίως, πρώην Υπουργούς του ΠΑΣΟΚ εκδηλώθηκε μία άνευ προηγουμένου προσωπική επίθεση, θα έλεγα υβριστική, εναντίον του Υπουργού Υγείας που στο κάτω-κάτω φημίζεται για την ευγένεια και του χαρακτήρα του και των εκφράσεών του καθώς και για το κοινοβουλευτικό του ήθος. Τέτοιες ανοίκειες συμπεριφορές, που υπερβαίνουν τα εσκαμμένα, δεν συμβάλλουν στην αναβάθμιση του διαλόγου ούτε των συναδελφικών σχέσεων. 
     Και μια που ανέφερα την έκφραση «υπερβαίνουν τα εσκαμμένα», είναι σε πολλούς γνωστή η καταγωγή της έκφρασης αυτής. Υπήρχε στην αρχαιότητα ένας άλτης ο οποίος όταν πηδούσε, πηδούσε πέρα από το σκάμμα, ξεπερνούσε το σκάμμα. Από εκεί προέκυψε η έκφραση «υπερέβη τα εσκαμμένα». Το άγνωστο στους πολλούς είναι το όνομα αυτού του αθλητή. Το όνομά του ήταν Φαύλος. Γι’ αυτό, λοιπόν, όταν υπερβαίνουμε τα εσκαμμένα όλοι μας, πρέπει να είμαστε προσεκτικότεροι διότι κινδυνεύουμε να χαρακτηριστούμε. 
     Κύριοι συνάδελφοι, πολλοί από την πλευρά της Αξιωματικής Αντιπολίτευσης επίμονα μας θυμίζουν σε κάθε ευκαιρία ότι το ΠΑΣΟΚ είναι εκείνο που δημιούργησε το ΕΣΥ, ότι το αγαπάνε πολύ σε αντίθεση με μας που όπως λένε, δεν το αγαπάμε. 
     Κατ’ αρχάς, ουδέποτε κανείς αμφισβήτησε το γεγονός, ιστορικά καταγεγραμμένο, ότι το ΕΣΥ το δημιούργησε η κυβέρνηση του ΠΑΣΟΚ. Όσον αφορά την αγάπη που του έχουν, πρέπει να πω ότι δεν αρκεί να το λένε, αλλά οφείλουν και να το αποδεικνύουν. Όταν είναι κυβέρνηση, το εγκαταλείπουν σε προϊούσα γήρανση χωρίς να λάβουν κανένα μέτρο ανανέωσης, αναβάθμισης ή βελτίωσης. Τώρα που είναι στην Αντιπολίτευση το συκοφαντούν, το ελεεινολογούν θα έλεγα, με υπερβολές του τύπου «τα νοσοκομεία στερούνται ακόμη και γάζες και βαμβάκι» ή «οι ιατρικές υπηρεσίες σήμερα είναι υποβαθμισμένες» ή «οι τραγικές ελλείψεις προσωπικού καθιστούν τη νοσηλεία στα νοσοκομεία επικίνδυνη» ή «καταντήσατε τους γιατρούς του ΕΣΥ ιθαγενείς». Βεβαίως ο επικαλεσθείς  την έννοια της ιθαγένειας της δίνει μάλλον μια αφρικανική διάσταση. 
     Νομίζετε, κύριοι της Αντιπολίτευσης ότι βλάπτετε με αυτήν την τακτική σας τη Νέα Δημοκρατία. Πιθανόν να έχετε δίκιο. Δεν σκέπτεσθε όμως πόσες εκατοντάδες ασθενών παίρνετε από το ΕΣΥ και τους στέλνετε στα γιγαντιαία ιδιωτικά νοσοκομεία και τα περιώνυμα ιατρικά κέντρα του ιδιωτικού τομέα όπου υποβάλλονται καθημερινά σε οικονομική αφαίμαξη. Τέτοιου είδους αγάπη δεν τη χρειάζεται το Εθνικό Σύστημα Υγείας. 
     Εμείς, που δήθεν, δεν το αγαπούμε, το φροντίζουμε και το βελτιώνουμε συνεχώς εξοπλίζοντάς το με σύγχρονα βιοϊατρικά μέσα, με σύγχρονα νέα νοσοκομεία και αναβαθμίζοντάς το με νομοθετήματα σαν αυτό που συζητάμε. Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
     Το λόγο έχει η κ. Αντωνίου για επτά λεπτά. 
     ΤΟΝΙΑ ΑΝΤΩΝΙΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, όποιος ακούει τους Υπουργούς της Κυβέρνησης να μιλάνε το τελευταίο διάστημα έχει την αίσθηση ότι κάτι πολύ παράξενο έχει συμβεί στη χώρα μας τα τελευταία χρόνια που δεν έχει ούτε λογική ούτε επιστημονική εξήγηση. Ξαφνικά ο χρόνος σταμάτησε το 2004 και πριν από λίγο καιρό περάσαμε με ένα άλμα στο 2009 χωρίς να έχει μεσολαβήσει τίποτα. Η Νέα Δημοκρατία εξελέγη το 2004, αλλά άρχισε να κυβερνά τώρα, το 2009. 
      Χάθηκαν πέντε χρόνια, κύριε Υπουργέ, και δεν ξέρουμε πού πήγαν. Κατάπληκτοι ο Πρωθυπουργός και οι Υπουργοί ανακαλύπτουν τώρα τα προβλήματα στην οικονομία, στην παιδεία, στον αγροτικό τομέα, στην υγεία και ή ζητάνε εθνικό διάλογο για να δούμε τις πολιτικές από την αρχή ή ζητούν πίστωση χρόνου για να μπορούν να αντιμετωπίσουν τα προβλήματα. Έτσι και ο Υπουργός Υγείας ανακάλυψε ξαφνικά ότι το Εθνικό Σύστημα Υγείας έχει σοβαρά προβλήματα, ότι δεν υπάρχει νοσηλευτικό προσωπικό, ότι τα μηχανήματα δεν λειτουργούν, ότι τα χρέη των νοσοκομείων έχουν χτυπήσει κόκκινο και ότι δεν υπάρχουν ούτε γάζες για τους ασθενείς. Επειδή όμως οι Έλληνες πολίτες δεν έχουν χάσει ακόμα την αίσθηση ούτε του τόπου ούτε του χρόνου και επειδή βιώνουν όλα αυτά τα χρόνια την εγκατάλειψη και τη συστηματική απαξίωση του Εθνικού Συστήματος Υγείας, τα σενάρια επιστημονικής φαντασίας και ο εμπαιγμός θα πρέπει κάποτε να τελειώνουν. Έχουμε φτάσει στο σημείο πέντε χρόνια να ακούμε από τους Υπουργούς της Νέας Δημοκρατίας ότι θα γίνουν προσλήψεις νοσηλευτικού προσωπικού και το προσωπικό, αντί να αυξάνεται, μειώνεται, κύριε Υπουργέ. Και ο κ. Κακλαμάνης και ο κ. Αβραμόπουλος από το 2004…
      ΕΥΑΓΓΕΛΟΣ ΒΕΝΙΖΕΛΟΣ: Ο κ. Νικήτας Κακλαμάνης.
      ΤΟΝΙΑ ΑΝΤΩΝΙΟΥ: Ο κ. Νικήτας Κακλαμάνης. Συγγνώμη, κύριε Απόστολε Κακλαμάνη. 
    Οι δύο Υπουργοί μιλούσαν κάθε χρόνο και έλεγαν: «πέντε χιλιάδες προσλήψεις», «εννιά χιλιάδες προσλήψεις». Το γνωρίζουν όλοι οι Έλληνες πολίτες και πολύ περισσότερο οι εργαζόμενοι στο ΕΣΥ. Και σήμερα πάλι πριν λίγο ακούσαμε απ’ αυτό εδώ το Βήμα τον Υπουργό, τον κ. Αβραμόπουλο, να λέει: «Θα κάνουμε προσλήψεις, αλλά μας εμποδίζει το ΑΣΕΠ».
    Πώς σας εμποδίζει το ΑΣΕΠ, κύριοι της Κυβέρνησης; Δηλαδή για να πάρετε αγροφύλακες ή να προσλάβετε σε άλλες υπηρεσίες, δεν υπήρχε πρόβλημα τότε του ΑΣΕΠ; Μόνο στο χώρο της υγείας αντιμετωπίζετε αυτό το πρόβλημα;
    ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ: Πείτε μας αν πήραμε αγροφύλακες.
    ΤΟΝΙΑ ΑΝΤΩΝΙΟΥ: Δεν σας άκουσα, κύριε συνάδελφε.
    ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ: Δεν πήραμε.
    ΤΟΝΙΑ ΑΝΤΩΝΙΟΥ: Κακώς τότε, κακώς το ξεχάσατε, διότι έχετε πάρει τους γνωστούς από το 1990, τους ξαναπροσλάβατε σαράντα πέντε και πενήντα χρόνων και σε λίγο θα τους δώσουμε και σύνταξη.
    ΠΑΝΑΓΙΩΤΗΣ ΑΔΡΑΚΤΑΣ: Τους οποίους καταργήσατε εσείς!
    ΤΟΝΙΑ ΑΝΤΩΝΙΟΥ: Βεβαίως, ήταν προεκλογική μας δέσμευση το 1994 και την υλοποιήσαμε. 
    ΠΡΟΕΔΡΕΥΩΝ (Ιωάννης Δραγασάκης):  Όχι διάλογο, κύριε συνάδελφε.
    ΤΟΝΙΑ ΑΝΤΩΝΙΟΥ: Εσείς να πάρετε προσωπικό σαράντα πέντε και πενήντα χρόνων, που αυτήν τη στιγμή έχουν το κινητό τους και το αμάξι για να προσέχουν υποτίθεται …
    ΠΑΝΑΓΙΩΤΗΣ ΑΔΡΑΚΤΑΣ: Αδικήσατε χίλιους διακόσιους Έλληνες πολίτες!
    ΤΟΝΙΑ ΑΝΤΩΝΙΟΥ: Αν εσείς …
    ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, αυτό που κάνετε τώρα, επιτρέπεται από τον Κανονισμό; 
    ΠΑΝΑΓΙΩΤΗΣ ΑΔΡΑΚΤΑΣ: Μου επέτρεψε η συνάδελφος!
    ΠΡΟΕΔΡΕΥΩΝ (Ιωάννης Δραγασάκης): Συνεχίστε, κυρία Αντωνίου.
    ΤΟΝΙΑ ΑΝΤΩΝΙΟΥ: Σας επέτρεψα, γιατί με αυτά που λέτε, κύριε εκπρόσωπε της Κυβέρνησης, εκτίθεστε και εσείς και η Κυβέρνησή σας, διότι εδώ μιλάμε για έναν πολύ ευαίσθητο τομέα, που ζητούμε γιατρούς, νοσηλευτές και άλλες ειδικότητες και εσείς χαίρεστε που πήρατε χίλια πεντακόσια άτομα ρουσφέτι του ’90 σ’ αυτήν την οικονομική κατάσταση και σ’ αυτόν το δημόσιο τομέα που έχει χιλιάδες προβλήματα. Αυτή είναι η αντίληψή σας για το κράτος.
    Εμείς, κύριοι συνάδελφοι της Πλειοψηφίας, πιστεύουμε ότι για να καλύψουμε τις ανάγκες στο σύστημα της υγείας χρειάζονται τουλάχιστον τρεις χιλιάδες προσλήψεις πέρα από αυτούς που συνταξιοδοτούνται και αυξάνεται η συνταξιοδότηση μετά και το τρομερό ασφαλιστικό σύστημα το οποίο προτείνατε και νομοθετήσατε σ’ αυτήν τη Βουλή.
    Το άλλο μεγάλο ζήτημα είναι τα χρέη των νοσοκομείων. Το 2004 ήταν περίπου 2.000.000.000 ευρώ. Ρυθμίστηκαν και μηδενίστηκαν. Από τότε μέχρι σήμερα τα χρέη ξαναεμφανίστηκαν μυστηριωδώς και έχουν φθάσει τα 5.500.000.000. Παράδειγμα, κύριε Υπουργέ, μόνο στο νέο Νοσοκομείο Λαμίας το χρέος προς τους προμηθευτές έχει ξεπεράσει μέχρι τον περασμένο Σεπτέμβρη τα 56.000.000 ευρώ, όπως απάντησε το Υπουργείο σας σε ερώτησή μου. Από πού προέκυψαν αυτά τα χρέη, κύριε Υπουργέ; Τι συμβαίνει με τις προμήθειες; Ποιο όργιο σπατάλης και σκανδάλων εξελίσσεται στα νοσοκομεία; Τι συμβαίνει με τις απλήρωτες υποχρεώσεις των ασφαλιστικών ταμείων; Τι συμβαίνει με τη φαρμακευτική δαπάνη, γιατί έχει ξεφύγει από κάθε όριο αυτήν τη στιγμή; Σας ακούσαμε τους προηγούμενους μήνες να εξαγγέλλετε την αντιμετώπιση του θέματος, αλλά σε αυτό το νομοσχέδιο δεν υπάρχει ούτε λέξη για το χρέος. Ούτε  το νόμο που εσείς ψηφίσατε για τις προμήθειες δεν εφαρμόζεται. Όμως, εκεί που η αναξιοπιστία και η αφερεγγυότητα της Κυβέρνησής σας έχει ξεπεράσει κάθε όριο υποκρισίας, είναι οι διατάξεις που φέρνετε για να κυρώσετε τη συλλογική σύμβαση που υπογράψατε με τους νοσοκομειακούς γιατρούς το Δεκέμβρη.
      Άλλα συμφωνήσατε με τους γιατρούς, άλλα φέρατε να ψηφίσετε στην αρμόδια επιτροπή και άλλα βλέπουμε σήμερα να έρχονται για συζήτηση στην Ολομέλεια. Πήγατε –και πολύ καλά κάνατε- σε συλλογική διαπραγμάτευση με τους γιατρούς. Εμείς, που θεσμοθετήσαμε τις συλλογικές συμβάσεις στο δημόσιο, επικροτούμε αυτήν τη διαδικασία.
      Θέλω, όμως, να σας πω, κύριε Υπουργέ, ότι τις συλλογικές συμβάσεις στους άλλους επαγγελματικούς χώρους δεν τις εφαρμόζετε και θέλετε να τις καταργήσετε. Έχουν δοθεί μάχες στο Κοινοβούλιο και στον κοινωνικό στίβο για να υπάρξουν οι συλλογικές συμβάσεις. Εδώ γιατί τις σεβαστήκατε; Τις σεβαστήκατε, γιατί ήρθατε να ξεπεράσετε την ευρωπαϊκή οδηγία στην οποία υπήρχε πρόβλημα, γι’ αυτό έρχεστε σήμερα και παίζετε το ρόλο του ότι σέβεστε τις συλλογικές συμβάσεις.
      Είδαμε πόσο τις σεβαστήκατε. Υπογράψατε εσείς και οι γιατροί. Ο κύριος Πρωθυπουργός δεσμεύθηκε απέναντι στον ελληνικό λαό και τους γιατρούς ότι θα ισχύσει η συλλογική σύμβαση εργασίας και μετά έρχεστε εδώ και φέρνετε άλλη πρόταση. Η κοροϊδία δηλαδή δεν πάει άλλο! 
      Αυτήν τη στιγμή οι γιατροί είναι αγανακτισμένοι, οργισμένοι. Δεν ξέρω αν παρακολουθείτε τις εφημερίδες ή τα περιβόητα blogs, τι αναφέρουν και πώς σας χαρακτηρίζουν. Δεν μπορεί ο Πρωθυπουργός της χώρας και ο αρμόδιος Υπουργός να ξεγελά το επιστημονικό δυναμικό της χώρας σ’ έναν τέτοιο ευαίσθητο τομέα. 
      Οι ίδιοι οι γιατροί είπαν «δεν πάει άλλο», διότι βεβαίως ό,τι υπάρχει από το σύστημα υγείας σήμερα στηρίζεται στη φιλοτιμία των γιατρών, των νοσηλευτών και των άλλων ειδικοτήτων. Εσείς τι έχετε κάνει πέντε χρόνια; Πολιτική για τον ιδιωτικό τομέα. 
      Βέβαια, επειδή ζητάτε τη συναίνεση, θέλω να σας πω, κύριε Υπουργέ, ότι το πρόβλημα δεν είναι να συναινέσουν τα άλλα κόμματα της Αντιπολίτευσης ή το ΠΑΣΟΚ. Το θέμα είναι να συναινέσουν οι εργαζόμενοι στα νοσοκομεία και οι πολίτες. Οι πολίτες, όμως, δεν συναινούν, γιατί βλέπουν την κοροϊδία και επίσης βλέπουν σε ποια κατάρρευση βρίσκεται το σύστημα υγείας. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα αναφέρω μόνο αυτό και θα κλείσω. Νοσοκομείο Λαμίας. Η πολιτική σας από το 2004 είναι η εξής. Μειώσατε εκατό κλίνες στο νέο νοσοκομείο. Ήταν δική σας πολιτική. Ο δικός μας σχεδιασμός ήταν αλλιώς. 
      Οι νεφροπαθείς, ένας ευαίσθητος τομέας…
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κυρία Αντωνίου.
      ΤΟΝΙΑ ΑΝΤΩΝΙΟΥ: Κλείνω, κύριε Πρόεδρε.
      Η μονάδα τους λειτουργεί σε άθλιες συνθήκες και χωρίς προσωπικό. Αντί να αντιμετωπίσετε την έλλειψη προσωπικού που υπάρχει στο νοσοκομείο και να καλύψετε τα προβλήματα, έχετε μία αυταρχική διοίκηση που πάει τους γιατρούς στον εισαγγελέα για να καλύψει τα προβλήματα. Οι ίδιοι οι γιατροί πήγαν στον εισαγγελέα και είπαν «αν αύριο υπάρχει πρόβλημα, δεν θα φταίμε εμείς, αλλά το ότι αυτήν τη στιγμή δεν υπάρχουν άλλοι γιατροί». Όσους γιατρούς πήγαν στον εισαγγελέα, πήγε μετά ο διοικητής και τους οδήγησε αυτός στον εισαγγελέα. Με μία αυταρχική διοίκηση προσπαθείτε να λύσετε προβλήματα στο Εθνικό Σύστημα Υγείας;
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κυρία Αντωνίου.
      ΤΟΝΙΑ ΑΝΤΩΝΙΟΥ: Και εγώ σας ευχαριστώ.
      Για όλους αυτούς τους λόγους καταψηφίζουμε το νομοσχέδιό σας. Δεν θα μπορούσαμε να κάνουμε και αλλιώς, γιατί καταψηφίζουμε τη διακυβέρνησή σας πέντε χρόνια και βλέπουμε ότι με την πολιτική σας το ΕΣΥ πλέον κλείνει τον κύκλο του.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, ολοκληρώθηκε ο κατάλογος των ομιλητών και εισερχόμαστε στις δευτερολογίες. Πριν δώσω το λόγο στον κ. Σκανδαλάκη, ενημερώνω το Σώμα ότι ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως ειδικό αγορητή τον Βουλευτή Β΄ Πειραιά κ. Παναγιώτη Λαφαζάνη. 
      Ο κ. Σκανδαλάκης έχει το λόγο για επτά λεπτά. 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, κυρίες και κύριοι συνάδελφοι, πραγματικά εξεπλάγην από τη συζήτηση που έγινε για το νομοσχέδιο. 
      Εδώ ήρθαμε για να κουβεντιάσουμε θέματα υγείας. Άκουσα όμως οτιδήποτε άλλο από συναδέλφους παρά θέματα υγείας, όπως επίσης και για το θέμα του νομοσχεδίου. Μέχρι και για την Αγροφυλακή ακούσαμε. Ήμαρτον!
      Άκουσα γι’ αυτό που είχε υπογραφεί από τους συναδέλφους ιατρούς, οι οποίοι μας τιμούν με την παρουσία τους εδώ, αλλά δεν ξέρω αν διάβασε κάποιος, όπως και δεν άκουσα κανέναν να μας πει ποιες είναι οι διαφορές. 
	Κύριοι συνάδελφοι, διαβάσατε την προγραμματική σύμβαση η οποία είχε γίνει; Ποιες ήταν οι διαφορές; Γιατί δεν τις άκουσα από κανέναν. Και άκουσα και τον εκλεκτό συνάδελφο ιατρό και  Βουλευτή κ. Σκουλάκη. Κύριε Σκουλάκη, θα θέλατε να κάνετε περισσότερα, αλλά είχατε τη «θηλιά» του συναδέλφου και συντοπίτη σας εκεί, του κ. Χριστοδουλάκη τότε, ο οποίος δεν σας χρηματοδοτούσε, φαίνεται, για να κάνετε έργο. Κι ίσως αυτό ήταν το πρόβλημα, ενώ θέλατε να κάνετε περισσότερα. 
      ΕΜΜΑΝΟΥΗΛ ΣΚΟΥΛΑΚΗΣ: Πάντως κτίσαμε πολλά. Θα μπορούσαμε και περισσότερα…
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κτίσατε πολλά, αλλά ήταν χτισμένα στην άμμο και πέφτανε. 
	ΕΜΜΑΝΟΥΗΛ ΣΚΟΥΛΑΚΗΣ: Μακάρι όταν θα φεύγετε να λέτε ότι κτίσατε. 
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Θέλω όμως να πω και κάτι άλλο, για τις προμήθειες. Είναι εδώ και ο κ. Γιαννόπουλος, ο οποίος ήταν στην πρώτη Κυβέρνηση της Νέας  Δημοκρατίας.
	ΕΜΜΑΝΟΥΗΛ ΣΚΟΥΛΑΚΗΣ: Πόσα αριθμήσατε, ξέρετε;
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Θα πρέπει να γνωρίζετε τι αριθμούς παραδώσατε, σε νούμερα. 
	ΕΜΜΑΝΟΥΗΛ ΣΚΟΥΛΑΚΗΣ: Δύο δισεκατομμύρια διακόσια εκατομμύρια.
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Αλλά τώρα ήρθε η Νέα Δημοκρατία, ήρθε αυτή η Κυβέρνηση, ήρθε ο Υπουργός και έβαλε την Επιτροπή Προμηθειών, για να κόψει πλέον ορισμένους οι οποίοι είχαν «μακρά χείρα». 
	Κυρίες και κύριοι συνάδελφοι, θέλω να επαναλάβω ότι το υπό συζήτηση νομοσχέδιο είναι η μεγαλύτερη και ουσιαστικότερη μεταρρύθμιση, παρέμβαση στο χώρο της υγείας και αυτό δεν το αμφισβήτησε κανένας σ’ αυτή την Αίθουσα. Πιστεύω ότι η σπουδαιότητα και η δυναμική του σχεδίου νόμου αναδείχθηκε κατά τη διάρκεια της συζήτησης που έγινε στη Διαρκή Επιτροπή, αλλά κι εδώ στην Ολομέλεια. Είναι η τρίτη συνεδρίαση. Επομένως όλοι εκθέσαμε τις αντιρρήσεις μας, τις ιδέες μας, την προτροπή μας, ούτως ώστε να γίνει ένα καλύτερο νομοσχέδιο. Σας ενοχλεί και αυτό; Δεν το καταλαβαίνω. Όμως είχατε συνηθίσει επί άλλης βάσεως κάποτε, το «αποφασίζομεν και…». 
	Η σπουδαιότητα του νομοσχεδίου αυτού και η πάγια αντίληψη για την ευθύνη που έχουμε ως πολιτικοί έναντι του ελληνικού λαού για την αποτελεσματική αντιμετώπιση προβλημάτων που υπερβαίνουν τις κομματικές ταμπέλες και αφορούν το σύνολο των συμπολιτών μας μου επιβάλλει να αντιπαρέλθω τη μικροψυχία που επέδειξαν ορισμένοι συνάδελφοι και να αναφερθώ στην ουσία του υπό συζήτηση νομοσχεδίου. Οι ρυθμίσεις που έγιναν κι έρχονται προς ψήφιση είναι αποτέλεσμα ειλικρινούς, ανοικτού διαλόγου με τους θεσμικούς εκπροσώπους, την ΕΙΝΑΠ, την ΟΕΝΓΕ και αποτελούν παρέμβαση-σταθμό, θα έλεγα, στο Εθνικό Σύστημα Υγείας. Αντιμετωπίζουμε τα βασικά προβλήματα του ΕΣΥ και δρομολογούμε το Εθνικό Σύστημα Υγείας σε μία νέα ρότα, με τελικό στόχο την αναβάθμιση των παρεχομένων υπηρεσιών υγείας. 
	Κυρίες και κύριοι συνάδελφοι, υπάρχει ή δεν υπάρχει –κι απευθύνομαι στους συναδέλφους γιατρούς- το πρόβλημα των εφημεριών; Δεν πρέπει να το λύσουμε; Ερχόμαστε λοιπόν να λύσουμε αυτό το θέμα. Ποια είναι η αντίρρηση; Το λύνουμε με τον καλύτερο δυνατό τρόπο, που είναι σύμφωνος με το εθνικό και το Κοινοτικό Δίκαιο κι έχει και την αποδοχή του ιατρικού κόσμου; Και εδώ, κύριε Υπουργέ, πρέπει να γνωρίζουμε, όσον αφορά τις εφημερίες που γίνονται στα νοσοκομεία, ότι εκτός των νοσοκομειακών γιατρών του ΕΣΥ υπάρχουν και οι πανεπιστημιακοί γιατροί και πρέπει αυτό να το λάβουμε υπ’ όψιν μας. Πρέπει ή δεν πρέπει να αυξηθούν οι αποδοχές των ιατρών; Όλοι λέμε «ναι». Ερχόμαστε λοιπόν να δώσουμε τις μεγαλύτερες αυξήσεις από υπάρξεως του ΕΣΥ για τους γιατρούς. Όχι ότι δεν χρειάζονται πολύ περισσότερα οι γιατροί. Το αξίζουν, γιατί καμμία αμοιβή δεν μπορεί να αντισταθμίσει αυτά που δίνει ένας γιατρός. Πρέπει να δίνουμε την δυνατότητα σε κάθε ικανό επιστήμονα να εξαντλήσει ολόκληρη την ιεραρχία και να τον προφυλάσσουμε από τα στεγανά και από τους αποκλεισμούς στην εξέλιξή του; Ναι ή όχι; Πρέπει. Το κάνουμε λοιπόν, στηριζόμενοι στην αρχή της αξιολόγησης, με αξιοκρατικά και επιστημονικά κριτήρια. 
      Άλλωστε και η ΕΙΝΑΠ, σε έγγραφο το οποίο έδωσε στους Βουλευτές και ιδιαίτερα τους γιατρούς, υπογραφόμενο από τον κ. Στάθη Τσούκαλο, αναφέρει αυτά, δηλαδή τι πρέπει να έχει ένας για εξέλιξη. Και συμφωνούμε απόλυτα.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, πρέπει να καλύψουμε τις ανάγκες των νοσοκομείων; Πρέπει. Ερχόμαστε, λοιπόν, να καλύψουμε τα κενά. Έχουμε ή δεν έχουμε σημαντικές ελλείψεις στο νοσηλευτικό προσωπικό; Προσλαμβάνουμε, λοιπόν, πεντέμισι χιλιάδες νοσηλευτές εκτός προγραμματισμού των νοσοκομείων με νόμιμες διαδικασίες.
      Συνάδελφοι της Αντιπολίτευσης, μην κάθεστε στο μετερίζι της κομματικής ταμπέλας. Η υγεία δεν έχει χρώμα. Αυτό το γνωρίζουμε όλοι. Χρειάζεται, λοιπόν, συναίνεση και σύνθεση. Είμαστε υποχρεωμένοι να το πράξουμε απέναντι στην ιατρική, είτε ως επιστήμη είτε ως λειτούργημα. Είμαστε υποχρεωμένοι απέναντι στον ελληνικό λαό να το πράξουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ακολουθήσαμε, λοιπόν, μία άψογη κοινοβουλευτική διαδικασία, κατά τη διάρκεια της οποίας αναπτύχθηκε ουσιαστικός και αποτελεσματικός διάλογος. Η συζήτηση στη Διαρκή Επιτροπή και στην Ολομέλεια το τριήμερο αυτό ανέδειξε τα πλεονεκτήματα της Κοινοβουλευτικής Δημοκρατίας για την τελική διαμόρφωση του νομοσχεδίου. Είναι ένα νομοσχέδιο το οποίο βεβαίως είχε τις βάσεις, είχε τις κολώνες των συναδέλφων από την ΕΙΝΑΠ και την ΟΕΝΓΕ, υπό την Προεδρία, όπως είπα, του κ. Τσούκαλου ο οποίος μας τιμά με την παρουσία του με τους άλλους συναδέλφους.
      Ας αξιοποιήσουμε, λοιπόν, την κοινοβουλευτική διαδικασία και ας επαναφέρουμε την πολιτική στην κοιτίδα της. Η κριτική και οι προτάσεις πρέπει να αναπτύσσονται πρώτα στο Κοινοβούλιο, γιατί εδώ μπορούν να πάρουν σάρκα και οστά και να συμβάλουν στην ουσιαστική βελτίωση της ποιότητας της δημοκρατίας.
      Η Κυβέρνηση αντιμετωπίζει τα προβλήματα με τόλμη και αποφασιστικότητα. Και η Κυβέρνηση απαντά με πράξεις. Είναι ευκαιρία, λοιπόν, να απαντήσετε και εσείς με πράξεις και όλοι μαζί να αποδεχθούμε ότι η υγεία είναι πάνω από κομματικές αντιπαραθέσεις και στόχος μας είναι η αναβάθμιση των παρεχομένων υπηρεσιών υγείας στον πολίτη και μόνο αυτός.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Το λόγο έχει ο κ. Λαμπίρης, ειδικός εισηγητής του ΠΑΣΟΚ, για οκτώ λεπτά.
      ΗΛΙΑΣ ΛΑΜΠΙΡΗΣ: Ευχαριστώ, κύριε Πρόεδρε.
      Κύριοι Υπουργοί, κυρίες και κύριοι συνάδελφοι, η επικαιρότητα με αναγκάζει να αναφερθώ στις αποσύρσεις των υλικών από τα νοσοκομεία. Είναι πολύ σοβαρότερο το πρόβλημα απ' ό,τι έχει λεχθεί μέσα σ’ αυτήν την Αίθουσα. Θυμόσαστε ότι στην Επιτροπή Κοινωνικών Υποθέσεων το είχαμε αναφέρει, κύριε Υπουργέ και ο Υπουργός, ο κ. Αβραμόπουλος, μας διαβεβαίωσε τότε ότι δεν πρόκειται να συμβεί κάτι τέτοιο. Σας λέω, όμως, ότι συμβαίνει κάτι τέτοιο. Δηλαδή και από το «ΚΑΤ» και από τον «Ευαγγελισμό» και από το «Κρατικό Αθηνών» και από το «Ασκληπιείο Βούλας», ζήσαμε χθες και σήμερα τους προμηθευτές με τα καροτσάκια να παίρνουν τα υλικά τους. Αυτό είναι πρωτοφανές και έχει συνέπειες. 
      Κατά καιρούς, ακούμε ένα άλλο μεγάλο θέμα, το θέμα των προσλήψεων.  Ακούμε για εννιάμισι χιλιάδες, για δώδεκα χιλιάδες, για δεκατέσσερις χιλιάδες προσλήψεις! Δηλαδή, έχουν γίνει τόσες προσλήψεις που αν πράγματι είχαν πάει στα νοσοκομεία, θα είχαν πληθώρα νοσηλευτών και δεν θα υπήρχε κανένα πρόβλημα. Όταν, όμως, σας ρωτάμε να μας πείτε το πότε προσελήφθησαν και πού, μας λέτε «δεν έχουμε στοιχεία»!
      Είπατε πρόσφατα ότι πήραν το δρόμο για τις Μονάδες Εντατικής Θεραπείας χίλιες νοσηλεύτριες. Πείτε μας πού πήγαν, σε ποιες μονάδες. Ποιες μονάδες λειτούργησαν;
      Ας μας δώσει επιτέλους κάποιος ανάλυση των προσλήψεων για να δούμε πότε και πού πήγαν αυτοί οι νοσηλευτές. Και αν προσελήφθηκαν, γιατί το σύστημα δεν λειτουργεί; 
      Τώρα μας λέτε πάλι στο παρόν σχέδιο νόμου ότι πρόκειται να προσλάβετε πεντέμισι χιλιάδες νοσηλευτές. Θέλουμε να ενημερωθούμε όσον αφορά το πόσοι νοσηλευτές –δεσμευτικά- θα προσληφθούν το 2009, πόσοι το 2010 και πόσοι το 2011. Λέγοντας έτσι αόριστα ότι «θα προσληφθούν την ερχόμενη τριετία πεντέμισι χιλιάδες νοσηλευτές», μπορεί να εννοείτε ότι οι πεντέμισι χιλιάδες νοσηλευτές θα προσληφθούν και τον τελευταίο χρόνο. 
      Εμείς, κύριε Υπουργέ, πιστεύουμε ότι από το 2004 γίνεται μία προσπάθεια απαξίωσης του Εθνικού Συστήματος Υγείας. 
      Θα σας πω δύο παραδείγματα. Το πρώτο είναι το εξής. Η πρώτη σας επιλογή τότε, τον Απρίλιο, ήταν να τοποθετήσετε Πρόεδρο του Κεντρικού Συμβουλίου Υγείας κάποιο συνάδελφο ο οποίος εργάζεται στην ιδιωτική πρωτοβουλία και ο οποίος απεχώρησε από το Εθνικό Σύστημα Υγείας και από το Πανεπιστήμιο. Άρα, πώς θα στήριζε με τις εισηγήσεις και τις προτάσεις του προς τον Υπουργό το Εθνικό Σύστημα Υγείας; Αυτό δεν έχει γίνει ποτέ ξανά! Από τον ιδιωτικό φορέα να τοποθετηθεί Πρόεδρος του Κεντρικού Συμβουλίου Υγείας δεν έχει γίνει ποτέ ξανά στο παρελθόν. 
      Δηλαδή, δεν γεννάται σε κανέναν το εξής ερώτημα: «δεν βρέθηκε κανένας από το  χώρο του Πανεπιστημίου, από το Εθνικό Σύστημα Υγείας;». Δεν βρέθηκε κανένα κατάλληλο πρόσωπο που να υπηρετήσει το Κεντρικό Συμβούλιο Υγείας; 
      ΠΑΝΑΓΙΩΤΗΣ ΑΔΡΑΚΤΑΣ: Τι έκανε αυτός ο Πρόεδρος; 
      ΗΛΙΑΣ ΛΑΜΠΙΡΗΣ: Παρακαλώ, κύριε συνάδελφε, θα τοποθετηθείτε μετά. 
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, μην κάνετε διακοπές. 
      ΗΛΙΑΣ ΛΑΜΠΙΡΗΣ: Νομίζω ότι δεν είναι τυχαίο. Δώσατε το στίγμα της πολιτικής σας. 
      ΠΑΝΑΓΙΩΤΗΣ ΑΔΡΑΚΤΑΣ: Τι έκανε έχει σημασία. 
      ΗΛΙΑΣ ΛΑΜΠΙΡΗΣ: Δεν έχει σημασία τι έκανε. Και φίλος μου είναι και τον εκτιμώ. Όμως, κύριε Αδρακτά, μ’ αυτόν τον τρόπο δώσατε το στίγμα της πολιτικής σας. Αυτό έχει σημασία. 
      ΠΑΝΑΓΙΩΤΗΣ ΑΔΡΑΚΤΑΣ: Με τις πράξεις του αδίκησε το σύστημα; 
      ΗΛΙΑΣ ΛΑΜΠΙΡΗΣ: Τώρα τελείωσαν οι διακοπές. 
      ΠΡΟΕΔΡΕΥΩΝ (Ιωάννης Δραγασάκης): Κύριε Λαμπίρη, θέλετε διακοπές; 
      ΗΛΙΑΣ ΛΑΜΠΙΡΗΣ: Όχι τώρα, κύριε Πρόεδρε. Μα, έκανε τις διακοπές. Να το λάβετε υπ’ όψιν σας, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Μην διακόπτετε, κύριε συνάδελφε. 
      ΗΛΙΑΣ ΛΑΜΠΙΡΗΣ: Το δεύτερο παράδειγμα είναι το εξής. Από την άλλη πλευρά, ο Υπουργός ουδέποτε απουσίασε –και λυπάμαι που το λέω- από εγκαίνια των ιδιωτικών νοσηλευτικών μονάδων. Μάλιστα, πρόσφατα ξεπεράσαμε και τα όρια τα ελληνικά και φθάσαμε μέχρι την Κωνσταντινούπολη! 
      Μα, αυτά τα δύο παραδείγματα δεν είναι θετικά, ώστε να μπορεί κανείς να τα αξιολογήσει και να πει ότι στηρίζουμε το Εθνικό Σύστημα Υγείας. Δεν γίνεται. Δεν είμαστε αντίθετοι με τον ιδιωτικό φορέα. Όμως, λέμε ότι πρέπει να λειτουργεί με διαφάνεια και ο Υπουργός να δώσει προτεραιότητες στο Εθνικό Σύστημα Υγείας. 
      Η επιλογή της κυβερνητικής πολιτικής είναι ουσιαστικά η απαξίωση του Εθνικού Συστήματος Υγείας. Και αυτό το αποδεικνύετε όταν δεν παίρνετε νοσηλευτικό προσωπικό, όταν δεν παίρνετε ιατρικό προσωπικό, όταν δεν εξοφλούνται οι προμηθευτές και παίρνετε τα υλικά από τα νοσοκομεία. Πού θα πάνε αυτοί οι άρρωστοι; Δεν θα πάνε προς τον ιδιωτικό φορέα; Αυτό είναι σίγουρο. 
      Εξάλλου, επί των ημερών σας, κύριε Υπουργέ, εκτοξεύθηκαν οι δαπάνες από το 45% που ήταν επί κυβερνήσεως ΠΑΣΟΚ –το οποίο 45% ήταν ήδη πολύ υψηλό ως ποσοστό για τις ιδιωτικές δαπάνες, αφού στις χώρες της Ευρωπαϊκής Ένωσης, στη Γερμανία, δεν ξεπερνά το 25%-30%- στο 60% με ανοδική πορεία. Σήμερα δεν ξέρουμε πού βρίσκονται, αλλά θα το πληροφορηθούμε. 
      Με το ν. 2889 έγινε μία προσπάθεια αποκέντρωσης των υπηρεσιών υγείας, αλλά αυτή η προσπάθεια πολεμήθηκε. Διότι η αποκέντρωση των υπηρεσιών υγείας σημαίνει και καλύτερο έλεγχο. 
      Εσείς μόλις ήρθατε, είπατε αρχικά ότι θα καταργήσετε τις ΔΥΠΕ. Όμως, δεν τις καταργήσατε, αλλά τις συρρικνώσατε. Δηλαδή, από δεκαεπτά, τις κάνατε επτά. Αυτό σημαίνει ότι ένας Πρόεδρος της ΔΥΠΕ, που είναι υπεύθυνος από τα αλβανικά σύνορα μέχρι τα Κύθηρα, πρέπει να ελέγξει το σύστημα; 
      Μα, δεν ελέγχεται το σύστημα, είναι ανεξέλεγκτο. Ή θα πρέπει να το αναβαθμίσετε, ή θα πρέπει να καταργήσετε τις ΔΥΠΕ. Δεν υπάρχει ενδιάμεση λύση. Αποτέλεσμα, το σύστημα των προμηθειών είναι συγκεντρωτικό και ανεφάρμοστο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παραιτήθηκε ο πρώτος Πρόεδρος της ΕΠΥ και τώρα ετοιμάζεται να παραιτηθεί και ο δεύτερος, διότι ο άνθρωπος δεν μπορεί να το λειτουργήσει. Είναι ανεφάρμοστο το σύστημα. Και όταν μας λέει ο Υπουργός ότι άρχισε να λειτουργεί την 1η Ιανουαρίου, δεν είναι αληθές αυτό.
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε παρακαλώ.
      ΗΛΙΑΣ ΛΑΜΠΙΡΗΣ: Θέλω ένα λεπτό, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Παράκληση, όμως, να μείνετε στο λεπτό.
      ΗΛΙΑΣ ΛΑΜΠΙΡΗΣ: Που είναι τα εκατομμύρια ευρώ που ετησίως θα εξασφαλίζατε με το νόμο των προμηθειών; Ως τώρα αν θα εφαρμοζόταν, θα έπρεπε να έχετε εξοικονομήσει 1,5 δισεκατομμύρια ευρώ. Πού είναι αυτά τα χρήματα; Δεν υπάρχουν.
      Πέστε μας, κύριε Υπουργέ, την τελευταία πενταετία τι διορθώσατε. Δηλαδή να πούμε, αυτό το θυμάται ο Έλληνας πολίτης, διορθώθηκε επί των ημερών της Κυβέρνησης της Νέας Δημοκρατίας.
      Μας λέει ο Κοινοβουλευτικός σας Εκπρόσωπος ο εκλεκτός συνάδελφος κ. Αδρακτάς, ελάτε να συνεργαστούμε γιατί είμαστε όλοι το ίδιο. Δεν είμαστε όλοι το ίδιο. Δεν είναι όλοι το ίδιο. Άλλοι υπηρέτησαν και υπηρετούν με πάθος το Εθνικό Σύστημα Υγείας στο πανεπιστήμιο και άλλοι πλουτίζουν μέσα και έξω από αυτό το σύστημα. Δεν είναι επομένως όλοι το ίδιο, μην το λέτε αυτό. Το ΕΣΥ, κύριοι της Κυβέρνησης, είναι μια κατάκτηση της ελληνικής κοινωνίας. Εκείνο επίσης που δεν λαμβάνετε υπ’ όψιν στο θέμα των εφημεριών, είναι οι πανεπιστημιακοί ιατροί. Αυτοί δεν θα εφημερεύουν; Θα σταματήσουν; 
      ΠΡΟΕΔΡΕΥΩΝ (Ιωάννης Δραγασάκης): Παρακαλώ ολοκληρώσετε. Έχουμε και άλλους ομιλητές.
      ΗΛΙΑΣ ΛΑΜΠΙΡΗΣ: Τελειώνω, κύριε Πρόεδρε.
      Γι’ αυτό και δεν μπορούμε να πούμε «ναι» σε μια συνεργασία. 
      Για όλα αυτά και όσα ανέφερα στην πρωτολογία μου, λυπάμαι αλλά δεν μπορείτε να έχετε τη θετική μας ψήφο επί της αρχής του νομοσχεδίου. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε.
      Ο κ. Λαφαζάνης, ειδικός αγορητής του ΣΥΡΙΖΑ έχει το λόγο για επτά λεπτά.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
      Όλοι σ’ αυτή τη χώρα και νομίζω όλοι και σ’ αυτή την Αίθουσα αναγνωρίζουμε ότι έχουμε φθάσει σε ένα κρίσιμο σημείο όσον αφορά το δημόσιο σύστημα υγείας. Έχουμε μία πραγματική κατάρρευση του δημόσιου συστήματος υγείας και μια ενθάρρυνση και ενίσχυση συνειδητή, απολύτως συνειδητή διαδοχικά όλων των κυβερνήσεων, του ιδιωτικού τομέα υγείας με αποτέλεσμα να βλέπουμε σήμερα τη γιγάντωση αυτού του τομέα, ο οποίος επιχειρεί την τελική έφοδο για να πνίξει ό,τι έχει απομείνει στο δημόσιο σύστημα υγείας. 
      Σ’ αυτήν την κρίσιμη φάση η Κυβέρνηση είχε μια ευκαιρία. Η ευκαιρία της δόθηκε εκ των πραγμάτων. Ήταν υποχρεωμένη να διαπραγματευτεί με τους ιατρούς του ΕΣΥ προκειμένου να συνάψει μια συλλογική σύμβαση, η οποία θα έδινε διέξοδο στο πρόβλημα να δουλεύουν οι ιατροί πέραν των σαράντα οκτώ ωρών, που προβλέπει η κοινοτική οδηγία. Και πράγματι διαπραγματεύτηκε η Κυβέρνηση με τους ιατρούς του ΕΣΥ, με την ΟΕΝΓΕ και νομίζω ότι το αποτέλεσμα ήταν πάρα πολύ θετικό.
      Οι ιατροί, κατά βάση, επέβαλαν ή εν πάση περιπτώσει έπεισαν την Κυβέρνηση –να το πω καλοπροαίρετα, διότι το επέβαλαν απ’ ό,τι φαίνεται εκ των υστέρων- να συνάψει μια συλλογική σύμβαση για μια σειρά θέματα που αφορούν και τους ιατρούς και τη λειτουργία του ΕΣΥ.
      Και αυτή η σύμβαση έμεινε μετέωρη επί πάρα πολύ καιρό. Εμείς, ξέρετε, ως Συνασπισμός Ριζοσπαστικής Αριστεράς, υποστηρίξαμε από την πρώτη στιγμή αυτή τη σύμβαση και την ίδια τη διαδικασία για τη σύναψη συλλογικής σύμβασης ανάμεσα στους γιατρούς και το δημόσιο. Υποστηρίξαμε και σας πιέζαμε επί πάρα πολύ καιρό να φέρετε επιτέλους αυτή τη σύμβαση και να νομοθετήσετε με βάση αυτή τη σύμβαση, να την κάνετε δηλαδή νόμο του κράτους. Αντί γι’ αυτό, το οποίο θα ήταν ένα πολύ θετικό βήμα προς τα εμπρός, αρχίσατε τα πίσω μπρος και ένα γενικό αλαλούμ, το οποίο συνεχίζεται μέχρι τώρα με διατάξεις επί διατάξεων «ράβε-ξήλωνε» και να έχουμε φτάσει τώρα σε ένα σημείο που να μην καταλαβαίνουμε ακριβώς τι περιέχει το νομοσχέδιο και το πώς θα εφαρμοστούν οι διατάξεις. Αυτά από την πλευρά σας. 
      Από την πλευρά του ΠΑΣΟΚ, αντί να υποστηρίξει αυτή την ιστορική κατάκτηση της συλλογικής σύμβασης, η οποία ειρήσθω εν παρόδω, ακύρωνε όλες τις προβλέψεις των ευρωπαϊκών οδηγιών για ελαστικές σχέσεις εργασίας και διευθετήσεις του χρόνου εργασίας, αντί να βγει το ΠΑΣΟΚ να την υποστηρίξει, άρχισε να την ξηλώνει από την αρχή σχεδόν μέχρι το τέλος, με καρδιά του ξηλώματος το πολυδιευθυντικό σύστημα που καθιέρωνε η καινούργια αυτή συλλογική σύμβαση. 
      Και ερωτώ, κύριοι του ΠΑΣΟΚ: Γιατί αυτό το «ξήλωμα» το πολυδιευθυντικό στο όνομα, μάλιστα, της αξιοκρατίας και της διαφάνειας; Δηλαδή ο διευθυντής, «φεουδάρχης» του ΕΣΥ, όπως τον ξέρετε όλοι σας, που ζούσε και βασίλευε επί τόσα χρόνια, ήταν διαφάνεια και αξιοκρατία; 
      ΗΛΙΑΣ ΛΑΜΠΙΡΗΣ: Δεν λέμε αυτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Το να σπάσει αυτό το διευθυντικό κατεστημένο και να δοθεί η δυνατότητα ανάδειξης πολλών γιατρών στη θέση του διευθυντή, αυτό δεν είναι ένα βήμα ακόμη για την αναβάθμιση και την προώθηση των γιατρών του ΕΣΥ και την ανέλιξή τους; Γιατί, λοιπόν, αυτή η υπονόμευση μιας νέας λειτουργίας την οποία καθιέρωσαν με συλλογική σύμβαση οι ίδιοι οι νοσοκομειακοί γιατροί; Με αποτέλεσμα, μαζί με το αλαλούμ της Κυβέρνησης και τη δική σας πίεση, να προκύπτει εδώ μια κατάσταση από την οποία δεν μπορεί να καταλάβει κανείς ακριβώς τι γίνεται. 
      Το χειρότερο που έκανε η Κυβέρνηση τι ήταν; Ενώ η συλλογική σύμβαση προέβλεπε την ανανέωσή της κατ’ έτος, δηλαδή άνοιγε το δρόμο για τις συλλογικές συμβάσεις εργασίας στο δημόσιο τομέα –που δεν υπάρχει η ελευθερία των συλλογικών διαπραγματεύσεων στο δημόσιο τομέα- και τη δέσμευση ότι κάθε χρόνο θα ξαναδιαπραγματευόταν αυτή τη σύμβαση η Κυβέρνηση, ήρθε εδώ πέρα με τις τελικές ρυθμίσεις, αν είναι τελικές, και μας λέει ότι υπαναχωρεί πλήρως απ’ αυτήν τη δέσμευσή της. Τέρμα ξανά οι συλλογικές συμβάσεις! Τώρα πάμε σε διαπραγματεύσεις, όπως μας λέει, για ποιο πράγμα; Όχι για την υπογραφή μιας νέας συλλογικής σύμβασης και μάλιστα σε ένα δεσμευτικό χρονικό διάστημα, αλλά για την τροποποίηση –άκουσον, άκουσον- των διατάξεων του κεφαλαίου Α΄ του αντίστοιχου νόμου. Δηλαδή εντελώς άλλα πράγματα απ’ ό,τι είχαν συμφωνηθεί. Διότι αυτό πια παύει να είναι νέα συλλογική σύμβαση. Είναι διαπραγματεύσεις οι οποίες μπορεί να καταλήξουν με αόριστο χρονικό διάστημα για να τροποποιηθεί, αν τροποποιηθεί, βεβαίως, ένας νόμος. Καμμία σχέση αυτό με συλλογική σύμβαση, η οποία θα ήταν μια ιστορική κατάκτηση στο χώρο των γιατρών κάθε χρόνο να ανανεώνεται. 
      Από εκεί κει πέρα βεβαίως, ήρθε το Βατερλώ. Αφαιρέθηκαν οι δυόμισι χιλιάδες νέες θέσεις έως το 2010 των γιατρών, απαλείφθηκε η κατάργηση του αφορολόγητου των εφημεριών που υπερβαίνουν τις τέσσερις, αφαιρέθηκε η προσέγγιση στην αμοιβή της υπερωριακής απασχόλησης που ισχύει στο δημόσιο, άλλαξαν τα συμβούλια κρίσης και έγιναν πιο ελεγχόμενα και πιο κυβερνητικοκρατούμενα, για να μπορούμε έτσι να κομματικοποιούμε το σύστημα, οριοθετήθηκε το 20% των προσλήψεων με βαθμό που επιθυμούν οι διοικήσεις, δηλαδή ουσιαστικά ως διευθυντών που θα έχουν τέσσερα μόνο χρόνια από τη λήψη ειδικότητας ως το κατώφλι, πράγμα που σημαίνει ότι ανοίγεται δρόμος οι διευθυντές να ορίζονται πλέον με το παλιό σύστημα, εκτός ΕΣΥ. Δηλαδή «κονταροκτυπιούνται» οι διατάξεις και δεν ξέρει κανείς τι θα συμβεί και τι θα εφαρμοστεί στο τέλος με την αοριστία μάλιστα της σχετικής ρύθμισης.
      ΠΡΟΕΔΡΕΥΩΝ (Ιωάννης Δραγασάκης):  Ολοκληρώστε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Η έλλειψη εγγυήσεων ότι οι δεδουλευμένες εφημερίες από το Νοέμβριο του 2008 μέχρι σήμερα θα καταβληθούν στους γιατρούς και άλλα και άλλα και άλλα. 
      Κάτω από αυτές τις συνθήκες η συλλογική σύμβαση «μετατρέπεται» σε κουρελού και το ερώτημα είναι. Γιατί κάνετε αυτή τη ρύθμιση γενικώς; Όταν δεν εφαρμόζετε τη συλλογική σύμβαση και την αθετείτε, γιατί την κάνετε; Δεν ξέρετε ότι θα μείνει στον αέρα; Δεν ξέρετε ότι αν η ΟΕΝΓΕ  -και θα τιμήσει την υπογραφή της, φαντάζομαι, δεν θέλω να προεξοφλήσω τα πράγματα- επιμένει στη συλλογική σύμβαση, τότε αυτό το νομοσχέδιο που φέρνετε, και εφόσον το κάνετε νόμο με την κυβερνητική Πλειοψηφία, δεν θα λύσει κανένα απολύτως πρόβλημα, διότι δεν θα είναι αποτέλεσμα συναίνεσης του ιατρικού κόσμου και επομένως θα είστε έκθετοι και παράνομοι και δεν θα μπορούν να λειτουργήσουν τα νοσοκομεία; Άρα, τι κάνατε; Μία τρύπα στο νερό! Και επιμένετε να κάνετε αυτήν την τρύπα στο νερό μέχρι το τέλος, όταν ξέρετε ότι τα πάντα θα βρίσκονται στον αέρα και θα δώσετε τη χαριστική τελικά βολή στο δημόσιο σύστημα υγείας. Εκτός κι αν αυτός είναι ο στόχος σας, ο ανομολόγητος στόχος σας. Ελπίζω να μην είναι και θα περιμένουμε μέχρι το τέλος να δούμε τις τελικές σας τοποθετήσεις.
      Σας ευχαριστώ.
 (Χειροκροτήματα από την πτέρυγα του ΣΥΡΙΖΑ)
       ΠΡΟΕΔΡΕΥΩΝ (Ιωάννης Δραγασάκης):  Ο κ. Βαϊτσης Αποστολάτος έχει το λόγο για επτά λεπτά, ειδικός αγορητής του ΛΑΟΣ.
      ΒΑΪΤΣΗΣ ΑΠΟΣΤΟΛΑΤΟΣ (Ζ΄ Αντιπρόεδρος της Βουλής): Κύριε Πρόεδρε, κύριε Υπουργέ, κύριοι συνάδελφοι, είναι η τρίτη συνεδρίαση για το παρόν νομοσχέδιο και ομολογώ ότι έτσι όπως εξελίσσεται δείχνει ότι δεν είμαστε ακόμη στο σωστό δρόμο, γιατί δεν αναδεικνύουμε το ζήτημα στην πραγματική του διάσταση, ούτε καν στην ολότητά του. 
      Το ΕΣΥ ξεκίνησε το 1981 -ξέρουμε όλο σαν, αν θέλετε, η πολεμική ιαχή της σημερινής Αξιωματικής Αντιπολίτευσης- σαν όνειρο και τελικά φαίνεται ότι έχει καταλήξει να φαίνεται εφιάλτης. Δεν ξέρω πώς μπορεί το πράγμα να φτιαχτεί καλύτερα από τις προτάσεις και τις αλλαγές που έχουν γίνει. Εκείνο που ξέρω είναι ότι οι περισσότεροι συνάδελφοί μου στην ιατρική αντιδρούν σ’ αυτό το περίφημο άρθρο 4. Ακόμη και σήμερα άκουσα το συνάδελφο και συμφοιτητή μου, κ. Σκανδαλάκη, να λέει ότι αναγνωρίζει ότι οι πανεπιστημιακοί πρέπει να έχουν ανάλογη θέση και αντιμετώπιση και μου άρεσε πάρα πολύ που μίλησε για τις αποδοχές των γιατρών, οι οποίες για την υπάρχουσα περιρρέουσα κρίση είναι, θα έλεγα, σε άθλια κατάσταση. Εγώ δεν συμφωνώ ότι ο καυγάς γίνεται για αυτά τα 50, 100 ευρώ διαφοράς από το προτεινόμενο ποσό σε αυτό στο οποίο συμφωνήσατε. Θα πω, όμως, ότι είναι απολύτως απαραίτητο οι γιατροί να έχουν τη στοιχειώδη αξιοπρέπεια, για να μπορούν να λειτουργούν ως επιστήμονες και σαν Ασκληπιάδες, προκειμένου αυτό το περιβόητο σύστημα να λειτουργήσει και να μη γίνει -θα μου επιτραπεί μία μακάβρια λέξη- φέρετρο αυτής της Κυβέρνησης! 
	Το να αρρωστήσεις στην Ελλάδα σήμερα είναι εφιάλτης, αλλά γίνεται και δράμα με συνέπειες που κυμαίνονται μεταξύ φυσικού θανάτου και οικονομικής εξόντωσης. Η οικονομική κρίση που διανύουμε το έχει αναδείξει αυτό σε όλη του την τραγική κατάσταση. 
      Έχουμε ένα νομοθέτημα με ορισμένες θετικές διατάξεις  και αυτό οφείλω να το ομολογήσω γιατί κανείς δεν μπορεί να πει όχι σε 7.500 προσλήψεις και βεβαίως κανείς δεν μπορεί να πει όχι στις αυξήσεις που έχουν γίνει. Για όλα αυτά χειροκροτεί κανείς και λέει μπράβο, αλλά το πρόβλημα είναι ότι όλα αυτά δεν συνδυάζονται με κανένα από τα άλλα εξίσου σημαντικά ζητήματα που αμαυρώνουν το ΕΣΥ και που θα το οδηγήσουν στην κατάρρευσή του γιατί για να αρχίσουμε να λύνουμε το πρόβλημα και για να βελτιώσουμε την κατάσταση πρέπει να καθορίσουμε τα όρια ιδιωτικής και δημόσιας υγείας, να πάψουμε δηλαδή να αντιμετωπίζουμε την υγεία αποσπασματικά και μερικά. Θα μου πείτε ότι αυτό θα πει να αλλάξουμε νοοτροπία. Εγώ θα σας πω στην Αίθουσα τούτη ότι χρειάζεται να νομοθετήσουμε με κριτήρια σταθερά και δημοκρατικά για όλους. Δεν χωρούν προχειρότητες και παλινωδίες, ούτε βεβαίως ασυνέπειες λόγων και νομοθετημάτων και έργων στην υγεία με κανένα και προπαντός οικονομικό «άλλοθι» άλλου Υπουργείου. Δεν ζητείται, απαιτείται απόλυτη συνέπεια γιατί δεν φαίνεται να υπάρχει κάτι τέτοιο, γιατί ναι μεν είμαστε υπέρ όλων των προσλήψεων και των αυξήσεων που είπα και πριν -που και πάλι όμως οι προσλήψεις είναι στο 1/3 από τις αρχικώς συμφωνηθείσες- αλλά αυτό το άρθρο 4, παρ’ όλο που μιλάμε επί της αρχής, μπορεί να φανεί αποτελεσματικό εφόσον τηρηθούν οι αυστηρές προϋποθέσεις ως προς τα κριτήρια επιλογής και η όλη διαδικασία ανέλιξης για να μπορούμε να μιλάμε για όρους διαφάνειας και αξιοκρατίας.
	Στην πρώτη συνεδρίαση, κύριε Υπουργέ, ειπώθηκε απ’ αυτό το Βήμα ότι η όλη νοσηρή κατάσταση κληροδοτήθηκε. Θα σας πω ότι το δέχομαι, αλλά αυτό μαρτυρά μια λογική αποποίησης ευθύνης και θα έλεγα εκτροπής της. Είστε όμως ήδη στον πέμπτο χρόνο διακυβέρνησης και η κατάσταση έχει φθάσει σε οριακό σημείο. Το σύστημα φαίνεται αγκυλωτικό και απόλυτα γραφειοκρατικό. Πρακτικά αυτό σημαίνει αδυναμία διαχείρισης των ελλείψεων της ανισοκατανομής γιατρών-κλινών κυρίως στην πρωτεύουσα αλλά οπωσδήποτε και στην περιφέρεια και βεβαίως αδυναμία διαχείρισης πολλών άλλων θεμάτων. 
      Ένα παράδειγμα-απόδειξη της γραφειοκρατίας σχετίζεται με το άλλο μεγάλο θέμα που έχετε κληθεί να λύσετε και δεν θίγεται εδώ, το θέμα των προμηθειών. Για να αποκτήσει σύριγγες ένα νοσοκομείο επαρχίας –ξέρετε το νοσοκομείο στο Σουφλί- πρέπει να κάνει αίτηση στην Αθήνα η οποία αφού εγκριθεί μετά από μήνες, τότε θα σταλούν σύριγγες στο Σουφλί. Αντιλαμβάνεστε πόσες ζωές μπορεί να έχουν χαθεί μέχρι να ολοκληρωθεί αυτός ο σοβιετικού τύπου «λαβύρινθος» γραφειοκρατίας. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Τελειώνω, κύριε Πρόεδρε, ένα λεπτό όμως θα το ήθελα.
	Δεν αναφέρεστε στο θέμα των περιφερειακών πανεπιστημιακών νοσοκομείων και επαναλαμβάνω ότι οι πανεπιστημιακοί γιατροί θα πρέπει να περιλαμβάνονται στη ρύθμιση των εφημεριών. Πρέπει, λοιπόν, να υπάρξει μια διάταξη που να ρυθμίζει τα θέματά τους χάριν ευρυθμίας των εφημεριών και όχι μόνο. 
	Επίσης δεν θίγεται καθόλου η πρωτοβάθμια φροντίδα υγείας. Οι γιατροί εξομολογούνται ότι κουράστηκαν να ελπίζουν και να ντρέπονται για την ιδιότητα και το ύψιστο λειτούργημά τους εργαζόμενοι σ’ ένα δημόσιο σύστημα υγείας που φθίνει καθημερινά και συνεχώς. Είναι η μόνη κατηγορία εργαζομένων που δεν ζητούν χρήματα παρά μόνο χρόνο για να ζήσουν, τη στιγμή που δουλεύουν αναγκαστικά εκατό έως εκατόν είκοσι ώρες εβδομαδιαίως για να καταβάλουν ένα υπεράνθρωπο έργο για να αντιμετωπίσουν τις αντιξοότητες του ΕΣΥ.
    Αν γίνουμε πρακτικοί, σφαιρικοί στα θέματα, με λύσεις απτές, θα αντιμετωπίσουμε τις παθογένειες και πραγματικά θα προσφέρουμε αυτές τις ποιοτικές υπηρεσίες, που πρέπει να είναι το μόνο ενδιαφέρον μας, που θα συζητήσουμε στα άρθρα.
    Ευχαριστώ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κι εμείς, κύριε συνάδελφε.
      Ο κ. Χαραλάμπους έχει το λόγο για τρία λεπτά.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ευχαριστώ, κύριε Πρόεδρε. Δεν θα εξαντλήσω ούτε καν τα τρία λεπτά.
      Θέλω να πω ότι και σήμερα, σ’ αυτήν τη συνεδρίαση, παρακολουθήσαμε το ίδιο σκηνικό, μία δικομματική αντιπαράθεση ανούσια, για δευτερεύοντα θέματα ή επί παντός του επίστητού. Ουσιαστικά, όμως, η προσπάθεια αυτή γίνεται για να κρύψουν ότι τα δύο κόμματα, και το ΠΑΣΟΚ και η Νέα Δημοκρατία, συμφωνούν επί της ουσίας του νομοσχεδίου. 
      Και αλήθεια, δεν έχω χρείαν να αποδείξω αυτά που λέω, αφού χθες, κύριε Πρόεδρε, το Γενικό Συμβούλιο της ΟΕΝΓΕ πήρε μία απόφαση, η οποία ουσιαστικά προεγκρίνει και αποδέχεται ως κλαδική σύμβαση τα βασικά σημεία του υπό συζήτηση νομοσχεδίου. Αφού κατά λέξη λέει ότι, «θεωρώντας ότι η ψήφιση αυτούσια των κατατεθειμένων τροπολογιών κ.λπ. είναι απαράβατος όρος, ούτως ώστε η νέα ρύθμιση αυτή να αντανακλά την ψήφιση του νόμου σε συλλογική σύμβαση εργασίας», καταλαβαίνετε ότι όταν αυτή την απόφαση την ψηφίζει η πλειοψηφία του Γενικού Συμβουλίου της ΟΕΝΓΕ, ουσιαστικά, δηλαδή, η ΠΑΣΚΕ γιατρών -η συνδικαλιστική οργάνωση των γιατρών που πρόσκειται στο ΠΑΣΟΚ - σε αγαστή συνεργασία και χέρι-χέρι με τη ΔΗΚΝΙ -τη συνδικαλιστική παράταξη που πρόσκειται στη Νέα Δημοκρατία- δεν μπορώ πια- έστω κι αν μίλησαν σχεδόν ογδόντα Βουλευτές του ΠΑΣΟΚ- να καταλάβω σε τι διαφωνούν. Επιτέλους, έλεος! Διαφωνούν με τους συνδικαλιστές τους ή συμφωνούν με τους συνδικαλιστές τους;
      Εμείς λέμε ξανά, κύριε Πρόεδρε –και τελειώνω με αυτό- ότι το νομοσχέδιο, που έχει κατατεθεί, διαφέρει σε πάρα πολλά σημεία από τη συλλογική σύμβαση. Ξεχνιέται το αφορολόγητο μετά την τέταρτη εφημερία. Ξεχνιέται ότι η τιμή της ώρας της εφημερίας πρέπει προοδευτικά να φτάνει την υπερωρία των δημοσίων υπαλλήλων. Ξεχνιούνται οι τεσσερισήμισι χιλιάδες γιατροί που έγιναν δύο χιλιάδες. 
      Και λυπούμαι που το λέω, γιατί πρώτη φορά άκουσα Βουλευτή εδώ, τον ειδικό εισηγητή του Συνασπισμού, να λέει ότι η οδηγία της Ευρωπαϊκής Ένωσης πράγματι κατευθύνει και διευθετεί το χρόνο εργασίας των γιατρών αλλά ότι παρακάμπτεται από την ΣΣΕ. Εμείς, όμως, λέμε ότι όχι μόνο δεν παρακάμπτεται από το νομοσχέδιο αυτό, αλλά αυτή η οδηγία σαν δαμόκλειος σπάθη επικρέμαται συνέχεια πάνω από τις σχέσεις εργασίας των γιατρών. Και, βέβαια, ανοίγει και την κερκόπορτα για τη διευθέτηση του χρόνου εργασίας και σε ενεργό χρόνο και σε ανενεργό.
      Για όλους αυτούς τους λόγους, κύριε Πρόεδρε, εμείς καταψηφίζουμε επί της αρχή το νομοσχέδιο.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Χαραλάμπους.
      Το λόγο έχει ο κ. Γιαννόπουλος για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Είμαι υποχρεωμένος να κάνω μία αναφορά στην ομιλία της συναδέλφου και συντοπίτισσας, της κ. Αντωνίου, για το Νοσοκομείο της Λαμίας.
      Πραγματικά αισθάνομαι υπερήφανος, διότι αν δεν ήμουν εκείνο το χρονικό διάστημα υπεύθυνος ως Υφυπουργός, το Νοσοκομείο της Λαμίας θα είχε απενταχθεί από το Γ’ Κοινοτικό Πλαίσιο Στήριξης. Το παρέλαβα ως έργο στο 40%, μετά από μεγάλες ταλαιπωρίες, τις οποίες είχε από ανάδοχες εταιρείες και από εισαγγελικές παρεμβάσεις. 
      Αν έγιναν εκατό κρεβάτια, αν μειώθηκαν τα κρεβάτια, μειώθηκαν διότι δεν μπορούσε σε ένα νεότευκτο νοσοκομείο να λειτουργεί και το παλαιό νοσοκομείο, όπως ήθελε η προηγούμενη κυβέρνηση. Το σύστημα έπρεπε να λειτουργεί άψογα και κατ’ οικονομία και με επάρκεια. 
      Και επειδή αναφέρθηκε και το θέμα της νεφρολογικής κλινικής, είμαι υποχρεωμένος να πω ότι η καινούργια νεφρολογική κλινική προβλέπεται τώρα, στην ανάπτυξη που έχει το νοσοκομείο αυτό. Και, βεβαίως, στα σχέδια τα παλαιά δεν προεβλέπετο τίποτα. 
      Θα έπρεπε να μακρηγορήσω για το θέμα αυτό, αλλά, τέλος πάντων, έχω ασχοληθεί σε τοπικό επίπεδο.
      Όσον αφορά το θέμα του νομοσχεδίου, νομίζω ότι η επιστολή, η οποία κατετέθη από την ΟΕΝΓΕ στον Υπουργό, δείχνει με ενάργεια το ότι υπάρχει συμφωνία ως προς τις θέσεις. Άρα, λοιπόν, οι αιτιάσεις που ακούγονται πολλές φορές -και ακούστηκαν- ότι δεν υπάρχει καμμία δέσμευση του νομοσχεδίου προς την προγραμματική σύμβαση νομίζω ότι είναι άστοχες.
      Βεβαίως, είχα πει στην πρωτολογία μου –και διατηρώ αυτήν τη θέση μου- ότι έχω αντίθεση ως προς την προγραμματική σύμβαση. Έπρεπε να υπάρξει προγραμματική σύμβαση όσον αφορά τις εργασιακές θέσεις και σχέσεις, όχι όμως στο θέμα του πολυδιευθυντικού. Είμαι υπέρ του πολυδιευθυντικού συστήματος, με ένα πρόγραμμα και ένα σύστημα, μέσα από μια λογική που θα επικρατούσε από διαβούλευση με συγκεκριμένες αρχές και δεσμεύσεις. Θα δοθεί βεβαίως η ευκαιρία, κύριε Πρόεδρε, στην κατ’ άρθρον συζήτηση να γίνουν σχόλια πάνω στο επίμαχο άρθρο 4.
      Θα ήθελα, επίσης, να κάνω μια αναφορά στο θέμα των χρεών που ακούστηκε. Τα χρέη δεν είναι των νοσοκομείων, τα χρέη είναι των ασφαλιστικών ταμείων. Τα ασφαλιστικά ταμεία οφείλουν να πληρώσουν τις εισφορές τους για να υπάρξει εύρυθμη λειτουργία. Εάν αυτήν τη στιγμή, κύριοι συνάδελφοι, τα χρέη είναι σε ποσοστό μεγαλύτερο συγκριτικά με τη ρύθμιση που έγινε το 2004-2005, είναι ακριβώς γιατί οι διοικήσεις των νοσοκομείων δεν αποπληρώνουν, όπως θα όφειλαν, σταδιακά από τις εισροές χρημάτων που έχουν από τα ασφαλιστικά ταμεία. Είναι μια άλλη υπόθεση, που μπορούμε να τη συζητήσουμε.
      Καταλήγοντας, όμως, θα ήθελα να σχολιάσω ότι τα χρέη των νοσοκομείων πάντοτε θα αυξάνονται όσο θα προχωρά η ιατρική. Εκεί, όμως, που είναι η μεγάλη πρόκληση είναι να πετύχουμε καλύτερες υπηρεσίες υγείας ή τις ίδιες υπηρεσίες υγείας ποιοτικά με όσο το δυνατόν λιγότερο κόστος. Εκεί μπορούμε να συζητήσουμε. 
      Λυπάμαι, γιατί έκανε αναφορά ο κ. Λαμπίρης για τον Πρόεδρο του ΚΕΣΥ -υπήρξατε, κύριε Λαμπίρη, και εσείς Πρόεδρος του ΚΕΣΥ- όσον αφορά το θέμα ότι υπηρετεί στον ιδιωτικό τομέα.
      ΗΛΙΑΣ ΛΑΜΠΙΡΗΣ: Όχι ως προς το πρόσωπο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Ήταν καθηγητής του πανεπιστημίου. 
      ΗΛΙΑΣ ΛΑΜΠΙΡΗΣ: Ήταν.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Ήταν ένας από τους ιδρυτές του απεικονιστικού τμήματος -και το ξέρετε πολύ καλά- στο Κρατικό Αθηνών.
      ΗΛΙΑΣ ΛΑΜΠΙΡΗΣ: Τώρα τι είναι;
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Άρα, λοιπόν, η ένστασή σας πάνω στο συγκεκριμένο πρόσωπο πιστεύω ότι ήταν ατυχής.
      ΗΛΙΑΣ ΛΑΜΠΙΡΗΣ: Όχι στο πρόσωπο, στο θεσμό.
      ΠΡΟΕΔΡΕΥΩΝ (Ιωάννης Δραγασάκης): Κύριε Λαμπίρη, μη διακόπτετε.
      Ολοκληρώστε, κύριε Γιαννόπουλε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Όσον αφορά τον ιδιωτικό τομέα για τον οποίο έγινε σχόλιο, θέλω να πω ότι ο ιδιωτικός με το δημόσιο τομέα πηγαίνουν ανταγωνιστικά, συναγωνιστικά, επικουρικά. Εσείς έχετε ιδεοληψίες με τον ιδιωτικό τομέα. Πολλοί, όμως, οι οποίοι είναι στο χώρο το δικό σας, προτίμησαν να πάνε στον ιδιωτικό τομέα και να μην υπηρετήσουν το δημόσιο τομέα. Εάν θέλετε, εδώ μπορούμε να το κουβεντιάσουμε.
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Μαγκριώτης για τρία λεπτά.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Ο κ. Γιαννόπουλος μόλις αποκάλυψε ότι η άσπρη τρύπα του δημοσιονομικού πλεονάσματος των ασφαλιστικών ταμείων είναι απολύτως μαύρη. Μαύρη τρύπα που ρουφά κάθε φόρο και τον ιδρώτα του Έλληνα πολίτη. Δεν χρειαζόμαστε άλλες μαρτυρίες, γνωρίζουμε την πραγματικότητα, την εικονικότητα και την πλασματικότητα των προϋπολογισμών της Νέας Δημοκρατίας. Τώρα πια την ξέρει όλος ο κόσμος. Γελούν παντού μαζί μας. Διεθνείς πιστωτές, Ευρωπαϊκή Ένωση και ο κάθε πικραμένος, όλα τα διεθνή Μέσα Μαζικής Ενημέρωσης. 
      Η αλήθεια είναι πως τα χρέη των νοσοκομείων και των ασφαλιστικών ταμείων αθροιστικά, ενώ την προηγούμενη τετραετία, όταν έγινε η ρύθμιση του 2005, ήταν περίπου 2.500.000.000 με 3.000.000.000 ευρώ, τούτη τη στιγμή, που βρισκόμαστε στον τέταρτο χρόνο, η Κυβέρνηση δεν προχωρά στη ρύθμιση ως όφειλε και έτσι υπεραυξάνουν, λόγω των τόκων, το χρέος και το κόστος. Και αυτά όλα είναι χρήματα που θα τα πληρώσει ο φορολογούμενος Έλληνας πολίτης.
    Και όλα αυτά τα κάνει για να καλύπτει τις μαύρες τρύπες της οικονομικής της πολιτικής. Γιατί αν πέρυσι έκανε τη ρύθμιση στα όρια της τριετίας, θα αφαιρούνταν πάνω από 4.000.000.000 ευρώ, θα αφαιρούνταν η αύξηση των δαπανών, η σπατάλη και η διαφθορά και θα ήταν διάτρητο για ακόμα μία φορά το σύνθημα και η σημαία της διαφάνειας και της διαφθοράς. Και από τότε θα είχε αποκαλυφθεί η εικονικότητα κάθε προϋπολογισμού της Νέας Δημοκρατίας, γιατί επιτέλους θα μας έλεγε πώς θα πληρώσει τα χρέη αυτά και πού θα τα γράψει λογιστικά. Το 2005 το έγραψε στα τρία προηγούμενα χρόνια και ανέβασε τα ελλείμματα και το χρέος, γιατί ήταν κυβερνήσεις του ΠΑΣΟΚ. Τώρα πού θα τα έγραφε; Στα προηγούμενα χρόνια ήταν δικά της χρόνια. Στα επόμενα χρόνια, συνταγματικά είναι επίσης δικά της χρόνια. Δεν τολμά να το κάνει και χρεώνει ακόμα περισσότερο τους Έλληνες φορολογούμενους πολίτες και νομίζει ότι με αυτόν τον τρόπο θα επιβιώσει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Η προγραμματική συμφωνία του Δεκέμβρη με τους εργαζόμενους στα νοσοκομεία δεν επρόκειτο ποτέ να υλοποιηθεί και η αψεγάδιαστη μαρτυρία ήταν η επιθυμία φυγής από το Υπουργείο Υγείας του κ. Αβραμόπουλου. Ο κ. Καραμανλής, όμως, τον κράτησε εκεί για να τον εκδικηθεί για το τραπέζι του 2000 στο «Διόνυσο», στις παραμονές των εκλογών. Τον κράτησε για να βουλιάξει μαζί με το καράβι της Νέας Δημοκρατίας. Δυστυχώς, όμως, κύριε Πρόεδρε, βουλιάζει μαζί τους και η χώρα. Βουλιάζει η οικονομία και η κοινωνία. Ποιος διεθνής πιστωτής, ποια Ευρωπαϊκή Ένωση να αξιολογήσουν και να εμπιστευθούν τις προτάσεις και τις αξιολογήσεις της Κυβέρνησης; 
     Τελευταία πλέον παράκλητη της γερμανικής κυβέρνησης έχει καταντήσει η ελληνική κυβέρνηση, μπας και μας υιοθετήσει, μας πληρώσει τα ευρωομόλογα, μας τα εγγυηθεί, μήπως και σωθεί η οικονομία. Δεν πρόκειται, γιατί την έχουν αφυδατώσει και αναπτυξιακά και κοινωνικά. Μόνο τέλμα και αδιέξοδα δημιουργούν με την πολιτική τους. Τους έχουμε ακούσει πολλές φορές να μιλούν και για την ανάγκη προσλήψεων γιατρών, νοσηλευτικού προσωπικού και παραϊατρικού προσωπικού. Δεν μιλώ για τις αντισυνταγματικές διατάξεις. Δεν μιλώ ότι πετάνε στον κάλαθο των αχρήστων τις γνωματεύσεις του Προέδρου του Επιστημονικού Συμβουλίου και του ΑΣΕΠ, ανεξάρτητων αρχών, στις υποτίθεται ότι ορκίζονταν στο παρελθόν. Δεν μιλώ γιατί υποπολλαπλασίασαν τον αριθμό των αναγκαίων προσλήψεων. 
     ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, σας παρακαλώ.
     ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε.
     Θα μιλήσω γι’ αυτά που μέχρι τώρα διακήρυτταν και έλεγαν ότι θα εντάξουν στο καθεστώς των βαρέων και ανθυγιεινών πολλές ειδικότητες από το επιστημονικό και υγειονομικό και παραϊατρικό προσωπικό των νοσοκομείων και ειδικά τους νοσηλευτές. Και η επιτροπή Μπεχράκη, η επιτροπή της Κυβέρνησης, εισηγείται ακριβώς το αντίθετο. 
     Κλείνω, κύριε Πρόεδρε, λέγοντας ότι ακύρωσαν νοσοκομεία όλες τις προγραμματισμένες προμήθειες, σε όλη τη χώρα, και το ξέρουμε καλά στη Θεσσαλονίκη, για σύγχρονο μηχανολογικό ιατρικό εξοπλισμό, όπως είναι οι αξονικοί, οι μαγνητικοί τομογράφοι, η γ΄ κάμερα, γιατί είχαν γίνει ήδη παράλληλα παραγγελίες από ιδιωτικά διαγνωστικά κέντρα. Να, ποιοι στηρίζουν το ΕΣΥ, να ποιοι το υπονομεύουν. Είναι καθαρό και σαφές. Να, γιατί προχθές απεκαλύφθη κοντά στα 5,5 δισεκατομμύρια ευρώ, στα χρέη προς τους προμηθευτές που μας εγκαλούν ακόμα και πρέσβεις ξένων χωρών, προσετέθη και ένα χρέος 1.500.000.000 ευρώ προς ιδιωτικά διαγνωστικά κέντρα.
     Φτάνει, πια, κύριοι της Κυβέρνησης, δεν υπάρχει παρακάτω πάθος και αντοχή του βαρελιού της κοινωνίας και της οικονομίας.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Δραγασάκης): Ο κ. Παπουτσής, Κοινοβουλευτικός Εκπρόσωπος του ΠΑΣΟΚ, έχει το λόγο για τρία λεπτά. 
     ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
     Ολοκληρώνεται η διαδικασία της συζήτησης επί της αρχής, έχοντας δοθεί στην Κυβέρνηση ο απεριόριστος χρόνος και πολλές ευκαιρίες, προκειμένου να απαντήσει στα ερωτήματα των συναδέλφων. Απαντήσεις, όμως, δεν έχουμε λάβει. Και επειδή σε λίγο, κύριε Πρόεδρε, θα καλέσετε το Σώμα να ψηφίσει επί της αρχής το νομοσχέδιο, εγώ θέλω να θέσω ξανά ορισμένα ερωτήματα στον κύριο Υφυπουργό, αναμένοντας ξανά τις απαντήσεις του. Ελπίζω, όχι μάταια, αυτήν τη φορά τουλάχιστον. 
     Ερώτημα πρώτο. Για ποιο λόγο δεν φέρατε στη Βουλή τη συλλογική σύμβαση την οποία υπογράψατε με την ομοσπονδία των νοσοκομειακών γιατρών; Για ποιο λόγο δεν τη φέρατε στη Βουλή ως έχει; 
     Δεύτερον. Γιατί αναιρέσατε τις δεσμεύσεις σας όσον αφορά το ύψος των μισθών; 
     Τρίτον. Γιατί αφαιρέσατε το αφορολόγητο; 
     Τέταρτον. Γιατί δεν δεσμευτήκατε επί της πρόσληψης των δυόμισι χιλιάδων γιατρών το 2010; 
     Πέμπτον. Γιατί δεν απαντάτε στο πιεστικό  ερώτημα της Αντιπολίτευσης –προσωπικά το έχω θέσει τρεις φορές, είναι η τέταρτη φορά που το θέτω- δηλαδή το ποιος αναλαμβάνει το δημοσιονομικό κόστος αυτού του νομοσχεδίου; Πού είναι εγγεγραμμένο; Σε ποιον προϋπολογισμό είναι εγγεγραμμένο; Σε ποιο σημείο του συμφώνου σταθερότητας το οποίο υποτίθεται πως παρουσιάσατε στην Ευρωπαϊκή Επιτροπή είναι εγγεγραμμένο το κόστος; Οι πιστώσεις αυτές πού είναι; Δεν υπάρχουν. Δεν υπάρχει απάντηση. 
     Τελευταίο ερώτημα. Επειδή αναφέρεσθε συνέχεια στη συλλογική σύμβαση την οποία υπογράψατε και όχι μόνο αυτό, αλλά καλλιεργείτε και τις προσδοκίες ότι θα υπάρξει νέα συλλογική σύμβαση, ρωτώ: Αποτελεί συλλογική σύμβαση με την ομοσπονδία των γιατρών το κείμενο ενός νομοσχεδίου το οποίο έρχεται και ψηφίζεται από τη Βουλή και με το οποίο στην πραγματικότητα τροποποιείται μονομερώς αυτό το οποίο υπογράψατε την 1η Δεκεμβρίου; Και από πού και ως πού δημιουργείται η δέσμευση για το κράτος ότι το 2010 ή μέχρι το 2010 θα υπάρξει μια συλλογική σύμβαση; Γιατί δημιουργείτε αυτή την προσδοκία στους γιατρούς και οι γιατροί μένουν με την εντύπωση ότι η Κυβέρνηση της Νέας  Δημοκρατίας και επομένως το κράτος, κύριε Πρόεδρε, δεσμεύεται για νέα συλλογική σύμβαση, όταν στην πραγματικότητα είναι όλα στον αέρα; 
     Και επειδή ακούω συνεχώς το συνάδελφο, τον Κοινοβουλευτικό Εκπρόσωπο του ΚΚΕ, όπως επίσης και τον κ. Λαφαζάνη, ο οποίος ευτυχώς αυτή τη φορά τροποποίησε κάπως την κριτική του, περιόρισε την κριτική του προς το ΠΑΣΟΚ, αλλά επέμενε ο συνάδελφος του ΚΚΕ σχετικά με τις θέσεις μας, τις επαναλαμβάνω για να είμαστε σαφείς και συγκεκριμένοι. Απόλυτα συμφωνούμε στη μεγάλη ανάγκη που υπάρχει για την αύξηση των μισθών των γιατρών. Απόλυτα συμφωνούμε –και το προτείνουμε μάλιστα εδώ και τώρα- να υπάρχει αποδέσμευση του μισθού από την εξέλιξη. Απόλυτα συμφωνούμε στην εξέλιξη των γιατρών συνδεδεμένη απόλυτα με την εκπαίδευση και την επανεκπαίδευση σε όλα τα επίπεδα. Επίσης συμφωνούμε και σε ένα πολυδιευθυντικό σύστημα με βάση τις εμπειρίες τις υπάρχουσες, όχι αυτές που έχουμε στο μυαλό μας. 
     Τελευταία ερώτηση για την Κυβέρνηση. Μπορείτε να μας πείτε από ποιο πολυδιευθυντικό σύστημα, πού εφαρμόστηκε, σε ποια χώρα της Ευρώπης εφαρμόστηκε, έχετε αντλήσει τις εμπειρίες σας με βάση τις οποίες έρχεστε σήμερα να νομοθετήσετε; Επειδή δεν υπάρχει απάντηση επ’ αυτού, γι’ αυτό το λόγο, λοιπόν, επιμένουμε ότι η δική μας προσέγγιση –για να δώσω και την απάντηση στο συνάδελφο του ΚΚΕ - όσον αφορά το πολυδιευθυντικό είναι πάντοτε απόλυτα συνδεδεμένη με την έννοια της αξιολόγησης, της διαφάνειας και της λειτουργίας ενός εθνικού συστήματος υγείας το οποίο απαιτεί συνεχή υποστήριξη από τον ελληνικό λαό. 
     ΠΡΟΕΔΡΕΥΩΝ (Ιωάννης Δραγασάκης): Αν έχετε την καλοσύνη, ολοκληρώστε, κύριε συνάδελφε. 
     ΧΡΗΣΤΟΣ ΠΑΠΟΥΤΣΗΣ: Ολοκληρώνω, κύριε Πρόεδρε. 
     Και υπάρχει πάντα στη δημόσια συζήτηση, αλλά φοβάμαι και στη συνδικαλιστική προσέγγιση το ερώτημα: «Μα, δεν είναι δυνατόν, αφού περιλαμβάνεται στη συλλογική σύμβαση, αφού υπάρχει μια συμφωνία;». Ε, όχι, εδώ είναι μία καθαρή πολιτική και ιδεολογική θέση, κύριε Πρόεδρε, στην οποία επιμένουμε και είμαι απόλυτα βέβαιος ότι και εσείς προσωπικά αλλά και οι περισσότεροι συνάδελφοι στο Κοινοβούλιο την αποδέχονται και την ενστερνίζονται. Το συνδικαλιστικό κίνημα είναι απόλυτα σεβαστό, διεκδικεί και επιτυγχάνει τους στόχους του. Η Βουλή είναι όμως εκείνη που στο όνομα του συνόλου της ελληνικής κοινωνίας και του ελληνικού λαού νομοθετεί για μεταρρυθμίσεις που αφορούν ένα σύστημα το οποίο έχει άμεση σχέση με τη ζωή των Ελλήνων πολιτών στο σύνολό τους. 
     Γι’ αυτόν το λόγο, όσον αφορά τις θεσμικές μεταρρυθμίσεις, ανεξάρτητα από το γεγονός ότι οι δικές μας δυνάμεις στον ιατρικό χώρο πάλεψαν, διεκδίκησαν, προώθησαν, παρουσίασαν τις ιδέες τους, ωστόσο όσον αφορά τα θεσμικά ζητήματα είναι υποχρέωση της Βουλής στο πλαίσιο της κοινοβουλευτικής διαδικασίας και της νομοθετικής διαδικασίας να τα προσεγγίσει με περισσή ευθύνη απέναντι στην ελληνική κοινωνία. 
     Γι’ αυτό εμείς, κύριε Πρόεδρε...
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε Παπουτσή. 
      Παρακαλώ βοηθήστε μας όμως, υπάρχει κάποιο πρόβλημα χρόνου. Και τον κύριο συνάδελφο θα παρακαλέσω θερμά. Θέλουμε μία βοήθεια στο θέμα του χρόνου. 
      Το λόγο έχει ο κ. Αδρακτάς, Κοινοβουλευτικός Εκπρόσωπος της Νέας Δημοκρατίας, για τρία λεπτά. 
      ΠΑΝΑΓΙΩΤΗΣ ΑΔΡΑΚΤΑΣ: Ευχαριστώ, κύριε Πρόεδρε. 
      Πράγματι δόθηκε πολύς χρόνος, τρεις μέρες σήμερα συζητάμε επί της αρχής ένα μεγάλο νομοσχέδιο και καλώς δόθηκε ο χρόνος, γιατί πραγματικά θα έπρεπε να ακουστούν με άνεση όλες οι απόψεις και να δοθεί η ευκαιρία και στην Κυβέρνηση και στα κόμματα και να ακούσουν και να προτείνουν και να τροποποιήσουν, αν είναι δυνατόν. Πρέπει όμως να πω ότι δυστυχώς και θέλω να είμαι ξεκάθαρος, εξαιρώ τα μικρά κόμματα, γιατί πραγματικά έχουν ξεκάθαρες, άλλες απόψεις, τις καταθέτουν, τις υπερασπίζονται και, ανεξάρτητα αν συμφωνώ ή διαφωνώ, πάντως έχουν και προτάσεις και απόψεις ξεχωριστές. Εκείνο που δεν κατάλαβα όλες αυτές τις μέρες που συζητήσαμε, το ΠΑΣΟΚ ήρθε να συζητήσει το νομοσχέδιο ή ήρθε κατ’ αρχήν και πρωτάκουστα και συμβαίνει πραγματικά -πιστέψτε με και είστε παλιοί κοινοβουλευτικοί- για πρώτη φορά προσωπική επίθεση στον Υπουργό. Για να αποδείξουν ότι το σύστημα δεν πάει καλά, επειδή δεν υπάρχουν επιχειρήματα…
      ΙΩΑΝΝΗΣ ΜΑΓΚΡΙΩΤΗΣ: ...(Δεν ακούστηκε)
      ΠΑΝΑΓΙΩΤΗΣ ΑΔΡΑΚΤΑΣ: ...έφτασε ο συνάδελφος που θέλει να με διακόψει να λέει: «Τιμωρεί ο Καραμανλής, ο Πρωθυπουργός της χώρας δηλαδή, τον Αβραμόπουλο που τον αφήνει στο Υπουργείο Υγείας για να τιμωρήσει το Σύστημα Υγείας». Εάν αυτό είναι συλλογιστική που αντέχει σε κριτική, όχι κοινοβουλευτική, που θεωρείται ότι είναι υψηλή, σε κριτική του πιο απλού ανθρώπου που παρακολουθεί τα τεκταινόμενα, τότε αντιλαμβάνεται ο ελληνικός λαός τι φόβος υπάρχει αν η επιθυμία σας ποτέ εγένετο να έρθετε να κυβερνήσετε. Με τις αγκυλώσεις αυτές έφτασε ο συνάδελφος, που ξέρει πόσο τον εκτιμώ, να λέει ότι το πρόσωπο που μπήκε στο ΚΕΣΥ σηματοδοτεί την πολιτική της Κυβέρνησης. Αυτό είναι πρωτάκουστο. Είναι πρωτάκουστο. 
      ΗΛΙΑΣ ΛΑΜΠΙΡΗΣ: Δεν έχει γίνει ποτέ. 
      ΠΑΝΑΓΙΩΤΗΣ ΑΔΡΑΚΤΑΣ: Αυτό είναι πρωτάκουστο. Αυτό δεν σημαίνει αν οι αγκυλώσεις οι δικές σας, κύριε συνάδελφε, και θα σας πω. Φτάσατε να λέτε ότι πάει ο Υπουργός στα εγκαίνια. Έχει ξαναγίνει τέτοια τοποθέτηση «πάει στα εγκαίνια ο Υπουργός»; Δεν είναι υποχρεωμένος να πάει στα εγκαίνια, αν γίνεται μια μονάδα ιδιωτικών συμφερόντων στην Ελλάδα ή στο εξωτερικό; 
      ΗΛΙΑΣ ΛΑΜΠΙΡΗΣ: Δεν έχει ξαναγίνει.
      ΠΑΝΑΓΙΩΤΗΣ ΑΔΡΑΚΤΑΣ: Ακόμη τιμή μας είναι αν καλείται να πάει και στην Τουρκία. Για όνομα του Θεού! Αυτό λοιπόν, είναι κριτική του νομοσχεδίου;
       (Στο σημείο αυτό την Προεδρική Έδρα καταλαμβάνει ο Ζ’ Αντιπρόεδρος της Βουλής κ.  ΒΑΪΤΣΗΣ ΑΠΟΣΤΟΛΑΤΟΣ)
      Μιλήσατε πραγματικά και ενθυμούμαι ως παλιός Κοινοβουλευτικός και εγώ τις αγκυλώσεις σας της εποχής που πρωτογίνατε κυβέρνηση και επέκεινα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, μίλησε επτά λεπτά. Δώστε μου την άνεση ένα-δυο λεπτά ακόμη. 
      ΠΡΟΕΔΡΕΥΩΝ (Βαΐτσης Αποστολάτος): Μην κάνετε διάλογο μόνο.
      ΠΑΝΑΓΙΩΤΗΣ ΑΔΡΑΚΤΑΣ: Θα θυμίσω την αντίδραση που είχατε όταν επρόκειτο να γίνει το Ωνάσειο Καρδιοχειρουργικό Κέντρο. Ήταν δωρεά του Ωνάση και εσείς θέλατε να αλλάξετε την κληρονομιά αυτή και να την κάνετε πολιτιστικό κέντρο. 
      ΠΡΟΕΔΡΕΥΩΝ (Βαΐτσης Αποστολάτος): Κύριε συνάδελφε, αυτήν την ώρα…
      ΠΑΝΑΓΙΩΤΗΣ ΑΔΡΑΚΤΑΣ: Όχι, με συγχωρείτε, τρία λεπτά, κύριε Πρόεδρε. Επτά λεπτά μίλησε. Σας παρακαλώ. 
      ΠΡΟΕΔΡΕΥΩΝ (Βαΐτσης Αποστολάτος): Τρία λεπτά έχετε και ένα λεπτό ακόμα. 
      ΠΑΝΑΓΙΩΤΗΣ ΑΔΡΑΚΤΑΣ: Δεν θέλατε να γίνει Καρδιοχειρουργικό Κέντρο. Και πόσοι Έλληνες διέφευγαν στο εξωτερικό για να χειρουργηθούν, πόσα δισεκατομμύρια εχάνοντο από το ελληνικό δημόσιο. Και ήρθαμε εμείς -και είχα την τιμή να είμαι εισηγητής- και πράγματι φτιάξαμε το Καρδιοχειρουργικό Κέντρο και τα αποτελέσματα τα γνωρίζετε, πόσο μεγάλο άλμα έκανε η καρδιοχειρουργική στην Ελλάδα. Και όχι μόνο αυτό: Πόσες περιουσίες πουλήθηκαν τότε για να χειρουργηθούν οι χωριάτες και κάθε πατριώτης που είχε ανάγκη να προσφύγει; Τότε πουλιόντουσαν, κύριε Λαφαζάνη, περιουσίες, να πάει να χειρουργηθεί στο εξωτερικό και ήρθε τότε πάλι η κυβέρνηση της Νέας Δημοκρατίας…
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, κύριε συνάδελφε.
      ΠΑΝΑΓΙΩΤΗΣ ΑΔΡΑΚΤΑΣ: …να δώσει τη μεγάλη αύξηση στις εγχειρήσεις εδώ στην Ελλάδα. Και μπορούσαν να χειρουργηθούν πια και σε ιδιωτικά νοσοκομεία οι Έλληνες πολίτες, με τη στήριξη βεβαίως της ελληνικής πολιτείας. 
      Κύριοι συνάδελφοι, σταθείτε και στο ύψος των περιστάσεων και στην κρίσιμη περίοδο που άγει γενικώς και το οικονομικό μας σύστημα στον τόπο.
      Θεωρώ ότι πρέπει να αλλάξουμε επιτέλους, να κάνουμε το βήμα που απαιτεί η κοινωνία, να τα βρούμε εκεί που μπορούμε, εκεί που χρειάζεται, εκεί που δεν είναι το εσωκομματικό και δεν υπάρχουν τόσο μεγάλες ιδεολογικές διαφορές. Ας τα βρούμε οι σώφρονες της κοινωνίας. Αυτό περιμένει και από εσάς, αν θέλετε ποτέ να έχετε ελπίδα ότι θα γίνετε Κυβέρνηση. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε, κύριε Αδρακτά.
      Ο κ. Ροντούλης έχει το λόγο για τρία λεπτά και ολοκληρώνουμε με τον κύριο Υπουργό. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, παίρνω το λόγο με την ανοχή σας. Δεν θα μιλούσα, αλλά θέλω να μεταφέρω στην Αίθουσα ένα επίκαιρο ζήτημα για να το ακούσει και ο Υφυπουργός. Δεν ξέρω αν είναι γνώστης, πιστεύω ότι είναι.
      Κύριε Υφυπουργέ, ξέρετε ότι από το 2003 –και θα παρακαλούσα και την προσοχή των άλλων συναδέλφων- οι γιατροί του ΕΚΑΒ και των κέντρων υγείας έπαιρναν ένα επίδομα, κύριε Αδρακτά, επίδομα σίτισης. Αυτό ανέρχονταν στο μεγάλο ποσό –άκουσον, άκουσον!- των 35 ευρώ το μήνα για να καλύπτουν τη σίτισή τους κατά τη διάρκεια της εφημερίας τους, γιατί δεν βρίσκονταν στο νοσοκομείο προκειμένου να διατρέφονται από τη μονάδα του νοσοκομείου.
      Έρχεται λοιπόν τώρα το Ελεγκτικό Συνέδριο και στέλνει στα νοσοκομεία ένα έγγραφο, κύριε Λαμπίρη –να το ξέρετε, γιατί σας απασχολεί το θέμα- και λέει «πίσω τα χρήματα ως αχρεωστήτως καταβληθέντα». Οι γιατροί του ΕΚΑΒ, των κέντρων υγείας, εκατοντάδες σε όλη τη χώρα, κύριε Υφυπουργέ, θα πρέπει να επιστρέψουν κλιμακωτά μέχρι 2.200 ευρώ. 
      Το ερώτημα που τίθεται είναι το εξής: Τώρα θυμήθηκαν ότι είναι αχρεωστήτως καταβληθέντα; Τώρα το βρήκε το Ελεγκτικό Συνέδριο από το 2003; Σε μία φάση δε ο ιατρικός κόσμος της χώρας βρίσκεται σε αναβρασμό ή σε κινητοποιήσεις -εξαιτίας του νομοσχεδίου, εγώ θα πω- πώς επιτρέπετε εσείς, ως υπεύθυνη πολιτική ηγεσία, να γίνονται τέτοιου είδους πράγματα; Διότι ένας κακόβουλος θα μπορούσε να πει ότι το χρησιμοποιείτε στην παρούσα συγκυρία ως μέσο πίεσης κατά του ιατρικού κόσμου. 
      Εγώ δεν θεωρώ ότι συμβαίνει αυτό, αλλά σας εκθέτουν τέτοιου είδους ενέργειες και πρακτικές. Θεωρώ ότι θα πρέπει να παρέμβει η πολιτική ηγεσία του Υπουργείου, η οποία μπορεί να κάνει τις κατάλληλες παρεμβάσεις προκειμένου να σταματήσει να μπλοκάρει αυτή η απόφαση του Ελεγκτικού Συνεδρίου. 
      Βεβαίως, δεν θα αναφερθώ στο νομοσχέδιο. Υπάρχει και άλλη ημέρα να τα πούμε επί των άρθρων. Θα πω μόνο ετούτο: Ο γιατρός μας, ο κ. Αποστολάτος, είχε μία πολύ νηφάλια τοποθέτηση. Απεναντίας, τι είδαμε; Είδαμε τα δύο μεγάλα κόμματα να γρονθοκοπούνται επί μιας λογικής: Νέα Δημοκρατία προς το ΠΑΣΟΚ: «Εσείς κάνατε το Εθνικό Σύστημα Υγείας, αλλά με την πρακτική σας το απαξιώσατε». ΠΑΣΟΚ προς Νέα Δημοκρατία …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τριάντα δευτερόλεπτα, κύριε Πρόεδρε.
      ΠΑΣΟΚ προς Νέα Δημοκρατία: «Από το 2004 και μετά τελείωσαν τα πάντα, καταστροφή, λαίλαπα στο ΕΣΥ». Τι μένει ως κοινός παρονομαστής συναίνεσης; Η απαξία του Εθνικού Συστήματος Υγείας.
      Μα, αγαπητοί συνάδελφοι του ΠΑΣΟΚ και της Νέας Δημοκρατίας, δεν χρειάζεται να χτυπιέστε κατ’ αυτόν τον τρόπο για να καταλάβει ο πολίτης την απαξίωση του ΕΣΥ, την ζει. Και για την απαξίωση αυτή φέρνει ευθύνη και το ΠΑΣΟΚ και η Νέα Δημοκρατία. 
      Ευχαριστώ για την ανοχή σας, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Ροντούλη από το ΛΑΟΣ.
      Ο κύριος Υφυπουργός έχει το λόγο για τρία λεπτά. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε. 
      Ο χρόνος είναι πολύ περιορισμένος. Θέλω να πιστεύω ότι τα περισσότερα θέματα τα εξαντλήσαμε και στην πρώτη και στη δεύτερη συνεδρίαση. Δεκατέσσερις με δεκαπέντε δικές μου παρεμβάσεις, τρεις- τέσσερις του Υπουργού, απαντήσεις σχεδόν σε όλα τα θέματα. 
      Οφείλω να πω ότι έγινε μια πολύ καλή συζήτηση. Υπήρξε άνεση χρόνου, που ανέδειξε δύο βασικά στοιχεία. Πρώτα από όλα τη σπουδαιότητα των ρυθμίσεων που γίνονται με το νομοσχέδιο αυτό, ρυθμίσεων που μπορεί να πει κανείς ότι είναι τομές. 
Και εγώ -το είπα και την πρώτη μέρα, το επαναλαμβάνω και σήμερα- αισθάνομαι ευτυχής διότι μου επιφύλαξε την έκπληξη η τύχη, αυτά που όταν ήμουν στην ηγεσία του ιατρικού συνδικαλιστικού κινήματος τη δεκαετία του ’80, που ήταν  «σημαία» και τα διεκδικούσαμε, σήμερα να καλούμαι να τα υποστηρίξω ως μέλος της Κυβέρνησης. Και απευθύνομαι στην πλευρά του ΠΑΣΟΚ, το οποίο με περίσσια υποκρισία άλλοτε υποστηρίζει τη μία πλευρά και άλλοτε την άλλη.  Απευθυνόμενος στον κ. Παπουτσή, και για να απαντήσω στα ερωτήματά του, θα του πω το εξής: Να διαβάζετε την έκθεση του Γενικού Λογιστηρίου και επί του κρατικού προϋπολογισμού οι δαπάνες οι προβλεπόμενες έχουν την υπογραφή του αρμόδιου Υπουργού Οικονομίας. Αν, λοιπόν, θεωρείτε ότι ο Υπουργός Οικονομίας μπορεί να εξαπατά το Σώμα υπογράφοντας την έκθεση του Λογιστηρίου, φοβάμαι πάρα πολύ πως πολύ σοβαρότερα και πιο επικίνδυνα θα ακούσουμε από την πλευρά σας. 
	ΧΡΗΣΤΟΣ ΠΑΠΟΥΤΣΗΣ: Τα τροποποιήσατε όμως. 
	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Εγώ δεν σας διέκοψα, κύριε Παπουτσή.
	ΧΡΗΣΤΟΣ ΠΑΠΟΥΤΣΗΣ: Μη λέτε ψέματα όμως. 
	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Δεύτερον, έχετε ασθενή μνήμη, κύριε Παπουτσή, και αυτό λέγεται και «απώλεια πρόσφατης μνήμης», που είναι πιο σοβαρό. Πριν από δύο μέρες μάς υποστηρίζατε ότι η αυθεντική σύμβαση θα έπρεπε να έρθει να ψηφιστεί. Και σήμερα, αφού είδατε ότι η κοινοβουλευτική διαδικασία ανέδειξε πάρα πολλά πράγματα, αυτό που είναι και πεμπτουσία του κοινοβουλευτισμού, η βάσανος αυτής της συζήτησης, έρχεστε και μας λέτε ότι σε τελική ανάλυση, ανεξάρτητα του τι κάνανε οι συνδικαλιστικές οργανώσεις και τι υπογράψατε με την Κυβέρνηση, η Βουλή θα είναι αυτή η οποία θα διαμορφώσει το τελικό κείμενο και θα ψηφίσει. Και προστίθενται λοιπόν στις τρεις τάσεις του ΠΑΣΟΚ που είπα, και τέταρτη και πέμπτη, έτσι που μας δυσκολεύει να βγάλουμε συμπεράσματα. Δεν θα επαναλάβω αυτά που είπα πριν. Δεν είναι θέμα που μας αφορά το τι γίνεται στο εσωτερικό σας. Είναι θέμα λειτουργίας της δημοκρατίας. 
	Απευθυνόμενος στην Αριστερά και σεβόμενος και τις θέσεις και την κομματική αυθεντία -δεν συμφωνώ- βέβαια που υποστηρίζετε εξαρχής αυτό το συγκεκριμένο, τη σύμβαση, να πούμε ότι θα πρέπει να αναγνωρίσετε ότι υπάρχει σημαντικότατη βελτίωση των οικονομικών, ότι ρυθμίζονται θέματα που από χρόνια ταλάνιζαν το ιατρικό κίνημα και σίγουρα είναι πολύ καλύτερη η επόμενη μέρα απ’ αυτήν που ήταν πριν. Υπάρχουν και αδυναμίες και υπάρχει και ο καιρός να διορθωθούν. Γίνεται μια καινούργια αρχή με αυτήν τη νομοθετική ρύθμιση. 
	Απευθυνόμενος στο φίλο Πρόεδρο να του πω το εξής. Το έχουμε πει κι άλλες φορές, κύριε Πρόεδρε, κι εδώ ότι είναι καιρός να πάψουμε να βλέπουμε το δένδρο και να δούμε το δάσος, να πούμε τα πράγματα με το όνομά τους. Σύστημα παροχής υπηρεσιών είναι αυτό που υπάρχει σήμερα στη χώρα μας. Δεν είναι εθνικό σύστημα υγείας, με την έννοια που αποδίδεται στο εθνικό σύστημα υγείας. Φτιάξαμε άνω και παραπάνω όροφο χωρίς ισόγειο και υπόγειο. Και τα λέγαμε από τότε. Κι αυτό αποτελεί την επόμενη νομοθετική πρωτοβουλία της Κυβέρνησης, ώστε να μπορούμε κι εμείς να μιλάμε για ένα εθνικό σύστημα υγείας που θα περιλαμβάνει όλα τα επίπεδα, αρμονικά συνεργαζόμενα και αλληλοσυμπληρούμενα και όπου θα προέχει η προστασία της υγείας και όχι η διαχείριση της ασθένειας. 
	Κλείνοντας, λοιπόν, επαναλαμβάνω αυτό που είπα. Αισθάνομαι υπερήφανος που στηρίζω από την πλευρά της Κυβέρνησης αυτή τη νομοθετική πρωτοβουλία. 
	Ευχαριστώ πολύ. 
      ΑΣΤΕΡΙΟΣ ΡΟΝΤΟΥΛΗΣ: Για το επίδομα σίτισης δεν μας είπατε τίποτε, κύριε Υφυπουργέ. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Ροντούλη, είναι ένα θέμα που χρειάζεται συζήτηση και σαφέστατα νομοθετική ρύθμιση, όπως κάναμε και σε άλλα πράγματα που έρχονται από παλιότερα και που πολύ ορθά παρατηρήσατε. 
      Εγώ θα δεχθώ όμως τη μεγάλη συνδρομή του Ελεγκτικού Συνεδρίου. Είναι μια ερμηνεία, η οποία δίνεται σε σωστή βάση. Δεν υπάρχει καμμία αμφιβολία. 
      ΠΡΟΕΔΡΕΥΩΝ (Βαϊτσης Αποστολάτος): Κύριε Υπουργέ, έχουμε κλείσει τη συζήτηση.  
	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα μας απασχολήσει και πιστεύω πως θα δοθεί σύντομα λύση. 
	Ευχαριστώ πολύ. 
      ΠΡΟΕΔΡΕΥΩΝ (Βαϊτσης Αποστολάτος): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών ιατρών του ΕΣΥ, σύμφωνα με το π.δ. 76/2005 και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΗΛΙΑΣ ΛΑΜΠΙΡΗΣ: Κατά πλειοψηφία. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατά πλειοψηφία. 
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Βαϊτσης Αποστολάτος): Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών ιατρών του ΕΣΥ, σύμφωνα με το π.δ. 76/2005 και άλλες διατάξεις» έγινε δεκτό επί της αρχής κατά πλειοψηφία. 
      Κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης 5 Φεβρουαρίου 2009 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Βαϊτσης Αποστολάτος): Συνεπώς τα Πρακτικά της συνεδρίασης της Πέμπτης 5 Φεβρουαρίου 2009 επικυρώθηκαν.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 22.10΄ λύεται η συνεδρίαση για αύριο ημέρα Τετάρτη 25 Φεβρουαρίου 2009 και ώρα 10.00΄, με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Απασχόλησης και Κοινωνικής Προστασίας: «Διασφάλιση των αποθεματικών των Ασφαλιστικών Ταμείων και διεύρυνση των ασφαλιστικών-συνταξιοδοτικών δικαιωμάτων των εργαζομένων», σύμφωνα με την ημερήσια διάταξη. 
      
      Ο ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ



1
24-2-2009

Τελευταία Αποθήκευση:	6/3/2009 12:47:00 μμ	Από:	A.marini
Εκτυπώθηκε:	27/2/2009 11:39:00 πμ

