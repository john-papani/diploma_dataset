      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΡΒ΄
      Τρίτη 15 Απριλίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 17 Απριλίου 2003, σελ.
      4. Συζήτηση αναφορών και ερωτήσεων:
      α) Προς τον Υπουργό Οικονομίας και Οικονομικών: i) σχετικά με τη λήψη μέτρων για την αύξηση της ανταγωνιστικότητας της ελληνικής γεωργίας, σελ.
      ii) σχετικά με την ένταξη στο Περιφερειακό Επιχειρησιακό Πρόγραμμα Κεντρικής Μακεδονίας του έργου κατασκευής νέου κτιρίου για το Κέντρο Υγείας Μαυροθάλασσας Σερρών, σελ.
      5. Συζήτηση επερώτησης προς τον Υπουργό Οικονομίας και Οικονομικών, σχετικά με τις ληξιπρόθεσμες οφειλές σε πιστωτικά ιδρύματα, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίων νόμων:
      Οι Υπουργοί Εξωτερικών, Οικονομίας και Οικονομικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και Πρόνοιας, Γεωργίας, Δικαιοσύνης, Πολιτισμού, Μεταφορών και Επικοινωνιών, Δημόσιας Τάξης, Εμπορικής Ναυτιλίας και Τύπου και Μέσων Μαζικής Ενημέρωσης κατέθεσαν σχέδιο νόμου: «Κύρωση της Συμφωνίας σταθεροποίησης και σύνδεσης μεταξύ των Ευρωπαϊκών Κοινοτήτων και των Κρατών – Μελών τους αφενός και, της πρώην Γιουγκοσλαβικής Δημοκρατίας της Μακεδονίας αφετέρου, μετά των συνημμένων δηλώσεων και της Τελικής Πράξης αυτής», σελ.
      ΟΜΙΛΗΤΕΣ
      Α. Επί των αναφορών και ερωτήσεων:
      ΠΑΠΑΝΙΚΟΛΑΟΥ Ε., σελ.
      ΠΑΧΤΑΣ Χ., σελ.
      ΤΣΙΠΛΑΚΗΣ Κ., σελ.
      ΦΩΤΙΑΔΗΣ Α., σελ.
      Β. Επί της επερώτησης:
      ΑΛΟΓΟΣΚΟΥΦΗΣ Γ., σελ.
      ΚΑΛΛΙΩΡΑΣ Η., σελ.
      ΚΑΤΣΑΡΟΣ Ν., σελ.
      ΚΟΝΤΟΣ Α., σελ.
      ΚΩΝΣΤΑΝΤΙΝΟΥ Φ., σελ.
      ΚΩΣΤΟΠΟΥΛΟΣ Δ., σελ.
      ΜΗΤΣΟΤΑΚΗΣ Κ., σελ.
      ΝΙΚΟΛΟΠΟΥΛΟΣ Ν., σελ.
      ΠΑΝΑΓΙΩΤΟΠΟΥΛΟΣ Γ., σελ.
      ΠΑΥΛΙΔΗΣ Α., σελ.
      ΡΕΓΚΟΥΖΑΣ Α., σελ.
      ΣΚΡΕΚΑΣ Θ., σελ.
      ΤΣΙΠΛΑΚΟΣ Α., σελ.
      ΧΡΙΣΤΟΔΟΥΛΑΚΗΣ Ν., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΡΒ΄
      Τρίτη 15 Απριλίου 2003
      
      Αθήνα, σήμερα στις 15 Απριλίου 2003, ημέρα Τρίτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ελευθέριο Παπανικολάου,  Βουλευτή Μεσσηνίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να διενεργηθούν μελέτες για τη διάσωση του φοινικοδάσους Βάι.
2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο περιέχονται προτάσεις των Επιμελητηρίων για την αντιμετώπιση  του παραεμπορίου.
3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί να του διατεθεί αυτοκίνητο για την εξυπηρέτηση των αναγκών του προγράμματος «Βοήθεια στο Σπίτι».
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί να τακτοποιηθεί οριστικά η εκκρεμότητα της δημιουργίας ή μη του Δήμου Βραχασίου.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αγροτικών Συνεταιρισμών Μεραμβέλου ζητεί να της καταβληθούν ποσά που δικαιούται από αιτήσεις θεραπείας περιόδου 1998 – 1999.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί να του χορηγηθούν πιστώσεις που υπολείπονται για την εξόφληση έργων.
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την αλλαγή της χωροθέτησης του λιμανιού στο Τυμπάκι.
8) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Νομαρχιακή Αυτοδιοίκηση Ιωαννίνων ζητεί την ίδρυση Ανώτατης Σχολής Σχεδιασμού και Κατασκευής Κοσμήματος και Διακοσμητικών Αντικειμένων στο Πανεπιστήμιο Ιωαννίνων.
9) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Πανελλήνιος Σύλλογος Αδιόριστων Επιτυχόντων Διαγωνισμού ΑΣΕΠ Φεβρουαρίου 1998 για το Δημόσιο Τομέα ζητεί την κάλυψη των κενών θέσεων του Δημοσίου από επιτυχόντες του πιο πάνω διαγωνισμού.
10) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Δήμος Νέσσωνος Λάρισας ζητεί έκτακτη επιχορήγηση για την αποκατάσταση των ζημιών από τα πρόσφατα ακραία καιρικά φαινόμενα.
11) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Κέρκυρας διαμαρτύρεται για τη μεθόδευση αποδέσμευσης μισθών και συντάξεων σε προτεινόμενο Νομοσχέδιο.
12) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Συνομοσπονδία Επιχειρηματιών Ενοικιαζομένων Δωματίων Διαμερισμάτων Ελλάδος ζητεί την  ικανοποίηση φορολογικού αιτήματος για την κατηγορία των Επιχειρηματιών Ενοικιαζομένων Δωματίων.
13) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Συνομοσπονδία Επιχειρηματιών Ενοικιαζομένων Δωματίων Διαμερισμάτων Ελλάδος ζητεί την ικανοποίηση φορολογικού αιτήματος για την κατηγορία των Επιχειρηματιών Ενοικιαζομένων Δωματίων.
14) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία οι Ενώσεις Τεχνικών και Διοικητικοοικονομικού  Προσωπικού  ΔΕΗ Χαλκίδας ζητούν την τοποθέτηση μόνιμου γιατρού στο Ασφαλιστικό Γραφείο Χαλκίδας.
15) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Απόστολος Ευθυμιάδης, κάτοικος Αλεξανδρούπολης, ζητεί να συμπεριληφθεί στο βιβλίο της Ιστορίας κεφάλαιο που αναφέρεται στη συμβολή της Θράκης στους Απελευθερωτικούς Αγώνες.
16) Ο Γ΄ Αντιπρόεδρος της Βουλής και  Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Νέα Κοινοτική Κίνηση Παλαιάς Φώκαιας Αττικής ζητεί την ίδρυση Κέντρου Εξυπηρέτησης Πολιτών στην Παλαιά Φώκαια.
17) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η Περιφερειακή Διοικούσα Επιτροπή Μακεδονίας του Πανελλήνιου Συλλόγου Συνταξιούχων ΟΤΕ ζητεί την ικανοποίηση οικονομικών και ασφαλιστικών αιτημάτων των εργαζομένων και συνταξιούχων του ΟΤΕ.
18) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Παράρτημα Κοζάνης της Ενώσεως Ελλήνων Φυσικών ζητεί την υιοθέτηση προτάσεων σχετικά με την αποκατάσταση της αδικίας που υφίσταται ο κλάδος των Φυσικών στο χώρο της εκπαίδευσης.
19) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Φαλαισίας Νομού Αρκαδίας διαμαρτύρεται για την νομοθετική τροποποίηση που επήλθε σχετικά με την εντοπιότητα στις προσλήψεις της ΔΕΗ Α.Ε.
20) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Πανελλήνια Ένωση Συνταξιούχων Μηχανικών Εμπορικού Ναυτικού ζητεί την πρόσληψη συμβασιούχων γιατρών για την πλήρωση κενών θέσεων που υπάρχουν στον Οίκο Ναύτη.
21) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνια Ένωση Συνταξιούχων Μηχανικών Εμπορικού Ναυτικού ζητεί την πρόσληψη συμβασιούχων γιατρών για την πλήρωση κενών θέσεων που υπάρχουν στον Οίκο Ναύτη.
22) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Θεατρική Λέσχη  Νίκαιας - Κορυδαλλού  ζητεί οικονομική ενίσχυση για την αντιμετώπιση δαπανών χάριν των πολιτιστικών σκοπών τους οποίους επιτελεί.
23) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο κ. Παναγιώτης Χασιώτης, κάτοικος Αργυρουπόλεως Αττικής, ζητεί την επαναχορήγηση της ΑΤΑ στη σύνταξή του.
24) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία το Συντονιστικό Συμβούλιο Ενώσεων Αποστράτων Αξιωματικών Στρατού – Ναυτικού – Αεροπορίας διαμαρτύρεται για τις αλλαγές που επιχειρούνται στο συνταξιοδοτικό καθεστώς.
25) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ικανοποίηση αιτήματος του Δήμου Φερών Μαγνησίας σχετικά με το διορισμό διακριθέντων αθλητών σε θέσεις φορέων του Δημοσίου και του ευρύτερου Δημόσιου Τομέα.
26) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί τη χορήγηση έκτακτης οικονομικής ενίσχυσης για την αντιμετώπιση των ζημιών που έπληξαν τον Δήμο Ζαγοράς  Μαγνησίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1632/17-9-2002 ερώτηση δόθηκε με το υπ’ αριθμ. 21998/6-11-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 1632/17-9-2002 που κατέθεσε στη Βουλή ο Βουλευτής κ. Γεώργιος Καρασμάνης και αναφέρεται στον προγραμματισμό πλήρωσης κενών οργανικών θέσεων του κλάδου ΤΕ Εποπτών Δημόσιας Υγείας στο Νομό Πέλλας, σας γνωρίζουμε τα εξής:
      Στα πλαίσια του προγραμματισμού προσλήψεων έτους 2001 έχουν εγκριθεί από την Τριμελή Επιτροπή της παρ. 1 του άρθρου 2, της ΠΥΣ 55/98, συνολικά, για τον κλάδο ΤΕ ΕΠΟΠΤΩΝ ΔΗΜΟΣΙΑΣ ΥΓΕΙΑΣ.
- 196 κενές οργανικές θέσεις στους ΟΤΑ Β΄ βαθμού, 
- 40 κενές οργανικές θέσεις στους ΟΤΑ Α΄ βαθμού 
- 2 κενές οργανικές θέσεις στον ΕΦΕΤ
      Για την αναλυτική κατανομή των ανωτέρω θέσεων κατά ΟΤΑ Α΄ και Β΄ βαθμού, καθώς και την παρακολούθησή των, μετά την έγκριση, διαδικασιών (έκδοση προκήρυξης από το Α.Σ.Ε.Π. πλήρωσης των θέσεων των ΟΤΑ Β΄ βαθμού και έκδοση προκηρύξεων από τους ΟΤΑ Α' βαθμού για πλήρωση των θέσεών τους), σας γνωρίζουμε τα εξής:
      Με την αριθμ.ΔΙΠΠ/Φ.ΕΓΚΡ.1/258/1561/30-7-2001 απόφαση της εν λόγω Επιτροπής εγκρίθηκε η πλήρωση 190 θέσεων ΤΕ Εποπτών Δημόσιας Υγείας για τους ΟΤΑ Β' βαθμού της χώρας. Συγκεκριμένα, για τη Νομαρχιακή Αυτοδιοίκηση Πέλλας έχει εγκριθεί η πλήρωση (3) κενών οργανικών θέσεων Εποπτών Δημόσιας Υγείας.
      Στη συνέχεια, κατά πάγια πρακτική της διαδικασίας προσλήψεων, οι πίνακες απεστάλησαν στους ενδιαφερόμενους φορείς, προκειμένου να επιβεβαιώσουν την ανάγκη κάλυψης των αιτουμένων θέσεων, ώστε να αποφευχθούν τα προβλήματα που πολλές φορές δημιουργούνται, με την τοποθέτηση των επιτυχόντων, είτε από λάθος προγραμματισμό, είτε από την κάλυψη των θέσεων μέσω μετατάξεων.
      Οι παραπάνω οριστικοί πίνακες για την κάλυψη των κενών θέσεων Εποπτών Δημόσιας Υγείας, έχουν προωθηθεί στο ΑΣΕΠ και αναμένεται η σχετική προκήρυξη.
      Ο Υφυπουργός
      ΣΤΑΥΡΟΣ ΜΠΕΝΟΣ»
      2. Στην με αριθμό 1895/27-9-2002 ερώτηση δόθηκε με το υπ’ αριθμ. 33/1-11-2002 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση:
      «Απαντώντας στην ερώτηση με αριθμό 1895/27-9-2002 του Βουλευτή κ. Σταύρου Καλογιάννη θα θέλαμε να σας ενημερώσουμε ότι, σύμφωνα με το υπ’ αριθμ. πρωτ. 136/24.10.2002 έγγραφο της ΕΡΤ Α.Ε., το οποίο σας διαβιβάζουμε συνημμένως, οι Τεχνικές Υπηρεσίες της Εταιρείας γνωρίζουν το θιγόμενο στην ερώτηση πρόβλημα και έχουν εντάξει την αντιμετώπισή του στις άμεσες προτεραιότητές τους.
      Ο Υπουργός
      ΧΡΗΣΤΟΣ ΠΡΩΤΟΠΑΠΑΣ»
      3. Στις με αριθμό 2014/7-10-2002 και 2065/8-10-2002 ερωτήσεις δόθηκε με το υπ’ αριθμ. 249/1-11-2002 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στις ερωτήσεις με αριθμό 2014/7-10-2002 και 2065/8-10-2002 που κατέθεσαν στη Βουλή οι Βουλευτές κύριοι Σπύρος Ταλιαδούρος και Δημήτριος Σιούφας, παρακαλούμε να πληροφορήσετε τους κυρίους Βουλευτές σε θέματα της αρμοδιότητάς μας και σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ, τα εξής:
      Η Υπηρεσία του ΥΠΕΧΩΔΕ για την αποκατάσταση των σεισμοπλήκτων (ΥΑΣ) είναι αρμόδια αποκλειστικά, για την αποκατάσταση των ζημιών σε κτίρια μετά από θεομηνίες (σεισμό, πλημμύρες, πυρκαγιές, κατολισθήσεις) στις περιπτώσεις που η περιοχή που επλήγη έχει ενταχθεί με Κοινή Υπουργική Απόφαση στα προγράμματα του ΥΠΕΧΩΔΕ.
      Προκειμένου η προαναφερόμενη Υπηρεσία να συντάξει τις απαιτούμενες Υπουργικές Αποφάσεις, για την ένταξη περιοχών στα προγράμματα αποκατάστασης ζημιών του ΥΠΕΧΩΔΕ που έχουν πληγεί από τις θεομηνίες σύμφωνα με το άρθρο 10 του ν. 2576/98 και την εγκύκλιο 938/ΑΖ11/15.04.98 του Υφυπουργού ΠΕΧΩΔΕ, απαιτείται η υποβολή σχετικού αιτήματος από τη Νομαρχιακή Αυτοδιοίκηση, με συγκεντρωτικό πίνακα των πορισμάτων των αυτοψιών στην πληγείσα περιοχή και ονομαστική κατάσταση των κατοίκων, τα κτίρια των οποίων υπέστησαν ζημιές.
      Στην προκειμένη περίπτωση το αίτημα της Νομαρχιακής Αυτοδιοίκησης Καρδίτσας, δεν συνοδεύεται μέχρις στιγμής από συγκεντρωτικό πίνακα των πορισμάτων των αυτοψιών ούτε από ονομαστικές καταστάσεις των κατοίκων, τα κτίρια των οποίων υπέστησαν ζημιές, με αποτέλεσμα το ΥΠΕΧΩΔΕ να μην μπορεί να εντάξει την περιοχή της Ανατολικής Αργιθέας του Νομού Καρδίτσας στα προγράμματά του.
      Επισημαίνεται ότι τα μέτρα αποκατάστασης για ζημιές από σεισμούς, πλημμύρες, κατολισθήσεις και πυρκαγιές, λαμβάνονται εφόσον οι καταστροφές που προκαλούνται έχουν τον χαρακτήρα θεομηνίας και πλήττουν ευρύτερες περιοχές και όχι μεμονωμένες οικοδομές ενώ η στεγαστική συνδρομή χορηγείται για την αποκατάσταση των ζημιών σε κτίρια και κτιριακές εγκαταστάσεις και όχι για την αποκατάσταση εξοπλισμού.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      4. Στην με αριθμό 2017/7-10-2002 ερώτηση δόθηκε με το υπ’ αριθμ. 1991/1-11-2002 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Απαντώντας στην ερώτηση με αριθμό 2017/7-10-02 που κατέθεσαν στη Βουλή οι Βουλευτές κύριοι Σ. Καλογιάννης, Ανέστης Αγγελής, και Ν. Κορτσάρης σχετικά με την εμβέλεια των δικτύων της κινητής τηλεφωνίας σε παραμεθόριες περιοχές, σύμφωνα και με το αριθμ. 20397/Φ.500 έγγραφο της Ελληνικής Επιτροπής Τηλεπικοινωνιών και Ταχυδρομείων, σας πληροφoρoύμε τα παρακάτω:
      Η αρχιτεκτονική των δικτύων GSM και DCS, που χρησιμοποιείται από τις εταιρείες κινητής τηλεφωνίας, λόγω και της ιδιαίτερης μορφολογίας του εδάφους των περιοχών που βρίσκονται κοντά στα Ελληνο-Αλβανικά και Ελληνο-Σκοπιανά σύνορα, δε διευκολύνει την απόλυτη κάλυψη όλων των επιμέρους περιοχών των εκτάσεών τους. Πιο συγκεκριμένα, λόγω της κοντινής απόστασης από τα Ελληνο-Αλβανικά και Ελληνο-Σκοπιανά σύνορα και την πιθανή καλύτερη επαφή κινητού τηλεφώνου με σταθμό βάσης στο Αλβανικό ή Σκοπιανό έδαφος, απ’ ό,τι με σταθμούς βάσης των εταιρειών κινητής τηλεφωνίας της Ελλάδας, είναι δυνατό σε περιορισμένες γεωγραφικά περιοχές να παρατηρείται το εν λόγω φαινόμενo.
      Το πρόβλημα θα μπορούσε να αμβλυνθεί, αλλά όχι να εξαλειφθεί εντελώς, με πιθανή τοποθέτηση περισσότερων σταθμών βάσης στις περιοχές αυτές από τις εταιρείες κινητής τηλεφωνίας της χώρας μας.
      Ήδη, το Υπ.Μ.Ε. έχει αποστείλει επιστολή προς τους Νομάρχες των Ν.Α. των παραμεθορίων περιοχών προκειμένου να διευκολύνονται οι Εταιρείες κινητής τηλεφωνίας για την, εγκατάσταση κεραιών ώστε να μην παρατηρείται το φαινόμενο που επισημαίνεται.
      Τελειώνοντας, τονίζουμε ότι παρόμοιο φαινόμενο δύναται να συμβαίνει σε Αλβανό ή Σκοπιανό χρήστη που βρίσκεται κοντά σε σταθμούς βάσης εταιρειών κινητής τηλεφωνίας της Ελλάδας σε περιοχές των συνόρων των δύο χωρών. Τέτοιες «επιπλοκές» μπορούν, άλλωστε, να διαπιστωθούν στα σύνορα οποιωνδήποτε άλλων χωρών, λόγω του ότι οι εταιρείες κινητής τηλεφωνίας δεν δύνανται να ορίσουν, με την ακρίβεια που ορίζονται τα σύνορα της κάθε χώρας, τη ραδιοκάλυψη που θα έχουν οι κατασκευές κεραιών τους.
      Ο Υφυπουργός
      ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 2028/8-10-2002 ερώτηση δόθηκε με το υπ’ αριθμ. 241/1-11-2002 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 2028/8-10-2002, που κατέθεσε στη Βουλή ο Βουλευτής κ. Στέφανος Μάνος, παρακαλούμε να πληροφορήσετε τον κ. Βουλευτή σύμφωνα με τα στοιχεία της «ΑΤΤΙΚΟ ΜΕΤΡΟ» Α.Ε. τα εξής: 
      Οι αντλίες, που διαθέτει το σύστημα του Μετρό Αθήνας μελετήθηκαν, για να χρησιμοποιούνται για την αποστράγγιση των υγρών αποβλήτων των τυχόν ζημιών στις υδραυλικές εγκαταστάσεις, των υδάτων της βροχής που εισρέουν στο σύστημα απευθείας από τις ακάλυπτες εισόδους των σταθμών και τα φρεάτια εξαερισμού. Ο αριθμός των αντλιών για τους σκοπούς αυτούς έχει αποδειχθεί επαρκής.
      Στο σταθμό «ΛΑΡΙΣΑ» της γραμμής 2 του Μετρό παρατηρήθηκε κατά τις πρόσφατες βροχοπτώσεις το φαινόμενο συγκέντρωσης ομβρίων υδάτων από την ευρύτερη περιοχή εμπρός από το κτίριο του ΟΣΕ, τα οποία άρχισαν να εισρέουν από την δυτική είσοδο καθώς και από τα δύο φρεάτια εξαερισμού του σταθμού αυτού όταν η στάθμη των υδάτων ξεπέρασε τη στάθμη των κατωφλίων της εισόδου και των φρεατίων εξαερισμού.
      Οι αντλίες που διαθέτει ο σταθμός «ΛΑΡΙΣΑ» όπως άλλωστε και αυτές των άλλων σταθμών χρησιμοποιούνται για την αποστράγγιση των ομβρίων υδάτων που εισέρχονται απευθείας από τα ανοίγματα των σταθμών και δεν χρησιμοποιούνται για την άντληση των επιφανειακών υδάτων που συγκεντρώθηκαν από την ευρύτερη περιοχή, εμπρός από το σταθμό του Ο.Σ.Ε. στην πλατεία Λαρίσης. Για το λόγο αυτό χρειάσθηκε να χρησιμοποιηθούν εφεδρικές αντλίες στις 8.7.2002.
      Δεδομένου ότι διερχόμαστε ήδη ως γνωστόν μία περίοδο με ακραία καιρικά φαινόμενα που δημιουργούν έντονες βροχοπτώσεις, έχουν ληφθεί έκτακτα μέτρα για την προστασία του ΜΕΤΡΟ, στα πλαίσια των οποίων εντάσσεται και η διατήρηση σάκων με άμμο για άμεση επέμβαση. Η απομάκρυνση των σάκων αυτών θα καταστεί δυνατή όταν θα επιλυθεί οριστικά η αποστράγγιση της λεκάνης του Κηφισού.
      Η Υπουργός
      ΒΑΣΩ ΠΑΠΑΝΔΡΕΟΥ»
      6. Στην με αριθμό 2034/8-10-2002 ερώτηση δόθηκε με το υπ’ αριθμ. 30/1-11-2002 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση:
      «Απαντώντας στην ερώτηση με αριθμό 2034/8-10-2002 του Βουλευτή κ. Παναγιώτη Αδρακτά, στο πλαίσιο των αρμοδιοτήτων μας, θα θέλαμε να σας ενημερώσουμε για τα εξής:
      1.	Είναι γεγονός ότι στα πρώτα βήματα της ιδιωτικής ραδιοφωνίας και τηλεόρασης, δεν υπήρχε μια τάξη, δεν υπήρχε ο απαιτούμενος σχεδιασμός για την υγιή εξέλιξή της.
      Όμως, παρά το ότι, το 1993 παραλάβαμε ένα πλήρως απορυθμισμένο και άναρχο ιδιωτικό ραδιοτηλεοπτικό τομέα, αντιμετωπίσαμε τη νέα αυτή πραγματικότητα για τα ραδιοτηλεοπτικά ήθη της χώρας μας με μεθοδικότητα και κυρίως με υπευθυνότητα.
      Ξεκινήσαμε με την κατάρτιση ενός πλήρους και λεπτομερούς θεσμικού πλαισίου.
      Προωθήσαμε τέσσερις σημαντικούς νόμους (2328/1995, 2644/1998, 2863/2000 και 3021/2002) και προβήκαμε στην έκδοση όλων των αναγκαίων κανονιστικών πράξεων για την αποκατάσταση της εύρυθμης λειτουργίας του τομέα των ηλεκτρονικών μέσων ενημέρωσης.
      Σήμερα, ξεκαθαρίζουμε το ραδιοτηλεοπτικό τοπίο προχωρώντας στη διαδικασία χορήγησης αδειών στους ιδιωτικούς ραδιοφωνικούς και τηλεοπτικούς σταθμούς, με μια συστηματική διαδικασία που εφαρμόζεται για πρώτη φορά στην ιστορία της ελληνικής ραδιοφωνίας και τηλεόρασης.
      - Μετά τη διαμόρφωση των χαρτών συχνοτήτων προκηρύχθηκαν, καταρχήν, οι διαγωνιστικές διαδικασίες για τη χορήγηση αδειών λειτουργίας ραδιοφωνικών σταθμών ελεύθερης λήψης στο Νομό Αττικής, η πρώτη με την αριθμ. 1430/10.12.1996 απόφαση του Υπουργού Τύπου & ΜΜΕ για 20 άδειες και η δεύτερη με την αριθμ. 4925/Ε/21.2.2001 απόφαση του Υπουργού Τύπου & ΜΜΕ, όπως αυτή τροποποιήθηκε με τις αριθμ. 9615/Ε/10.4.2001 και 17563/Ε/23.7.2001, για ακόμη 15 άδειες. Αυτές οι διαδικασίες έχουν ολοκληρωθεί με τη χορήγηση των 35 αδειών για το Νομό Αττικής.
      - Έχουν, επίσης, προκηρυχθεί 27 άδειες για το Νομό Θεσσαλονίκης, σύμφωνα με την αριθμ. 7361/Ε/17.4.97 απόφαση του Υπουργού Τύπου & ΜΜΕ, όπως αυτή ισχύει. Η διαδικασία χορήγησης αυτών των αδειών βρίσκεται σε εξέλιξη.
      - Το Υπουργείο Μεταφορών και Επικοινωνιών επανασχεδιάζει τους χάρτες συχνοτήτων για τους υπόλοιπους Νομούς της χώρας και αμέσως μετά θα ακολουθήσει η έκδοση των σχετικών προκηρύξεων, για τις οποίες αρμόδιο πλέον είναι το Εθνικό Συμβούλιο Ραδιοτηλεόρασης.
      2.	Η Ελληνική Ραδιοφωνία Τηλεόραση Α.Ε., με τεχνική και προγραμματική αρτιότητα θα ανταποκριθεί πλήρως στις υποχρεώσεις κάλυψης των Ολυμπιακών αθλητικών και πολιτιστικών δρώμενων στην Ελλάδα και παγκοσμίως, τόσο κατά την τρέχουσα περίοδο προετοιμασίας όσο και κατά τη διάρκεια διεξαγωγής των Ολυμπιακών Αγώνων, των οποίων είναι και μέγας χορηγός.
      Ακόμη, πέρα από τις ειδικές τηλεοπτικές εκπομπές της ΕΡΤ, η Ερασπορ έχει μετονομασθεί σε Ολυμπιακό Ραδιόφωνο για να αποτυπωθεί στον τίτλο της ο χαρακτήρας των ιδιαίτερων αναφορών και εκπομπών της για την προβολή και κάλυψη της Ολυμπιάδας και των Ολυμπιακών Αθλημάτων.
      Ο Υπουργός
      ΧΡΗΣΤΟΣ ΠΡΩΤΟΠΑΠΑΣ»
      7. Στην με αριθμό 2042/8-10-2002 ερώτηση δόθηκε με το υπ’ αριθμ. 105994/31-10-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2042/8-10-2002 την οποία κατέθεσαν οι Βουλευτές κύριοι Κ. Tσιπλάκης και Κ. Καρράς και αφορά στο εκπαιδευτικό σύστημα, σας γνωρίζουμε τα ακόλουθα:
      Στο νέο τοπίο των προκλήσεων και ευκαιριών για τη χώρα η Εκπαίδευση και η Παιδεία αποκτούν έναν καίριο στρατηγικό ρόλο.
      Αφενός, στην κοινωνία της γνώσης και της πληροφορίας η Εκπαίδευση μεταβάλλεται στο αποφασιστικότερο αναπτυξιακό κεφάλαιο.
      Αφετέρου, στην πρόκληση της Ευρωπαϊκής πολυμορφίας, η Παιδεία ενδυναμώνει την εθνική πολιτισμική ταυτότητα και την ισότιμη συμμετοχή της χώρας στο Ευρωπαϊκό γίγνεσθαι.
      Η χάραξη και άσκηση εκπαιδευτικής πολιτικής στις νέες συνθήκες απαιτεί τη διαρκή προσαρμογή του εκπαιδευτικού συστήματος σε ένα ραγδαία μεταβαλλόμενο περιβάλλον.
      Οι στόχοι του ΥΠ.Ε.Π.Θ. για το 2000-2004 στον τομέα της Εκπαίδευσης και της Παιδείας αποβλέπουν στην ολοκλήρωση ενός συνεκτικού εκπαιδευτικού συστήματος από την Α/βάθμια Εκπαίδευση ως την οργάνωση των μεταπτυχιακών σπουδών και της έρευνας στην Τριτοβάθμια.
      Το ΥΠ.Ε.Π.Θ. συμβάλλοντας ουσιαστικά στην αναπτυξιακή προοπτική της οικονομίας ενεργεί σε όλες τις βαθμίδες της εκπαίδευσης προσαρμόζοντας τα προγράμματα του στις σύγχρονες απαιτήσεις.
      Β/ΘΜΙΑ ΕΚΠΑΙΔΕΥΣΗ
      Σχολικός Επαγγελματικός Προσανατολισμός
      Το ΥΠΕΠΘ μέσω του θεσμού του Σχολικού Επαγγελματικού Προσανατολισμού (ΣΕΠ) στοχεύει στην συμβουλευτική στήριξη των μαθητών κατά τα διάφορα στάδια ανάπτυξης της προσωπικότητάς τους σε συνδυασμό με την έγκυρη και πολύπλευρη πληροφόρηση τους για τις προσφερόμενες εκπαιδευτικές και επαγγελματικές επιλογές με απώτερο σκοπό την αρμονική και ενεργό ένταξη τους στο κοινωνικό γίγνεσθαι.
      Μέχρι πρόσφατα ο ΣΕΠ, εφαρμοζόταν μόνο μέσα στην τάξη, στο πλαίσιο των Προγραμμάτων Σπουδών της Γ΄ Γυμνασίου και Α΄ Ενιαίου Λυκείου.
      Στο πλαίσιο της εκπαιδευτικής μεταρρύθμισης και βάσει του ν. 2525/97, άρθρο 10, στήθηκαν ισχυρές βάσεις για την παροχή ποιοτικών υπηρεσιών Συμβουλευτικής και Επαγγελματικού Προσανατολισμού προς κάθε ενδιαφερόμενο: νέο, γονιό, εκπαιδευτικό. Συγκεκριμένα:
      1) Ιδρύθηκε το Εθνικό Κέντρο Επαγγελματικού Προσανατολισμού (ΕΚΕΠ), με κύριο στόχο τη χάραξη εθνικής πολιτικής σε θέματα Επαγγελματικού Προσανατολισμού, Απασχόλησης και Σύνδεσης με την αγορά Εργασίας και προώθηση της συνεργασίας μεταξύ των φορέων που παρέχουν υπηρεσίες Συμβουλευτικής και Επαγγελματικού Προσανατολισμού, τόσο στα πλαίσια της Εκπαίδευσης όσο και της Απασχόλησης.
      Το ΕΚΕΠ είναι φορέας που συνεποπτεύεται από το Υπουργείο Εθνικής Παιδείας και Θρησκευμάτων και από το Υπουργείο Εργασίας και Κοινωνικών Ασφαλίσεων.
      Μέχρι σήμερα ιδρύθηκαν και οργανώθηκαν υλικοτεχνικά 68 Κέντρα Συμβουλευτικής -Προσανατολισμού (ΚΕΣΥΠ) στις έδρες και σε μεγάλες πόλεις Νομών και 1 ΚΕΣΥΠ στο Παιδαγωγικό Ινστιτούτο (ν .2525/97).
      2) Παράλληλα ιδρύθηκαν και αντίστοιχα οργανώθηκαν υλικοτεχνικά 200 Γραφεία ΣΕΠ σε αντίστοιχες σχολικές μονάδες της χώρας (ν. 2525/97).
      Ο ρόλος τόσο των ΚΕΣΥΠ (σε επίπεδο νομού) όσο και των Γραφείων ΣΕΠ (σε επίπεδο σχολικής μονάδας) είναι παροχή:
      α) έγκυρης πληροφόρησης και
      β) συμβουλευτικής στήριξης στους μαθητές, γονείς και καθηγητές σε θέματα σταδιοδρομίας (Εκπαιδευτικής, Επαγγελματικής και Κοινωνικής).
      3) Σχεδιάστηκαν και κυκλοφόρησαν νέα σχολικά εγχειρίδια για το μαθητή όπως και για τους εκπαιδευτικούς που εφαρμόζουν το θεσμό του ΣΕΠ στη Γ΄ Γυμνασίου και Α΄ Ενιαίου Λυκείου, που παρέχουν τη βασική αναγκαία πληροφόρηση στους μαθητές αλλά και σε κάθε ενδιαφερόμενο σχετικά με τις εκπαιδευτικές-επαγγελματικές διεξόδους μετά το Γυμνάσιο και μετά το Λύκειο. Ειδικότερα τα συγκεκριμένα εγχειρίδια έχουν γραφεί και συμπεριλαμβάνουν ειδικά κεφάλαια πάνω στην Εργασία, στα Επαγγέλματα, στην Αγορά Εργασίας και την Ανεργία, στοιχεία Εργατικού Δυναμικού στην Ελλάδα, καθώς και άλλες ενότητες που προωθούν την ισότιμη πρόσβαση όλων στην εκπαίδευση αλλά και στην εργασία και την εξάλειψη παντός είδους διακρίσεων (φύλου, καταγωγής, κοινωνικής τάξης, οικονομικής κατάστασης, ΑΜΕΑ, κοινωνικά αποκλεισμένα άτομα, παλιννοστούντες, μετανάστες κ.λπ.).
      Συγκεκριμένα, στο εγχειρίδιο Σπουδές και Απασχόληση, το οποίο διανέμεται στους μαθητές Γ΄ Λυκείου και Β΄ τάξης Α΄ κύκλου ΤΕΕ και Α΄ τάξης Β΄ κύκλου ΤΕΕ, παρουσιάζονται συνοπτικά οι υπάρχουσες εκπαιδευτικές επιλογές στη χώρα μας και επιχειρείται να συσχετιστούν με τις προοπτικές απασχόλησης και ειδικότερα με αντίστοιχες επαγγελματικές κατευθύνσεις και ειδικότητες στην Ελληνική Αγορά Εργασίας.
      4) Πολυάριθμο εκπαιδευτικό υλικό και προγράμματα, όπως μελέτες, άρθρα, βιβλία, υλικό nμερίδων κ.λπ έχει διανεμηθεί στα ΚΕΣΥΠ και Γρ. ΣΕΠ της χώρας, με ,αντικείμενο τη σύνδεση της εκπαίδευσης με την οικονομία, την απασχόληση, την Αγορά Εργασίας κλ.π προς ενημέρωση των εργαζομένων.
      5) Ολοκληρώθηκε η παραγωγή υποστηρικτικού εκπαιδευτικού και ψυχολογικού υλικού (tests) στη Συμβουλευτική - Επαγγελματικό Προσανατολισμό.
      6) Ολοκληρώνεται η παραγωγή υλικού προθήκης, πληροφόρησης, αυτοπληροφόρησης και σχετικής με τον Επαγγελματικό Προσανατολισμό βιβλιογραφίας, ενώ επίσης όλα τα Κέντρα και τα Γραφεία συνδέονται μεταξύ τους μέσω δικτύου και με αυτό τον τρόπο η πληροφορία κινείται και διαχέεται σε τοπικό και εθνικό επίπεδο.
      7) Στα πλαίσια των Σχολικών Δραστηριοτήτων πραγματοποιούνται στις σχολικές μονάδες της χώρας Προγράμματα Αγωγής Σταδιοδρομίας με θεματικούς άξονες που αφορούν στο ΣΕΠ και στη Συμβουλευτική, καθώς και στα πλαίσια της προώθησης του θεσμού οργανώνονται πλήθος ενημερωτικών εκδηλώσεων, επιμορφωτικών ημερίδων, διαλέξεων κ.λπ. (π.χ. ημέρες επαγγελμάτων, επιμορφώσεις καθηγητών, προσκλήσεις επαγγελματιών στην τάξη, επισκέψεις των μαθητών σε επαγγελματικούς χώρους, απόκτηση εργασιακής εμπειρίας, ενημερωτικές συναντήσεις μαθητών, γονέων και εκπαιδευτικών για τις εκπαιδευτικές - επαγγελματικές διεξόδους μετά το Γυμνάσιο και μετά το Λύκειο ή δυνατότητα πρόσβασης στην Αγορά Εργασίας, δημιουργία επαγγελματικών μονογραφιών, συνεργασίες με φορείς της Τοπικής Αυτοδιοίκησης, Επαγγελματικούς Συλλόγους και Σωματεία, Ένοπλες Δυνάμεις, Μ.Μ.Ε. κ.ά.), με τη στήριξη των ΚΕΣΥΠ και Γραφείων ΣΕΠ της χώρας.
      Στο πλαίσιο υλοποίησης προγραμμάτων Αγωγής Σταδιοδρομίας στα Γυμνάσια, Ενιαία Λύκεια και ΤΕΕ της χώρας είναι δυνατόν να αναπτυχθούν δράσεις που αφορούν τους παρακάτω θεματικούς άξονες:
      α) Θέματα που αφορούν στο ΕΡΓΑΣΙΑΚΟ ΠΕΡΙΒΑΛΛΟΝ (π.χ. επικοινωνία στους χώρους εργασίας, λήψη αποφάσεων, Διοικητική δομή και οργάνωση Επιχειρήσεων - Οργανισμών, Εργαστηριακός εξοπλισμός, Υγιεινή- Ασφάλεια στους χώρους Εργασίας, Βελτίωση ποιότητας Υπηρεσιών και προϊόντων, οργανογράμματα επιχειρήσεων και περιγραφές θέσεων εργασίας κ.ά).
      β) Θέματα που αφορούν στην ΟIΚΟΝΟΜIΚΗ ΔΡΑΣΤΗΡΙΟΤΗΤΑ της ΤΟΠΙΚΗΣ ΚΟΙΝΩΝΙΑΣ (π.χ. Βιομηχανικός Τομέας, Βιοτεχνικός Τομέας, Οικογενειακές Επιχειρήσεις, Μ.Μ.Ε, Εμπορική Κίνηση, Κοινωνικές Υπηρεσίες, Κοινωνικοοικονομική περιγραφή του πληθυσμού κ.α).
      γ) Θέματα που αφορούν στις Εργασιακές Σχέσεις και τους Τομείς Επαγγελμάτων (π.χ. είδη εργασιακών σχέσεων, εμφάνιση νέων μορφών απασχόλησης, επαγγέλματα που χάνονται, επαγγέλματα που αναπτύσσονται, Κοινωνική Ασφάλιση, Ανεργία, Κινητικότητα Εργαζομένων, Συνδικαλισμός, Ισότητα Ευκαιριών, προώθηση της ισότητας των δύο φύλων, Εργασία και Άτομα με Ειδικές Ανάγκες, κ.α.). 
      δ) Θέματα που αφορούν στην ΕΥΡΩΠΑΪΚΗ ΔΙΑΣΤΑΣΗ ΤΗΣ ΕΚΠΑΙΔΕΥΣΗΣ - ΑΠΑΣΧΟΛΗΣΗΣ.
      ε) Θέματα που αφορούν στην ανάπτυξη ΔΕΞΙΟΤΗΤΩΝ ΖΩΗΣ και απαραίτητων Δεξιοτήτων για διαχείριση της Σταδιοδρομίας, της αυτογνωσίας, της κριτικής πληροφόρησης κ.ά.
      8) Δημιουργείται η υποδομή ώστε να προσφέρονται επαρκείς υπηρεσίες ΣΕΠ, σε επίπεδο Γραφείου ΣΕΠ και Κέντρου Συμβουλευτικής - Προσανατολισμού για άτομα με ειδικές ανάγκες και άτομα που βιώνουν τον κίνδυνο κοινωνικού αποκλεισμού.
      10) Έχουν σχεδιαστεί και υλοποιούνται σειρά ερευνών που αφορούν στο επιστημονικό πεδίο του θεσμού της Συμβουλευτικής - Επαγγελματικού Προσανατολισμού. 
      11) Μελετάται και θα υλοποιηθεί η διάχυση των λειτουργιών του θεσμού στα προγράμματα σπουδών του Γυμνασίου και Λυκείου.
      12) Στα πλαίσια του Γ΄ ΚΠΣ άμεσος στόχος είναι να πολλαπλασιαστούν τα ΚΕΣΥΠ σε επίπεδο νομού και τα Γραφεία ΣΕΠ στις σχολικές μονάδες και να στελεχωθούν με κατάλληλα εκπαιδευμένο προσωπικό. Επίσης θα δοθεί η δυνατότητα ανανέωσης του εξοπλισμού τους, αλλά και η υλοποίηση καινοτόμων προγραμμάτων επαγγελματικού προσανατολισμού, επιχειρηματικότητας και ανάπτυξης κοινωνικών δεξιοτήτων.
      13) Για την ενίσχυση και στήριξη του Σχολικού Επαγγελματικού Προσανατολισμού με το νόμο 2986/2002 στην Κεντρική Υπηρεσία του Υπουργείου Εθνικής Παιδείας και Θρησκευμάτων έχει συσταθεί Διεύθυνση Συμβουλευτικής, Επαγγελματικού προσανατολισμού και Εκπαιδευτικών Δραστηριοτήτων για τη διοικητική εποπτεία των ΚΕ.ΣΥ.Π και Γραφείων ΣΕΠ, καθώς και των άλλων εκπαιδευτικών δραστηριοτήτων.
      Καταλήγοντας, θεωρούμε ότι όπως διαφαίνεται από τα παραπάνω, ο θεσμός του Σχολικού Επαγγελματικού Προσανατολισμού απευθύνεται - χωρίς καμία διάκριση- στο σύνολο του μαθητικού πληθυσμού της χώρας καθώς και στους γονείς τους δίνοντας τη δυνατότητα όχι μόνο να πληροφορηθούν σχετικά με τις εκπαιδευτικές - επαγγελματικές τους διεξόδους, αλλά με την παρεχόμενη συμβουλευτική στήριξη από τα ειδικά επιμορφωμένα στελέχη ΣΕΠ που στελεχώνουν τα ΚΕΣΥΠ και τα Γραφεία ΣΕΠ της χώρας, να διευκολυνθούν σημαντικά στον γόνιμο προβληματισμό τους, ώστε να πάρουν τις κατάλληλες αποφάσεις τόσο για την επιλογή εκπαιδευτικής βαθμίδας ή σχολής, όσο και για την επιτυχή επιλογή επαγγέλματος με βάση τα ενδιαφέροντα, και τις ικανότητες - δεξιότητες τους και να στηριχθούν γενικότερα στη διαμόρφωση του σχεδίου ζωής τους και στην ομαλή ένταξή τους τόσο στο κοινωνικό γίγνεσθαι, όσο και στην αγορά εργασίας.
      Εξοπλισμοί Εργαστηρίων Πληροφορικής και Δικτύωση των Σχολείων
      Θεωρώντας ότι οι μαθητές μας πρέπει να μπορούν να χρησιμοποιούν τους Ηλεκτρονικούς Υπολογιστές, γιατί έτσι, όχι μόνο έχουν πρόσβαση στη γνώση, αλλά επειδή η δεξιότητα αυτή θα τους χρησιμεύσει και στην μετέπειτα Επαγγελματική τους σταδιοδρομία, προχωρήσαμε σε μέτρα που σχετίζονται με εγκατάσταση Εργαστηρίων Πληροφορικής, αλλά και σύνδεσή τους, μέσω του Πανελληνίου Σχολικού δικτύου, τόσο μεταξύ τους, όσο και με το Διαδίκτυο.
      ΤΕΧΝΙΚΗ ΕΠΑΓΓΕΛΜΑΤΙΚΗ ΕΚΠΑΙΔΕΥΣΗ
      Η ίδρυση των Τ.Ε.Ε. έχει ως στόχο την παροχή στους αποφοίτους, των απαραίτητων γνώσεων και δεξιοτήτων προκειμένου να ανταποκριθούν στις απαιτήσεις της αγοράς εργασίας σε εθνικό και ευρωπαϊκό επίπεδο.
      Για τη νέα σχολική χρονιά 2002-2003 η λειτουργία των 473 Τ.Ε.Ε. υποστηρίζεται από τα 122 άρτια εξοπλισμένα και οργανωμένα Σχολικά Εργαστηριακά Κέντρα (Σ.Ε.Κ), από την έγκαιρη στελέχωση με ειδικευμένο προσωπικό και από την έγκαιρη όσο ποτέ άλλοτε διανομή 638 τίτλων βιβλίων. Παράλληλα εκπονήθηκαν 478 σύγχρονα προγράμματα σπουδών για 80 -συνολικά για τους δύο κύκλους σπουδών- ειδικότητες, στην επιλογή των οποίων λαμβάνονται υπόψη οι ανάγκες των τοπικών κοινωνιών σε εργατικό δυναμικό. Δημιουργείται, δηλαδή μέσω των Τ.Ε.Ε. ένας ισχυρός σύνδεσμος μεταξύ σχολείου και πραγματικότητας.
      Ήδη για αρκετές ειδικότητες; αποφοίτων των Τ. Ε. Ε. έχουν ρυθμιστεί και κατοχυρωθεί νομοθετικά τα επαγγελματικά τους δικαιώματα, ενώ η ρύθμιση των υπολοίπων βρίσκεται σε στάδιο επεξεργασίας Δίνεται με τον τρόπο αυτόν η ευκαιρία στον απόφοιτο των Τ. Ε. Ε. να εισέρχεται με αξιώσεις στην αγορά εργασίας, αλλά παράλληλα του παρέχεται και η εναλλακτική επιλογή της πρόσβασης στην Τριτοβάθμια Εκπαίδευση.
      Η πορεία αυτή καθίσταται σταθερή και αποκτά προοπτική προσαρμογής στο μέλλον με συγκεκριμένες κινήσεις από το ΥΠ.Ε.Π.Θ. Εκπονούνται και εφαρμόζονται μέσω των Τ.Ε.Ε. πρωτοποριακά προγράμματα επιχειρηματικότητας, ενώ δεσμεύονται και αξιοποιούνται 188,5 δις δραχμές από το Γ΄ Κ.Π.Σ. αποκλειστικά για τη διαρκή αναβάθμισή τους. Δίνεται τέλος έμφαση στην εκπαίδευση και κατάρτιση των μαθητών στις νέες τεχνολογίες με απώτερο στόχο να αποτελέσουν τα Τ. Ε. Ε. ισχυρό πυρήνα τεχνογνωσίας για την Κοινωνία  της Πληροφορίας
      ΤΡΙΤΟΒΑΘΜΙΑ ΕΚΠΑIΔΕΥΣΗ
      Υλοποιήθηκε η προσαρμογή του θεσμικού πλαισίου στα νέα δεδομένα της παγκοσμιοποιημένης οικονομίας με την ψήφιση των νόμων 2916/2001 και 3027/2002. Με τους Νόμους αυτούς ενιαιοποιείται η Ανώτατη Εκπαίδευση στη χώρα μας και προσαρμόζεται προς τα ευρωπαϊκά και διεθνή δεδομένα
      Έχουν προσαρμοστεί στα νέα δεδομένα της παραγωγής και της οικονομίας όλα τα προγράμματα των 183 Τμημάτων των Τ.Ε.Ι.
      Έχουν ιδρυθεί νέα Τμήματα με πρωτοποριακά προγράμματα έτσι ώστε να εξυπηρετούν διαπιστωμένες ανάγκες των φορέων της κοινωνίας, της παραγωγής και της οικονομίας, αυξάνοντας με αυτόν τον τρόπο και τις πιθανότητες εύρεσης εργασίας των πτυχιούχων.
      Είναι προφανές ότι ο Τεχνολογικός Τομέας της Ανώτατης Εκπαίδευσης κινείται μέσα στο πνεύμα της νέας οικονομίας και σε αρκετά σημεία προηγείται των εξελίξεων.
      ΟΡΓΑΝΙΣΜΟΣ ΕΠΑΓΓΕΛΜΑΤΙΚΗΣ ΕΚΠΑΙΔΕΥΣΗΣ ΚΑΙ ΚΑΤΑΡΤΙΣΗΣ
      Ιδιαίτερη έμφαση αποδίδεται στις πολιτικές κατάρτισης μέσω του Οργανισμού Εκπαίδευσης και Επαγγελματικής Κατάρτισης (Ο.Ε.Ε.Κ) στην κατεύθυνση της διαμόρφωσης ενός Εθνικού Συστήματος Επαγγελματικής Εκπαίδευσης και Κατάρτισης
      Σημερινοί Στρατηγικοί Στόχοι σε ευρωπαϊκό επίπεδο είναι: 
      - Η κοινωνία της γνώσης
      - Η απασχόληση για όλους
      Βασικές Κοινοτικές Πολιτικές για την επίτευξη των στρατηγικών στόχων είναι:
       - Η δια βίου μάθηση
      - Η κοινωνία της πληροφορίας
      - Η προώθηση της απασχόλησης
      - Η αντιμετώπιση της φτώχειας και του κοινωνικού αποκλεισμού.
      Για την εφαρμογή των ανωτέρω πολιτικών υλοποιούνται Εθνικά Προγράμματα (συγχρηματοδοτούμενα από την Ε. Ε.):
      α) Επιχειρησιακά Προγράμματα αναβάθμισης των γνώσεων και των ικανοτήτων του ανθρώπινου δυναμικού, κυρίως μέσω της βελτίωσης της Εκπαίδευσης και της Επαγγελματικής Κατάρτισης
      β) Επιχειρησιακό Πρόγραμμα για την «Κοινωνία της Πληροφορίας» (Κ.τ.Π.)
      γ) Εθνικό Σχέδιο Δράσης για την Απασχόληση
      δ) Εθνικό Σχέδιο αντιμετώπισης της φτώχειας και του κοινωνικού αποκλεισμού.
       Ρόλος της Εκπαίδευσης και Κατάρτισης!
      Στο πλαίσιο των ανωτέρω Εθνικών Προγραμμάτων α), β), γ) και δ) σημαντικός είναι ο ρόλος της Εκπαίδευσης και της Κατάρτισης με την προϋπόθεση ότι:
      1. Εξασφαλίζεται η σύνδεση Εκπαίδευσης -Αρχικής Επαγγελματικής Κατάρτισης Συνεχιζόμενης Επαγγελματικής Κατάρτισης και βελτιώνεται η ποιότητά τους.
      2. Προσανατολίζεται το περιεχόμενο και οι λειτουργίες τους, με τρόπο που να υπηρετούν με αποτελεσματικότητα τους ανωτέρω στρατηγικούς στόχους και τις αντίστοιχες πολιτικές.
      Γι' αυτό το λόγο προωθείται η βελτίωση της ποιότητας της Εκπαίδευσης και της Κατάρτισης και η σύνδεσή τους με την Απασχόληση.
      Ρόλος της Αρχικής Επαγγελματικής Κατάρτισης (Α.Ε.Κ)
      Στο πλαίσιο των ανωτέρω για να επιτελέσει το ρόλο της η Αρχική Επαγγελματική Κατάρτιση (της οποίας επιτελικός φορέας είναι ο Ο.Ε.Ε.Κ και φορείς εφαρμογής τα Ι.Ε.Κ), έχουμε τους ακόλουθους στόχους:
      1. Σύνδεση της Αρχικής Επαγγελματικής Κατάρτισης με το περιβάλλον της.
      2. Βελτίωση της ποιότητας της Αρχικής Επαγγελματικής Κατάρτισης και προσανατολισμός του περιεχομένου και των λειτουργιών της στους ανωτέρω στρατηγικούς στόχους «Κοινωνία της γνώσης» και «Απασχόληση για όλους»).
      Ο επιτελικός ρόλος του Ο.Ε.Ε.Κ συνίσταται στη συμβολή του στο σχεδιασμό και την εποπτεία εφαρμογής της εθνικής δημόσιας πολιτικής για την Αρχική Επαγγελματική Κατάρτιση.
      Παράλληλα, ο Ο.Ε.Ε.Κ. παρέχει συμβουλευτική και τεχνική υποστήριξη σε θέματα επαγγελματικής εκπαίδευσης και κατάρτισης. Επίσης, συμμετέχει ενεργά στο συντονισμό των σχετικών εθνικών δημοσίων πολιτικών και των αντίστοιχων φορέων και προγραμμάτων (με Υπουργείο Εργασίας, Ε.ΚΕ.ΠΙΣ., Ο.Α.Ε.Δ., Υπουργείο Υγείας και Πρόνοιας, Υπουργείο Γεωργίας κ.λπ.).
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      8. Στην με αριθμό 2048/8-10-02 ερώτηση δόθηκε με το υπ’ αριθμ. 1861/31-10-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 2048/8.10.02, που κατατέθηκε στη Βουλή από το Βουλευτή κ. Θανάση Νάκο, σας πληροφορούμε στα αιτήματα της αρμοδιότητάς μας τα ακόλουθα:
      1. Όπως είναι γνωστό, οι γιατροί υπάγονται στην ασφάλιση του ΤΣΑΥ, σύμφωνα με τη νομοθεσία του Ταμείου αυτού για τους κλάδους παροχών Σύνταξης και Ασθενείας σε είδος είτε ασκούν ελεύθερο επάγγελμα είτε απασχολούνται με σχέση εξαρτημένης εργασίας.
      Εξάλλου, σύμφωνα με τις διατάξεις των άρθρων 2 και 5 του Α.Ν.1846/51 υπάγονται στην ασφάλιση του ΙΚΑ (για όλους του κλάδους αυτού καθώς και στον ΟΑΕΔ, ΟΕΚ και ΟΕΕ) τα πρόσωπα που παρέχουν κατά κύριο επάγγελμα εξαρτημένη εργασία με αμοιβή, εφόσον για την εργασία τους αυτή δεν υπάγονται υποχρεωτικά στην ασφάλιση άλλου Ταμείου ή για όποιους κλάδους δεν υπάγονται υποχρεωτικά.
      Με τις διατάξεις του άρθρου 2 παρ. 3 του Α.Ν.1846/51, όπως τροποποιήθηκε και συμπληρώθηκε με το άρθρο τέταρτο του ν.1305/82, το άρθρο 1 παρ. 3 του ν.1759/88 και την υπ' αριθ. 81/21/21/1334/83 Υ.Α. στην ασφάλιση του ΙΚΑ και ΙΚΑ - ΤΕΑΜ υπάγονται επίσης υποχρεωτικά και αυτοδίκαια όσοι παρέχουν εργασία με σύμβαση έργου με συνθήκες παρόμοιες με αυτές που συναντώνται στις περιπτώσεις της μίσθωσης εργασίας.
      Σύμφωνα με τα προαναφερόμενα οι γιατροί οι οποίοι εργάζονται στο ΙΚΑ με σύμβαση έργου, υπάγονται στην ασφάλιση αυτού για όσους κλάδους δεν υπάγονται υποχρεωτικά στην ασφάλιση του ΤΣΑΥ.
      Επομένως η εν λόγω κατηγορία γιατρών ασφαλίζεται στο ΙΚΑ μόνο για τον κλάδο παροχών Ασθενείας σε χρήμα και όχι για τον κλάδο σύνταξης, δεδομένου ότι για σύνταξη υπάγεται στην ασφάλιση του ΤΣΑΥ. Συνεπώς, εφόσον εξαιρούνται της ασφάλισης του ΙΚΑ δεν καταβάλουν την ανάλογη εισφορά του κλάδου αυτού.
      2. Ως προς την επικουρική ασφάλισή τους οι ανωτέρω υπάγονται στην ασφάλιση του κλάδου ΙΚΑ-ΤΕΑΜ, σύμφωνα με το νομοθετικό πλαίσιο υπαγωγής στο οποίο ορίζεται ότι: Στην ασφάλιση του ΙΚΑ-ΤΕΑΜ υπάγονται τα πρόσωπα τα οποία ασφαλίζονται υποχρεωτικά στο ΙΚΑ ή σε οποιοδήποτε φορέα Κύριας Ασφάλισης Μισθωτών και δεν υπάγονται για την αυτή απασχόληση στην ασφάλιση άλλου φορέα, κλάδου ή λογαριασμού επικουρικής ασφάλισης (άρθρο 3 παρ. 1 του ν.997/79 όπως τροποποιήθηκε-από το άρθρο 5 παρ. 1 του ν. 1140/81 και επαναδιατυπώθηκε με την παρ. 3 του άρθρου 18 του ν. 1902/90).
      Για δε τη συνταξιοδότησή τους από τον κλάδο ΙΚΑ- ΤΕΑΜ ως απαραίτητη προϋπόθεση, σύμφωνα με τις διατάξεις του άρθρου 5 του ν. 997/79, τίθεται πλην της πραγματοποίησης ορισμένου αριθμού ημερών εργασίας και η συνταξιοδότηση για την ίδια αιτία από το ΙΚΑ ή άλλο φορέα κύριας ασφάλισης. Με δεδομένο δε ότι η ασφάλισή τους στον κλάδο ΙΚΑ - ΤΕΑΜ είναι νόμιμη και εφόσον οι ανωτέρω δικαιωθούν κύριας σύνταξης από το ΤΣΑΥ, θα δικαιωθούν και επικουρικής σύνταξης από το ΙΚΑ-ΤΕΑΜ.
      3. Στο ΙΚΑ υπηρετούν γιατροί μόνιμοι και με σύμβαση που ο αριθμός τους ανέρχεται περίπου στα 8.000 άτομα.
      Εκτός αυτών, υπηρετούν 142 γιατροί οι οποίοι είναι πλήρους και αποκλειστικής απασχόλησης από παλιά, καθώς και 241 ανειδίκευτοι γιατροί, που συμπληρώνουν το χρόνο της ειδίκευσής τους στα Νοσοκομεία του Ιδρύματος.
      Εκτός των ανωτέρω καλύπτονται ήδη από υπηρετούντες γιατρούς (μόνιμους, με σύμβαση αορίστου χρόνου και με ειδική σύμβαση), οι θέσεις γιατρών πλήρους και αποκλειστικής απασχόλησης (Π.Α.Α.) μετά από προκήρυξη για την πλήρωση 52 θέσεων για τις μονάδες του ΙΚΑ.
      Επίσης, σας γνωρίζουμε ότι ύστερα από την μετατροπή 550 κενών οργανικών θέσεων γιατρών και οδοντιάτρων σε θέσεις γιατρών Π.Α.Α, έχει προωθηθεί στο ΥΠΕΣΔΑΑ πρόταση για έγκριση πλήρωσης των ανωτέρω θέσεων από υπηρετούντες γιατρούς, σύμφωνα με τις διατάξεις του άρθρου 16 του ν.1666Ι86.
      Οι αποδοχές των μονίμων γιατρών που υπηρετούν στο ΙΚΑ, καθορίζονται από τις διατάξεις του μισθολογίου που ισχύει για τους μόνιμους διοικητικούς υπαλλήλους του ν.2470Ι97, που επεκτάθηκαν και στους γιατρούς του ΙΚΑ με Κοινές Υπουργικές Αποφάσεις, όπως αυτές οι διατάξεις αναπροσαρμόζονται κάθε φορά από τις διατάξεις περί μισθολογικής πολιτικής κάθε έτους.
      Οι αποδοχές των με σύμβαση γιατρών του Ν.Δ.1204Ι72, καθορίζονται ύστερα από τον ν.2150/93 (περί μισθολογικής εξομοίωσης των με σύμβαση γιατρών του ΙΚΑ με τους μόνιμους) επίσης από τις διατάξεις του μισθολογίου του ν.2470/97.
      Οι γιατροί Π.Α.Α. και οι ειδικευόμενοι αμείβονται με το μισθολόγιο του ν.2606/98 περί γιατρών ΕΣΥ.
       Όσον αφορά την καταβολή του επιδόματος βιβλιοθήκης στους γιατρούς του ΙΚΑ, σας πληροφορούμε τα ακόλουθα:
      Από τις διατάξεις του άρθρου 61 του ν.1914Ι90, χορηγήθηκε στους γιατρούς του ΙΚΑ, μόνιμους και με σύμβαση, επίδομα βιβλιοθήκης 20.000 δρχ. μηνιαίως.
      Μετά την εφαρμογή των διατάξεων του ν.2470/97 από 1.1.97 και εντεύθεν έπαψε να καταβάλλεται επίδομα βιβλιοθήκης στους γιατρούς, γιατί δεν προβλέπεται από τις διατάξεις του εν λόγω νόμου.
      Σημειώνουμε ότι επίδομα βιβλιοθήκης καταβάλλεται μόνο σε γιατρούς Π.Α.Α. που αμείβονται με το ν. 2606/98, στο ποσόν των 110.000 δρχ, (322,81 Ε) μηνιαίως, ως πάγια αποζημίωση για συμμετοχή σε σεμινάρια και ενημέρωση βιβλιοθήκης.
      Ακόμα σας πληροφορούμε, ότι οι γιατροί που προσλαμβάνονται με ειδική σύμβαση αορίστου χρόνου σύμφωνα με το άρθρο 10 του Ν.Δ. 1204/72 γνωρίζουν και αποδέχονται με την υπογραφή της σύμβασης ότι το ανωτέρω άρθρο αναφέρει ότι οι συμβάσεις αυτές δύναται να καταγγέλονται εκατέρωθεν οποτεδήποτε τηρουμένης της μηνιαίας προθεσμίας προειδοποίησης.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      9. Στην με αριθμό 2052/8-10-02 ερώτηση δόθηκε με το υπ’ αριθμ. 49/1-11-02 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση:
      «Στο πλαίσιο των αρμοδιοτήτων μας και σε απάντηση της ερώτησης με αριθμό 2052/8.10.2002 του Βουλευτή κ. Ηλία Καλλιώρα την οποία μας διαβίβασε το Υπουργείο Ανάπτυξης με το υπ' αριθμ. πρωτ. 15783/1.11.2002 έγγραφό του, θα θέλαμε να σας ενημερώσουμε ότι, η επεξεργασία του αναφερόμενου στην ερώτηση ειδικού νομοθετικού πλαισίου για τις δημοσκοπήσεις βρίσκεται σε εξέλιξη και αναμένεται να ολοκληρωθεί εντός του τρέχοντος έτους. Αμέσως μετά, το Υπουργείο Τύπου & ΜΜΕ θα ξεκινήσει τις αναγκαίες επαφές με όλους τους ενδιαφερόμενους φορείς και τα πολιτικά κόμματα. Στη συνέχεια, το εν λόγω σχέδιο νόμου θα κατατεθεί στη Βουλή για να ακολουθηθεί η προβλεπόμενη νομοθετική διαδικασία.
     Ο Υπουργός
     ΧΡΗΣΤΟΣ ΠΡΩΤΟΠΑΠΑΣ»
      10. Στην με αριθμό 2051/8-10-02 ερώτηση δόθηκε με το υπ’ αριθμ. 245/1-11-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 2051/8.10.2002 που κατέθεσαν στη Βουλή, οι Βουλευτές κύριοι Σάββας Τσιτουρίδης, Αθανάσιος Κατσιγιάννης και Σταύρος Καλογιάννης, παρακαλούμε να πληροφορήσετε τους κυρίους Βουλευτές σε θέματα της αρμοδιότητάς μας και σύμφωνα με τα στοιχεία της ΔIνσης Εγγειοβελτιωτικών Έργων (Δ7) του ΥΠΕΧΩΔΕ τα εξής:
      Το έργο εμπλουτισμού της λίμνης Παμβώτιδας είχε ενταχθεί στο ΙΙ Κοινοτικό Πλαίσιο Στήριξης (ΚΠΣ). Έγινε η δημοπράτηση της Α' φάσης του έργου (σήραγγα Δρίσκου) αλλά οι σχετικές διαδικασίες δεν ολοκληρώθηκαν επειδή ο εγκεκριμένος στο ΚΠΣ προϋπολογισμός (3,75 δις) δεν επαρκούσε για την ολοκλήρωση του συνόλου του έργου (14,5 δις). Ως γνωστόν το 11 ΚΠΣ ολοκληρώθηκε το 2001. Στο τρέχον 111 ΚΠΣ δεν έχει περιληφθεί το έργο του εμπλουτισμού της λίμνης Παμβώτιδας.
      Επίσης πληροφορούμε τους κυρίους Βουλευτές, τα κατωτέρω:
      α) Δεν υπάρχουν απόψεις της Ευρωπαϊκής Επιτροπής (Ε.Ε.) που να αξιώνουν λύσεις λιγότερο δαπανηρές από αυτήν που μελετήθηκε από το ΥΠΕΧΩΔΕ
      β) Από κανένα έγγραφο της Ε.Ε. δεν προκύπτει ο χαρακτηρισμός του παραπάνω έργου ως πολυσύνθετου, πολυδάπανου και επικίνδυνου
      γ) Σύμφωνα με έκθεση πραγματογνωμοσύνης που συντάχθηκε από Καθηγητή του Ε.Μ.Π. η μελέτη του ΥΠΕΧΩΔΕ χαρακτηρίζεται από τεχνική αρτιότητα, ενώ οι προτάσεις των τοπικών παραγόντων, μεταξύ των οποίων και του κ. Ελευθέριου Καλογιάννη, χαρακτηρίζονται ως ασαφείς, με ιδιαίτερα δυσχερή εκτίμηση του κόστους και προβληματικές όσον αφορά τον ενεργειακό σχεδιασμό της ΔΕΗ
      δ) Η συγκεκριμένη μελέτη έγινε σε συνθήκες έντονης και παρατεταμένης ξηρασίας, συνθήκες που σήμερα δεν υφίστανται πλέον, και με στόχο αποκλειστικά τον εμπλουτισμό της λίμνης με νερό, εφόσον σύμφωνα με το Σύνδεσμο Κοινοτήτων Λεκανοπεδίου Ιωαννίνων (ΣΥΚΛΙ) δεν υπήρχε πρόβλημα επάρκειας νερού για ύδρευση.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      11. Στην με αριθμό 2058/8-10-02 ερώτηση δόθηκε με το υπ’ αριθμ. 246/1-11-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 2058/8.10.2002 που κατέθεσε στη Βουλή, ο Βουλευτής κ. Ηλίας Καλλιώρας, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΠΑΘΕ, τα εξής:
      1. Στα πλαίσια της «Μελέτης Σύνδεσης αυτοκινητοδρόμων στην ευρύτερη περιοχή Λαμίας» που ανατέθηκε με την Υπουργική Απόφαση ΔΜΕΟ/α/ο/844/14.02.2000 μελετάται σε στάδιο αναγνωριστικής μελέτης οδοποιίας και η διέλευση του αυτοκινητοδρόμου ΠΑΘΕ από την περιοχή της Στυλίδας.
      2. Στα πλαίσια της παραπάνω μελέτης διερευνώνται, με βάση τεχνοοικονομικά, περιβαλλοντικά και κοινωνικά κριτήρια, εναλλακτικές λύσεις για τη διέλευση Στυλίδας στις οποίες περιλαμβάνεται και λύση ορεινής χάραξης παράκαμψης. Πριν από τη λήψη απόφασης για την τελική λύση, θα προηγηθεί ενημέρωση των τοπικών φορέων και στα πλαίσια μελέτης Προέγκρισης Χωροθέτησης που συντάσσεται παράλληλα.
      Η υπόψη μελέτη οδοποιίας πρόκειται να υποβληθεί στην Υπηρεσία και να αξιολογηθεί εντός του τρέχοντος έτους.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      12. Στις με αριθμό 2063/8-10-02, 2118/10-10-02 και 2148/16-10-02 ερωτήσεις δόθηκε με το υπ’ αριθμ. 256/1-11-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στις ερωτήσεις με αριθμό 2063/8-10-02 και 2118/10-10-02, 2148/16-10-02 που κατέθεσαν στη Βουλή, οι Βουλευτές κύριοι Μιλτιάδης Έβερτ, Γεώργιος Καρατζαφέρης και Ηλίας Καλλιώρας παρακαλούμε να πληροφορήσετε τους κύριους Βουλευτές, σύμφωνα με τα στοιχεία της ΕΥΔΕ/ΕΣΕΑ, της Υπηρεσίας Αποκατάστασης Σεισμοπλήκτων (ΥΑΣ) και της ΕΥΔΑΠ του ΥΠΕΧΩΔΕ, τα εξής:
      Η Υπουργός ΠΕΧΩΔΕ έδωσε εντολή ανασχεδιασμού του τρόπου υλοποίησης των έργων της τελικής φάσης διευθέτησης του Κηφισού, στα τρία πρώτα χιλιόμετρα από την εκβολή του, προκειμένου να αντιμετωπιστεί ο κίνδυνος εκδήλωσης πλημμυρικών φαινομένων ανάλογων με αυτά που σημειώθηκαν πρόσφατα στους παρακηφίσιους Δήμους του Μοσχάτου, του Αγίου Ιωάννη Ρέντη και του Νέου Φαλήρου.
      Οι αρμόδιες Υπηρεσίες του ΥΠΕΧΩΔΕ, σε συνεργασία με τους αναδόχους των τριών εργολαβιών των έργων του Κηφισού και σε συνεννόηση με τους Δήμους της περιοχής, κατήρτισαν ένα βραχυπρόθεσμο και ένα μεσοπρόθεσμο σχέδιο αντιμετώπισης των προβλημάτων.
      Με τον ανασχεδιασμό των έργων πρόκειται να αποδεσμευτεί το υδραυλικό έργο από το οδικό, να καταργηθούν τα μεσόβαθρα όλων των γεφυρών κατά μήκος του Κηφισού και όλες οι κάθετες γέφυρες, καθώς και ο οδικός άξονας θα εδράζονται μόνο στα ακρόβαθρα. Με τον τρόπο αυτό υπερδιπλασιάζεται η κοίτη του Κηφισού και απομακρύνεται ο κίνδυνος εκδήλωσης πλημμυρικών φαινομένων, εως την ολοκλήρωση του έργου που θα επιλύσει οριστικά το πρόβλημα.
     Τα βασικά σημεία του ανασχεδιασμού του έργου είναι τα εξής:
     - Σε όλο το μήκος της προβλεπόμενης υπερυψωμένης οδικής αρτηρίας, από την χ.θ. 0+000 μέχρι την χ.θ. 1+500, πρόκειται να καταργηθούν τα βάθρα των γεφυρών που βρίσκονται εντός της κοίτης του ποταμού και θα κατασκευασθεί νέος σύμμεικτος φορέας από χάλυβα και beton, ο οποίος θα εδράζεται στα ήδη κατασκευασμένα ακρόβαθρα της αρχικής λύσης. Με τον τρόπο αυτό επιτυγχάνεται η ανεξαρτητοποίηση του οδικού έργου από το υδραυλικό, ενώ διατηρούνται όλα τα λειτουργικά και περιβαλλοντικά χαρακτηριστικά της αρχικής λύσης.
     - Πρόκειται να γίνει αλλαγή του τρόπου κατασκευής και στήριξης των ισόπεδων γεφυρών που είναι κάθετες στο ποτάμι και συγκεκριμένα των γεφυρών της Λάμπρου Κατσώνη, του ΗΣΑΠ, της οδού Πειραιώς και της οδού αναστροφής της Λαχαναγοράς. Συγκεκριμένα θα καταργηθεί το μεσόβαθρο και οι νέες γέφυρες θα είναι σύμμεικτης κατασκευής από beton και χάλυβα και θα στηρίζονται μόνο στα ακρόβαθρα.
     - Πρόκειται να τροποποιηθεί η μέθοδος της εκβάθυνσης της κοίτης και της κατασκευής των επενδύσεών της. Έτσι, αντί της εκσκαφής με μηχανήματα οδοποιίας όπως τσάπες, φορτωτές, αυτοκίνητα θα γίνει αυτή με μηχανήματα λιμενικών έργων (πλωτά μέσα). Με τον τρόπο αυτό περιορίζεται στο ελάχιστο ο κίνδυνος υπερχείλισης κατά την φάση κατασκευής, ενώ περιορίζονται και οι οχλήσεις στις όμορες περιοχές.
     Με τον ανασχεδιασμό αυτό και με χρήση προσωρινών γεφυρώσεων τύπου ΒΕLLΕΥ, παρέχεται η δυνατότητα επίσπευσης της καθαίρεσης των γεφυρών που υπάρχουν στην οδό Πειραιώς, καθώς και της γέφυρας του ΗΣΑΠ που αποτελούν τα μοναδικά αίτια των υπερχειλίσεων που παρατηρήθηκαν στον Κηφισό. Συγκεκριμένα:
     α) Η καθαίρεση της γέφυρας Αγ. Άννας ολοκληρώνεται εντός των ημερών.
     β) Η καθαίρεση της υφιστάμενης γέφυρας Λ. Κατσώνη πρόκειται να ολοκληρωθεί έως το τέλος Οκτωβρίου του τρέχοντος έτους. Η κατασκευή της νέας οριστικής γέφυρας θα έχει ολοκληρωθεί σε διάστημα περίπου τριών (3) μηνών. Στο διάστημα αυτό η κυκλοφορία θα διενεργείται σύμφωνα με μελέτη που έχει ήδη εκπονηθεί.
     γ) Η τοποθέτηση νέας προσωρινής γέφυρας τύπου ΒΕLLΕΥ, θα έχει ολοκληρωθεί στο τέλος του Νοεμβρίου του τρέχοντος έτους, οπότε και θα καθαιρεθεί η υπάρχουσα γέφυρα ΗΣΑΠ. Η οριστική γέφυρα θα ολοκληρωθεί τον Μάρτιο του 2003.
     δ) Το ΥΠΕΧΩΔΕ θα ενοικιάσει δύο γέφυρες τύπου ΒΕLLΕΥ, δύο λωρίδων κυκλοφορίας ανά κατεύθυνση, από εξειδικευμένο οίκο του εξωτερικού. Μετά την εγκατάσταση και παράδοση τους στην κυκλοφορία, θα καθαιρεθεί η υφισταμένη γέφυρα Πειραιώς. Η καθαίρεση θα γίνει περί τα μέσα Δεκεμβρίου του 2002. Η οριστική γεφύρωση στην οδό Πειραιώς θα ολοκληρωθεί τον Απρίλιο του 2003.
     ε) Η οριστική γέφυρα «Αναστροφής Λαχαναγοράς» θα έχει ολοκληρωθεί το Μάρτιο του 2003,οπότε και θα καθαιρεθεί η υφισταμένη γέφυρα του Αγ. Ιωάννη Ρέντη. 
     στ) Βρίσκεται σε εξέλιξη η κατασκευή της νέας οριστικής γέφυρας ΟΣΕ. Με την ολοκλήρωση της κατασκευής του νότιου κλάδου και μετάθεση της κυκλοφορίας των τραίνων σ' αυτόν, θα καθαιρεθούν οι υφιστάμενες γεφυρώσεις στο τέλος Απριλίου του 2003.
     Μετά τον προαναφερόμενο ανασχεδιασμό το χρονοδιάγραμμα ολοκλήρωσης του συνόλου του έργου παραμένει το ίδιο, δηλαδή το έργο θα έχει ολοκληρωθεί τον Απρίλιο του 2004.
     Επίσης το ΥΠΕΧΩΔΕ μετά τις καταστρεπτικές πλημμύρες της 08.07.2002, 18.08.2002 και 03.09.2002 εξέδωσε τις αναγκαίες Υπουργικές Αποφάσεις οριοθέτησης πληγεισών περιοχών, πιστωτικών διευκολύνσεων καθορισμού διαδικασιών χορήγησης στεγαστικής συνδρομής και χορήγησης δωρεάν κρατικής αρωγής για την επισκευή κτιρίων που υπέστησαν βλάβες από τις πλημμύρες.
     Για την άμεση καταβολή της δωρεάν κρατικής αρωγής εξέδωσε την υπ' αρ. 7154/Β54βl 05.09.2002 απόφαση Υφυπουργού ΠΕΧΩΔΕ σύμφωνα με το περιεχόμενο της οποίας καταβάλλεται ποσό μέχρι 1.500 € με υποβολή μόνο τίτλου ιδιοκτησίας, υπεύθυνης δήλωσης και κάτοψης του κτίσματος από τους ενδιαφερόμενους.
     Στους ιδιοκτήτες βιοτεχνικών και εμπορικών επιχειρήσεων καταβάλλεται δωρεάν κρατική επιχορήγηση ίση προς το 30% της εκτιμηθείσας δαπάνης αποκατάστασης βλαβών από επιτροπή της αρμόδιας Νομαρχίας σύμφωνα με τα αναφερόμενα στο άρθρο 36 του Ν. 2459/18.02.1997.
     Τέλος πληροφορούμε τους κ.κ. Βουλευτές ότι μετά από το αίτημα των κατοίκων του Νέου Φαλήρου για τη μη καταβολή τελών στην ΕΥΔΑΠ λόγω της χρήσης χιλιάδων κυβικών μέτρων νερού για τον καθαρισμό των κατοικιών και των καταστημάτων τα οποία πλημμύρισαν από λάσπη, η ΕΥΔΑΠ έχει ήδη κάνει γνωστή τη θέση της με δελτίο τύπου της 30.07.2002. Με το εκδοθέν δελτίο η ΕΥΔΑΠ ενημέρωνε τους καταναλωτές των περιοχών που υπέστησαν ζημιές από τις πλημμύρες της 08.07.2002 ότι οι τριμηνιαίοι λογαριασμοί που θα εκδοθούν για τη χρονική περίοδο από 08.07.2002 έως και 23.07.2002 θα αναμορφώνονται και θα επανεκδίδονται με την αντίστοιχη κατανάλωση του προηγούμενου έτους, εφόσον υποβληθεί σχετικό αίτημα από τον πελάτη.
     Απαραίτητες προϋποθέσεις για την εφαρμογή του ευεργετικού μέτρου είναι:
     α. Αίτηση του ιδιοκτήτη στο αρμόδιο Περιφερειακό Γραφείο της ΕΥΔΑΠ, στην οποία θα αναφέρεται ότι η αυξημένη κατανάλωση οφείλεται στη χρήση νερού για τον καθαρισμό της ιδιοκτησίας του.
     β. Δελτίο Αυτοψίας της αρμόδιας Υπηρεσίας του ΥΠΕΧΩΔΕ από το οποίο θα προκύπτει ότι η ιδιοκτησία υπέστη ζημιές από τις πλημμύρες.
     Η ανωτέρω έκπτωση θα χορηγείται μία φορά μόνο και αφορά την παροχή νερού, η οποία υδροδοτεί αποκλειστικά το ακίνητο (υπόγειο ή ισόγειο) που υπέστη ζημιές από τις πλημμύρες.
     Η Υπουργός
     ΒΑΣΩ ΠΑΠΑΝΔΡΕΟΥ»
      13. Στην με αριθμό 2084/9-10-02 ερώτηση δόθηκε με το υπ΄ αριθμ. 250/1-11-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 2084/9-10-2002 που κατέθεσε στη Βουλή, ο Βουλευτής κ. Ηλίας Καλλιώρας, παρακαλούμε να πληροφορήσετε τον κ. Βουλευτή, σύμφωνα με τα στοιχεία της Δ/νσης Δημοσίων Έργων της Περιφέρειας Στερεάς Ελλάδας, τα εξής:
     Α. Για την αντιπλημμυρική προστασία της περιοχής της λεκάνης του Σπερχειού έχουν εκτελεσθεί βάσει της 1ης και 2ης τμηματικής μελέτης των «Αντιπλημμυρικών έργων Σπερχειού ποταμού» τα παρακάτω έργα:
     1. «Διευθέτηση εκτροπής π. Σπερχειού κατάντη ΝΕΟ και Τάφρου Λαμίας από χ.θ.Ο+ΟΟΟ έως χ.θ.7+009» προϋπολογισμού 2.200.000.000 δρχ.
     2. «Διευθέτηση Τάφρου Λαμίας από χ.θ.7+009 έως χ.θ.14+700 και κατασκευή γέφυρας στην χ.θ.5+825,61» προϋπολογισμού 1.070.000.000 δρχ.
     3. «Διευθέτηση Μπεκιορέματος και ρέματος Λυγαριάς και κατασκευή δύο γεφυρών στην Τάφρο Λαμίας» προϋπολογισμού 850.000.000 δρχ.
     Β. Μετά από τις πλημμύρες του Ιανουαρίου του 1997 στο Ν. Φθιώτιδας, συστάθηκαν οι παρακάτω εργολαβίες οι οποίες αφορούν αποκαταστάσεις ζημιών που προκλήθηκαν από τις τότε πλημμύρες:
     1. «Αποκατάσταση κοίτης και αναχωμάτων Αλαμάνας» προϋπολογισμού 300.000.000 δρχ.
     2. «Αποκατάσταση κοίτης και αναχωμάτων Σπερχειού. Τμήμα ανάντη Λιανοκλαδίου» προϋπολογισμού 500.000.000 δρχ.
     3. «Αποκατάσταση κοίτης και αναχωμάτων Σπερχειού. Τμήμα κατάντη Λιανοκλαδίου» προϋπολογισμού 500.000.000δρχ.
     4. «Αποκατάσταση κοίτης και αναχωμάτων Σπερχειού. Τμήμα ανάντη Καστρίου» προϋπολογισμού 200.000.000 δρχ.
     5. «Αποκατάσταση κοίτης και αναχωμάτων Σπερχειού και Aλαμάνας» προϋπολογισμού 600.000.000 δρχ.
     6. «Συμπληρωματικές εργασίες αποκατάστασης κοίτης και αναχωμάτων Σπερχειού και Αλαμάνας» προϋπολογισμού 489.000.000 δρχ.
     7. «Κατασκευή γέφυρας στην επαρχιακή οδό Μακρακώμης-Σπερχειάδας» προϋπολογισμού 700.000.000 δρχ.
     8. «Κατασκευή γέφυρας στην επαρχιακή οδό Λιανοκλαδίου-Λουτρών Υπάτης» προϋπολογισμού 400.000.000 δρχ.
     9. «Κατασκευή νέας γέφυρας στην χ.θ.48+760 της Ε.Ο. αρ. 38 Λαμίας Καρπενησίου» προϋπολογισμού 350.000.000 δρχ.
     10. «Κατασκευή νέας γέφυρας επί του Ασωπού ποταμού στην ΠΕΟ Αθηνών Λαμίας» προϋπολογισμού 450.000.000 δρχ.
     11. «Κατασκευή νέας γέφυρας Σπερχειού στην επαρχιακή οδό Λαμίας-Κωσταλέξι» προϋπολογισμού 550.000.000 δρχ.
     12. «Κατασκευή προστατευτικών αντιπλημμυρικών έργων στον Σπερχειό ποταμό εκατέρωθεν των πρόσφατα κατασκευασθεισών γεφυρών α) στην Επ.οδό Μακρακώμης-Σπερχειάδας β) στην Ε.Ο Λαμίας-Καρπενησίου (χ.θ.48+ 760) και γ) στην Επ.οδό Λιανοκλάδι-Λ.Υπάτης» προϋπολογισμού 200.000.000 δρχ.
     13. «Επείγουσες εργασίες αποκατάστασης ζημιών από πλημμύρες στο Εθνικό Οδικό Δίκτυο Ν. Φθιώτιδας» προϋπολογισμού 200.000.000 δρχ.
     14. «Κατασκευή νέας γέφυρας στην επαρχιακή οδό Λαμίας-Φραντζή» η οποία επαναδημοπρατήθηκε λόγω διάλυσης και βρίσκεται σε φάση ανάθεσης με προϋπολογισμό 800.000.000 δρχ. 
     Από τα παραπάνω έργα έχουν ολοκληρωθεί τα καθαρώς αντιπλημμυρικά και οι γέφυρες Σπερχειάδας, Λουτρών Υπάτης και Αγίου Γεωργίου.
     Επίσης πληροφορούμε τον κ. Βουλευτή ότι από το ΥΠΕΧΩΔΕ (Δ7) υπάρχει μια μεγάλη προσπάθεια για την κατασκευή έργων αντιπλημμυρικής προστασίας σε ολόκληρη την χώρα πάντα στα πλαίσια των διαθέσιμων οικονομικών πόρων.
     Πράγματι το πρόγραμμα αντιπλημμυρικών έργων από το 1995 είναι από τα μεγαλύτερα που έγιναν.
     Εκδόθηκαν εγκύκλιοι (Εγκ. 33/97), δόθηκαν οδηγίες στις Περιφερειακές Υπηρεσίες, έγιναν επισκέψεις και αυτοψίες των αρμοδίων των κεντρικών Υπηρεσιών του ΥΠΕΧΩΔΕ σε αυτές και στα ευπαθή σημεία από τον πλημμυρικό κίνδυνο σε ολόκληρη τη χώρα.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      14. Στην με αριθμό 2085/9-10-02 ερώτηση δόθηκε με το υπ΄ αριθμ. 251/1-11-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 2085/9-10-2002 που κατέθεσε στη Βουλή, ο Βουλευτής κ. Ηλίας Καλλιώρας, παρακαλούμε να πληροφορήσετε τον κ. Βουλευτή, σύμφωνα με τα στοιχεία της ΕΥΔΕ/Συντήρησης Αυτοκινητοδρόμων, τα εξής:
     Το κέντρο αποχιονισμού στη Λαμία θα στεγάζεται στις υπάρχουσες εγκαταστάσεις της Δινσης Ελέγχου Συντήρησης Έργων της Περιφέρειας Στερεάς Ελλάδας (ΔΕΣΕ) και θα έχει την ευθύνη του συντονισμού επιχειρήσεων αποχιονισμού στο τμήμα του Αυτοκινητοδρόμου ΠΑΘΕ από Τραγάνα μέχρι το Σταθμό Διοδίων Δρυμώνα. Στο κέντρο αυτό θα διαμορφωθεί αίθουσα συσκέψεων και συντονισμού με πλήρη τηλεπικοινωνιακά μέσα (τηλεφωνικές γραμμές - τηλεοράσεις).
     Σε κάθε υποσταθμό αποχιονισμού που θα γίνει στο Νομό Φθιώτιδας (Άγιο Κωνσταντίνο, Τραγάνα και Άγιοι Θεόδωροι) προβλέπονται να εγκατασταθούν τρία (3) αποχιονιστικά με λεπίδα και αλατιέρα ελαχίστης ιπποδύναμης 300 ίππων, μία (1) φρέζα στη Τραγάνα και μία (1) στους Αγίους Θεοδώρους και δύο (2) φορτωτές τύπου JCB με τους χειριστές τους.
     Σε κάθε υποσταθμό θα διαμορφωθεί βάση για την εγκατάσταση πέντε (5) προκατασκευασμένων οικίσκων τύπου ISO ΒΟΧ, θα γίνει η εγκατάσταση αυτών με τον εξοπλισμό τους, θα τοποθετηθεί στέγαστρο επιφάνειας 120 μ2 περίπου για την προστασία των μηχανημάτων, καθώς και δύο (2) δεξαμενές καυσίμων 5.000 lit εκάστη, μία (1) γεννήτρια ηλεκτροφωτισμού για την αντιμετώπιση τυχόν διακοπής του ρεύματος.
     Επίσης σε κάθε υποσταθμό αποχιονισμού θα διαμορφωθεί αποθήκη άλατος και ο περιβάλλων χώρος.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      15. Στην με αριθμό 2087/9-10-02 ερώτηση δόθηκε με το υπ΄ αριθμ. 252/1-11-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 2087/9-10-2002 που κατέθεσε στη Βουλή, ο Βουλευτής κ. Ηλίας Καλλιώρας, παρακαλούμε να πληροφορήσετε τον κ. Βουλευτή, σε θέματα της αρμοδιότητάς μας και σύμφωνα με τα στοιχεία της ΕΥΔΕ/Αυτοκινητόδρομος ΠΑΘΕ, τα εξής:
     Το ΥΠΕΧΩΔΕ έχει προγραμματίσει την μετατροπή του τμήματος από Σκάρφεια μέχρι Ράχες της Εθνικής Οδού Αθηνών - Θεσσαλονίκης σε αυτοκινητόδρομο. Τα δύο υποτμήματα αυτού «Αρχή Α.Κ. Θερμοπυλών - Νέα Κοίτη Σπερχειού» και «Τέλος Α.Κ. Ροδίτσας - Αρχή Α.Κ. Αγ. Μαρίνας Στuλίδας» έχουν προταθεί για άμεση κατασκευή, προκειμένου να αυξηθεί η ασφάλεια της κυκλοφορίας.
     Στα παραπάνω υποτμήματα έχουν σχεδόν ολοκληρωθεί όλες οι προβλεπόμενες από τις σχετικές συμβάσεις, οι οποίες ανατέθηκαν με βάση τη διαδικασία της παρ.3 άρθρο 9 του Π.Δ. 346/98, μελέτες και οι Μελέτες Περιβαλλοντικών Επιπτώσεων (ΜΠΕ) αυτών που βρίσκονται στο στάδιο της αξιολόγησής τους από την αρμόδια Υπηρεσία του ΥΠΕΧΩΔΕ (ΕΥΠΕ) για την προστασία του Περιβάλλοντος.
     Στο υποτμήμα «Τέλος Α.Κ. Ροδίτσας - Αρχή Α.Κ. Αγ. Μαρίνας Στυλίδας» από τη μελέτη προβλέπονταν στην περιοχή της Βιομηχανικής Ζώνης Λαμίας πλήρης ανισόπεδος κόμβος (Α.κ. Αγ. Παρασκευής) πλησίον και σε αντικατάσταση του υπάρχοντος ημικόμβου, προκειμένου να εξυπηρετηθεί η Βιομηχανική Ζώνη.
     Πληροφορούμε τον κ. Βουλευτή ότι στη μελέτη οδοποιίας του παραπάνω υποτμήματος και του κόμβου η Βιομηχανική Περιοχή (ΒΙΠΕ) αποτυπώνεται στην σωστή της θέση και η εκ παραδρομής λανθασμένη εκτύπωση του υπ' αρ. 7 σχεδίου, (κλ. 1 :20000) που συνοδεύει την σχετική Μελέτη Περιβαλλοντικών Επιπτώσεων (ΜΠΕ) ουδόλως επηρεάζει τον όλο σχεδιασμό του έργου.
     Στα πλαίσια της αξιολόγησης της Μελέτης Περιβαλλοντικών Επιπτώσεων από την ΙΔ΄ Εφορεία Προϊστορικών και Κλασικών Αρχαιοτήτων του Υπουργείου Πολιτισμού διατυπώθηκε, αρνητική άποψη για την κατασκευή του Α.Κ. Αγ. Παρασκευής στην προβλεπόμενη από τη μελέτη θέση, με το σκεπτικό ότι μέρος του κόμβου αναπτύσσεται εντός της αρχαιολογικής περιοχής Α όπου απαγορεύεται η δόμηση. Επίσης η Δ/νση Προϊστορικών και Κλασικών Αρχαιοτήτων του Υπουργείου Πολιτισμού με το ΥΠΠΟ/ΑΡΧ/Α1/Φ39/ 42874/2684/07.08.2002 έγγραφό της, ζητάει τροποποίηση της παραπάνω μελέτης και μεταφορά του κόμβου εκτός των ορίων του αρχαιολογικού χώρου.
     Στη συνέχεια ο μελετητής και η αρμόδια Υπηρεσία (ΕΥΔΕ/Αυτοκινητόδρομος ΠΑΘΕ) διερεύνησαν τη δυνατότητα μετατόπισης του κόμβου ή αλλαγής (μείωσης) των γεωμετρικών χαρακτηριστικών του κόμβου ώστε αυτός να χωροθετείται εκτός της Ζώνης Α.
     Από την διερεύνηση αυτή προέκυψε ότι η μικρή μετάθεση, με παράλληλη μείωση των γεωμετρικών στοιχείων οδηγεί λόγω της ύπαρξης σε μικρή απόσταση της Ν.Ε.Ο. και της σιδηροδρομικής γραμμής, σε κόμβο, με ελλειπή γεωμετρικά στοιχεία, που τον καθιστά μη ασφαλή για τα μεγάλα οχήματα που αυτός καλείται να εξυπηρετήσει.
     Η παραπάνω Υπηρεσία σε συνεργασία με τους μελετητές του έργου προχώρησε στην ανεύρεση νέας θέσης του κόμβου (χ.θ. 6+500 περίπου), που να εξασφαλίζει ικανοποιητικά την κυκλοφοριακή εξυπηρέτηση της Βιομηχανικής Περιοχής (ΒΙΠΕ) και της ευρύτερης περιοχής.
     Κατόπιν των ανωτέρω θα ανασυνταχθούν άμεσα οι σχετικές μελέτες που απαιτούνται, ώστε η δημοπράτηση του έργου να γίνει στις προβλεπόμενες προθεσμίες.
     Τέλος πληροφορούμε τον κ. Βουλευτή ότι η χρηματοδότηση των μελετών αυτών γίνεται από πιστώσεις της «ΤΕΟ» Α.Ε.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      16. Στην με αριθμό 2087/9-10-02 ερώτηση δόθηκε με το υπ΄ αριθμ. 640/30-10-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμόν 2087/09.10.2002 ερώτηση του Βουλευτή κ. Ηλία Κctλλιώρα, σας γνωρίζουμε τα εξής:
     Η θέση Πλατάνια Μεγάλης Βρύσης είναι κηρυγμένος αρχαιολογικός χώρος ήδη από την δεκαετία του 1960. Το 1974, σε μικρής κλίμακας ανασκαφική έρευνα ήρθαν στο φως στοιχεία για τη χρήση του χώρου κατά την διάρκεια της Νεολιθικής περιόδου και της Εποχής του Χαλκού. Για την πληρέστερη προστασία του χώρου θεσμοθετήθηκαν Ζώνες προστασίας Α (αδόμητη, απολύτου προστασίας) και Β (με περιορισμούς στους όρους δόμησης). Το 2001 και το 2002 διενεργήθηκε σωστική ανασκαφή, στο νοτιοδυτικό τμήμα του αρχαιολογικού χώρου, η οποία αποκάλυψε σημαντικό ταφικό περίβολο των κλασικών χρόνων, το οποίο θα διατηρηθεί ορατό και επισκέψιμο.
     Τρεις από τους κεντρικούς κλάδους της ΠΑΘΕ και τμήμα ενός παραδρόμου του κόμβου της Μεγάλης Βρύσης έχουν χωροθετηθεί εντός της ζώνης Α απολύτου προστασίας. Το Υπουργείο Πολιτισμού έχει επισημάνει το πρόβλημα και σύμφωνα με τους αρμοδίους του Υ.ΠΕ.ΧΩ.Δ.Ε., ήδη μελετάται τροποποίηση της μελέτης και μετατόπισης του έργου εκτός των ορίων του αρχαιολογικού χώρου.
     Ο Υπουργός
     ΕΥΑΓΓΕΛΟΣ ΒΕΝΙΖΕΛΟΣ»
      17. Στην με αριθμό 2089/9-10-02 ερώτηση δόθηκε με το υπ΄ αριθμ. 253/1-11-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ερώτηση με αριθμό 2089/9-10-2002 που κατέθεσε στη Βουλή, ο Βουλευτής κ. Βασίλης Κορκολόπουλος, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/Συντήρησης Αυτοκινητοδρόμων του ΥΠΕΧΩΔΕ, τα εξής:
     Από το ΥΠΕΧΩΔΕ για την αντιμετώπιση της ευστάθειας του πρανούς στη χ.θ.99+500 του αυτοκινητοδρόμου Κορίνθου - Τρίπολης στο ρεύμα προς Κόρινθο, πρόσφατα έγιναν οι παρακάτω ενέργειες:
     - Με την αρ. πρωτ. Δ3β/ΟΙ1ΟΙ59-Α/25.06.2002 απόφαση του Υπουργού ΠΕΧΩΔΕ, εγκρίθηκε πίστωση 500.000 € από πόρους της ΤΕΟ Α.Ε για βελτίωση της ευστάθειας των πρανών του παραπάνω αυτοκινητόδρομου.
     - Η ΕΥΔΕ/Συντήρησης Αυτοκινητοδρόμων εκπόνησε μελέτη, η οποία περιλαμβάνει και την αντιμετώπιση κατά προτεραιότητα του δημιουργηθέντος προβλήματος λόγω κατολίσθησης στη χ.θ. 99+500 του αυτοκινητοδρόμου αυτού, σύμφωνα με τα αναφερόμενα στην Τεχνική περιγραφή του έργου.
     - Με την υπ' αρ. πρωτ. 23466/13.09.2002 απόφαση του Γενικού Γραμματέα ΥΠΕΧΩΔΕ, έγινε η έγκριση των συμβατικών τευχών και δημοπράτησης του έργου «Βελτίωση ευστάθειας πρανών στον άξονα Κόρινθος - Τρίπολη» και σύμφωνα με τη διακήρυξη της δημοπρασίας το έργο δημοπρατήθηκε στις 16.10.2002 για την ανάδειξη αναδόχου και την εν συνεχεία αντιμετώπιση του φαινομένου.
     - Η αρμόδια Υπηρεσία του ΥΠΕΧΩΔΕ για τη συντήρηση των αυτοκινητοδρόμων μέχρι σήμερα δεν έχει προβεί στην μερική άρση της κατάπτωσης λόγω της επικινδυνότητας να προξενηθούν πολλαπλάσια προβλήματα στο σώμα της κατολισθαίνουσας μάζας, έχει όμως προβεί στην τοποθέτηση προειδοποιητικής σήμανσης στο τμήμα του αυτοκινητοδρόμου που έχει εκδηλωθεί το παραπάνω φαινόμενο.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      18. Στην με αριθμό 2088/9-10-02 ερώτηση δόθηκε με το υπ΄ αριθμ. 641/30-10-02 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ’ αριθμόν 2088/09.10.2002 ερώτηση του Βουλευτή κ. Βασίλειου Κορκολόπουλου, σας γνωρίζουμε τα εξής:
     	Με τον όρο λειτουργικά αντικείμενα (άρθρο 20 του Ν. 3028/2002) νοούνται όλα τα «εκκλησιαστικά» λειτουργικά αντικείμενα, τα οποία μαζί με τις εικόνες, που χρονολογούνται μεταξύ του 1453 - 1830 θεωρούνται αυτοδικαίως μνημεία.
     Ο Υπουργός
     ΕΥΑΓΓΕΛΟΣ ΒΕΝΙΖΕΛΟΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Πέμπτης 17 Απριλίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.2 και 3 Καν. Βουλής)
      1. Η με αριθμό 565/14-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Ανάπτυξης, σχετικώς με το κλείσιμο του σταθμού παραγωγής ηλεκτρικού ρεύματος στην Άνδρο κ.λπ.
      2. Η με αριθμό 560/14-4-2003 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εξωτερικών, σχετικώς με τις καταγγελίες για παραβίαση των ανθρωπίνων δικαιωμάτων της ελληνικής μειονότητας στην Αλβανία κ.λπ.
      3. Η με αριθμό 567/14-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εργασίας και Κοινωνικών Ασφαλίσεων, σχετικώς με την επιμήκυνση του χρόνου καταβολής της επιδότησης στους μακροχρόνιους ανέργους κ.λπ.
      4. Η με αριθμό 568/14-4-2003 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Δημόσιας Τάξης, σχετικώς με τη γνωστοποίηση ποινικών δικογραφιών συλληφθέντων στις αντιπολεμικές διαδηλώσεις στην ΙΝΤΕΡΠΟΛ κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
      1. Η με αριθμό 564/14-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Ανάπτυξης σχετικώς με τον έλεγχο και την τήρηση των κανόνων ανταγωνισμού και της ελεύθερης διακίνησης του Τύπου στο νομό Ηρακλείου κλπ.
      2. Η με αριθμό 562/14-4-2003 επίκαιρη ερώτηση του Βουλευτή της Νέας Δημοκρατίας κ. Μιχάλη Χαλκίδη προς τον Υπουργό Εθνικής Παιδείας και Θρησκευμάτων, σχετικώς με τις μεταθέσεις καθηγητών της δευτεροβάθμιας εκπαίδευσης στο Νομό Ημαθίας κλπ.
      3. Η με αριθμό 566/14-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Εργασίας και Κοινωνικών Ασφαλίσεων, σχετικώς με την καταβολή των δεδουλευμένων στους εργαζομένους της επιχείρησης «ΙΠΠΟΚΑΜΠΟΣ» στο Κορωπί κλπ.
      
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου: 
      Πρώτη είναι η με αριθμό 5660/4-2-2003 ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Οικονομίας και Οικονομικών, σχετικώς με τη λήψη μέτρων για την αύξηση της ανταγωνιστικότητας της ελληνικής γεωργίας.
      Η ερώτηση του κυρίου συναδέλφου έχει ως εξής: 
      «Η ελληνική γεωργία διέρχεται περίοδο βαθιάς και παρατεταμένης κρίσεως με αποτέλεσμα τη χαμηλή ανταγωνιστικότητα των ελληνικών προϊόντων και τη δραματική πτώση του εισοδήματος των αγροτοκτηνοτρόφων.
      Για την αναστροφή της καταστάσεως που επικρατεί στη γεωργία απαιτείται η λήψη των παρακάτω μέτρων, τα οποία συνεχώς προτείνει η Νέα Δημοκρατία, ήτοι:
      Κατάργηση Ειδικού Φόρου Κατανάλωσης (ΕΦΚ) στα καύσιμα για αγροτική χρήση.
      Μείωση συντελεστή ΦΠΑ για αγορά αγροτικών μηχανημάτων από 18% σε 8%.
      Επιστροφή ΦΠΑ επί των επιδοτήσεων για τους αγρότες του ειδικού καθεστώτος και
      Απαλλαγή από το τεκμήριο αγοράς του παγίου εξοπλισμού της γεωργικής εκμεταλλεύσεως.
      Ερωτάται ο αρμόδιος Υπουργός: 
      1. Προτίθεται πραγματικά να λάβει ουσιαστικά μέτρα κυρίως στην κατεύθυνση της μειώσεως του κόστους παραγωγής, που τα τελευταία χρόνια παρουσιάζει αυξητική τάση;
      2. Θα προχωρήσει στη θεσμοθέτηση των μέτρων που προτείνει η Νέα Δημοκρατία για την αντιμετώπιση της κρίσεως που αντιμετωπίζει η ελληνική γεωργία;»
      Θα απαντήσει ο Υφυπουργός Οικονομικών κ. Φωτιάδης.
      Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, είναι γεγονός ότι η Νέα Δημοκρατία προτείνει μέτρα για όλες τις τάξεις μεταξύ αυτών και τους αγρότες. Αλλά ξεκινώντας την απάντησή μου θα ήθελα να θυμίσω στον κύριο συνάδελφο ότι στο σπίτι του κρεμασμένου δεν μιλάνε για σχοινί. Και θα θυμίσω ακόμα ότι το 1992 με δική σας δέσμευση αυξήθηκε κατακόρυφα ο ειδικός φόρος κατανάλωσης στα πετρελαιοειδή και επιβαρύνθηκε…
      ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Το 2003 έγινε.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μη διακόπτετε. Συνεχίστε, κύριε Υπουργέ.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η εν πολλαίς αμαρτίαις περιπεσούσα γυνή. Θέλετε τώρα να αποποιηθείτε το παρελθόν σας αλλά αυτό σας ακολουθεί. Η ιστορία είναι για να διδάσκει.
      Θα θυμίσω λοιπόν ότι με τη δική σας κυβέρνηση  το 1992 υπήρξε μια κατακόρυφη αύξηση της τιμής του πετρελαίου και επομένως μια επιβάρυνση των αγροτών. Πρόσφατο είναι το παρελθόν. Και καμιά απολύτως ειδική ρύθμιση για τους αγρότες δεν υπήρχε. 
      Αντίθετα, η Κυβέρνηση του ΠΑΣΟΚ για το πετρέλαιο από το 1995 καθιέρωσε την επιστροφή του 30% του ειδικού φόρου κατανάλωσης με έναν ειδικό ποσοστιαίο τρόπο επί της συνολικής αξίας της παραγωγής, το οποίο σήμερα έχει φθάσει στο 50% για το σύνολο της αγροτικής παραγωγής, αλλά και για ορισμένες περιπτώσεις όπως τα αντλητικά συγκροτήματα, τα ξηραντήρια, τους ανεμομείκτες, τα θερμοκήπια, όπου το ποσοστό επιστροφής φθάνει στο 80% του ειδικού φόρου κατανάλωσης.
      Επομένως έχει γίνει μια γενναία παροχή προς τους αγρότες. Αν μάλιστα συνδυαστεί και με την επιστροφή του ΦΠΑ το ποσό φθάνει τα 100 δισεκατομμύρια δραχμές επιστροφή ΦΠΑ και ειδικού φόρου κατανάλωσης στον αγροτικό τομέα, ένα ποσό που ομολογουμένως είναι σημαντικό και ενισχύει το εισόδημα του αγρότη.
      Όσον αφορά το ΦΠΑ, καλό θα είναι να διαβάζετε και τους εθνικούς νόμους αλλά και τις οδηγίες της Ευρωπαϊκής Ένωσης. Θα γνωρίζετε ότι ο ΦΠΑ ρυθμίζεται από την 6η οδηγία της Ευρωπαϊκής Ένωσης και επομένως η οποιαδήποτε ρύθμιση θα πρέπει να είναι συμβατή…
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κάνετε λάθος.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μη θορυβείτε.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η οποιαδήποτε ρύθμιση επαναλαμβάνω ότι θα πρέπει να είναι συμβατή με την ευρωπαϊκή νομοθεσία. Έτσι θα έλεγα ότι η ερώτησή σας μάλλον απευθύνεται σε ανθρώπους που δεν γνωρίζουν και όχι σε συναδέλφους σας οι οποίοι πιστεύω ότι γνωρίζουν τα θέματα.
      Επίσης θα σας θυμίσω ότι το 1990, δηλαδή με δική σας κυβέρνηση –και ορθώς- ερμηνεύοντας την 6η οδηγία της Ευρωπαϊκής Ένωσης έχει διευκρινισθεί τι ισχύει και σας διαβάζω επί λέξει την απόφαση του Υπουργού Οικονομικών επί Νέας Δημοκρατίας: «δεν περιλαμβάνονται στην αξία πώλησης για την επιστροφή του φόρου οι διάφορες επιδοτήσεις που δίνονται από το δημόσιο ή την Κοινότητα για την ενίσχυση της αγροτικής παραγωγής και εξαιρούνται μόνο επιδοτήσεις που δίνονται στον αγρότη μέσω των αγοραστών». Στην περίπτωση αυτή δικαιούχοι βάσει των κοινοτικών κανονισμών είναι οι αγοραστές οι οποίοι υποχρεούνται να καταβάλλουν στους αγρότες ορισμένη τιμή αγοράς των προϊόντων τους. Δηλαδή το ζήτημα έχει λυθεί από το 1990 με ερμηνευτική διευκρίνιση του Υπουργείου Οικονομικών. Είναι μία λύση την οποία ορθώς έδωσε η κυβέρνηση της Νέας Δημοκρατίας γιατί είναι συμβατή με την 6η οδηγία της Ευρωπαϊκής Ένωσης.
      Επομένως είναι σαφές και κατηγορηματικό ότι επιστροφή ΦΠΑ δικαιούται μόνο η αξία της παραγωγής που υπόκειται στο ΦΠΑ και αυτή είναι πάγια αρχή της Ευρωπαϊκής Ένωσης.
      Όσον αφορά τους συντελεστές οφείλω να θυμίσω ότι αυτοί καθορίζονται πάλι από την Ευρωπαϊκή Ένωση και επομένως οποιαδήποτε αλλαγή του ποσοστού του συντελεστή του ΦΠΑ θα πρέπει να τύχει της έγκρισης της Ευρωπαϊκής Ένωσης.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παπανικολάου έχει το λόγο.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, ο κύριος Υπουργός άρχισε πολύ ωραία, διότι αναγνώρισε επιτέλους -αλλάζοντας τη γνωστή καραμέλα της κυβερνήσεως ότι η Νέα Δημοκρατία δεν έχει προτάσεις- ότι πραγματικά έχει προτάσεις η Νέα Δημοκρατία. Όμως δεν απέφυγε τον πειρασμό να αναφερθεί στην παρελθοντολογία. 
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, για μισό λεπτό θα κρατήσω το χρόνο.
      Η «επιλεκτική» μνήμη είναι μια ενδημική ασθένεια στο πολιτικό μας σύστημα και κατά καιρούς χρησιμοποιείται απ’ όλες τις πτέρυγες. 
      Προχωρήστε τώρα στην ερώτησή σας.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Αναλόγως, κύριε Πρόεδρε. Πάντως ο κύριος Υπουργός παρουσίασε κάποια έξαρση.
      ΠΡΟΕΔΡΕΥΩΝ (Κωνσταντίνος Γείτονας): Επαναλαμβάνω, κύριε συνάδελφε, ότι είναι ενδημική ασθένεια όλων των πτερύγων.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ:  Κύριε Πρόεδρε, μεταφέρω για πολλοστή φορά την κραυγή αγωνίας των αγροτών μας της περιφέρειας, οι οποίοι πραγματικά βρίσκονται σε δεινή κατάσταση και τα γνωστά αδιέξοδα καθημερινά οξύνονται και διευρύνονται. Δυστυχώς η Κυβέρνηση παραμένει απλώς θεατής και οι υπηρεσίες  στηρίξεως του αγρότη είναι σε κατάσταση κομματικής αιχμαλωσίας και διαλύσεως. Ο αγρότης έχει εγκαταλειφθεί στην τύχη του αφού ο ίδιος ο Πρωθυπουργός πέρσι είπε «ας αλλάξει επάγγελμα». Ο δε αρμόδιος Υπουργός Γεωργίας είπε «ας τα βγάλει πέρα μόνος του ο αγρότης».
      Έτσι αφού η μείωση του αγροτικού πληθυσμού είναι της τάξεως ενός μεγάλου αριθμού, σαράντα επτά χιλιάδων, κάθε χρόνο, αφού το κόστος παραγωγής αυξάνεται ανεξέλεγκτα, αφού οι τιμές των αγροτικών προϊόντων είναι εξευτελιστικές, και αντίθετα ο καταναλωτής πληρώνει διογκωμένες τιμές. Αφού υπάρχει μείωση του αγροτικού εισοδήματος και οι τιμές παραγωγού μόνο το πρώτο εξάμηνο του 2002 μειώθηκαν κατά 10,3%, στη δε τελευταία δεκαετία ο αγρότης έχασε 22% από το εισόδημά του. Επίσης, η καθυστέρηση στην καταβολή των επιδοτήσεων από την Ευρωπαϊκή Ένωση είναι πρωτόγνωρη και οι αποζημιώσεις ανεπαρκείς. Το έλλειμμα του εμπορικού ισοζυγίου διευρύνεται ανησυχητικά και οι επενδύσεις στον αγροτικό τομέα μειώνονται καίρια και δεν προωθούνται τα διαρθρωτικά προγράμματα του Γ΄ ΚΠΣ. 
      Αποκαλυπτικός ήταν ο κ. Λουράντος, ο Γενικός Γραμματέας του Υπουργείου Γεωργίας, ο οποίος σε επιστολή του είπε και ομολόγησε ότι από τα τριάντα επτά αγροτικά προγράμματα τα τριάντα δύο δεν υλοποιούνται. Τα σχόλια δικά σας. 
      Βρισκόμαστε στον τρίτο χρόνο του Γ΄ ΚΠΣ και η απορροφητικότητα για την προβολή του ελαιολάδου, που είναι εθνικό προϊόν και φάρμακο, είναι της τάξεως του 0% και οι ελαιοπαραγωγοί βρίσκονται σε τραγική κατάσταση. Η κατάσταση θα επιδεινωθεί λόγω της ΚΑΠ και της διευρύνσεως της Ευρωπαϊκής Ενώσεως τα επόμενα χρόνια. Και σύμφωνα με επίσημες έρευνες οι απολήψεις μας από το Ταμείο Εγγυήσεων θα φθάσουν στο 60% των σημερινών δεδομένων. 
      Συνεπώς όσο η Κυβέρνηση παραμένει στο ρόλο παρατηρητή, οι Έλληνες αγρότες θα πρέπει να περιμένουν ακόμη πιο δυσμενείς εξελίξεις και ημέρες. Άρα επείγει η θεσμοθέτηση και η εφαρμογή των μέτρων που προτείνει η Νέα Δημοκρατία για τη σωστή αντιμετώπιση της κρίσεως της ελληνικής γεωργίας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Οικονομικών κ. Φωτιάδης.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Οφείλω να ομολογήσω ότι η Νέα Δημοκρατία, κύριε συνάδελφε, έχει προτάσεις και τις έχει αποδείξει με τη διάλυση της ΚΥΔΕΠ, με το διπλασιασμό της τιμής των καυσίμων, με τον υπερδιπλασιασμό της τιμής των λιπασμάτων και όλων των εφοδίων σε ελάχιστο χρονικό διάστημα. Αυτό οφείλουμε να το ομολογήσουμε. 
      Όσον αφορά δε το εισόδημα, θα σας παραπέμψω και πάλι στα στοιχεία της EUROSTAT που είναι μια πηγή που συχνά επικαλείσθε. Τα στοιχεία αυτά τα χρησιμοποιείτε εσείς όταν είναι αρνητικά. Θα σας πω ότι η EUROSTAT βεβαιώνει ότι το συνολικό εισόδημα των Ευρωπαίων αγροτών έχει μειωθεί σημαντικά το 2002, σε αντίθεση με το εισόδημα των Ελλήνων αγροτών που έχει αυξηθεί πάνω από 5% για το 2002. Επομένως στοιχεία τα οποία δεν σας ευνοούν, καλό θα είναι να μην τα μνημονεύετε. 
      Αναφορικά τώρα με το θέμα της φορολογίας που μνημονεύετε θα σας πω ότι το σύνολο σχεδόν των αγροτών με τα μέτρα που έχουμε πάρει δεν πληρώνει ούτε μια δραχμή φόρο εισοδήματος.
      Δεν πληρώνουν ούτε μία δραχμή οι περισσότεροι από τους αγρότες για τη μεταβίβαση των αγροτικών τους επιχειρήσεων αφού και μέχρι 180 εκατομμύρια δραχμές υπό όρους απαλλάσσονται από τη φορολογία μεταβίβασης αγροτικών επιχειρήσεων. Και έχουμε πάρει μία σειρά από ιδιαίτερα σημαντικά μέτρα για τους αγρότες. 
      Όσον αφορά δε το τεκμήριο, πρέπει να πούμε ότι απαλλάσσονται ήδη από αυτό, ολόκληρο το ποσό που διατίθεται για την αγορά αρδευτικού εξοπλισμού επιπλέον δαπάνη μέχρι 10.000 ευρώ, για τον πρώτο χρόνο, απαλλάσσονται του τεκμηρίου τα εξαρτήματα που θα αγοράσει κανείς με δάνειο, μια και το δάνειο αποτελεί δικαιολόγηση του τεκμηρίου και απαλλάσσονται επιπλέον, πλέον των 10.000 ευρώ και άλλα 5.000 ευρώ για τα κινητά πράγματα της επιχείρησης. Επομένως, θα έλεγα, για τη συντριπτική πλειοψηφία των Ελλήνων αγροτών, το 99,9% των αγροτών, δεν υπάρχει θέμα τεκμηρίου. Φαίνεται ότι οι φίλοι σας είναι το ένα χιλιοστό των αγροτών, είναι μεγαλοαγρότες οι οποίοι κάνουν επενδύσεις πολύ μεγαλύτερες απ’ αυτές τις οποίες ανέφερα. 
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Να τα πείτε στον Έβρο, στην περιοχή σας αυτά. Θα σας δέσουν! 
      ΠΡΟΕΔΡΕΥΩΝ (Κωνσταντίνος Γείτονας): Κύριε Παπανικολάου, μπορείτε λίγο να ηρεμήσετε; Κοινοβουλευτικό διάλογο έχουμε, υπάρχει ο λόγος και ο αντίλογος, θα κρίνουν οι πολίτες. 
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Μα, κρίνει και το Σώμα.
      ΠΡΟΕΔΡΕΥΩΝ (Κωνσταντίνος Γείτονας): Ακριβώς, και το Σώμα. Αλλά προπάντων θα κρίνουν οι πολίτες αυτά που είπατε σεις και όσα είπε ο κύριος Υπουργός. 
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Θα τον συλλάβουν οι αγρότες. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ. 
      Προχωρούμε στις αναφορές και ερωτήσεις δευτέρου κύκλου.
      Πρώτη είναι η υπ’ αριθμ. 6823/27.2.2003 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Οικονομίας και Οικονομικών, σχετικώς με την ένταξη στο Περιφερειακό Επιχειρησιακό Πρόγραμμα Κεντρικής Μακεδονίας του έργου κατασκευής νέου κτιρίου για το Κέντρο Υγείας Μαυροθάλασσας Σερρών. 
      Η ερώτηση του κυρίου συναδέλφου έχει ως εξής:
      «Το Κέντρο Υγείας Μαυροθάλασσας Σερρών εξυπηρετεί κατ’ αρχήν, από πλευράς πληθυσμιακής, μια ευρεία περιοχή και παρά την πρόβλεψη για υπηρέτηση συγκεκριμένου ιατρικού, νοσηλευτικού και βοηθητικού προσωπικού προς κάλυψη των αναγκών του, τελικά λιγότερο προσωπικό εκεί υπηρετεί και μέρος του είναι αποσπασμένο. Η κτιριακή και λοιπή του υποδομή δεν είναι η πρέπουσα, γι’ αυτό και υπάρχουν κατά καιρούς απόπειρες για κατασκευή ενός νέου πλήρως οργανωμένου και εξοπλισμένου. Μάλιστα υπήρξαν και κυβερνητικέςυποσχέσεις για ένταξή του στο πρόγραμμα Υγείας και Πρόνοιας Περιφέρειας Κεντρικής Μακεδονίας.
      Ερωτάται ο Υπουργός: 
      Για τη γνώση σας περί των παραπάνω και κατ’ επέκταση για την ένταξή του (ή όχι) και σε ποιο πρόγραμμα προς κατασκευή του και ευρύτερα για τις προθέσεις σας σ’ αυτό το ζήτημα».
      Θα απαντήσει ο Υφυπουργός Οικονομίας κ. Πάχτας.
    ΧΡΗΣΤΟΣ ΠΑΧΤΑΣ (Υφυπουργός Οικονομίας): Ευχαριστώ, κύριε Πρόεδρε.
    Σε ό,τι αφορά την ένταξη  του Κέντρου Υγείας Μαυροθάλασσας Νομού Σερρών στο ΠΕΠ της Κεντρικής Μακεδονίας κατ’ αρχήν να τονίσω ότι στα κέντρα υγείας του Νομού Σερρών έχουν γίνει ήδη οι εργασίες συντήρησης και επισκευών των κτιριακών υποδομών και των ηλεκτρομηχανολογικών εγκαταστάσεών τους. 
    Πρόσφατα έγινε η προκήρυξη του μέτρου που αφορούσε την προμήθεια ιατροτεχνολογικού και ξενοδοχειακού εξοπλισμού για τις δομές της πρωτοβάθμιας φροντίδας υγείας από το Α’ ΠΕΣΥ της Κεντρικής Μακεδονίας. Έτσι έγινε η προκήρυξη του μέτρου και στη συνέχεια έγιναν οι προτάσεις και εντάχθηκε στο ΠΕΠ της Κεντρικής Μακεδονίας, πράξη με στόχο να προμηθευτεί ιατροτεχνολογικός και ξενοδοχειακός εξοπλισμός για τη φροντίδα της πρωτοβάθμιας υγείας και στο Νομό Σερρών. 
    Σύμφωνα με το έργο αυτό ένα μέρος από την προμήθεια που το έργο αυτό έχει έναν προϋπολογισμό της τάξης του ενός εκατομμυρίου ευρώ, ένα μέρος απ’ αυτό το έργο θα κατευθυνθεί και θα δοθεί για την προμήθεια ιατρικού και ξενοδοχειακού εξοπλισμού τόσο για το Νομό Σερρών όσο και για το Κέντρο Υγείας Μαυροθάλασσας.
    Από την άλλη πλευρά υπάρχει το αίτημα για τη βελτίωση των κτιριακών υποδομών και τη δημιουργία ενός νέου κέντρου υγείας από πλευράς κτιριακής, δεδομένου ότι το Κέντρο Υγείας υπάρχει ως είναι θεσμοθετημένο. 
    Είναι σε εξέλιξη αυτήν τη στιγμή ένας ευρύτερος επανασχεδιασμός των υπηρεσιών υγείας στο Νομό Σερρών. Η Κυβέρνηση έχει δρομολογήσει εξελίξεις για την κάλυψη πρόσθετων κτιριακών αναγκών. Ήταν σε εξέλιξη μία συνεργασία του ΠΕΣΥ με το δήμο για την εύρεση οικοπέδου.
      Ενημερώθηκα από το Υπουργείο Υγείας ότι πρόσφατα, πριν από λίγες εβδομάδες, ο νέος δήμαρχος παρεχώρησε οικόπεδο για τη δημιουργία νέα κτιριακής υποδομής. Έτσι, το ΠΕΣΥ πλέον χρηματοδοτεί τη μελέτη αυτών των νέων κτιριακών εγκαταστάσεων, για να προχωρήσουμε στη δημιουργία και της νέας κτιριακής υποδομής.
      Βεβαίως, για όλα αυτά νομίζω ότι το Υπουργείο Υγείας και Πρόνοιας είναι αρμοδιότερο να απαντήσει. Πάντως, είναι αλήθεια ότι είναι σε εξέλιξη ο επανασχεδιασμός αυτών των κτιριακών υποδομών και σύντομα θα έχουμε και τις τελικές εξελίξεις. Ουσιαστικά έχει δρομολογηθεί το θέμα των κτιριακών υποδομών. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τσιπλάκης.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, τριπλού σκέλους είναι η παρέμβασή μου.
      ΠΡΟΕΔΡΕΥΩΝ (Κωνσταντίνος Γείτονας):  Πάτε για «τρίποντο» δηλαδή.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Είναι ένα αίτημα υποβαλλόμενο κατά τρόπο πανηγυρικό, δημόσιο και αξιόπιστο στο συναρμόδιο με τον Υπουργό Υγείας παριστάμενο κύριο Υπουργό.
      Κατ’ αρχήν είναι ευπρόσδεκτα αυτά τα οποία είπατε και είναι συναφές μάλιστα και το αντικείμενο, μια και μιλήσατε για τον επανασχεδιασμό και των παροχών υγείας στο Νομό Σερρών. Είναι ευπρόσδεκτα αυτά που είπατε για το Κέντρο Υγείας Μαυροθάλασσας που απευθύνεται σε μια ευρύτατη αγροτική περιοχή. Είναι βέβαιο ότι και έχει ελλείπον προσωπικό αυτήν τη στιγμή και η κτιριακή υποδομή του υπάρχοντος κέντρου υγείας δεν είναι η πρέπουσα. Ευπρόσδεκτα τα όσα είπατε και για διορθώσεις στο υπάρχον κτίριο. Αντιμετωπίστε όμως ως συναρμόδιος Υπουργός την προοπτική πρόσθετου νοσηλευτικού, ιατρικού και βοηθητικού προσωπικού και, βεβαίως, η ευμενής σας αντιμετώπιση για το νέο κτιριακό συγκρότημα να προκύψει από πλευράς εφαρμογής στη διαδρομή του χρόνου ότι θα εξελιχθεί ομαλά. Εμείς ως Νέα Δημοκρατία πιστεύουμε ότι ερχόμενοι στην εξουσία θα αναλάβουμε τελικώς την ουσιαστική υλοποίηση αυτού του έργου. Αυτό είναι το πρώτο ζήτημα.
      Το δεύτερο ζήτημα αφορά το Νοσοκομείο Σερρών. Ξέρει ο αρμόδιος Υπουργός τι ενέργειες εγένοντο και πράγματι είναι άξιοι συγχαρητηρίων οι εργαζόμενοι στο παλιό Νοσοκομείο Σερρών που κατόρθωσαν εγκαίρως να μεταφέρουν τις υπηρεσίες στο νέο Νοσοκομείο Σερρών. Όμως υπάρχει εν κυρώσει αυτήν τη στιγμή –αυτήν τη στιγμή δεν έχει γίνει ακόμη- ο οργανισμός του νέου νοσοκομείου που είναι απαραίτητος. Θα καταθέσω και ένα υπόμνημα -γιατί έχουμε εν εξελίξει διαμαρτυρίες στο Νομό Σερρών από πλευράς εργαζομένων του Νοσοκομείου Σερρών και επειδή εσείς εγκρίνετε και τις αναγκαίες χρηματοδοτήσεις- για τα υπάρχοντα, μείζονα και επείγοντα προς λύση προβλήματα συμπληρώσεως του προσωπικού του Νοσοκομείου Σερρών.
      (Στο σημείο αυτό ο Βουλευτής κ. Κωνσταντίνος Τσιπλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ένα τρίτο ζήτημα είναι η ωφελιμότητα του παλαιού Νοσοκομείου Σερρών με την έννοια ότι επιτελικά ενεργούντες ως συναρμόδιος Υπουργός και χρηματοδοτούντες αντίστοιχα θα πρέπει να αντιμετωπίσετε σε επίπεδο οραματικό και όχι τεχνοκρατικό μια άποψη τοπικών φορέων, η οποία υπάρχει και σας την λέω πανηγυρικά, περί ωφελιμότητος του παλιού νοσοκομείου με την έννοια της μεταφοράς της υγειονομικής μονάδας του ΙΚΑ Σερρών, που εξυπηρετεί ογδόντα χιλιάδες περίπου ησφαλισμένους και όπου η παροχή υγείας δεν είναι πρέπουσα, καθώς και πρόσθετων υπηρεσιών που αυτήν τη στιγμή είναι εν σχεδιάσει και θα σας έχουν υποβληθεί. Αν δεν σας έχουν υποβληθεί, λόγω του επιτελικού σας ρόλου πρέπει να το ερευνήσετε. Σας έχουν υποβληθεί ενέργειες εν σχεδιάσει με την έννοια προσθέτων υπηρεσιών σε σχέση με το νέο λειτουργούν Νοσοκομείο Σερρών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η δημόσια υγεία πρέπει να διασφαλιστεί κατά μείζονα τρόπο στο Νομό Σερρών και αυτή είναι έκκληση και η προτροπή προς εσάς που είστε συναρμόδιος Υπουργός. 
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, έληξε ο χρόνος σας. Δεν θα μετρηθεί «καλάθι»...
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Συνήθως υπάρχουν οι σχεδιασμοί, αλλά οι πρέπουσες χρηματοδοτήσεις δεν εξελίσσονται την ώρα που πρέπει. 
      Ευχαριστώ, κύριε Πρόεδρε, και με συγχωρείτε.
      ΠΡΟΕΔΡΕΥΩΝ (Κωνσταντίνος Γείτονας):   Κύριε Υπουργέ, εκτιμώ ότι με «τρίποντο» θα απαντήσετε και εσείς…
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Κύριε Πρόεδρε, ο αγαπητός συνάδελφος, έθεσε -πέραν της ερωτήσεως που κλήθηκα να απαντήσω-δύο τρία νέα ερώτημα θεωρώντας ότι απάντηση για την ερώτηση που είχε καταθέσει, όπως ανέφερε και ο ίδιος, είναι ικανοποιητική.
      Όσον αφορά αυτά τα θέματα, θα πρέπει να τα δούμε με το Υπουργείο Υγείας και Πρόνοιας σε συνεργασία με τους συναδέλφους της περιοχής, το νέο διοικητή του νοσοκομείου και βεβαίως τη διοίκηση των ΠΕΣΥ και να εξετάσουμε πώς θα σχεδιαστεί με τον καλύτερο δυνατό τρόπο η παροχή υπηρεσιών υγείας στο Νομό Σερρών. Όμως θέλω να τονίσω ότι το νέο Νοσοκομείο 
Σερρών είναι ένα κόσμημα για τις Σέρρες και τη Μακεδονία μας, είναι κάτι που το περίμεναν δεκαετίες οι πολίτες του Νομού Σερρών.
      Και νομίζω ότι η πολιτεία έχει κάνει ό,τι είναι δυνατόν, μέσα και από το πρόγραμμα υγείας των τελευταίων ετών, για να διαμορφώσει νέες σύγχρονες κτιριακές υποδομές, για να παρέχει σύγχρονες υπηρεσίες στον πολίτη του Νομού Σερρών. Και νομίζω ότι το πετύχαμε. Οι όποιες βελτιώσεις και οι όποιες επεκτάσεις αυτών των υπηρεσιών είναι σε εξέλιξη. Νομίζω άλλωστε ότι σύντομα και ο Πρωθυπουργός θα βρίσκεται στο νομό σας για να κάνει αυτές τις πρόσθετες εξαγγελίες στον τομέα της Υγείας και της Πρόνοιας.
      Θέλω βεβαίως να τονίσω ότι η δημιουργία του νέου Νοσοκομείου Σερρών είναι ένα επόμενο στάδιο από αυτό που είχαμε ξεκινήσει τις προηγούμενες δεκαετίες με τα κέντρα υγείας. Και θέλω να υπενθυμίσω ότι δυστυχώς πολιτική της Νέας Δημοκρατία στην περιφέρεια, στην επαρχία για τα θέματα Υγείας και Πρόνοιας δεν υπήρχε. Ήταν απούσα η πολιτική δυστυχώς. Δεν υπήρχαν κέντρα υγείας, δεν υπήρχαν περιφερειακά ιατρεία και βεβαίως δεν υπήρχαν νοσοκομεία σχεδόν σε κανένα νομό στις επαρχίες. Το γνωρίζετε εσείς, το γνωρίζω εγώ. Είμαστε όλοι Βουλευτές της επαρχίας. Ευτυχώς που οι κυβερνήσεις του ΠΑΣΟΚ μερίμνησαν προς την κατεύθυνση αυτή και έτσι και κέντρα υγείας έχουμε και νομαρχιακά νοσοκομεία είναι πλέον στη διάθεσή μας. 
      Νομίζω, λοιπόν, ότι όλοι μαζί μπορούμε να συνεργαστούμε για να παρέχουμε τις καλύτερες δυνατές υπηρεσίες στον πολίτη της περιφέρειάς μας, στον πολίτη της επαρχίας, στον πολίτη της Μακεδονίας και της Ελλάδας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Σύμφωνα με απόφαση της Διάσκεψης των Προέδρων, θα συζητηθούν μαζί –επειδή αναφέρονται στο ίδιο θέμα- η υπ’ αριθμόν 35/13/9.1.2003 επερώτηση των Βουλευτών της Νέας Δημοκρατίας κυρίων Νικόλαου Κατσαρού, Γεώργιου Παναγιωτόπουλου, Δημήτριου Κωστόπουλου, Αριστοτέλη Παυλίδη, Αλέξανδρου Κοντού, Ευάγγελου Μπασιάκου, Γεώριου Καρασμάνη, Σταύρου Παπαδόπουλου, Ανέστη Αγγελή, Αναστασίου Παπαληγούρα, Αναστασίου Νεράντζη, Γεωργίου Καλαντζή, Προκόπη Παυλόπουλου, Σταύρου Δήμα, Ευάγγελου Μεϊμαράκη, Δημητρίου Σιούφα και η υπ’ αριθμόν 45/20.2.2003 επερώτηση των Βουλευτών της Νέας Δημοκρατίας κυρίων Νικόλαου Νικολόπουλου, Αδάμ Ρεγκούζα, Ηλία Καλλιώρα, Θεόδωρου Σκρέκα, Σάββα Τσιτουρίδη, Νικόλαου Κατσαρού, Γεώργιου Παναγιωτόπουλου, Αριστείδη Τσιπλάκου, Δημήτριου Κωστόπουλου, Γεώργιου Τρυφωνίδη, Αναστασίου Παπαληγούρα, Αναστασίου Νεράντζη, Γεωργίου Καλαντζή, Προκόπη Παυλόπουλου, Σταύρου Δήμα, Ευάγγελου Μεϊμαράκη, Δημητρίου Σιούφα προς τον Υπουργό Οικονομίας και Οικονομικών, σχετικώς με τις ληξιπρόθεσμες οφειλές σε πιστωτικά ιδρύματα. 
      Επίσης, η Διάσκεψη των Προέδρων προτείνει να μιλήσουν οι κύριοι Βουλευτές, στους χρόνους αγορεύσεων που δικαιούνται, ως εξής: Πρώτα θα μιλήσουν οι πέντε επερωτώντες Βουλευτές της πρώτης επερώτησης και μετά οι πέντε επερωτώντες Βουλευτές της δεύτερης επερώτησης. Ο πρώτος επερωτών κάθε επερώτησης θα λάβει το λόγο, σύμφωνα με τον Κανονισμό, για δεκαπέντε λεπτά και οι υπόλοιποι τέσσερις από κάθε επερώτηση για πέντε λεπτά ο καθένας, με τους χρόνους των δευτερολογιών που ορίζονται από τον Κανονισμό, το σχετικό δηλαδή άρθρο 135, παράγραφος 7 του Κανονισμού της Βουλής. Στη συνέχεια θα  μιλήσει ο Υπουργός για είκοσι πέντε λεπτά και οι Κοινοβουλευτικοί Εκπρόσωποι με τους χρόνους που ορίζει ο Κανονισμός. 
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Το Σώμα συνεφώνησε ομοφώνως.
      Από τη Νέα Δημοκρατία ορίζεται ως Κοινοβουλευτικός Εκπρόσωπος για τη συζήτηση των επερωτήσεων ο Βουλευτής Α΄ Αθηνών κ. Γεώργιος Αλογοσκούφης. 
      Ο πρώτος επερωτών της υπ’ αριθμόν 35/13/9.1.2003 επερώτησης κ. Νικόλαος Κατσαρός έχει το λόγο.
      ΝΙΚΟΛΑΟΣ ΚΑΤΣΑΡΟΣ: Κύριοι συνάδελφοι, πέρασαν δύο χρόνια από τότε που άρχισε να ισχύει και να εφαρμόζεται ο ν. 2912/2001, ο οποίος με το άρθρο 42 ρύθμισε το θέμα των ληξιπροθέσμων οφειλών προς τις τράπεζες που είναι περισσότερο γνωστό ως το πρόβλημα των πανωτοκίων.
      Με τους συναδέλφους που υπογράφουμε και την πρώτη και τη δεύτερη επερώτηση, αποφασίσαμε να τις καταθέσουμε και να ζητήσουμε να συζητηθούν, διότι ο νόμος αυτός δοκιμάστηκε στην πράξη. Και μπορούμε να πούμε με επιχειρήματα ότι απέτυχε. 
      Πρώτα απ’ όλα απέτυχε γιατί ο ίδιος ο νόμος δεν υλοποίησε τη δημόσια δήλωση και δέσμευση του ιδίου του Πρωθυπουργού. Ο Πρωθυπουργός δήλωσε ότι όλα τα χρέη, χωρίς μάλιστα καμιά απολύτως εξαίρεση, θα ρυθμιστούν με την καταβολή μέχρι του εξαπλασίου του αρχικού κεφαλαίου.
      Ο ίδιος ο νόμος όταν ήρθε προς συζήτηση και όπως ψηφίστηκε, πρώτον, εξαίρεσε από την εφαρμογή του πάρα πολύ μεγάλο αριθμό δανείων. Διατήρησε δηλαδή σε ισχύ την παράγραφο 9 του άρθρου 30 του ν. 2789/2000.
      Επίσης άλλη ρύθμιση αφορά τα δάνεια, εκείνα τα οποία συνάπτονται από τις τράπεζες, και άλλη ρύθμιση αφορά τα δάνεια που έχουν τη μορφή αλληλόχρεων λογαριασμών. Και ενώ τα απλά δάνεια μπορούν να φτάσουν μέχρι του εξαπλασίου του ληφθέντος, του αρχικού κεφαλαίου, τα δάνεια που φέρονται ως αλληλόχρεοι λογαριασμοί μπορούν να φτάσουν στο οκταπλάσιο, στο δεκαπλάσιο και παραπάνω ακόμα. 
      Και χωρίς να γίνει καμία απολύτως εξαγγελία προσέθεσε ο νόμος στο ληφθέν κεφάλαιο κατ’ ανώτατο όριο το 50% των συμβατικών τόκων. Αυτό το 50% σημαίνει ότι πολλαπλασιαζόμενο επί τους συντελεστές 2, 3 και 4 αυξάνεται αμέσως το κεφάλαιο-βάση κατά 100%, 150% και 200% με αποτέλεσμα να φτάνουμε σε εκείνο το οκταπλάσιο ή το δεκαπλάσιο, το οποίο ανέφερα προηγουμένως.
      Το συμπέρασμα που βγαίνει απ’ όλη αυτήν τη ρύθμιση είναι ότι ή ο κύριος Πρωθυπουργός παραπλάνησε τον ελληνικό λαό για τους γνωστούς λόγους ή εσείς, κύριοι Υπουργοί, γράφετε στα παλιά σας τα παπούτσια την εξαγγελία του κυρίου Πρωθυπουργού μέχρι την τελευταία της λεπτομέρεια.
      Η ρύθμιση, κύριε Υπουργέ -και θέλω αυτό να το προσέξετε πάρα πολύ- είναι άδικη γιατί ναι μεν ήταν κατάκτηση -και αυτό είναι από τα θετικά στοιχεία του νόμου, το ότι δηλαδή ελήφθη ως βάση το αρχικό κεφάλαιο- υπάρχει όμως ένα πάρα πολύ σοβαρό λάθος σ’ αυτήν τη ρύθμιση. Δεν προστέθηκε για το αρχικό κεφάλαιο όσο απέμεινε κατά το χρόνο της ρύθμισης. Και θα σας αναφέρω μερικά παραδείγματα για να αντιληφθείτε πόσο πολύ μεγάλο λάθος είναι.
      Το πρώτο παράδειγμα: Υποτίθεται ότι το 1985 δανείστηκε κάποιος 10 εκατομμύρια. Για να βρούμε τη νόμιμη οφειλή κατά το άρθρο 42 στα 10 εκατομμύρια προσθέτουμε άλλα πέντε, γίνονται δεκαπέντε, επί τέσσερα γιατί είναι δάνειο του 1985, είναι 60 εκατομμύρια. Αν έναντι αυτών ο δανειολήπτης πλήρωσε 29 εκατομμύρια το 1999, από τα 60 μένει οφειλόμενο την 31-12-2000 ένα εκατομμύριο.
      Κάνοντας λοιπόν τη ρύθμιση το 2000, αν ξεκινήσουμε από τα 10 εκατομμύρια, θα μείνει οφειλόμενο υπόλοιπο 31 εκατομμύρια. Αν αντίθετα ξεκινήσουμε από την οφειλή που απέμεινε, δηλαδή το 1 εκατομμύριο, τότε το οφειλόμενο ποσό θα είναι 6 εκατομμύρια.
      Και για να γίνω περισσότερο συγκεκριμένος αναφέρω άλλη μία περίπτωση που αποδεικνύεται μάλιστα και από έγγραφα της Εθνικής Τράπεζας. Απέμεινε το 1991 οφειλή τεσσάρων δραχμών σε ένα λογαριασμό, τον οποίον αναφέρει το σχετικό έγγραφο. Βεβαίως ήταν υπόλοιπο από πολύ μεγαλύτερο κεφάλαιο, το οποίο ελήφθη. Όταν υπολογίστηκε βάσει του άρθρου 42 του ν. 2912 πόση θα είναι η νόμιμη οφειλή κατά το άρθρο αυτό, εκείνες οι τέσσερις δραχμές έφτασαν στα 175.214.000 και κάποιες δραχμές. 
      Ακόμη, άλλος λογαριασμός με υπόλοιπο επτά δραχμών το 1991, που ανήκει βεβαίως σε μεγαλύτερο δάνειο, ανέρχεται σε 132.407.000 δραχμές διότι ελήφθη υπόψη η αρχική οφειλή όπως ήταν και όχι όση απέμεινε.
      Είναι πραγματικά παραλογισμός αυτή η εξέλιξη ακριβώς γιατί δεν προέβλεψε σωστά ο νόμος και δεν προσέθεσε ότι ναι μεν λαμβάνεται σαν βάση το ληφθέν κεφάλαιο, αλλά όσο κεφάλαιο απέμεινε κατά την ημέρα της ρύθμισης.
      Επίσης, άλλα μειονεκτήματα που έχει ο νόμος είναι ότι διατηρεί όλα τα πλεονεκτήματα υπέρ των τραπεζών. Δεν απάλειψε κανέναν από τους καταχρηστικούς όρους, όπως δέχθηκαν μάλιστα και τα δικαστήρια με πολλές αποφάσεις. Διατήρησε τον ανατοκισμό των τόκων ανά εξάμηνο. Το τρίμηνο το έκανε εξάμηνο.
Απαγορεύει την επιστροφή του επιπλέον της νόμιμης οφειλής καταβληθέντος ποσού. Δεν προβλέπει κυρώσεις, παρά την επιμονή μας. Θυμάμαι πόσο επέμεινε στο θέμα των κυρώσεων κατά τη συζήτηση αυτού του νόμου ο Πρόεδρος κ. Μητσοτάκης. Όπως χαρακτηριστικά είχε πει: «Θα είναι ένας νόμος τον οποίο θα αρνούνται οι τράπεζες να εφαρμόσουν και δεν θα μπορεί να ληφθεί κανένα μέτρο εναντίον τους».
      Επίσης, δεν προβλέπει πώς θα καταβάλλεται το υπόλοιπο, με αποτέλεσμα εάν είναι υψηλό το ποσό να εκβιάζει η τράπεζα το δανειολήπτη, λέγοντάς του: «Ή μου τα φέρνεις όλα ή σου κάνω κατάσχεση και επομένως έλα να δεχθείς οποιαδήποτε ρύθμιση».
      Επιπλέον, κύριε Υπουργέ, δεν ξεκαθαρίζει το θέμα με το αντίγραφο του δανειστικού φακέλου. Οι τράπεζες αξιώνουν την καταβολή 100.000 δραχμών και 150.000 δραχμών -υπάρχουν πάρα πολλά τέτοια έγγραφα, τα οποία έθεσα υπόψη σας και παλαιότερα- για να βγάλουν φωτοτυπίες του δανειστικού φακέλου, κάτι για το οποίο η Τράπεζα της Ελλάδος είπε ότι δεν έχουν το δικαίωμα να το κάνουν.
      Καταθέτω δύο τέτοια έγγραφα για να τα λάβετε υπόψη και να δείτε πού έχουμε φτάσει.
      (Στο σημείο αυτό ο Βουλευτής κ. Νικόλας Κατσαρός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πολλές τράπεζες, κύριε Υπουργέ, δεν ξεκινούν από το ληφθέν κεφάλαιο, αλλά από το ποσό μιας μεταγενέστερης ρύθμισης του χρέους. 
      Σας καταθέτω σχετικό έγγραφο, από το οποίο προκύπτει ότι λέγει η τράπεζα σε δανειολήπτη «δεν δικαιούσαι να στηριχθείς στο ληφθέν κεφάλαιο, μιας και η ρύθμιση γίνεται με βάση την τελευταία ρύθμιση που έκανες».
      (Στο σημείο αυτό ο Βουλευτής κ. Νικόλας Κατσαρός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης, επειδή ακριβώς εισήχθησαν πάρα πολλές εξαιρέσεις στα ρυθμιζόμενα δάνεια, δόθηκε το δικαίωμα, ιδιαίτερα στην Αγροτική Τράπεζα, να εκβιάζει τους αγρότες ή να δεχθούν τη ρύθμιση την οποία προτείνει ή να στέλνει τις οφειλές στη Δ.Ο.Υ., οπότε δεν υπάγονται στη ρύθμιση. Αναγκάζονται πάρα πολλοί να κάνουν ρυθμίσεις όχι με την εφαρμογή του άρθρου 42 αλλά με μερικές άλλες εσωτερικές εγκυκλίους των τραπεζών. Η διατύπωση και του άρθρου 42 του ν.2912, αλλά και του άρθρου 30 του ν.2789 είναι σαφέστατες: τα ρυθμιζόμενα χρέη υπάγονται στις ρυθμίσεις αυτών των διατάξεων.
      Για να μην έχετε αμφιβολία ως προς τις εξελίξεις των δανείων, θα σας καταθέσω δύο έγγραφα, από τα οποία προκύπτει ότι για δάνειο περίπου 24.000.000. δραχμών του 1973 έναντι του οποίου καταβλήθηκαν 90.000.000 δραχμές, απομένει τώρα οφειλόμενο υπόλοιπο 1.375.000.000 δραχμές. Για δάνειο του 1989 ύψους περίπου 6.000.000 δραχμών, απομένει οφειλόμενο υπόλοιπο 35.000.000 δραχμές.
      (Στο σημείο αυτό ο Βουλευτής κ. Νικόλαος Κατσαρός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης, κύριε Υπουργέ -θα σας κάνει εντύπωση, αλλά είναι δυστυχώς η πραγματικότητα- καίτοι καταργήθηκε ο μηνιαίος και ο τριμηνιαίος διακανονισμός οι τράπεζες συνεχίζουν να ανατοκίζουν τους τόκους κατά μήνα. 
      Καταθέτω έναν τραπεζικό λογαριασμό από τον οποίον προκύπτει ότι καίτοι η κατάργηση έγινε με το άρθρο 12 του ν.2601/98 και για τη διάρκεια του 1999 και για τη διάρκεια του 2000 και για τη διάρκεια του 2001 και για τη διάρκεια των ετών 2002 και 2003, συνεχίζεται ο μηνιαίος ανατοκισμός και κεφαλαίου αλλά και τόκων για κάθε μήνα.
      (Στο σημείο αυτό ο Βουλευτής κ. Νικόλαος Κατσαρός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από ποια τράπεζα, κύριε Κατσαρέ;
      ΝΙΚΟΛΑΟΣ ΚΑΤΣΑΡΟΣ: Από την Εθνική Τράπεζα.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από την Εθνική Τράπεζα; Είναι δυνατόν;
      ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, εκείνο το οποίο μου κάνει εντύπωση είναι η δήλωσή σας ότι θεωρείτε ότι ο νόμος αυτός είναι επιτυχημένος νόμος και ότι για εσάς το θέμα έχει λήξει. 
      Δεν αρνείται κανένας ότι ο νόμος έχει ορισμένες σωστές ρυθμίσεις. Αυτό που κατ’ αρχήν απεδέχθη, το αρχικό κεφάλαιο να αποτελεί τη βάση του υπολογισμού της νόμιμης οφειλής, είναι ορθή ρύθμιση. Πρέπει να θυμηθείτε πόσο μεγάλη ήταν η επιμονή της Νέας Δημοκρατίας με πολλές επερωτήσεις που είχαν συζητηθεί, με ερωτήσεις, τροπολογίες που είχαν κατατεθεί, με τις οποίες ακριβώς αυτό ζητούσαμε. Αλλά ζητούσαμε  παραλλήλως με το ληφθέν αρχικό κεφάλαιο ως βάση να λαμβάνεται υπ’ όψιν και το ποσό στο οποίο είχαμε φθάσει κατά τη ρύθμιση, εις τρόπον ώστε να μη δημιουργούνται ζητήματα και να μη δημιουργείται και η αδικία, ιδιαίτερα για τα δάνεια μετά το 1991, αυτά που συνήφθησαν το 1996, το 1997, το 1998, που ξέρουμε ότι και τα επιτόκια εκλογικεύθηκαν. Εκεί, σε αυτά τα δάνεια, αν προστεθεί το 50% και πολλαπλασιαστούν έστω επί δύο, αμέσως φθάνουν σε πάρα πολλά ύψη, γιατί στο μεν χρέος προστίθεται το 50% και πολλαπλασιάζεται επί δύο, αλλά δεν γίνεται το ίδιο και με τις καταβολές που έχουν γίνει. Οι καταβολές είναι απλές καταβολές. Αφαιρείται μόνο το πραγματικώς καταβληθέν ποσό, ενώ από την άλλη μεριά οι οφειλές εξακοντίζονται στα ύψη. Από αυτές τις ρυθμίσεις ο Διοικητής της Τράπεζας της Ελλάδος κ. Γκαργκάνας υποστήριξε ότι λένε οι τράπεζες ότι υπάρχει κάποιο κενό και ότι αυτό το κενό εν πάση περιπτώσει το εκμεταλλεύονται οι τράπεζες και δεν κάνουν κάποιες ρυθμίσεις.
      Κύριε Υπουργέ, δεν υπάρχει κανένα κενό. Το σχετικό άρθρο 42 λέγει καθαρά ότι ρυθμίζονται τα χρέη μέχρι 31.12.2000. Δεν κάνει καμία διάκριση αν είναι όλο το χρέος ληξιπρόθεσμο και απαιτητό ή αν είναι μόνο ένα μέρος ληξιπρόθεσμο και απαιτητό. Υπάγεται επομένως στη ρύθμιση και όλο το δάνειο και κατά το ληξιπρόθεσμο μέρος του, αλλά και κατά το άληκτο μέρος του θα έπρεπε οπωσδήποτε να υπαχθεί στη ρύθμιση.
      Υποστηρίζουμε, λοιπόν, ότι δυστυχώς, ως προς τις ευνοϊκές ρυθμίσεις, ο νόμος δεν εφαρμόζεται. Οι τράπεζες εκμεταλλεύονται μόνο εκείνες τις διατάξεις που τις συμφέρουν. Και ακριβώς αυτό το στόχο έχει και η δεύτερη επερώτηση. Επικρίνουμε τις τράπεζες γιατί δεν εφαρμόζουν το νόμο ως προς τις ρυθμίσεις εκείνες που ευνοούν και τους δανειολήπτες. Πιστεύουμε ότι από το συγκερασμό αυτών των δύο επερωτήσεων μπορεί να εξαχθεί ένα συμπέρασμα ότι δυστυχώς με το νόμο αυτό δεν λύθηκε το πρόβλημα. 
      Κύριε Υπουργέ, είστε έξω από την πραγματικότητα, αν υποστηρίζετε το αντίθετο. Επιβάλλεται οπωσδήποτε να επανέλθει η Βουλή ύστερα από αυτή την εμπειρία των δύο ετών της εφαρμογής του νόμου για να διορθώσουμε ό,τι στραβό υπάρχει και για να μπορέσουμε να προσεγγίσουμε μία σωστή λύση του όλου προβλήματος.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παναγιωτόπουλος.
      ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, αναδείξαμε το θέμα από εξαετίας με επερωτήσεις όχι μόνο τεκμηριωμένες, αλλά και με παραδείγματα πανηγυρικά σκανδαλώδη που συνέβησαν στην πραγματικότητα.
      Θυμάμαι παραδείγματος χάρη ότι ως πρώτη περίπτωση ανέφερα τα μάρμαρα Δράμας που για ένα δάνειο 70 εκατομμυρίων από την ΕΤΕΒΑ το 1976 είχε πληρώσει 2 δισεκατομμύρια και χρωστούσε ακόμη ένα δισεκατομμύριο τριακόσια εκατομμύρια. Το «έγκλημα» διεπράχθη το 1985 όταν έγινε η απελευθέρωση των επιτοκίων χωρίς η Κυβέρνηση να πάρει κανένα  μέτρο για τους ανατοκισμούς. Δηλαδή ο συνδυασμός της απελευθέρωσης των επιτοκίων με τους ανατοκισμούς, όπως είχαν ρυθμιστεί προηγουμένως, δημιούργησε παράνομες καταστάσεις. Σας είπα ότι για 70 εκατομμύρια πλήρωσαν 3 δισεκατομμύρια και αναφερόμαστε σε βιομηχανίες.
      Πάτε τώρα σε πολλαπλασιασμούς μικρότερους μεν, αλλά σοβαρότερους από πλευράς αντιμετώπισης από τον αδύναμο στους μικρομεσαίους, στους αγρότες και σε όλους αυτούς, οι οποίοι είδαν αιφνιδίως ως δανειολήπτες να είναι αδύνατο να ανταποκριθούν στις υποχρεώσεις προς τις τράπεζες. 
      Με τους νόμους που έγιναν, όπως σας είπε και ο κ. Κατσαρός, οι τότε Υπουργοί οι υπεύθυνοι της Κυβέρνησης αντιμετώπιζαν το θέμα από μια οπτική γωνία που ήταν ευνοϊκή για τις τράπεζες και όχι για τους δανειολήπτες. Είχα φθάσει στο σημείο να ζητήσω από τον κ. Παπαντωνίου σε μια σύσκεψη που είχαμε κάνει να μας υποσχεθεί να πάει στον κ. Σημίτη να του πείτε για το θέμα. Όχι ότι δεν σας πιστεύω, αλλά είμαι βέβαιος ότι πριν από σας θα πάει ο κ. Καρατζάς, ο οποίος είναι πιο φίλος του από σας και το θέμα θα λυθεί από την πλευρά των τραπεζών και όχι από την πλευρά των δανειοληπτών. Έτσι σερνόμαστε από τότε. 
      Είναι δυνατόν με τρεις νόμους που έγιναν να μη λυθεί το θέμα, να μην ξεμπλέξουν οι δανειολήπτες, να μη γίνει μια ρύθμιση λογική, η οποία να τους κάνει να κινούνται μέσα σε περιθώρια που να μπορούν να τα αντιμετωπίσουν;
      Επίσης, υπάρχει η γνωστή ιστορία του Χρηματιστηρίου, η εμπλοκή της Κυβέρνησης στην ενθάρρυνση του κόσμου να εμπλακούν στο Χρηματιστήριο, η μεταφορά των τρισεκατομμυρίων από τους πολλούς και από τους αδύναμους σε μερικούς ισχυρούς οικονομικά.
      Όλα αυτά αποστέρησαν τον μικρομεσαίο και τον αγρότη από κάθε αγοραστική δύναμη. Έμεινε στο δρόμο, έμεινε άνευ δραχμής. 
      Και αν μεν πούμε ότι στην υπόθεση του Χρηματιστηρίου είναι πολλοί οι εμπλεκόμενοι και συνήθως όταν είναι πολλοί οι εμπλεκόμενοι υπάρχει και δυσχέρεια στον προσδιορισμό και την απόδοση συγκεκριμένων ευθυνών, στην υπόθεση αυτή των τραπεζών, δεν υπάρχει καμία δικαιολογία.
      Είναι δυνατόν να μην επεμβαίνει η Κυβέρνηση; Έγιναν επανειλημμένες εκκλήσεις, προκειμένου να δίνουν το λογαριασμό αναλυτικά στον οφειλέτη. Γι’ αυτό αναγκαστήκαμε να το περάσουμε σε διάταξη πώς προήλθε το τελικό χρέος, από πού ξεκίνησε και πού κατέληξε, με ημερομηνίες κλπ. Δεν τους έδιναν λογαριασμό. Ξέρετε ότι ακόμη η Αγροτική Τράπεζα μ’ ένα νόμο αρχαίο που ισχύει εγγράφει προσημειώσεις στα κτήματα των αγροτών, χωρίς καν να τους ειδοποιήσει; Ο αγρότης παίρνει το δανειάκι του και εγγράφεται η προσημείωση, χωρίς αυτός να ξέρει ότι το κτήμα του είναι προσημειωμένο ή υποθηκευμένο.
      Αυτά τα πράγματα είναι τερατώδη. Η Αγροτική Τράπεζα έγινε με τον ιδρυτικό της νόμο για να προστατεύει τον αγρότη και όχι για να τον εκμεταλλεύεται. 
      Ερωτώ, λοιπόν: Υπάρχει βούληση από την Κυβέρνηση να βάλει το μολύβι και το χαρτί κάτω και να δει τις περιπτώσεις που δεν έχουν λυθεί και που είναι αδιέξοδα;
      Όσον αφορά τους πλειστηριασμούς, στο παρελθόν υπήρχαν συμμορίες ολόκληρες τραπεζιτικών και εξωτραπεζιτικών παραγόντων, οι οποίοι λάμβαναν μέρος στους πλειστηριασμούς των σπιτιών των οφειλετών και εξαφανίζονταν τα σπίτια σε τιμήματα εξευτελιστικά και δεν ξέρω ποιοι ήταν όλοι αυτοί που κέρδισαν. Αυτό κάπως τώρα έχει σταματήσει, έχει περιοριστεί. Τα θύματα βέβαια, εξακολουθούν να υπάρχουν και να ζουν.
      Το θέμα είναι απλό. Υπάρχουν παραδείγματα και από την ευρωπαϊκή τραπεζιτική πολιτική και απ’ όλο τον κόσμο.
      Ο  περιορισμός του τελικού πλαφόν σ΄ ένα όριο που δύναται να πληρώσει ο οφειλέτης μπορεί να γίνει; Τι έχουν να κερδίσουν οι τράπεζες όταν ο οφειλέτης αδυνατεί να πληρώσει; Και αν μεν υπάρχουν οι κατσαπλιάδες με τους πλειστηριασμούς που είπα προηγουμένως, εντάξει αυτοί ωφελούνται. Η τράπεζα όμως ως νομικό πρόσωπο τι όφελος έχει όταν έχει απέναντί της ένα δανειολήπτη που δεν μπορεί να πληρώσει; Δεν πρέπει να μεθοδεύσει κάτι, ώστε αυτός να κινηθεί σε όρια που έχουν σχέση με την οικονομική του δυνατότητα για να τελειώσει η ιστορία του δανείου; Αυτό όμως δεν γίνεται. Γι’ αυτό επανερχόμεθα συνεχώς για να καταδείξουμε ότι η Κυβέρνηση είναι ανίκανη να το αντιμετωπίσει. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κωστόπουλος έχει το λόγο.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Νομίζω ότι κουραστήκαμε να τα επαναλαμβάνουμε, αλλά η επανάληψη είναι μήτηρ μαθήσεως και ελπίζω γνώσης και υποβολής στον κύριο Υπουργό για να πεισθεί να δώσει μία ριζική λύση στα πανωτόκια. 
      Αν πάμε μερικά χρόνια πίσω και θυμηθούμε την επιμονή της Νέας Δημοκρατίας -ολόκληρης της κοινοβουλευτικής ομάδας, πρωτοστατούντων ορισμένων συναδέλφων και τη βοήθεια κάποιων συναδέλφων του ΠΑΣΟΚ που δεν πρέπει να τους ξεχνάμε- τότε το θέμα των πανωτοκιών ήταν θεωρητικό και νομίζω ότι πιστεύατε ότι εμείς λέγαμε απραγματοποίητα και φανταστικά πράγματα. Όμως η Κυβέρνησή σας επείσθη τελικά να φέρει τον πρώτο νόμο του 1998. Το πόσο ήθελε να λύσει το θέμα ή όχι ήταν ότι επαναλήφθηκαν με δική μας επιμονή τρεις νόμοι –δεν μιλάω για τις επιμέρους τροπολογίες. Μάλιστα σχετικά με τον τελευταίο νόμο, όταν η Νέα Δημοκρατία έφερε πρόταση νόμου για το πώς θα μπορούσε να λυθεί το θέμα, ενθυμούμαι ότι τότε το Προεδρείο της Βουλής και εμείς συμφωνήσαμε να αποσυρθεί η δική μας πρόταση νόμου, διότι επρόκειτο να φέρει την οριστική λύση η Κυβέρνηση. Και υποτίθεται ότι την έφερε με τον τελευταίο νόμο του 2001. Όμως αυτός ο νόμος έδωσε τη λύση; Την απάντηση σας την έδωσε ο Διοικητής της Τράπεζας της Ελλάδος πριν ένα μήνα, όταν είπε δημόσια ότι ο νόμος αυτός θέλει συμπλήρωση, γιατί δεν μπορεί να εφαρμοστεί.
      Τι λέγαμε; Εμείς λέγαμε ότι θα πρέπει το αρχικό κεφάλαιο να πολλαπλασιαστεί επί τρία, ώστε να είναι η ριζική λύση της οφειλής του δανειολήπτη, συμπεριλαμβανομένων και των λογικών εξόδων και όχι των παράλογων που έβαζαν οι τράπεζες. Αντ’ αυτού η Κυβέρνηση έφερε ένα νόμο και είπε «θα είναι το τριπλάσιο του αρχικού κεφαλαίου υπό την προϋπόθεση ότι θα προστεθεί και το 50% των τόκων». Αυτό έχει ως αποτέλεσμα όχι μόνον να τριπλασιαστεί το αρχικό κεφάλαιο, αλλά να εξαπλασιαστεί, να οκταπλασιαστεί και πολλές φορές να πάει και πολύ περισσότερο γιατί οι τράπεζες σε πολλές περιπτώσεις λαμβάνουν ως ποσό όχι το αρχικό κεφάλαιο, αλλά το ποσό της τελευταίας ρύθμισης που περιέχει κεφάλαιο, συμβατικούς τόκους, τόκους υπερημερίας, τόκους τόκων (πανωτόκια) προμήθειες και έξοδα. Με αποτέλεσμα, κύριε Υπουργέ, να γίνονται τραγελαφικά πράγματα. Όταν υπολογίζουν τα πάσης φύσεως έξοδα και τους τόκους και το θεωρούν ως αρχικό κεφάλαιο έχουμε τραγελαφικά αποτελέσματα. 
      Καταθέτω ένα λογαριασμό που είχε κλείσει η Εθνική Τράπεζα της Ελλάδος με υπόλοιπο 4 δραχμές όπου η τελική οφειλή μετά την εφαρμογή του νόμου έφθασε τα 175 εκατομμύρια. Το ίδιο και για έναν άλλο λογαριασμό όπου οφείλονταν 7 δραχμές και με την εφαρμογή του νόμου έφθασε τα 132 εκατομμύρια, δραχμές.
      (Στο σημείο αυτό ο Βουλευτής κ. Κωστόπουλος  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Δεν φταίει εδώ η τράπεζα, αλλά ο νόμος σας και η ερμηνευτική σας εγκύκλιος και η εφαρμογή του.
     Ένα δεύτερο κενό που έχετε δημιουργήσει είναι ότι δώσατε το δικαίωμα στις τράπεζες να μην εφαρμόζουν το νόμο.
      Η επιβολή κυρώσεων, κύριε Υπουργέ, είναι ελάχιστη πολλές φορές η Τράπεζα προτιμάει να πληρώσει το πρόστιμο, εάν γίνει αντιληπτό και ελεγχθεί από την Τράπεζα της Ελλάδας, παρά να δώσει παραστατικά στοιχεία στο δανειολήπτη. 
     Είναι δυνατόν στη σύγχρονη κοινωνία ο επιχειρηματίας –και εγώ δεν λέω ότι δεν υπάρχουν κακόπιστοι επιχειρηματίες, αλλά αναφέρομαι στους καλόπιστους, για εκείνους που είχα τη δυστυχία να μην μπορέσουν να ανταποκριθούν στις υποχρεώσεις τους- να μην γνωρίζει, κύριε Υπουργέ, ποιες είναι οι οφειλές του και από πού προέρχονται; Διότι πέρα από τη μανία που είχαν πάντοτε και οι διευθυντές των τραπεζών και πολλοί υπάλληλοι για να κάνουν τον «καλό» και να πάρουν τα μόρια τους για προαγωγή και που πιθανόν να έχουν και προσωπικά οφέλη από τις χρεώσεις τις οποίες έκαναν, εκείνο που οφείλει η τράπεζα είναι να δώσει το λογαριασμό στον οφειλέτη, προκειμένου αυτός να γνωρίζει τι οφείλει.
     Δεν είμαστε κατά των τραπεζών. Το χρηματοπιστωτικό σύστημα πρέπει να είναι υγιές και δυνατό, για να μπορέσει να βοηθήσει στα αδιέξοδα αυτού του τόπου. Όμως, δεν πρέπει να επιτρέψουμε στις τράπεζες να διαπράττουν εγκλήματα, αδικήματα σε βάρος ενός κομματιού του ελληνικού λαού, που είναι το παραγωγικό κομμάτι, που είναι αυτοί οι «τρελοί», που λέω εγώ, οι οποίοι θέλουν να παράγουν και βάζουν το κεφάλι τους στον ντορβά, χρεωνόμενοι για να δημιουργήσουν κάτι στη ζωή τους. 
     Θα πρέπει, λοιπόν, κύριε Υπουργέ, να τους δώσουμε τη δυνατότητα με ελάχιστες τροποποιήσεις και με ελάχιστες πράγματι επιβαρύνσεις των τραπεζών να μπορέσουν να επανέλθουν αλώβητοι και στην κοινωνία, αλλά και στην παραγωγή προϊόντων για το καλό της Ελλάδος, που τόσο άλλωστε έχουμε ανάγκη. 
     ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παυλίδης. 
     ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, θα έλεγε κανείς ότι η Νέα Δημοκρατία γίνεται μονότονη, επανερχόμενη επί του θέματος των πανωτοκίων. Αυτό θα είχε κάποια βάση εάν το έλεγε μόνο η Νέα Δημοκρατία. Ατυχώς για την εθνική οικονομία αυτό διασαλπίζεται από πάρα πολλές πλευρές.
     Κύριε Υπουργέ Οικονομίας και Οικονομικών, έχω να σας πω το εξής: Πέραν των όσων ανέφεραν οι συνάδελφοί μας για τις παρατηρήσεις του Διοικητού της Τραπέζης της Ελλάδος, θέλω να σας θυμίσω την παρουσία του στην αρμόδια Κοινοβουλευτική Επιτροπή, όπου ο κ. Γκαργκάνας δήλωσε ότι επί δυόμισι εκατομμυρίων δανειοληπτών, περιλαμβανομένων και των αγροτών, μόνο χίλιοι διακόσιοι δέχθηκαν ή επείσθησαν ή τελικά αναγκάσθηκαν να υπαχθούν στις περίφημες ευεργετικές διατάξεις του νόμου περί ρυθμίσεως οφειλών λόγω πανωτοκίων. Το επαναλαμβάνω, κύριε Υπουργέ, χίλιοι διακόσιοι στα δυόμισι εκατομμύρια. Αυτό δεν σας βάζει σε κάποια σκέψη και προβληματισμό; Πρόκειται για ευεργετική διάταξη και μόνο τόσοι λίγοι δέχονται να την απολαύσουν; 
     Διαβάζω από τα «ΝΕΑ» της 10ης Απριλίου 2002 «Απειλή προστίμων για πανωτόκια. Ενημέρωση ζητεί κάθε τρεις μήνες η Τράπεζα της Ελλάδος». Τώρα φθάσαμε στο σημείο η Κεντρική Τράπεζα να απειλεί τους τραπεζίτες. Στο σημείο, όμως αυτό θα κάνω μία παρατήρηση. Η Τράπεζα της Ελλάδος μένει μόνο στα σχόλια. Θεωρώ ότι και εκείνη έχει ευθύνη. Πρέπει να παρέμβει και να ασκήσει τα δικαιώματα που έχει. Και έχει μεγάλα δικαιώματα. Και δικαιώματα όχι απλώς επιτηρήσεως του τρόπου λειτουργίας του τραπεζικού συστήματος, αλλά και παρεμβάσεως όπου πιστεύει ότι το σύστημα δεν λειτουργεί κανονικά. 
     ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λέει πως δεν έχει.
     ΑΡΙΣΤΟΤΕΛΗΣ ΠΑΥΛΙΔΗΣ: Έτσι λέει η Τράπεζα της Ελλάδος και εμείς, οι νομοθετούντες, που ψηφίσαμε τους νόμους και παραχωρήσαμε δικαιώματα στην Τράπεζα της Ελλάδος, λέμε πως την εξοπλίσαμε με ισχυρά όπλα, Πρόεδρε, κύριε Μητσοτάκη. Εσείς κατ’ επανάληψη το έχετε υπογραμμίσει αυτό. Μη μένουμε μονάχα στις ευχές, και στο ότι ο Διοικητής της Τράπεζας της Ελλάδος έκανε το καθήκον του και είπε ότι χρειάζεται διόρθωση. Τι θα πει ότι χρειάζεται διόρθωση; Δηλαδή, μέχρι να γίνει διόρθωση αφήνεις τις τράπεζες να κατακλέβουν τον κόσμο; Πολύ ωραίος επόπτης είσαι! Εγώ δεν τα καταλαβαίνω αυτά τα πράγματα. Ας κάνει μία πρόταση προς τους Βουλευτές, να παρέμβουμε εμείς νομοθετικά, όπου νομίζει ότι το σύστημα λειτουργεί εις βάρος των καταναλωτών, να το διορθώσουμε. Είναι και σύμβουλός μας. Γι’ αυτό καλείται ο κύριος Διοικητής της Τραπέζης της Ελλάδος στις αρμόδιες κοινοβουλευτικές επιτροπές και καταθέτει και ενημερώνει και παρουσιάζει τις απόψεις του. 
     Φεύγω τώρα από το Διοικητή της Τράπεζας της Ελλάδος. Εάν δεν το γνωρίζετε ο κ. Γιάννης Γιαννακόπουλος είναι Βουλευτής Μεσσηνίας, συνάδελφός σας, κύριε Υπουργέ. Τον γνωρίζετε;
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τον γνωρίζω. 
     ΑΡΙΣΤΟΤΕΛΗΣ ΠΑΥΛΙΔΗΣ: Τον γνωρίζετε καλά έτσι; Είναι μέλος της Κεντρικής Επιτροπής του ΠΑΣΟΚ.
      ΠΡΟΕΔΡΕΥΩΝ (Κωνσταντίνος Γείτονας): Είναι ερώτηση αυτή, κύριε συνάδελφε; Αφήστε το τώρα, δεν είναι καν ρητορική…
      ΑΡΙΣΤΟΤΕΛΗΣ ΠΑΥΛΙΔΗΣ: Ήμαρτον, κύριε Πρόεδρε!
      ΠΡΟΕΔΡΕΥΩΝ (Κωνσταντίνος Γείτονας): Εντάξει. Δεκτό. 
      ΑΡΙΣΤΟΤΕΛΗΣ ΠΑΥΛΙΔΗΣ: Για σας, κύριοι συνάδελφοι, λέγω ότι τίτλος κειμένου Γιαννακόπουλου είναι: «το άγος των πανωτοκίων. Εάν αυτό το κείμενο κατετίθετο ή διενέμετο ή συνετάσσετο εις άλλας εποχάς από μέλος του κυβερνώντος κόμματος, θα έφευγε ή ο Υπουργός ή ο Βουλευτής. Ένα από τα δυο θα συνέβαινε. Ο Βουλευτής είναι λίγο δύσκολο να φύγει, γιατί τον τοποθετεί εδώ ο λαός. Επομένως θα έπρεπε να φύγει ο Υπουργός. 
      Τι του λέγει; Αυτό που του λέει το ασπάζομαι και εγώ: «Ο κύριος Υπουργός ουσιαστικά συμφώνησε με την ηγεσία της Ένωσης Ελληνικών Τραπεζών «αδειάζοντας» τον Διοικητή της Τράπεζας της Ελλάδος και παρότρυνε τους δανειολήπτες να ρυθμίσουν τις εκκρεμείς υποθέσεις τους, διότι δεν πρόκειται να υπάρξουν άλλες τροποποιήσεις επί του άρθρου 42 του ν. 2912/2001.» Το κείμενο αυτό πρόκειται να το καταθέσω για τα Πρακτικά, επειδή γνωρίζω με τι πάθος ο συνάδελφος κ. Γιάννης Γιαννακόπουλος παρακολουθεί αυτήν την αμαρτωλή υπόθεση των πανωτοκίων. 
      Θα παρακαλέσω, κύριε Πρόεδρε, να εγκρίνετε την κατάθεσή του στα Πρακτικά της Βουλής, όπως παρακαλώ να εγκρίνετε την κατάθεση στα Πρακτικά των παρατηρήσεων των οργανωμένων πλέον δανειοληπτών. 
      (Στο σημείο αυτό ο Βουλευτής κ. Αριστοτέλης Παυλίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είμαστε οι μόνοι πλέον στην Ευρώπη που έχουμε οργανωμένες και νομικά κατοχυρωμένες ομάδες βασανιζόμενων δανειοληπτών. Δεν είναι καταναλωτές. Είναι δανειολήπτες, οι οποίοι αναγκάζονται να ξοδεύουν τα μαλλιοκέφαλά τους, για να προσφύγουν σε κεντρικά δικαστικά όργανα της Ευρωπαϊκής Ένωσης, μήπως και περισώσουν κάτι από τις περιουσίες τους. Έχω προσωπική αντίληψη προπάντων για όσα συμβαίνουν με τις μικροβιοτεχνίες –όσες απέμειναν- και τα ξενοδοχειάκια των νησιών του ανατολικού Αιγαίου. Συγκίνηση καμιά από την Τράπεζα! 
      Προχθές μου έφεραν δύο εκθέματα πολιτικών υποθέσεων του Πρωτοδικείου Αθηνών για τους νομικούς. Το ένα είναι έκθεμα Β/3-4-2003  Τμήμα…
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, αναφερθείτε στην ουσία, για να προλάβετε. Δεν έχετε χρόνο. 
      ΑΡΙΣΤΟΤΕΛΗΣ ΠΑΥΛΙΔΗΣ: Τα λέω, για να γράφονται στα Πρακτικά. Στις δεκαεννιά υποθέσεις οι μισές είναι πλειστηριασμός από Τράπεζες, λόγω πανωτοκίων. Στις είκοσι κάτι παρόμοιο. Αυτό, κύριε Πρόεδρε, δεν σας λέει τίποτα; 
      Πληροφορούμαι ότι ο κύριος Υπουργός Οικονομίας και Οικονομικών προτίθεται να καταθέσει στη Βουλή το περίφημο αναπτυξιακό σχέδιό του. 
      Κύριε Υπουργέ, τι ανάπτυξη θα κάνετε με το άγος –όποιο νομοσχέδιο και αν φέρετε- των πανωτοκίων επί της εθνικής οικονομίας; Τι θα κάνετε, την ώρα που οι υπάρχοντες επιχειρηματίες δεν μπορούν να προγραμματίσουν τα του μέλλοντός τους; Νέοι επιχειρηματίες θα μπουν στον τορβά των τραπεζών; Όποια κίνητρα και να δώσετε και με όποιους μηχανισμούς…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Γιατί, λοιπόν, σήμερα επανερχόμεθα; Για να κλείσουμε θέματα. 
	ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Παυλίδη. Έχετε και δευτερολογία. 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, μία φράση. 
      ΠΡΟΕΔΡΕΥΩΝ (Κωνσταντίνος Γείτονας): Δεν μπορώ να σας δώσω άλλο χρόνο, κύριε Παυλίδη. Φαντάζομαι ότι στη συνέχεια η συζήτηση θα είναι ζωηρή και θα σας χρειαστεί ο χρόνος της δευτερολογίας.
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε άλλο χρόνο. Ευχαριστώ πολύ. 
      Το λόγο έχει ο κ. Κοντός. 
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, τα πανωτόκια ή αλλιώς οι καταχρηστικές, υπέρογκες και παράνομες επιβαρύνσεις με τις οποίες οι Τράπεζες αύξησαν τις οφειλές των δανειοληπτών, με αποτέλεσμα να έχουν οδηγήσει πολλούς απ’ αυτούς σε οικονομικά αδιέξοδα, σε αναστάτωση και διατάραξη της κοινωνικής και οικογενειακής τους γαλήνης και σε απόγνωση, έχουν πολλές φορές συζητηθεί σε αυτήν την Αίθουσα. 
      Ξανασυζητούμε, όμως, το θέμα αυτό, γιατί παρά το γεγονός ότι ψηφίστηκε από την Κυβέρνηση ο ν. 2912/2001, οι διατάξεις του και παράθυρα για παρερμηνεία από τις τράπεζες επιτρέπουν και πολλές κατηγορίες δανείων δεν συμπεριλαμβάνουν. Πρέπει, όμως, να πούμε ότι ακόμη και αυτός ο ατελής νόμος δεν εφαρμόζεται. Οι τράπεζες συστηματικά συνεχίζουν να παρανομούν, να αυθαιρετούν και να μην υπακούουν στις διατάξεις του νόμου. Αρνούνται να δώσουν στοιχεία στους δανειολήπτες για το ύψος και την εξέλιξη των δανείων τους, με αποτέλεσμα η Τράπεζα της Ελλάδος να επιβάλει σε αυτές, σε εκατοντάδες περιπτώσεις τα προβλεπόμενα πρόστιμα. Απειλούν και σε πολλές περιπτώσεις οδηγούν σε πλειστηριασμό τους δανειολήπτες. Τους ζητούν να εφαρμοστεί ο νόμος και να βρουν το δίκιο τους. Ακόμη οι τράπεζες οδηγούνται σε συνεργασίες με εταιρείες, οι οποίες με μεθόδους που χρησιμοποιούν οι προστάτες της νύχτας προσπαθούν να πιέσουν τους δανειολήπτες για την εξόφληση των οφειλών τους. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Την πρωτοκαθεδρία της αυθαιρεσίας των τραπεζών, δυστυχώς, έχουν οι κρατικές τράπεζες: η Εθνική και η Αγροτική. Η Αγροτική Τράπεζα όχι μόνο δεν είναι υποστηρικτής τους –είναι πλέον κοινός τόπος όλων των αγροτών- αλλά έχει μετατραπεί σ΄ έναν από τους πιο σκληρούς διώκτες τους. 
      Αναφερόμενοι  στην Αγροτική Τράπεζα, πρέπει να πούμε ότι οι αγρότες παράνομα επιβαρύνονται με πανωτόκια, αφού οι δανειστικές συμβάσεις που υπέγραψαν με την ΑΤΕ δεν εμπεριείχαν τον όρο περί ανατοκισμού των τόκων. Κατά συνέπεια οι αγρότες θα έπρεπε να μην επιβαρύνονται με πανωτόκια, αλλά μόνο με τους συμβατικούς τόκους και τους τόκους υπερημερίας. Δυστυχώς όχι μόνο δε συμβαίνει, αλλά αντίθετα η ΑΤΕ επιβαρύνει τους αγρότες με ποσά μεγαλύτερα από αυτά που προβλέπει ο ν. 2912/2001, ο οποίος πρέπει επιπροσθέτως να πούμε ότι με πολλαπλασιαστικά τεχνάσματα αυξάνει το ύψος της πλασματικής οφειλής του δανειολήπτη.
      Πέραν αυτών, πρέπει να γίνει γνωστό ότι μόνο η ΑΤΕ και καμία άλλη ελληνική τράπεζα έχει τα προνόμια που της παρέχει ο ν. 4332/29 ένα από τα οποία είναι η δυνατότητα αυτής να εγγράφει υποθήκες επί των ακινήτων των αγροτών χωρίς να εκδώσει απόφαση δικαστηρίου, χωρίς να προειδοποιήσει το δανειολήπτη και να τον ενημερώσει. Αποτέλεσμα αυτών, αλλά και των παράνομων πανωτοκίων με τα οποία η ΑΤΕ έχει επιβαρύνει τα δάνεια των αγροτών είναι να υπάρχουν εγγεγραμμένες υποθήκες για υπέρογκα ποσά στα ακίνητα των αγροτών, στα χωράφια τους, στα σπίτια τους, χωρίς οι ίδιοι να το γνωρίζουν.
      Κατά συνέπεια γίνεται εύκολα αντιληπτό το πού θα οδηγηθεί η ελληνική ύπαιθρος, η ελληνική γεωργία, αν η Κυβέρνηση υλοποιούσε τη μετεκλογική εξαγγελία της για ιδιωτικοποίηση της ΑΤΕ και αν δεν έμπαινε εμπόδιο η Νέα Δημοκρατία η οποία διά του Προέδρου του Κώστα Καραμανλή χαρακτηριστικά ανέφερε ότι η Αγροτική Τράπεζα πρέπει να παραμείνει επί κρατικό έλεγχο, να εξυγιανθεί, έτσι ώστε αποτελεσματικά να είναι σε θέση να στηρίξει τους Έλληνες αγρότες.
      Πιστεύουμε ότι πολλά από τα προβλήματα που έχουν δημιουργηθεί, μάλλον η πλειονότητα των προβλημάτων θα είχαν λυθεί, αν είχατε αποδειχθεί την πρόταση νόμου της Νέας Δημοκρατίας, η οποία συζητήθηκε στο Κοινοβούλιο και την οποία δυστυχώς απορρίψατε ασυζητητί. Μια πρόταση η οποία έχει το πλεονέκτημα να είναι σαφής, κατανοητή, περιλαμβάνει όλες τις κατηγορίες των δανείων και το σημαντικό είναι ότι εύκολα υλοποιείται και εφαρμόζεται.
      Οι δανειολήπτες ξέρουν πολύ καλά ότι η σημερινή Κυβέρνηση δεν είχε και δεν έχει την πολιτική βούληση να δώσει λύση στο πρόβλημά τους, διότι δεν διαθέτει την τόλμη να έρθει αντιμέτωπη με τη διαπλοκή, η οποία –λυπούμαι που το λέω- βρίσκεται πάνω από την Κυβέρνηση και πάνω από τους νόμους.
      Πολλοί από τους δανειολήπτες προσφεύγουν στη Δικαιοσύνη, αψηφώντας τις πιέσεις και τις απειλές των τραπεζών και δικαιώνονται. Όλοι τους όμως είναι βέβαιοι ότι αυτή η παρανομία αποτελεσματικά θα παταχθεί, η αδικία οριστικά θα αποκατασταθεί και θα μπορέσουν να ανασάνουν με την αυριανή κυβέρνηση της Νέας Δημοκρατίας.
      Η Νέα Δημοκρατία ήταν αυτή που ανέδειξε το πρόβλημα των πανωτοκίων, ήταν αυτή που καυτηρίασε και καυτηριάζει τις παράνομες και τοκογλυφικές μεθοδεύσεις των τραπεζών. Κατέθεσε ρεαλιστική και δίκαιη πρόταση για το θέμα. Κυρίως όμως πρέπει να πούμε ότι έχει την πολιτική βούληση και την τόλμη να την επιβάλει για την επίλυση του προβλήματος.  
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Νικολόπουλος έχει το λόγο.
      ΝΙΚΟΛΑΟΣ ΝΙΚΟΛΟΠΟΥΛΟΣ: Κυρίες και κύριοι συνάδελφοι, εδώ και δέκα χρόνια ένα πολύ σημαντικό θέμα ταλανίζει, αναστατώνει, διχάζει, διαβρώνει και τελικά συρρικνώνει την ελληνική οικονομία και την ελληνική κοινωνία.
      Πρόκειται για το θέμα που συζητάμε σήμερα με πρωτοβουλία της Νέας Δημοκρατίας των πανωτοκίων, των επιτοκίων υπερημερίας και της εξ αυτών πολλαπλασιαστικής καταχρηστικής και τυπικά νομότυπης αύξησης των διαφόρων οφειλών από δάνεια και πιστώσεις επιχειρήσεων και ιδιωτών προς το τραπεζικό σύστημα.
      Λόγω της επί σειρά ετών διατήρησης των επιτοκίων δανεισμού σε υπερβολικά υψηλά επίπεδα, οι αντίστοιχες οφειλές προς τις τράπεζες σημείωσαν σημαντική αύξηση ιδιαίτερα μάλιστα στην περίπτωση των ληξιπρόθεσμων οφειλών. Υπάρχουν, δυστυχώς, τραγικές περιπτώσεις στις οποίες οι υποχρεώσεις αυτές υπερδεκαπλασιάστηκαν, οδηγώντας τους δυσχερείς δανειστές σε πρωτοφανή αδιέξοδα. Έτσι χιλιάδες επιχειρήσεις, ιδιαίτερα μικρομεσαίες επιχειρήσεις και ιδιώτες οικογενειάρχες έχουν καταστραφεί και οδηγήθηκαν σε οδυνηρά αδιέξοδα. 
      Τα ουσιαστικά και πραγματικά αίτια για τη δραματική αυτή εξέλιξη συνοψίζονται και εντοπίζονται στα εξής σημεία: 
      Στο δημόσιο και ιδιωτικό δανεισμό που δημιούργησε μεγάλα δημοσιονομικά ελλείμματα με το πρόσχημα της δήθεν κοινωνικής πολιτικής με τελικό αποτέλεσμα την αύξηση του πληθωρισμού και των επιτοκίων. Είναι χαρακτηριστικό ότι στην περίοδο 1985-1989 το τραπεζικό επιτόκιο προσέγγισε το ποσοστό του 38%. Με ένα τέτοιο επιτόκιο αρκούσαν δύο-οκτώ χρόνια για να επέλθει ο διπλασιασμός του χρέους στη φορολογική πολιτική των κυβερνήσεων του ΠΑΣΟΚ που επιβάρυνε σημαντικά και δυσανάλογα τις μικρομεσαίες επιχειρήσεις που κατέληξαν λόγω και άλλων οικονομικών επιχειρηματικών προβλημάτων σε αδυναμία να εξυπηρετήσουν τις υποχρεώσεις τους προς τις τράπεζες. 
      Στην ασκηθείσα έναντι των μικρομεσαίων επιχειρήσεων επιχειρηματική και κλαδική πολιτική των κυβερνήσεων του ΠΑΣΟΚ, οι οποίες εγκατέλειψαν στην τύχη τους τις επιχειρήσεις αυτές που ως γνωστό και κατά τη ρήση του κυβερνητικού κόμματος αποτελούν τη ραχοκοκαλιά της ελληνικής οικονομίας. Για τις επιχειρήσεις αυτές στην πράξη δεν εφαρμόστηκε καμία ουσιαστική αναπτυξιακή περιφερειακή επενδυτική πολιτική με αποτέλεσμα να μην υπάρξει γι’ αυτές ανάπτυξη και προοπτική για τις επιχειρήσεις και τις πρωτοβουλίες τους. 
      Στην έλλειψη εκσυγχρονισμού και στις εγγενείς αδυναμίες του ελληνικού τραπεζικού συστήματος. Το διοικητικό και λειτουργικό κόστος των τραπεζών παραμένει σε αντιοικονομικά επίπεδα. Το κόστος χρήματος και η επιτοκιακή ψαλίδα διατηρείται για μεγάλο χρονικό επίπεδο σε ασύμφορα μεγέθη και το βασικό κριτήριο δανεισμού παραμένει η εμπράγματη εξασφάλιση. 
      Η ευνοιοκρατία ο νεποτισμός και η κομματική συναλλαγή αποτελούν επίσης ενεργά στοιχεία του συστήματος της κρατικής τραπεζικής πίστης. Μέσα σ’ ένα τέτοιο οικονομικό, κοινωνικό, αναπτυξιακό, φορολογικό και πιστωτικό περιβάλλον ήταν επόμενο να δημιουργηθεί ένα τεράστιο οικονομικό και κοινωνικό πρόβλημα. Τα δάνεια των τραπεζών μετατράπηκαν σε θηλιά για μεγάλο αριθμό επαγγελματιών επιχειρήσεων και νοικοκυριών και οδήγησαν στη χρεοκοπία και στην καταστροφή. Ενόψει των οικονομικών και κοινωνικών προβλημάτων και της δημόσιας κοινωνικής κατακραυγής η Κυβέρνηση ως γνωστόν αναγκάστηκε με μεγάλη καθυστέρηση να παρέμβει προβαίνοντας σε νομοθετικές ρυθμίσεις. 
      Με την τελευταία νομοθετική της παρέμβαση είχε σαν στόχο να συγκρατήσει τις υπερβολές στο τραπεζικό σύστημα και ταυτόχρονα έλεγε πως αποσκοπούσε στον προσδιορισμό βασικών όρων ρύθμισης των χρεών, που είχαν συσσωρευτεί με τον προσδιορισμό ενός ανώτατου ποσού οφειλής που θα μπορούσε να θεωρηθεί απαίτηση αποδεκτή και εξυπηρετήσιμη. 
      Κυρίες και κύριοι συνάδελφοι, κύρια στοιχεία του νόμου αυτού αποτελούν οι λεγόμενες δόσεις οφειλής που αποτελούνται από οφειλόμενο κεφάλαιο και τόκους. Οι τελευταίοι υπολογίζονται επί του διαμορφωθέντος κεφαλαίου από την επόμενη της διαμαρτυρήσεώς του μέχρι την ισχύ της νέας διάταξης στις 9.5.2001 με ενήμερο επιτόκιο χωρίς ανατοκισμό. 
     Οι ανωτέρω βάσεις οφειλής κατά περίπτωση πολλαπλασιάζονται. Έτσι, με το σύστημα αυτό προσδιορίζεται η προς εξυπηρέτηση συνολική οφειλή. Ο συγκεκριμένος τρόπος διευθέτησης έλεγε ότι θα επήρχετο συμφωνία μεταξύ των τραπεζών και των οφειλετών. Δυστυχώς η παρέμβαση αυτή δεν έφερε τη λύση του προβλήματος, σύμφωνα με τα στοιχεία της Τράπεζας της Ελλάδος. Μόνο ένας μικρός αριθμός οφειλετών προχώρησε στη ρύθμιση των υποχρεώσεων μέχρι σήμερα.
     Ειδικότερα ενώ στη ρύθμιση αυτή υπάγονται περίπου εκατόν εξήντα χιλιάδες οφειλέτες, μόνο ένα 12%-15% έχουν υποβάλει σχετικό αίτημα έναρξης της διαδικασίας. Οι λόγοι γι’ αυτό, σύμφωνα και με τις απόψεις κρατικών λειτουργών και του Διοικητή της Τράπεζας της Ελλάδος, είναι οι εξής:
     Πρώτον, το θεσμικό πλαίσιο που προσδιορίστηκε δεν είναι αποτελεσματικό, για τους εξής λόγους: περιέχει ασάφειες και αφήνει αιωρούμενα ζητήματα, όπως τον καθορισμό των βάσεων οφειλής, των μορφών των οφειλών που ρυθμίζονται και άλλα. Η ρυθμιζόμενη συνολική οφειλή δεν έχει, συνεπώς, προσδιοριστεί με σαφήνεια. Ο τρόπος ρύθμισης και εξόφλησης της προσδιοριζόμενης οφειλής δεν καθορίζεται. Η διαδικασία που νομοθετείται θα είναι δύσκολο να τηρηθεί, ιδιαίτερα εκ μέρους των τραπεζών.
     Δεύτερον, οι τράπεζες δεν έδειξαν ιδιαίτερο ενδιαφέρον και προθυμία να εφαρμόσουν το νόμο, ερμηνεύοντας και εκμεταλλευόμενες κατά το δοκούν τα κενά και τις ασάφειες του συστήματος.
     Τρίτον, οι ίδιες οι κρατικές αρχές –η Τράπεζα της Ελλάδος, Υπουργεία κλπ.- δεν άσκησαν τον επιβαλλόμενο εποπτικό και ρυθμιστικό τους ρόλο για την εφαρμογή των καθορισθέντων. Είναι χαρακτηριστικό ότι, ενώ η παράγραφος 7 του άρθρου 42 του νόμου προβλέπει επιβολή προστίμου με απόφαση του Διοικητή της Τράπεζας της Ελλάδος σε βάρος των πιστωτικών ιδρυμάτων εάν αρνούνται να χορηγήσουν αντίγραφα των δανειακών συμβάσεων, σε ελάχιστες περιπτώσεις έχει επιβληθεί ποινή, μολονότι έχουν υπάρξει αρκετά αντίστοιχα κρούσματα.
     Κυρίες και κύριοι συνάδελφοι, είναι προφανές ότι η Κυβέρνηση δεν επιθυμεί την εφαρμογή του νόμου. Έφερε ένα νόμο στη Βουλή μόνο για τα μάτια του κόσμου πιεζόμενη από τις διοικήσεις των υπό κρατικό έλεγχο τραπεζών και τώρα κάνει τα στραβά μάτια και συμφωνεί με τη μη εφαρμογή του νόμου.
     Γι’ αυτό και σήμερα επερωτάται και καλείται να απαντήσει ο κύριος Υπουργός γιατί δεν εφαρμόζεται ο νόμος και δεν επιβάλλονται οι προβλεπόμενες κυρώσεις. Είναι ευχαριστημένος ο κύριος Υπουργός και η Κυβέρνηση από τη συμπεριφορά τουλάχιστον των κρατικών τραπεζών, αλλά και των υπολοίπων; Γιατί δεν παρεμβαίνει; Γιατί δεν λαμβάνει υπόψη τις προτάσεις και τα μέτρα που με σαφήνεια επανειλημμένα έχει καταθέσει η Νέα Δημοκρατία; Γιατί δεν φροντίζει για τον πραγματικό εκσυγχρονισμό του τραπεζικού συστήματος της χώρας, ώστε να συμβάλλει πιο αποτελεσματικά στην οικονομική ανάπτυξη της χώρας;
     Κυρίες και κύριοι συνάδελφοι, κατά την άποψή μας θα πρέπει να αντιμετωπισθεί το τεράστιο αυτό κοινωνικό θέμα και για τούτο είναι απαραίτητο να βελτιωθεί το υφιστάμενο πλαίσιο του νόμου, με μείωση του συντελεστή για τις συμβάσεις των δανείων που έχει συνταχθεί μέχρι τις 31.12.1985. Να συμπληρωθεί ο νόμος με διατάξεις σαφούς προσδιορισμού της συνολικής οφειλής, αλλά και του τρόπου εξυπηρέτησής τους. Να ενισχυθεί η θέση των μικρομεσαίων επιχειρήσεων στη ρυθμιστική διαδικασία με ταυτόχρονη ενδυνάμωση του περιφερειακού της χαρακτήρα. Να προσδιοριστούν οι όροι των δανειακών συμβάσεων των τραπεζών στις αποφάσεις των δικαστικών οργάνων και ιδιαίτερα σε εκείνες του Αρείου Πάγου.
      Χωρίς θαρραλέα συνειδητοποίηση του μεγέθους του προβλήματος και χωρίς την πολιτική βούληση για την αντιμετώπισή του, δεν πρόκειται να δοθεί οριστική και δίκαιη λύση. Έτσι ούτε οι τράπεζες θα πάρουν τα χρήματα που δικαιούνται ούτε και οι χιλιάδες οικογένειες που ταλαιπωρούνται, θα επανακτήσουν το δικαίωμα στην ελπίδα για ένα καλύτερο αύριο. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Κυρία Πρόεδρε, κυρίες και κύριοι συνάδελφοι, η επαναφορά της συζήτησης για το μεγάλο θέμα των πανωτοκίων από τη Νέα Δημοκρατία και η σύμπτωση των δύο συγκεκριμένων επερωτήσεων σήμερα, αναδεικνύει τρία πράγματα: 
      Πρώτον, την πολιτική συνέπεια της Νέας Δημοκρατίας ότι θα επαναφέρει για συζήτηση το θέμα, όσο αυτό δεν λύεται. 
      Δεύτερον, την ακατανόητη εμμονή της Κυβέρνησης για το συγκεκριμένο θέμα που είναι ένα θέμα κοινωνικό. 
      Και τρίτον, την κοινωνική διάσταση του προβλήματος, γιατί δεν είναι απλά οικονομικό το πρόβλημα, είναι κυρίως κοινωνικό, όπως έχουν διαμορφωθεί τα πράγματα.
      Βεβαίως η αναποτελεσματικότητα της Κυβέρνησης Σημίτη, σε ό,τι αφορά την εφαρμογή των θεσμικών κανόνων, δηλαδή των νόμων, αναδεικνύει την πολιτική χρεοκοπία της, κατά τη δική μου άποψη, αλλά και  την με άλλη εξήγηση, ίσως την εξωθεσμική της δέσμευση για να μη λύσει αυτό το θέμα. Και βέβαια η προστασία του πολίτη σ’ αυτές τις περιπτώσεις από συμπεριφορές αυθαιρεσίας, αισχροκέρδειας από τους λίγους, είναι κυρίαρχο συνταγματικό μέτρο νομιμότητας, κατά την εκτίμησή μου, αλλά είναι και πρόβλημα κοινωνικής προτεραιότητας και ευαισθησίας από την πολιτική της σημερινής Κυβέρνησης. 
      Η ανεξέλεγκτη ουσιαστικά τοκογλυφία των τραπεζών –γιατί περί αυτού πρόκειται όπως έχουν διαμορφωθεί τα πράγματα- δεν συμβάλλει στη δημιουργία κανόνων ενίσχυσης της ανταγωνιστικότητας της οικονομίας, παραδείγματος χάρη, γιατί αποτελεί αντικίνητρο ανάπτυξης.
      Τα δημοσιονομικά προβλήματα του κράτους, που είναι πάρα πολλά και τα γνωρίζουμε όλοι μας, δεν λύνονται με πολιτικές παρεμβάσεις ή λογικές «μην ενοχληθεί το τραπεζικό σύστημα ή μη μειωθούν τα κέρδη του τραπεζικού συστήματος». Αντίθετα είναι αναγκαίες μεταρρυθμίσεις που, όπως φαίνεται από τα πράγματα, η σημερινή Κυβέρνηση αδυνατεί να τις πραγματοποιήσει. Εξάλλου στον τομέα των μεταρρυθμίσεων, που έχουν σχέση και με την προβληματική ελληνική οικονομία, η Κυβέρνηση δεν προχωρά τίποτα. Δηλαδή τις μεταρρυθμίσεις εκείνες που τροφοδοτούν τις πληθωριστικές πιέσεις της οικονομίας σήμερα μαζί με τις όποιες εξωγενείς επιδράσεις της από τα πολεμικά γεγονότα του Ιράκ, που είναι προς το τέλος τους.
      Τα κοινωνικά και άλλα προβλήματα που έχουν διαμορφωθεί με την περίπτωση των πανωτοκίων δεν επιτρέπουν «αφελείς»  καθυστερήσεις ή συνέχιση της κυβερνητικής αβελτηρίας, με τον καλύτερο χαρακτηρισμό.
      Οι πολιτικοί εγωισμοί της Κυβέρνησης και η εσκεμμένη ή υποχρεωτική αδιαλλαξία της σ’ αυτό το θέμα δεν πείθουν κανένα και βεβαίως εκθέτουν την ίδια την Κυβέρνηση. Θα μου πείτε: «Ενδιαφέρεσθε αν θα εκτίθεται η σημερινή Κυβέρνηση;»  Ναι, κυρίες και κύριοι συνάδελφοι, ενδιαφέρομαι ακριβώς και για το ήθος της πολιτικής. Γιατί οι πολιτικές πράξεις της σημερινής Κυβέρνησης επηρεάζουν και τη λειτουργία του πολιτικού συστήματος. Και η λειτουργία του πολιτικού συστήματος είναι υπόθεση δημοκρατίας. Και βεβαίως έχουμε χρέος όλοι εμείς εδώ να προστατεύουμε τη λειτουργία των θεσμών και της δημοκρατίας. 
      Η υιοθέτηση της πρότασης της Νέας Δημοκρατίας, κατά την εκτίμησή μου μίας ρεαλιστικής πρότασης, για τον τριπλασιασμό της αρχικής οφειλής είναι η πρόταση που μπορεί να δώσει αφ’ ενός διέξοδο στο πρόβλημα που υπάρχει, αλλά ταυτόχρονα είναι και μία συνεπής στάση απέναντι σ’ αυτό που ισχύει στις υποχρεώσεις των πολιτών απέναντι στο δημόσιο τομέα. Γιατί το κράτος δηλαδή δέχεται το πλαφόν ορίου των υποχρεώσεων των πολιτών προς αυτό στον τριπλασιασμό και στην περίπτωση των πανωτοκίων υπάρχει αυτή η διαφορετική απόσταση; Γιατί αυτή η διαφορετική συμπεριφορά μεταξύ του κράτους και των τραπεζών; Μήπως η δύναμη των τραπεζών είναι υπεράνω της δυνάμεως του κράτους; Άρα κάποια λίγα συμφέροντα μπορούν πραγματικά να υπερβαίνουν και τα συνταγματικά όρια και να λειτουργούν πέραν αυτών των κανόνων που υπάρχει η λειτουργία του κράτους; 
      Κύριες και κύριοι συνάδελφοι, θεωρούμε ότι η σημερινή Κυβέρνηση δεν τολμά. Και δεν τολμά γιατί δεν θέλει να δυσαρεστήσει. Οι δικαιολογίες που λένε ότι κάποιοι πήραν τα λεφτά και έφυγαν, μπορεί να υπάρχουν και τέτοιοι, αλλά είναι πάρα πολύ λίγοι. Δεν μπορεί να μπαίνουν στο ίδιο «τσουβάλιασμα» οι πολίτες εκείνοι οι οποίοι πραγματικά αντιμετωπίζουν οικονομικά και κοινωνικά προβλήματα σήμερα. 
      Δεν μπορεί να οδηγούμε με τέτοιες πολιτικές πράξεις, χωρίς να καταφέρουμε να εφαρμοστεί ο νόμος αυτός που ψήφισε η Βουλή. Γιατί εμείς μπορεί να μην συμφωνούμε και με την τελευταία ακόμα ρύθμιση που έκανε η Κυβέρνηση, συμπαρατασσόμαστε, όμως, με την Κυβέρνηση στην εφαρμογή των νόμων που ψήφισε η Βουλή. Αν πράγματι υπάρχουν αδυναμίες στην εφαρμογή του νόμου, όπως επισημαίνεται ενδεχομένως από την Τράπεζα της Ελλάδος και όπως ειπώθηκε από προηγούμενο συνάδελφο, τον κ. Παυλίδη, τότε να προχωρήσουμε άμεσα στις νέες κοινοβουλευτικές παρεμβάσεις. 
      Εσείς έχετε την νομοθετική πρωτοβουλία. Πάρτε την πρωτοβουλία, λοιπόν, φέρτε μας μία νέα ρύθμιση ώστε να την κάνουμε εφαρμοσμένη πολιτική και να δώσουμε διέξοδο στο σημερινό αδιέξοδο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Καλλιώρας. 
      ΗΛΙΑΣ ΚΑΛΛΙΩΡΑΣ: Ευχαριστώ, κυρία Πρόεδρε. 
      Σήμερα, συζητούμε στη Βουλή ένα εξαιρετικά σημαντικό θέμα. Ο παριστάμενος κύριος Υπουργός, μιλώντας στις 26 Μαρτίου στην ετήσια Γενική Συνέλευση της Ένωσης Ελληνικών Τραπεζών, ούτε λίγο ούτε πολύ τους είπε κάνοντας μάλιστα συστάσεις «Κλείστε το θέμα με τα πανωτόκια» και μάλιστα με το υπάρχον νομικό πλαίσιο. Η Κυβέρνηση δηλαδή επιμένει. 
      Από την άλλη πλευρά, η Τράπεζα της Ελλάδος και ιδιαίτερα ο Διοικητής, ο κ. Γκαργκάνας, επανειλημμένα έχει πει δύο μεγάλες αλήθειες. Η μία αλήθεια αφορά το γεγονός ότι μόνο –όπως ειπώθηκε και πριν- χίλιοι διακόσιοι από δυόμισι εκατομμύρια δανειολήπτες μπόρεσαν με το υπάρχον νομικό πλαίσιο να βρουν ευχέρεια να καταθέσουν απλώς μία αίτηση, ώστε να λυθεί το αίτημά τους. 
      Η δεύτερη αλήθεια του κ. Γκαργκάνα, την οποία πρέπει να προσέξετε ιδιαίτερα, είναι ότι ομιλεί ευθέως. Στην τελευταία του μάλιστα παρουσία στη Βουλή, στην Επιτροπή Οικονομικών Υποθέσεων, ο κύριος Διοικητής είπε ότι υπάρχει νομικό κενό. Αυτό στα ελληνικά σημαίνει ότι οι νόμοι που υπάρχουν, το πλέγμα του νομοθετικού μας συστήματος είναι σαθρό και δεν εξυπηρετεί τα δίκαια συμφέροντα που έχουν κυρίως οι δανειολήπτες, δηλαδή η αδύνατη πλευρά. 
      Όταν πιέστηκε ο κ. Γκαργκάνας, είπε βεβαίως και μία άλλη αλήθεια: «Κύριοι, τι μπορώ να κάνω εγώ για το θέμα αυτό;» είπε μιλώντας στην επιτροπή, πριν δέκα περίπου μέρες εδώ στη Βουλή, στην εξαμηνιαία έκθεση. Με στοιχεία της Τραπέζης της Ελλάδος -για να ειπωθεί και η άλλη αλήθεια- είναι ότι μέχρι σήμερα έχουν εντοπιστεί ενενήντα περιπτώσεις –ακούστε- παραβιάσεων όσον αφορά το θέμα των πανωτοκίων σε οκτώ τράπεζες και έχει επιβληθεί πρόστιμο 480.000 ευρώ, δηλαδή γελοία πράγματα. Βεβαίως οι τραπεζίτες επιμένουν ότι το θέμα έχει λυθεί και πως αφορά μόνο το 1% περίπου των δανειοληπτών. Άρα, «Μην ασχολείστε μαζί μας».  
      Κυρία Πρόεδρε, το ζήτημα είναι υπαρκτό και άκρως σοβαρό. Οι νόμοι που ψηφίστηκαν μέσα στη Βουλή δεν καλύπτουν την πραγματικότητα που ζει ο Έλληνας πολίτης. Αναφέρομαι στους έντιμους, στους ανθρώπους που δραστηριοποιούνται με όλα εκείνα τα εχέγγυα, αν θέλετε, και δεν είναι από εκείνους που γίνονται εδώ μέσα πρόσχημα για κατ’ επίφαση συζήτηση, με επιχειρήματα ότι τάχα αυτοί είναι οι «μπαγαπόντηδες» και οι άλλοι που προσπαθούν να ωφεληθούν μέσα από το τραπεζικό σύστημα. 
      Βεβαίως ο ίδιος ο Πρωθυπουργός –για να θυμίσω και το άλλο- εξήγγειλε συγκεκριμένη πρόταση, η οποία, όμως, ξεχάστηκε από τον κ. Σημίτη και από το επιτελείο του εδώ. Η πρόταση της Νέας Δημοκρατίας, που ειπώθηκε πολλές φορές, ήταν να υπάρχει συγκεκριμένη μεθόδευση όπου θα γινόταν καθορισμός στο τριπλάσιο του αρχικού κεφαλαίου, ώστε να λυθεί αυτό το θέμα με μία ενδιάμεση λύση και για τους δανειολήπτες αλλά και για το τραπεζικό σύστημα. Αυτή βεβαίως δεν την θέλατε. 
      Και ενώ βλέπετε ότι οι άνθρωποι πεθαίνουν, ότι οι επιχειρήσεις κλείνουν, ότι έχει πρόβλημα ένα μεγάλο κομμάτι της οικονομίας λόγω του θέματος που συζητούμε σήμερα κι από την άλλη μεριά ο Άρειος Πάγος να παίρνει ιστορικές αποφάσεις, τα αγνοείτε όλα. 
      Τα πανωτόκια, κυρία Πρόεδρε, έχουν γίνει εφιάλτης. Τα νούμερα είναι συγκλονιστικά. Η θηλιά κρέμεται στο λαιμό πάνω από πεντακοσίων χιλιάδων Ελλήνων. Χρωστούν περίπου 20 τρισεκατομμύρια δραχμές. Το 80% περίπου της αγροτικής γης είναι ή υποθηκευμένο ή πάει προς κατάσχεση. Είναι μπλεγμένοι περίπου τετρακόσιες χιλιάδες Έλληνες που έχουν πρόβλημα με τα πανωτόκια, σε οποιαδήποτε βαθμίδα.
      Το Ειρηνοδικείο Αθηνών το 2002 με στοιχεία δίνει δώδεκα χιλιάδες πεντακόσιες διαταγές πληρωμών για το θέμα των πανωτοκίων. Φθάνουν στο Πρωτοδικείο Αθηνών επτά έως δέκα περιπτώσεις που αφορούν τα πανωτόκια. Επίσης, καθένας που τολμά να πάει πλέον στον Άρειο Πάγο για να βρει το δίκιο του πρέπει να έχει έτοιμα στην τσέπη του περί τα πέντε εκατομμύρια δραχμές για δικαστικά έξοδα. Και οι άλλοι να λένε, και η Κυβέρνηση να επαίρεται για ισχυρή Ελλάδα ή ότι «αυτή είναι η Ελλάδα». Εξαρτάται με τι πλευρά του θέματος καταπιανόμαστε.
      Και έχουμε και ένα τελευταίο, την Αγροτική Τράπεζα. Δεν έχω περάσει ποτέ από το νομό μου ή και σε άλλες περιπτώσεις που συναντούμε αγρότες που έχουν προβλήματα συναφή και να μην μας πουν ευθέως, ότι η Αγροτική Τράπεζα είναι ο ληστής, μας ληστεύει, δηλαδή μας κλέβει. Δεν ξέρω ποιο επίθετο, προσδιορισμό ή ρήμα, μπορώ να χρησιμοποιήσω. Είναι ιστορική αλήθεια.
      Κύριε Υπουργέ, πρέπει να καταλάβετε κάτι: Εδώ δεν κάνουμε αντιπαράθεση ούτε λεκτικών σχημάτων ούτε, αν θέλετε, επιχειρημάτων. Έχουμε ένα υπαρκτό πρόβλημα. Σας το έχουμε πει πολλές φορές -και θα επιμείνουμε μέχρι να το λύσετε- ότι πρέπει να βρεθεί μία δίκαιη λύση.
      Ευχαριστώ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να σας ανακοινώσω ότι ο Πρόεδρος του Συνασπισμού, της Αριστεράς και της Προόδου κ. Κωνσταντόπουλος, ορίζει ως Κοινοβουλευτικό Εκπρόσωπο για τη συζήτηση αυτών των επερωτήσεων το Βουλευτή κ. Παναγιώτη Λαφαζάνη. 
     Το λόγο έχει ο κ. Σκρέκας.
     ΘΕΟΔΩΡΟΣ ΣΚΡΕΚΑΣ: Ευχαριστώ, κυρία Πρόεδρε.
     Θεωρώ την παρουσία του κυρίου Υπουργού στη σημερινή συζήτηση θετική, έστω και αν είναι στο τέλος της θητείας αυτής της Κυβέρνησης, γιατί έτσι θα του δοθεί η δυνατότητα να ακούσει προσωπικά τα προβλήματα τα οποία εμείς μέσα από τις επερωτήσεις μας για πολλοστή φορά αναπτύσσουμε, προβλήματα τα οποία αφορούν ένα σημαντικό αριθμό Ελλήνων πολιτών οι οποίοι βρίσκονται υπό το άγος αυτού του βάρους, ένα βάρος που έχει δημιουργήσει σειρά προβλημάτων και στα άτομα και στις οικογένειες, στις επιχειρήσεις, αλλά και στην οικονομία μας γενικότερα.
     Η επερώτησή μας προς την Κυβέρνηση, κυρία Πρόεδρε, είναι προϊόν αγωνίας για την ακολουθούμενη εγκληματική πολιτική στο πρόβλημα των δανειοληπτών. Γιατί η λύση που επιχειρήθηκε να δοθεί από την Κυβέρνηση στο οξύτατο πρόβλημα των καθυστερημένων οφειλών προς τα πιστωτικά ιδρύματα της χώρας από συμβάσεις δανείων και πιστώσεων, με τους νόμους 2601/1998, 2789/2000, 2873/2000 και 2912/2001, απέτυχε. Οι ρυθμίσεις αυτές απέτυχαν γιατί ήταν άδικες, κοντόφθαλμες, ανεφάρμοστες, ανεπαρκείς και μεροληπτικές υπέρ των τραπεζών. 
     Έχω στα χέρια μου μία σειρά εγγράφων, από τα οποία πιστοποιούνται τα εγκλήματα που διεπράχθησαν σ’ ένα μεγάλο αριθμό συμπολιτών μας και στην οικονομία μας γενικότερα. Τα στοιχεία, κυρία Πρόεδρε, είναι συγκλονιστικά.
      Αναφέρω –και επιτρέψτε μου να αναφέρω- συγκεκριμένους αριθμούς που η Πανελλήνια Ένωση Δανειοληπτών-Επενδυτών συγκέντρωσε, οι οποίοι δείχνουν το μέγεθος του προβλήματος. Έχουμε σύνολο δανειοληπτών τρία εκατομμύρια πεντακόσιες έξι χιλιάδες τετρακόσια είκοσι επτά άτομα. Τα μέλη της Πανελλήνιας Ένωσης ανέρχονται στα ένα εκατομμύριο διακόσιες ογδόντα χιλιάδες εννιακόσια ογδόντα έξι με στοιχεία του 2002.
      Ειδικότερα: Αγροτικοί σύλλογοι: τριακόσιες τέσσερις χιλιάδες οκτακόσια πενήντα δύο μέλη. Κτηνοτροφικοί σύλλογοι: δεκαοκτώ χιλιάδες πεντακόσια εξήντα μέλη. Συνεταιρισμοί: σαρανταοκτώ χιλιάδες τριακόσια δεκαπέντε μέλη. Επενδυτές Χρηματιστηρίου: ενενήντα τρεις χιλιάδες άτομα. Σύνολο: τετρακόσιες εξήντα επτά χιλιάδες επτακόσιοι τριάντα τρεις είναι όσοι προσέφυγαν και συνεργάζονται με την Πανελλήνια Ένωση Δανειοληπτών-Επενδυτών.
      Ένα άλλο συγκλονιστικό στοιχείο που έχω, κυρία Πρόεδρε, και που νομίζω ότι η Κυβέρνηση αξίζει να σκύψει πάνω σε αυτό θέμα, για να δείτε ότι ένας μεγάλος αριθμός δανειοληπτών ή έχουν πεθάνει ή έχουν πάθει εγκεφαλικό ή έχουν αυτοκτονήσει, είναι ότι ο αριθμός αυτών ανέρχεται στα τριακόσια δεκαεννιά άτομα. 
      Ένα ακόμα συγκλονιστικό στοιχείο που επιβεβαιώνει και την αγωνία μας αλλά και την προσπάθειά μας, που καταβάλλουμε όλο αυτό τον καιρό για να πιέσουμε την Κυβέρνηση, ώστε να δώσει μια οριστική λύση στην αγωνία και στο πρόβλημα των δανειοληπτών, είναι ένα έγγραφο της Εθνικής Τραπέζης, από το οποίο προκύπτουν στοιχεία τριών συμβάσεων. 
      Πρώτον, σύμβαση 1.482.065 δραχμών έφθασε –ακούστε το, κυρία Πρόεδρε- στο αστρονομικό ποσό των 715.435.000 δραχμών. Δεύτερον, για σύμβαση, η οποία εξοφλήθηκε, με υπόλοιπο 4 δραχμών σήμερα ζητείται από το δανειολήπτη να πληρώσει το ποσό των 175.274.000 δραχμών. Τρίτον, για σύμβαση με υπόλοιπο δανειολήπτη 7 δραχμών ζητείται σήμερα από το δανειολήπτη να πληρώσει το αστρονομικό ποσό των 132.407.000. 
      Και δεν σταματούμε εδώ, κυρία Πρόεδρε. Έχουμε την Αγροτική Τράπεζα, η οποία θέλοντας να αξιοποιήσει τα «κίνητρα» -όπως χαρακτηρίστηκαν από τους νόμους που έφερε η Κυβέρνηση- εκάλεσε τους δανειολήπτες, για να προχωρήσουν σε συγκεκριμένες ρυθμίσεις. Πρώτον, έχω ένα έγγραφο, το οποίο θα καταθέσω για τα Πρακτικά της Βουλής, όπου φαίνεται ότι η Αγροτική Τράπεζα προέβη σε τέσσερις ρυθμίσεις την 01.01.1980, την ημέρα της Πρωτοχρονιάς, κυρία Πρόεδρε! Δεύτερον, έχω ακόμα ένα έγγραφο, το οποίο είναι χαρακτηριστικό -γιατί τέτοια υπάρχουν πολλά- πάλι της Αγροτικής Τραπέζης που δανειολήπτης εκλήθη να μπει σε ρύθμιση και έχει μόνο την υπογραφή του! Αυτό δείχνει τον εκβιασμό που ασκεί το τραπεζικό σύστημα προς τους δανειολήπτες, άνθρωποι που σήμερα βρίσκονται σε κατάσταση απόγνωσης και το χειρότερο είναι ότι αυτό επηρεάζει άμεσα και τη γενικότερη οικονομία μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο συνάδελφος κ. Τσιπλάκος.
      ΑΡΙΣΤΕΙΔΗΣ ΤΣΙΠΛΑΚΟΣ: Κυρία Πρόεδρε, νομίζω ότι είμαι ο τελευταίος ομιλητής και είχα την ευκαιρία να ακούσω όλους τους συναδέλφους. Θέλω να σας πω ότι στα είκοσι χρόνια που βρίσκομαι στο Κοινοβούλιο είναι από τις λίγες φορές που νιώθω πραγματικά ντροπή για την υποβάθμιση του ρόλου μας, να πετάγονται στον κάλαθο των αχρήστων νόμοι που ψηφίζονται ομόφωνα από τη Βουλή, αλλά κυρίως, κυρία Πρόεδρε, για τον εμπαιγμό μας. Δεν ξέρω από ποιον έγινε, από την Κυβέρνηση ή από το τραπεζικό κατεστημένο, να μας φέρνουν νόμους που υπόσχονται –τάχα- ότι θα λύσουν το πρόβλημα των πανωτοκίων –αυτό το αίσχος- και από την άλλη μεριά αυτοί οι νόμοι ή να μην εφαρμόζονται ή να μη μπορούν να εφαρμοστούν! 
      Εάν ο εμπαιγμός και η μη εφαρμογή των νόμων οφείλεται στο τραπεζικό κατεστημένο, τότε διερωτώμαι εύλογα από πού αντλούν τη δύναμή τους αυτοί οι κύριοι να φέρονται με τόσο προκλητικό και απαράδεκτο τρόπο στους δανειολήπτες, αλλά κυρίως στους ίδιους τους Βουλευτές!
      Πραγματικά, έμεινα κατάπληκτος από την απάντηση που πήραμε από το Διοικητή της Τράπεζας της Ελλάδας που σε ερώτησή μας στην Οικονομική Επιτροπή είπε ότι είναι ανίσχυρος να επιβάλει το νόμο, πέρα από το γεγονός ότι αυτός ο νόμος έχει προβλήματα, τα οποία γνωρίζει η Κυβέρνηση και αφήνει τα πράγματα όπως είναι χωρίς να κάνει τίποτα απολύτως. Απλώς, επιβάλλει πρόστιμα που είναι αστεία, κυρία Πρόεδρε, και προκαλούν τα ειρωνικά σχόλια των διευθυντών των τραπεζών, όταν τους επισκεπτόμαστε.
      Πραγματικά, θέλω να ρωτήσω τον κύριο Υπουργό, αν η Κυβέρνηση με τους τρεις νόμους για τα πανωτόκια είχε τη βούληση να λύσει το πρόβλημα ή σύρθηκε από την πίεση όλων των Βουλευτών και από την κατακραυγή όλων των πολιτών και μας ενέπλεξε όλους φέρνοντας στη Βουλή τρία νομοσχέδια που δεν είχε την πρόθεση να τα εφαρμόσει και τα έκανε απλώς για την εκτόνωση της γενικής κατακραυγής. Έχω αυτήν την απορία.
      Τι μέτρα πήρε η Κυβέρνηση, για να προστατεύσει το κύρος της Βουλής, όταν οι τράπεζες έγραψαν στα παλαιότερα των υποδημάτων τους νόμους και πέταξαν στον κάλαθο των αχρήστων ακόμα και την εγκύκλιο του Υπουργείου Εθνικής Οικονομίας που είχε εκδοθεί για τη σωστή εφαρμογή του νόμου;
      Προσωπικά θα έλεγα ότι ντρέπομαι για το «κουρέλιασμα» των νόμων που ψηφίζονται από τη συντριπτική πλειοψηφία των Βουλευτών και θέλω να ρωτήσω το εξής: Δεν νιώθει η Κυβέρνηση γι’ αυτό το κατάντημα;
      Κυρία Πρόεδρε, υπάρχουν εξοργιστικές περιπτώσεις ασύδοτης τοκογλυφίας και έχουν καταστραφεί χιλιάδες πολιτών που είχαν κάποτε την αφέλεια να προσφύγουν στις τράπεζες, για να προωθήσουν τις επιχειρήσεις τους, πιστεύοντας ότι ο ρόλος των τραπεζών είναι να βοηθούν τις επιχειρήσεις να αναπτύσσονται με τελικό στόχο τη γενικότερη οικονομική μας ανάπτυξη.
      Όμως, ο στόχος των τραπεζών δεν είναι η βοήθεια για τη στήριξη των επιχειρήσεων, αλλά υπάρχει μία στενή και απαράδεκτη νοοτροπία συσσώρευσης πλούτου, καθώς πέφτουν σαν πραγματικά «κοράκια» στις κλυδωνιζόμενες επιχειρήσεις και με το πρώτο στραβοπάτημα σπεύδουν όχι να τις βοηθήσουν, αλλά να τις κατασπαράξουν. Το αποτέλεσμα είναι ότι έχουν συγκεντρώσει χιλιάδες ακίνητα από χρεωμένες επιχειρήσεις που κλείνουν, με παράλληλες συνέπειες την αύξηση της ανεργίας και την οικονομική ύφεση, το οποίο βέβαια ελάχιστα φαίνεται να ενδιαφέρει την Κυβέρνηση.
      Κυρία Πρόεδρε, έχω συγκεκριμένο παράδειγμα επιχειρηματία, με ετήσιο τζίρο ενάμισι δισεκατομμυρίου δραχμών που βρέθηκε στην ανάγκη ενός δανείου πεντακοσίων εκατομμυρίων δραχμών –έχω όλα τα σχετικά στοιχεία- του έκλεισαν τους λογαριασμούς του παρά τις εγγυήσεις που υπήρχαν, για να του κλείσουν και να του κατασχέσουν δύο εργοστάσια αξίας πεντέμισι δισεκατομμυρίων δραχμών και να του βγάλουν στον πλειστηριασμό σαράντα επτά διαμερίσματα στην Αθήνα -για να γίνουν όλα κτήμα της τράπεζας- σε εξευτελιστικές τιμές -το ένα έβδομο της τιμής- και να χρωστάει και από πάνω πεντακόσια εκατομμύρια δάνεια, παρά όλα αυτά τα ακίνητα, τα οποία του πήραν.
      Η ασυδοσία των τραπεζών φθάνει μέχρι του σημείου –σας τα λέω με αποφάσεις που έχω στα χέρια μου- να αποδεικνύεται με δικαστική απόφαση ακόμα και πλαστογραφία υπογραφής οφειλέτου, για να του αρπάξει όσα ακίνητα δεν είχε υποθηκεύσει, χωρίς καμία αντίδραση από το κράτος. Η τράπεζα έγραψε στα παλαιότερα των υποδημάτων της αυτήν τη δικαστική απόφαση και είπε στον ενδιαφερόμενο να προσφύγει στα ευρωπαϊκά δικαστήρια, για να βρει το δίκιο του.
      Τι να απαντήσουμε εμείς σε όλους αυτούς που με απόγνωση μας ζητούν  να τους εξηγήσουμε, γιατί οι τράπεζες αρνούνται να εφαρμόσουν τους νόμους; Νιώθουμε οργή, χωρίς να μπορούμε να αντιδράσουμε. Όταν πηγαίνουμε στις τράπεζες, αντιμετωπίζουμε τα ειρωνικά σχόλια των τραπεζών, όταν τους ζητούμε εξηγήσεις για τη μη εφαρμογή των νόμων και όταν συνεχίζουν τους πλειστηριασμούς παρά τις ρητές απαγορεύσεις.
      Κυρία Πρόεδρε, εδώ που έχουν φθάσει τα πράγματα, έχει εξαντληθεί η υπομονή όλων μας. Η Κυβέρνηση εδώ και τώρα πρέπει να ξεκαθαρίσει τη θέση της και να μας πει αν πραγματικά θέλει να δώσει λύση στο πρόβλημα ή σκόπιμα μας εξαπατά και εμάς και τους δανειολήπτες. Αν θέλει να δείξει ότι είναι αξιόπιστη, οφείλει εδώ και τώρα να πάρει νομοθετικές πρωτοβουλίες με αυστηρές κυρώσεις. Η κοροϊδία, κύριε Υπουργέ, έχει τα όριά της, δεδομένου ότι δεν υπάρχει προηγούμενο τέτοιας ξεκάθαρης καταπάτησης του νόμου από τα πιστωτικά ιδρύματα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εξαντλήθηκε ο κατάλογος των επερωτώντων Βουλευτών.
      Κύριε Υπουργέ της Οικονομίας, έχετε το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, ερχόμαστε σήμερα να συζητήσουμε για άλλη μία φορά με τα ίδια στοιχεία, τα ίδια επιχειρήματα, την κατάσταση που είχε δημιουργηθεί τις προηγούμενες δεκαετίες, σχετικά με τους υψηλούς ανατοκισμούς που επέβαλαν οι τράπεζες σε μία περίοδο δυσπραγίας της ελληνικής οικονομίας, υψηλών επιτοκίων και οικονομικής καχεξίας που χαρακτήριζε τη χώρα μας.
      Το γνωστό ως πρόβλημα των πανωτοκίων προέκυψε τα προηγούμενα χρόνια όταν πολλές επιχειρήσεις είτε δικαιολογημένα είτε αδικαιολόγητα είχαν προβεί σε εκτεταμένο δανεισμό από τις τράπεζες με τους όρους οι οποίοι επικρατούσαν την περίοδο εκείνη, κυρίως, όμως, με τα πολύ υψηλά επιτόκια, τα οποία χαρακτήριζαν την τότε υπερχρεωμένη οικονομία μας. 
      Το πρόβλημα των πανωτοκίων άρχισε σιγά-σιγά να σφίγγει σαν μια θηλιά, σαν ένας βρόγχος τις επιχειρήσεις, αρκετές από τις οποίες αντιμετώπιζαν πρόβλημα εξαφάνισης αν οι τράπεζες επέμεναν στην τυπική τήρηση των συμφωνηθέντων, ιδιαίτερα μάλιστα σε μια περίοδο όπου η ελληνική οικονομία χρειαζόταν περισσότερο παρά ποτέ τη συμβολή των επιχειρήσεων και ιδιαίτερα των μικρομεσαίων επιχειρήσεων. Αυτό το οποίο συνέβη στην ελληνική οικονομία πριν από μερικά χρόνια ήταν μια τομή, όσον αφορά τα δεδομένα του οικονομικού περιβάλλοντος, με την ένταξη της Ελλάδος στην Οικονομική και Νομισματική Ένωση, η οποία άρχισε να τροφοδοτεί μια διαδικασία μείωσης των επιτοκίων –μάλιστα πριν γίνει η ένταξη- η οποία οριστικοποιήθηκε και παγιώθηκε μετά το 2000 δίνοντας στη χώρα μας την ευκαιρία να έχει πρωτοφανή χαμηλά επιτόκια σε μια σειρά από επιχειρηματικές χορηγήσεις, πράγμα το οποίο θα αποτελέσει τα επόμενα χρόνια και τη βασική δύναμη τροφοδοσίας των μικρομεσαίων επιχειρήσεων με δάνεια προκειμένου να ανακαινιστούν, να προσαρμοστούν, να κάνουν νέες επενδύσεις και να αποτελέσουν έτσι το μοχλό ανάπτυξης και ευημερίας στα χρόνια που έρχονται. 
      Ακριβώς, επειδή συνέβη μια τομή στα οικονομικά δεδομένα της χώρας μας, ακριβώς επειδή μπήκαμε στο νέο νόμισμα με τα χαμηλά επιτόκια για ολόκληρη την Ευρωπαϊκή Ένωση, η Κυβέρνηση πήρε μια πρωτοβουλία, έκανε μια τομή στο πώς θα πρέπει να αντιμετωπιστούν οι παλαιότερες υποχρεώσεις που είχαν συσσωρευτεί την περίοδο της υπερχρέωσης, της οικονομικής δυσπραγίας και των υψηλών επιτοκίων που χαρακτήριζαν προηγούμενα για αρκετά μεγάλο διάστημα την ελληνική οικονομία. 
      Πήρε, λοιπόν, την πολύ σημαντική και τολμηρή πρωτοβουλία να καθιερώσει διαφορετικούς συντελεστές προσδιορισμού των οφειλών των επιχειρήσεων δίνοντας και σε αυτές τις επιχειρήσεις την ευκαιρία να έχουν ένα μερίδιο οφέλους από την ένταξη της Ελλάδος στην ΟΝΕ. Τι έκανε προκειμένου να δώσει αυτήν την ευκαιρία στις μικρομεσαίες επιχειρήσεις που είχαν δανειστεί; 
      Πρώτα απ’ όλα επέβαλε μέγιστους συντελεστές υπολογισμού των χρεών, ανάλογα βέβαια με τη χρονική περίοδο που συνήφθησαν τα δάνεια. Ο συντελεστής ήταν τέσσερα για τα δάνεια τα οποία συνήφθησαν πριν το 1985, τρία για τα δάνεια μεταξύ 1985 και 1990 και δύο για τα δάνεια τα οποία συνήφθησαν στη δεκαετία του 1990. Με τον τρόπο αυτό πλησίασε αρκετά το συνολικά οφειλόμενο ποσό σε αυτό το οποίο θα προέκυπτε κι αν υπήρχε ένας απλός τοκισμός χωρίς να υπάρχει αυτός  ο πολύ συχνός ανατοκισμός, ο οποίος γινόταν προηγουμένως. 
      Η δεύτερη απόφαση την οποία πήρε είναι ότι θέσπισε το εξάμηνο ως το ελάχιστο επίπεδο ανατοκισμού –εκτός εάν υπήρχαν άλλες ειδικές περιπτώσεις, πράγμα το οποίο διευκόλυνε θεαματικά και οδήγησε στη μείωση των οφειλών που είχαν οι επιχειρήσεις. 
      Βεβαίως όταν πήγε να εφαρμοστεί αυτή η πρώτη ρύθμιση πολλές τράπεζες έδειξαν μια ιδιαίτερη ευρηματικότητα με αποτέλεσμα να εμφανίζουν ότι εκτός από τους οφειλόμενους τόκους υπάρχουν και άλλες παράπλευρες προσαυξήσεις σε βάρος των επιχειρήσεων. Και πολλές φορές όταν πήγαινε μια επιχείρηση να κάνει τη ρύθμιση έβλεπε μια ευνοϊκή ρύθμιση για τους τόκους, αλλά έβλεπε μια εξαιρετικά δυσάρεστη και δυσμενή ρύθμιση για άλλες προσαυξήσεις, πολλές από τις οποίες μάλιστα δεν είχαν και βάση. Για το λόγο αυτό η κυβέρνηση έκανε μια νέα ρύθμιση με την οποία επέβαλε ως ανώτατο όριο το 50% στις πάσης φύσεως προσαυξήσεις και είπε ότι αυτές δεν μπορούν να υπερβαίνουν το ήμισυ του εκταμιευθέντος ποσού από την τράπεζα στο δανειολήπτη. 
      Το σύνολο των τριών αυτών ρυθμίσεων, δηλαδή οι σταθεροί συντελεστές, η ελάχιστη περίοδος ανατοκισμού και το μέγιστο ποσό των επιτρεπομένων προσαυξήσεων, οδήγησαν πάρα πολλές περιπτώσεις δανειοληπτών να αντιμετωπίζουν πλέον όρους οι οποίοι ήταν εξαιρετικά ευμενείς σε σχέση με την προηγούμενη κατάσταση, ενώ για πολλούς από αυτούς η κατάσταση έμοιαζε πια σαν να υπήρχε απλή συσσώρευση τόκων χωρίς να υπάρχει καθόλου ανατοκισμός. 
      Πιστεύω, κυρίες και κύριοι συνάδελφοι, ότι από την κατάσταση αυτή μπορούν να επωφεληθούν –και ήδη έχουν αρχίσει να επωφελούνται- χιλιάδες δανειολήπτες. Να δούμε, όμως, το πραγματικό μέγεθος του προβλήματος και ποιοι πραγματικά εμπλέκονται σε αυτά τα λεγόμενα πανωτόκια. 
      Κατ’ αρχήν, πριν από τη ρύθμιση, το συνολικό ποσό των ρυθμίσεων ήταν πολύ χαμηλότερο απ’ αυτό το οποίο αναφέρθηκε εδώ. Αναφέρθηκε ένα ποσό 20 τρισεκατομμυρίων δραχμών. Αυτό το ποσό είναι ανύπαρκτο.
      Πριν αρχίσει να εφαρμόζεται ο νόμος το σύνολο των οφειλών δεν ξεπερνούσε τα 3,2 δισεκατομμύρια ευρώ, δηλαδή λιγότερο από το 1/20 του ποσού το οποίο αναφέρθηκε από τη Νέα Δημοκρατία. Το αναφέρω αυτό, γιατί ναι μεν υπάρχει ένα πρόβλημα, αλλά δεν χρειάζεται να το τροφοδοτούμε με περισσή δόση λαϊκισμού, να το μεγεθύνουμε και να λέμε πράγματα, τα οποία δεν έχουν καμια σχέση με την πραγματικότητα. .
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ:  Είναι 3,2 δισεκατομμύρια;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Είναι 3,2 δισεκατομμύρια ευρώ. Κάτι λιγότερο είναι, αλλά παραλείπω τώρα τις λεπτομέρειες. Είναι το 1/20 του ποσού το οποίο ανέφερε προηγουμένως η Νέα Δημοκρατία. 
      Μετά τη ρύθμιση που έγινε, το ανεξόφλητο υπόλοιπο περιορίστηκε πολύ σημαντικά και έφθασε να είναι –σας αναφέρω χαρακτηριστικά- 1 δισεκατομμύριο ευρώ για τα μη αγροτικά δάνεια και περίπου 300 εκατομμύρια ευρώ για το σύνολο των αγροτικών οφειλών. Δηλαδή οι νομοθετικές  ρυθμίσεις τις οποίες κάναμε περιόρισαν το ύψος των οφειλομένων στο 1/3  απ’ αυτό το οποίο ίσχυε προηγουμένως. Αυτή είναι η μεγάλη προσφορά, η μεγάλη τομή η οποία έγινε σε όφελος όλων εκείνων των επιχειρήσεων που είχαν συνάψει τα δάνεια την προηγούμενη περίοδο. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ:  Θεωρητικά. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κατά την άποψή σας, κύριε Πρόεδρε. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ:  Όχι, ερωτώ. Εφαρμόζεται; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εφαρμόζεται. Περιμένετε λίγο και θα δείτε πώς εφαρμόζεται.
      Έχει, όμως, μεγάλη σημασία να δούμε, ποιοι είναι αυτοί οι οποίοι χρωστάνε και πόσα χρωστάει ο κάθε κλάδος. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ:  Θεωρητικά προς το παρόν.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Από τα 3,2 δισεκατομμύρια ευρώ, τα οποία ανέφερα, ίσως έχει μεγάλο ενδιαφέρον να μάθουμε ότι το 1/3, δηλαδή 1,1 δισεκατομμύρια ευρώ οφείλονται από δέκα περίπου μόνο μεγαλοδανειολήπτες και φυσικά ουδείς απ’ αυτούς έχει προσέλθει ακόμα να κάνει τη ρύθμιση, διότι προσδοκά ότι με τις διάφορες πολιτικές πιέσεις θα διαμορφωθούν ευνοϊκότερες συνθήκες.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αφού εξαιρέθηκαν. 
      ΑΡΙΣΤΟΤΕΛΗΣ ΠΑΥΛΙΔΗΣ: ΄Εχουν εξαιρεθεί απ’ αυτό το νόμο. Σε ποιους τα λέτε αυτά;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …και ένα ποσό το οποίο είναι μόνο της τάξεως των 2,1 δισεκατομμυρίων ευρώ …
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ε, όχι κι έτσι. Τόσο ανέντιμος είναι ο κύριος Υπουργός; Μην εκτίθεσθε, κύριε Υπουργέ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): … αφορά τον μεγάλο αριθμό των μικροδανειοληπτών. 
      Έρχομαι τώρα στις ρυθμίσεις οι οποίες έγιναν κατά κλάδο και πιστεύω πως έχει πολύ μεγάλη σημασία και ενδιαφέρον να δούμε, ποιοι πραγματικά είναι αυτοί οι οποίοι προσδοκούν να τύχουν των ευνοϊκών διατάξεων που έχει θεσπίσει η Κυβέρνηση.
      Τρεις είναι οι μεγάλες κατηγορίες δανείων, τα επιχειρηματικά, τα ξενοδοχειακά και τα στεγαστικά. Στα στεγαστικά δάνεια η μέση επιβάρυνση του δανειολήπτη ήταν περίπου 29.000 ευρώ, πριν από τη ρύθμιση και μετά τη ρύθμιση έπεσε στο 41% κατά μέσο όρο, δηλαδή στις 12.000 ευρώ. Ήταν μια πολύ σημαντική μείωση αυτή η οποία συνέβη.
      Στα επιχειρηματικά η μέση οφειλή του δανειολήπτη πριν από τη ρύθμιση ήταν 210.000 ευρώ και μετά τη ρύθμιση έπεσε στο 38%, δηλαδή στις 80.000 ευρώ. 
      Εκεί, όμως, που υπήρξε η πραγματική τομή και το πολύ μεγάλο όφελος είναι στον κλάδο των ξενοδοχειακών επιχειρήσεων, ακριβώς επειδή ο κλάδος αυτός έχει ένα σημαντικό ρόλο στην ανάπτυξη της χώρας.
      Το μέσο δάνειο το οποίο είχε συναφθεί και οφείλετο στις τράπεζες πριν από τη ρύθμιση του νόμου ήταν 770.000 ευρώ και μετά έπεσε μόλις στις 195.000 ευρώ, δηλαδή στο 25%, κυρίες και κύριοι, του αρχικώς οφειλόμενου ποσού, αποδεικνύοντας έτσι τη μεγάλη έκταση των ευνοϊκών ρυθμίσεων που έκανε η Κυβέρνηση σε όφελος όλων αυτών των επιχειρήσεων που είχαν δανειστεί και αυτές ακριβώς τις ευνοϊκές ρυθμίσεις πρέπει να αξιοποιήσουν οι επιχειρηματίες.
      Για τα αγροτικά η μέση οφειλή ήταν 12.000 ευρώ. Ήταν θεαματικά μικρότερη από οποιαδήποτε άλλη κατηγορία και γι’ αυτό άλλωστε το λόγο και οι ρυθμίσεις οι οποίες έγιναν, είχαν ένα ουσιαστικό αποτέλεσμα και σχεδόν ο ένας στους δύο μέχρι σήμερα έχει ήδη ξεκινήσει τη διαδικασία της ρύθμισης με την Αγροτική Τράπεζα. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Ποιος σας έδωσε αυτά τα στοιχεία, κύριε Υπουργέ; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Οι τράπεζες έδωσαν τα στοιχεία, κύριε Αλογοσκούφη.
      ΓΕΩΡΓΙΟΣ ΑΛΟΓΟΣΚΟΥΦΗΣ: Ποιες τράπεζες σας τα έδωσαν;
      ΑΡΙΣΤΟΤΕΛΗΣ ΠΑΥΛΙΔΗΣ: Την πηγή θέλουμε να μάθουμε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πάντως, δεν είναι η Τράπεζα της Ελλάδος.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Αν έχετε λίγη υπομονή, θα τα ακούσετε όλα.
      Όσον αφορά τους δανειολήπτες της Αγροτικής Τράπεζας, θέλω να πω ότι πάνω από εννέα χιλιάδες, δηλαδή σχεδόν ένας στους δύο, όπως ανέφερα, έχουν ήδη ξεκινήσει τη διαδικασία της ρύθμισης. Στο άλλο τραπεζικό σύστημα περίπου πάνω από τρεισήμισι χιλιάδες σε σύνολο είκοσι χιλιάδων, δηλαδή περίπου ένας στους έξι, έχει ξεκινήσει τη διαδικασία των ρυθμίσεων αυτών.
       Είμαι βέβαιος ότι, εάν δεν υπήρχαν όλες αυτές οι πολύ συχνές αναδυθίσεις του θέματος, οι οποίες δημιουργούν κακώς την προσδοκία για νέες νομοθετικές παρεμβάσεις, πολύ περισσότεροι επιχειρηματίες θα είχαν σπεύσει, για να τύχουν των ευνοϊκών διατάξεων που έχουμε θεσπίσει μέχρι τώρα. 
      Κυρίες και κύριοι, μέχρι τώρα κάνουμε κάθε προσπάθεια με τη συνεργασία της Τραπέζης της Ελλάδος, προκειμένου να προχωρήσουν αυτές οι ρυθμίσεις. Ανέφερα προηγουμένως ότι πάνω από δώδεκα χιλιάδες δανειολήπτες έχουν ήδη μπει σε αυτήν τη διαδικασία, την οποία θα φροντίσουμε να επιταχύνουμε με κάθε δυνατό τρόπο.
       Κλειδί, για να επιταχυνθεί αυτή η διαδικασία, είναι τρεις παράγοντες:
      Πρώτα απ’ όλα η καλή πίστη και η συνεργασία μεταξύ τραπεζών και Τραπέζης Ελλάδος και ιδιαιτέρως μεταξύ τραπεζών και δανειοληπτών. 
      Πιστεύω ότι σε αυτόν τον τομέα έχουμε σημειώσει αρκετά σημαντική πρόοδο, παρά το γεγονός ότι απομένουν ακόμα μερικές δύσκολες περιπτώσεις, οι οποίες όμως και αυτές βρίσκονται στη φάση της διευθέτησης. Ιδιαίτερα για δάνεια τα οποία έχουν συναφθεί το δεύτερο ήμισυ της δεκαετίας, δηλαδή την περίοδο 1996 έως 2000, και εκεί πράγματι υπάρχουν ορισμένες περιπτώσεις, όπου οι προσαυξήσεις του 50% μπορεί τελικά να είναι πιο επιβαρυντικές από ό,τι τελικά θα ήταν μία κανονική ροή του δανείου. Έχουμε μπει σε μια διαδικασία συνεννόησης και με την Τράπεζα της Ελλάδος και με τις τράπεζες, προκειμένου να μην κάνουν χρήση αυτού του ανώτατου πλαφόν, ιδιαίτερα μάλιστα, όταν οι καταγγελίες για τη μη καταβολή των δόσεων, γίνονται προς το τέλος του δανείου.
      Επίσης υπάρχουν και ορισμένα άλλα προβλήματα τα οποία παρουσιάζονται, όταν καμιά φορά καταγγέλλονται εν μέρει οι συμβάσεις και όχι στο σύνολό τους, πράγμα που δημιουργεί πρόβλημα στην τράπεζα. Έτσι πολλές τράπεζες καθυστερούν την επίλυση του θέματος σε αυτές τις περιπτώσεις. 
      Πιστεύω ότι και σε αυτό το ζήτημα με την επικράτηση της καλής πίστης και συνεννόησης, η οποία θα διευκρινιστεί και γραπτώς, κατόπιν συνεννόησης που θα γίνει με τις νομικές υπηρεσίες της Τραπέζης Ελλάδος και του Υπουργείου Οικονομικών, θα μπορέσουμε να λύσουμε αυτά τα δύο εναπομείναντα μικρά ζητήματα και χωρίς καμία νέα νομοθετική ρύθμιση, θα μπορέσουμε να προχωρήσουμε στη ρύθμιση των πανωτοκίων με το ευνοϊκό πλαίσιο που έχει ρυθμίσει η Κυβέρνηση.
      Κυρίες και κύριοι, θέλω να πω ότι, οσάκις φέρνουμε το πρόβλημα σε μία νέα δημόσια συζήτηση, κάθε φορά παρουσιάζεται έπειτα από λίγο μία καθυστέρηση στην τακτοποίηση αυτών των οφειλών, διότι όλοι προσδοκούν ότι θα υπάρξουν νέες νομοθετικές παρεμβάσεις. 
      Έχω δηλώσει κατ’ επανάληψη και στο Κοινοβούλιο και δημόσια -και θα το επαναλάβω και σήμερα- ότι άλλη νομοθετική ρύθμιση για τα πανωτόκια δεν πρόκειται να γίνει. Θα ρίξουμε το βάρος της προσπάθειάς μας στην εφαρμογή των ψηφισθεισών διατάξεων, καθώς επίσης και στην καλόπιστη ερμηνεία οποιουδήποτε προβλήματος ήθελε προκύψει ανάμεσα στις επιχειρήσεις που θέλουν να ρυθμίσουν τα δάνειά τους και στις τράπεζες. 
      Η συνεργασία με την Τράπεζα της Ελλάδος πηγαίνει πάρα πολύ καλά και αυτό έχει βοηθήσει στην επιτάχυνση της τακτοποίησης πολλών οφειλών.
      Κυρίες και κύριοι, θέλω επίσης να σημειώσω ότι όσο αναγκαίες είναι οι μικρομεσαίες επιχειρήσεις στην οικονομία μίας χώρας, όσο χρήσιμο είναι από πάσης απόψεως και κοινωνικά δίκαιο να βρούμε έναν τρόπο να ρυθμίσουμε τα υπερβολικά χρέη που έχουν δημιουργηθεί στο παρελθόν σε βάρος πολλών επιχειρήσεων, άλλο τόσο χρήσιμο είναι να αναγνωρίσουμε και το ρόλο τον οποίο διαδραματίζει το τραπεζικό σύστημα στη χώρα μας.
      Και θέλω να πω εδώ ότι είναι ιδιαίτερα λυπηρό το γεγονός ότι ακούμε την Αξιωματική Αντιπολίτευση να εμφανίζει όλες τις τράπεζες συλλήβδην και αναφανδόν ως επιχειρηματοφάγα τέρατα, τα οποία θυσιάζουν ως άλλους αμνούς τις επιχειρήσεις στο βωμό της δικής τους εξυγίανσης. Κανέναν δεν ωφελεί αυτή η παραποιημένη εικόνα και πιστεύω ότι πρέπει όλοι να δουλέψουμε στην ίδια κατεύθυνση, Κυβέρνηση, τραπεζικό σύστημα, επιχειρήσεις, ώστε να βρούμε την καλύτερη δυνατή λύση σ’ αυτά τα προβλήματα, τα οποία στο παρελθόν μας έχει κληρονομήσει και πρέπει τώρα να τα ξεπεράσουμε στο νέο περιβάλλον των χαμηλών επιτοκίων, του κοινού νομίσματος, της ισχυρότερης ανάπτυξης και των καλύτερων προοπτικών που έχει σήμερα η ελληνική οικονομία.
      Πιστεύω πως ο καλύτερος τρόπος για να το κάνουμε αυτό, είναι να αφήσουμε το πλαίσιο έτσι όπως έχει διαμορφωθεί μέχρι σήμερα να δουλέψει, χωρίς να τροφοδοτούμε διαρκώς το λαϊκισμό των συνεχών παροχών και των συνεχών διευκολύνσεων, πράγμα το οποίο όπως είναι φυσικό, δίνει προσδοκίες σε όσους ενδιαφέρονται ότι κάτι καλύτερο θα γίνει, άρα, δεν υπάρχει λόγος να αξιοποιήσουμε αυτό το οποίο ισχύει σήμερα. 
      Στο πλευρό όσων πραγματικά θέλουν να κάνουν ρυθμίσεις βρίσκεται απόλυτα και με αποφασιστικό τρόπο η Κυβέρνηση. Όχι, όμως, και σ’ αυτούς που θέλουν να αθετήσουν κάθε είδους υποχρέωσή τους από τα δάνεια τα οποία πήραν και να καρπωθούν όσα αγόρασαν με τα δάνεια αυτά. Πιστεύω πως η λύση την οποία έχουμε προωθήσει μέχρι τώρα, είναι ένα λογικό, ισορροπημένο και αποτελεσματικό πλαίσιο και θα ήθελα να καλέσω όλες τις πτέρυγες της Βουλής, ανεξαρτήτως κομματικής τοποθέτησης, όλο το τραπεζικό σύστημα της χώρας, αλλά προπάντων τους ίδιους τους επιχειρηματίες να θελήσουν να αξιοποιήσουν αυτό το πλαίσιο, σε συνεργασία και με την Τράπεζα Ελλάδος, έτσι ώστε να απαλείψουμε κάθε αδιέξοδο, το οποίο δημιουργήθηκε την παλαιότερη περίοδο της ελληνικής οικονομίας που χαρακτηριζόταν από υψηλά επιτόκια και οικονομική δυσπραγία. Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Επίτιμος Πρόεδρος της Νέας Δημοκρατίας, κ. Μητσοτάκης.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι, η δήλωση του κυρίου Υπουργού της Εθνικής Οικονομίας ότι αυτό είναι το νομικό πλαίσιο και δεν αλλάζει, στην πραγματικότητα σημαίνει, υποκύπτουμε στη θέληση των τραπεζών. Και λυπούμαι γι ‘αυτό. Λυπούμαι ιδιαίτερα για μια σοσιαλιστική Κυβέρνηση, λυπούμαι ιδιαίτερα για τον παρόντα Υπουργό, τον οποίο είναι γνωστό ότι τιμώ, ως άνθρωπο ιδιαίτερα. 
      ΑΡΙΣΤΟΤΕΛΗΣ ΠΑΥΛΙΔΗΣ: Χανιώτης είναι.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι και Χανιώτης. Και αυτό υπολογίζεται. 
      Κύριοι συνάδελφοι, το θέμα των πανωτοκίων δεν βγήκε μόνο του, διότι το δημιούργησε η Αντιπολίτευση. Είναι ένα υπαρκτό και μέγα θέμα που ιστορικά περίπου έχει, όπως το αναφέρει ο Υπουργός. Δημιουργήθηκε σε μια περίοδο ανώμαλη, αλλά ταυτόχρονα έχει και μια άλλη αιτία, κύριε Υπουργέ, την οποία καλό είναι να μην την ξεχνάμε. Το ελληνικό τραπεζικό σύστημα, πάσχει. Ποτέ δεν φρόντισε να οργανωθεί έτσι, ώστε να είναι αποδοτικό και ανταγωνιστικό. Αντίθετα, οι ελληνικές τράπεζες παραδοσιακά –και εγώ το έζησα τις τελευταίες δεκαετίες- αδίστακτα επιβάρυναν την ελληνική οικονομία, την οποία συχνότατα απομυζούσαν για να κρατήσουν τα πλεονεκτήματα τα οποία είχαν και τα οποία σήμερα, με το διεθνή ανταγωνισμό είναι αδύνατον να κρατήσουν. Έτσι σήμερα, αντιδικούν οι τράπεζες αδικαιολόγητα σε μια ρύθμιση η οποία  τις ίδιες θα είχε ωφελήσει. 
      Εμένα, όμως, δύο κεφάλαια θα με απασχολήσουν. Το πρώτο θέμα. Λέει ο κύριος Υπουργός ότι δεν αλλάζει νόμο και ότι θα εφαρμόσει την ισχύουσα νομοθεσία. Μα, κύριε Υπουργέ,  πρώτον, η Τράπεζα της Ελλάδος τι ρόλο παίζει; Δεν μπορεί εδώ μέσα να μας κοροϊδεύει κανένας. Πρέπει να το ξεκαθαρίσουμε. Λέτε ότι η Τράπεζα της Ελλάδος, ανακατεύεται. Εγώ, πήγα ο ίδιος να δω τον κ. Γκαργκάνα και τον ρώτησα. Έχω περιπτώσεις –του είπα- όπου οι τράπεζες κραυγαλέα –και τις είδε και ο ίδιος- δεν εφαρμόζουν το νόμο. Τι μπορείς να κάνεις; Μου λέει: «Απολύτως τίποτα, κύριε Μητσοτάκη. Η νομοθεσία δεν μου επιτρέπει καμία απολύτως ανάμειξη».
      Το μόνο πράγμα το οποίο μπορώ να κάνω είναι το συγκεκριμένο θέμα. Του ότι δεν δίνουν ενδεχομένως λογαριασμούς στους πελάτες τους, εκεί έχω τη δυνατότητα να παρέμβω, αλλά δεν έχω τη δυνατότητα παρά να επιβάλω ένα μικρό πρόστιμο, το οποίο δεν συγκινεί τις τράπεζες». Έτσι είναι πράγματι. Η Τράπεζα της Ελλάδος δεν υπάρχει. Υπάρχει, όμως, η Κυβέρνησή σας; Υπάρχει το Υπουργείο σας; 
      Είναι χαρακτηριστικό, κύριε συνάδελφε, ότι εξεδόθη μία εγκύκλιος, η οποία αναφέρεται και στην επερώτηση, ανακεφαλαιωτική, από τον προκάτοχο Υπουργό τον κ. Γιάννο Παπαντωνίου, στις 22 Ιουνίου 2001, η οποία δίνει ερμηνεία, επιμέρους διατάξεων, οι οποίες πράγματι, όπως αναφέρει και ο Υπουργός, χρειάζονται κάποια ερμηνεία. Αυτήν την εγκύκλιο οι τράπεζες την εφαρμόζουν κατά το δοκούν. Την εφαρμόζουν ή δεν την εφαρμόζουν. 
      Εγώ προσωπικά είχα την ευκαιρία στον παρόντα Υπουργό να θέσω υπόψη του μία συγκεκριμένη περίπτωση όπου ωμότατα, ιταμότατα μία κρατική τράπεζα έλεγε ότι δεν την εφαρμόζει και εξεβίαζε τον πελάτη φανερά ο υποδιοικητής διότι είχε βρει κάποιον άλλον, ο οποίος ήθελε να αγοράσει το ξενοδοχείο του και έκανε και deal που δεν ξέρω εάν είχε ή όχι προσωπικό συμφέρον ο τότε υποδιοικητής. Αυτή η υπόθεση εξακολουθεί ακόμη και σήμερα να μην λύεται παρά το γεγονός ότι την έχω φέρει τέσσερις φορές στη Βουλή. Είναι ένα συγκεκριμένο θέμα που είναι, όμως, απολύτως χαρακτηριστικό. 
      Ερωτώ, λοιπόν, ευθέως τον κύριο Υπουργό: Εάν σας φέρουμε, η Νέα Δημοκρατία, σ΄ ένα από τα νομοσχέδιά σας όπου προστίθενται πολλές προσθήκες, μία προσθήκη η οποία να λέει ότι κυρούται και αποκτά ισχύ νόμου η τάδε εγκύκλιος έχουσα ούτω, θα το απορρίψετε; 
      ΑΡΙΣΤΟΤΕΛΗΣ ΠΑΥΛΙΔΗΣ: Καμία απάντηση. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα αρνηθείτε να αποκτήσει όντως ισχύ νόμου και όχι να συνεχίζεται κατά το δοκούν να εφαρμόζεται ή να μην εφαρμόζεται η εγκύκλιος; 
      Κύριοι συνάδελφοι, οι τράπεζες δεν εφαρμόζουν το νόμο. Προσπαθούν με κάθε τρόπο να τον περιγράψουν. Και οι τράπεζες είναι πολύ δυνατές απέναντι των απλών πελατών τους. Έχουν άπειρους τρόπους να τους υποχρεώσουν, να τους εξαναγκάσουν και πράγματι αυτήν τη στιγμή η ελληνική οικονομία βασανίζεται από αυτές τις εκκρεμότητες. 
      Όταν το 2000 συζητούσαμε το νόμο, κύριε Υπουργέ, ήταν εποχή των παχιών αγελάδων, ήταν εποχή που το χρηματιστήριο είχε ανέβει. Εσείς τώρα, εκ των υστέρων αρχίζετε να μιλάτε με ειλικρίνεια –είδα τις χθεσινές σας δηλώσεις- για την αθλιότητα, αυτό το μέγα σκάνδαλο του χρηματιστηρίου. Εκείνη την εποχή, όμως, οι τράπεζες είχαν δυνατότητες. Η δική μου πρόταση από την αρχή ήταν να κάνετε μία ξεκάθαρη και βαθιά τομή και να λύσετε το θέμα. Οι τράπεζες θα επιβαρύνοντο αναντιρρήτως μ΄ ένα ποσό το οποίο τότε το άντεχαν. Πάνω από 1 τρισεκατομμύριο σε δραχμές ήταν τα κέρδη που είχαν το 1999. Τώρα μας είπατε ότι ήταν 3 δισεκατομμύρια ευρώ το σύνολο. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Πριν από το νόμο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι, πριν από το νόμο.
      Εάν από αυτά έχαναν το 1 δισεκατομμύριο στην πραγματικότητα, δεν πάθαιναν τίποτε οι τράπεζες εκείνη την εποχή. Θα άντεχαν.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Έχασαν 2 δισεκατομμύρια.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Έχασαν 2 δισεκατομμύρια, θεωρητικά, κύριε Υπουργέ. Μην κοροϊδεύετε κανέναν. Δεν είμαστε παιδάκια. Καιρός είναι να σοβαρευτείτε σε ορισμένα πράγματα. Τι έχασαν; Θεωρητικά έχασαν. Αν είχε εφαρμοστεί ο νόμος σας, που η Τράπεζα της Ελλάδος σας λέει ότι δεν εφαρμόστηκε ούτε στο 1%, τότε θα είχαν χάσει τα 2 δισεκατομμύρια που λέτε. Θεωρητικά υποτίθεται πως τα έχασαν. Αυτοί είναι λογαριασμοί του καραγκιόζη. Δεν είναι σοβαρές κουβέντες για να γίνονται εδώ μέσα. Εάν τότε οι τράπεζες πράγματι είχαν συμφωνήσει –αν είχαν περισσότερο μυαλό θα είχαν συμφωνήσει, διότι δυστυχώς το ελληνικό κράτος με σοσιαλιστική Κυβέρνηση το κυβερνούν οι τράπεζες, δεν το κυβερνά το κόμμα- θα είχε κλείσει η υπόθεση. 
      Κύριοι συνάδελφοι, υπάρχουν άνθρωποι οι οποίοι ταλαιπωρούνται άδικα και δεν πρέπει να γίνουν δίκες, δεν πρέπει να καταλήξει αυτή η ιστορία στα ευρωπαϊκά δικαστήρια. Δεν τελειώνει, δεν κλείνει έτσι, κύριε Υπουργέ.
      Εγώ που σας τα λέω αυτά δεν επιθυμώ να κρατηθεί καμία εκκρεμότητα. Λυπάμαι γι’ αυτό που γίνεται. Οι ελληνικές τράπεζες έχουν μπροστά τους ένα πολύ μεγάλο πρόβλημα να αντιμετωπίσουν, το διεθνή ανταγωνισμό. Όλοι οι παροικούντες την Ιερουσαλήμ γνωρίζουμε ποιες είναι οι αδυναμίες του συστήματος. Γνωρίζουμε πόσο μικρή παραγωγικότητα έχουν, πόσο τεράστιες επιβαρύνσεις έχουν, πόσο «κακομαθημένες» είναι, αν θέλετε. Κανένας εκεί μέσα δεν είναι διατεθειμένος να εκλογικευτεί. Έχουν μάθει και εξακολουθούν να απορροφούν την κάθε ικμάδα της οικονομίας. Σήμερα πλέον δε θα μπορέσουν να συνεχίσουν, όχι για κανέναν άλλο λόγο, όχι γιατί η Κυβέρνηση πρόκειται να τους εμποδίσει, αλλά διότι ο ανταγωνισμός στην πορεία θα τις εξαναγκάσει να προσαρμοστούν προς καινούρια δεδομένα. 
      Είναι προς το συμφέρον των τραπεζών αυτό το οποίο εμείς προτείναμε, κύριε Υπουργέ. Δεν το προτείναμε για να βλάψουμε τις τράπεζες. Το προτείναμε για να τις βοηθήσουμε, για να αποκατασταθεί επιτέλους και η τράπεζα στη συνείδηση του ελληνικού λαού. 
      Πάρτε την Αγροτική Τράπεζα, την πιο «αμαρτωλή» κρατική τράπεζα απ’ όλες. Ρωτήστε όλους τους Βουλευτές του ΠΑΣΟΚ της αγροτικής περιφέρειας αν ένας εξ’ αυτών έχει σε εκτίμηση και σε υπόληψη την Αγροτική Τράπεζα έτσι όπως κατήντησε. Κλέβει και ληστεύει. Αυτή είναι η γενική εντύπωση που υπάρχει. Η Αγροτική Τράπεζα κατ’ εξοχήν είναι μία τράπεζα η οποία είναι τελείως διαλελυμένη, αφήστε που, κατά την αντίληψή μου, είναι τελείως χρεοκοπημένη, κύριε Υπουργέ. 
      Εγώ στην πολιτική είμαι οπαδός των καθαρών λύσεων. Αν είχατε κάνει αυτό που η Νέα Δημοκρατία από την αρχή πρότεινε, ξεκάθαρο το πολλαπλάσιο όσο το θέλετε με έναν αριθμό το αρχικώς ληφθέν ποσό και όλο το άλλο να κοπεί, θα είχαμε τελειώσει. 
      Οι τράπεζες, στην προσπάθειά τους να μην εφαρμοστεί αυτό το οποίο επιχειρούσε η Βουλή, επεχείρησαν με διάφορα τεχνάσματα να περιπλέξουν το θέμα. Δυστυχώς, οι κυβερνήσεις στήριξαν τις τράπεζες με το επιχείρημα: «Χρηματιστήριο, τιμές των μετοχών που δεν πρέπει να πέσουν, κίνδυνος για την οικονομία, κρατήστε το σύστημα». Δεν το κρατούμε το σύστημα όταν είναι σάπιο. Το κρατούμε όταν το εξυγιαίνουμε ταυτόχρονα και προσφέρουμε υπηρεσία στην τράπεζα όταν το εξυγιαίνουμε.
      Κύριοι συνάδελφοι, μου ήρθε η ιδέα –γιατί ήμουν ο πρώτος που πρότεινε τα πανωτόκια- απ’ αυτό που ισχύει στο δημόσιο. Το δημόσιο έχει ένα σύστημα που πάει στο διπλάσιο, μάξιμουμ το τριπλάσιο και αυτό από αμνημονεύτων χρόνων, από τότε που υπάρχει το ελληνικό κράτος. Γιατί, λοιπόν, αυτό που μπορεί να κάνει το δημόσιο, δεν μπορεί να το κάνει η τράπεζα;
      Και κάτι άλλο. Αν ίσχυε και ως μόνιμη διάταξη αυτό, δηλαδή να μην μπορεί υπερμέτρως να αυξηθεί όχι στο διπλάσιο, αλλά σε κάποιο ποσοστό το χρέος, να εξυγιαίνετο το σύστημα και για κάποιον άλλο λόγο, διότι σήμερα οι τράπεζες δεν ενδιαφέρονται να εισπράξουν. Ενδιαφέρονται μόνο να πάρουν ενυπόθηκες ασφάλειες και από κει και πέρα με πολλή άνεση ξεπουλάνε την περιουσία των πελατών τους, διότι είναι εξασφαλισμένες και λένε: «Γιατί να μην προστεθούν και έξοδα;» Υπάρχει και ένας μεγάλος αριθμός ανθρώπων γύρω που είναι «δορυφόροι» και απασχολούνται με νομικές ή άλλες υπηρεσίες, οι οποίοι ωφελούνται απ’ αυτό το σύστημα. Το σύστημα, όμως, «σκοτώνει» την ελληνική οικονομία, δεν της επιτρέπει να γίνει ανταγωνιστική. 
      Κύριε Υπουργέ, έχουμε και μία άλλη εκκρεμότητα. Σας είπα για την εκκρεμότητα της εγκυκλίου. Έχουμε την εκκρεμότητα των ακριτικών περιοχών. Εσείς δεν ήσασταν τότε Υπουργός, ήταν ο προκάτοχός σας. Θα έπρεπε να κάνετε τον κόπο να διαβάσετε τα Πρακτικά. Τα χρέη των ακριτικών περιοχών εξαιρούντο μαζί με άλλες κατηγορίες που δεν έπρεπε, αλλά τα χρέη αυτά έπρεπε να υπαχθούν και η Βουλή ολόκληρη το ζήτησε και ομόφωνα το ψήφισε και ο κ. Παπαντωνίου τότε μας είπε: «Μη βάλετε τη διάταξη στο κείμενο του νόμου, δώστε μου εμένα την εξουσιοδότηση κι εγώ θα υπογράψω την απόφαση». Παρόντες είναι και οι συνάδελφοι του ΠΑΣΟΚ για να το επιβεβαιώσουν. 
      Κύριε Χριστοδουλάκη, αυτήν την απόφαση ποτέ δεν τολμήσατε να την υπογράψετε. Τη νοθεύσατε δύο και τρεις φορές, διότι απλούστατα δεν σας αφήνουν οι τράπεζες, διότι υποδουλώνεστε στις τράπεζες. Γιατί το κάνετε;
      Επιτέλους είναι κατ’ εξοχήν συμπαθής περίπτωση, αλλά είναι και προκλητική, διότι εκεί οι τράπεζες έχουν εισπράξει από την εγγύηση του κράτους το πολλαπλάσιο και θέλουν τώρα να εισπράξουν και από τους ατυχείς οφειλέτες πολύ περισσότερα απ’ ό,τι αν υπήγοντο στο νόμο.
      Κύριε Υπουργέ, δεν μπορείτε να επικαλείσθε  επιχειρήματα σαν και αυτά που ακούστηκαν. Ίσως οι πολλές ασχολίες σας με τα υψηλά καθήκοντα τώρα σας απασχολούν και είσθε ανέτοιμος. Θέλω να πιστεύω ότι αυτό συνέβη διότι δε νομίζω ότι θέλατε σκόπιμα να μας εξαπατήσετε όταν μας είπατε για τις μεγάλες οφειλές. Οι μεγάλες οφειλές εξαιρέθηκαν από το νόμο. Κακώς κατά την άποψή μου. Πάντως εξαιρέθηκαν. 
      Τέλος, κύριοι συνάδελφοι, θα πω και μερικά πράγματα πολύ πρακτικά. Όταν μια κυβέρνηση κάνει μια ρύθμιση, η ρύθμιση αυτή πρέπει για να είναι επιτυχής, να εφαρμοστεί. Η πολιτική κρίνεται στην πράξη. Στην πολιτική και στον πόλεμο κρίνεσαι από το αποτέλεσμα και όχι από τις υποτιθέμενες προθέσεις. 
      Εφόσον οι τρεις-τέσσερις ρυθμίσεις που έκανε η Κυβέρνηση δεν  εφαρμόστηκαν, θα πει ότι απέτυχαν, κύριε Υπουργέ, και τα υπόλοιπα είναι περιττά. Κλαίμε επί των ερειπίων χωρίς να έχουμε κανένα επιχείρημα.
      Λίγο πριν πέσει η Κυβέρνηση είχαμε ετοιμάσει μια ρύθμιση για τα κτηνοτροφικά δάνεια. Βγάλαμε την απόφαση. Θα σώζαμε την κτηνοτροφία διότι ήταν γενναία ρύθμιση…
      ΑΡΙΣΤΟΤΕΛΗΣ ΠΑΥΛΙΔΗΣ: Και την αλιεία.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι και την αλιεία. Αυτή τη ρύθμιση το ΠΑΣΟΚ από κακία δεν την εφήρμοσε. Και σήμερα οι κτηνοτροφικές και οι αλιευτικές επιχειρήσεις βρίσκονται σε τραγικό σημείο. Έτυχε να παρακολουθήσω σχετικές τηλεοπτικές εκπομπές και είδα ότι έχουν φοβερό πρόβλημα και οι κτηνοτροφικές και οι αλιευτικές επιχειρήσεις. 
      Πρέπει οι αποφάσεις της Κυβέρνησης να είναι γενναίες. Πρέπει οι τομές να είναι γενναίες.
      Εγώ δεν είμαι κατ’ εξοχήν εκείνος ο οποίος ευχαρίστως δέχεται να χαρίζονται χρέη ή να γίνονται μεγάλες διευκολύνσεις. Όταν όμως αυτό είναι απαραίτητο πρέπει να γίνονται.
      Θα ήθελα τώρα να κάνω μια τελευταία παρατήρηση στην οποία παρακαλώ τον κύριο Υπουργό να μου απαντήσει. Μου απήντησε πρωτύτερα κατ’ ιδίαν αλλά θα ήθελα να μου απαντήσει τώρα και δημόσια.
      Η πληροφορία μου είναι ότι το όποιο υποτιθέμενο λογιστικό όφελος από τις ρυθμίσεις, το Υπουργείο των Οικονομικών το θεωρεί κέρδος και το φορολογεί. Ο κύριος Υπουργός το αρνείται γιατί είναι τόσο τερατώδες ώστε δυσκολεύεται και ο ίδιος να το πιστέψει.
      Εφόσον αυτό είναι έτσι όπως λέω, θα παρακαλέσω τον κύριο Υπουργό να δεσμευτεί ότι αυτό τουλάχιστον θα φροντίσει να το διορθώσει. 
      Ευχαριστώ
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κύριος Υπουργός ζήτησε το λόγο για μια μικρή παρέμβαση.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Πιστεύω ότι εν τη ρύμη του λόγου του, ξέφυγε του κυρίου Προέδρου αυτό που είπε για την Αγροτική Τράπεζα και νομίζω ότι θα ήταν πρόθυμος να το ανακαλέσει. 
      Δηλαδή αυτό που αναφέρατε ότι κλέβει και ληστεύει η Αγροτική Τράπεζα, νομίζω ότι αυτή η έκφραση δεν χαρακτηρίζει ούτε τη δική σας παρουσία, κύριε Πρόεδρε, στο Κοινοβούλιο και πολύ περισσότερο δεν χαρακτηρίζει την πραγματικότητα της Αγροτικής Τράπεζας, η οποία καταβάλλει μια συστηματική προσπάθεια βελτίωσης. Θα τα ακούσετε και στη γενική συνέλευση που έχει για να δείτε και πόσο κοντά βρίσκεται στους αγρότες και πόσο προσπαθεί να λύσει τα όποια προβλήματα παρουσιάζονται μέσα σε ένα πλαίσιο βέβαια νόμων και κανόνων. Και πιστεύω ότι πολλές φορές στο παρελθόν αλλά και, σε ακόμα περισσότερες φορές, στο μέλλον αυτό το έχει σαν κεντρικό στόχο να επιδεικνύει την καλύτερη δυνατή εξυπηρέτηση απέναντι στον αγροτικό πληθυσμό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μητσοτάκης έχει το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ δεν είπα αυτά τα πράγματα, κύριε Υπουργέ. Είπα ότι αν ρωτήσετε όλους τους Βουλευτές σας, θα σας πουν ότι αυτό λέγεται. Και αυτό όντως λέγεται και να κάνετε τον κόπο να το μάθετε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριοι συνάδελφοι, για μια ακόμη φορά η Κυβέρνηση αρνείται να αναλάβει τις ευθύνες της. Η δήλωση που έκανε σήμερα εδώ ο κύριος Υπουργός ότι άλλη νομοθετική ρύθμιση δεν θα γίνει, αυτό στην ουσία αποδεικνύει. Όταν είναι γνωστό σε όλους ότι οι τρεις νομοθετικές πρωτοβουλίες που πήρε η Κυβέρνηση στην ουσία δεν επέλυσαν αυτό το μείζον κοινωνικό πρόβλημα, η Κυβέρνηση δεν είχε άλλη επιλογή, αν είχε ευθύνη, από το να το παραδεχθεί και να έλθει εδώ, φέρνοντας μια καινούρια καθαρή ρύθμιση, απλή, εφαρμόσιμη που να λύσει το πρόβλημα άπαξ διά παντός. Αντί γι’ αυτό, ήλθε εδώ ο κύριος Υπουργός -σε μία από τις σπάνιες εμφανίσεις του στη Βουλή, μετά από τις αποχωρήσεις μας- και μας παρουσίασε στοιχεία που του έδωσαν οι ίδιες οι κρατικές τράπεζες -γιατί μόνο σ’ αυτές απευθύνθηκε- αναφορικά με το ποιες ρυθμίσεις έχουν γίνει.
      Εγώ δεν ξέρω, αλλά ούτε και πιστεύω αυτά τα στοιχεία τα οποία μας παρουσίασε ο κύριος Υπουργός, διότι οι κρατικές τράπεζες στις οποίες αναφέρθηκε, αρνούνται να δώσουν ακόμα και το φάκελο στους δανειολήπτες. Πού βρήκαν, λοιπόν, αυτά τα συνολικά στοιχεία που παρουσίασαν και τα έδωσαν στον κύριο Υπουργό, ο οποίος ήρθε εδώ με περισσή ευκολία και μας παρουσίασε στοιχεία ότι δήθεν εφαρμόζεται ο νόμος; Ποιους ρώτησε; Ρώτησε τους συλλόγους των δανειοληπτών; Ρώτησε μόνο τους τραπεζίτες, τους οποίους έχει διορίσει η ίδια η Κυβέρνηση και οι οποίοι πεισματικά αρνούνται να εφαρμόσουν και το νόμο και την εγκύκλιο που, όπως είπε πολύ σωστά ο κ. Μητσοτάκης, είχε εκδώσει ο προκάτοχος του κ. Χριστοδουλάκη, μια εγκύκλιο που δεν εφαρμόζεται. 
      Αναφέρθηκε στο ζήτημα των πανωτοκίων ο κύριος Υπουργός, λες και αφορούσε άλλη χώρα και άλλη κυβέρνηση. Είπε ότι το πρόβλημα αυτό δημιουργήθηκε σε περιόδους δυσπραγίας, σε κακές εποχές, που ήταν υψηλά τα επιτόκια. Ήταν τυχαία αυτή η δυσπραγία, κύριες και κύριοι συνάδελφοι; Δεν ήταν αποτέλεσμα αυτή η λεγόμενη δυσπραγία και τα υψηλά επιτόκια της ανεύθυνης κυβερνητικής πολιτικής που ακολούθησε το ΠΑΣΟΚ στη δεκαετία του ’80; Δεν χάσαμε μια ολόκληρη δεκαετία τότε, αλλά στη συνέχεια χάσαμε και μια άλλη δεκαετία, τη δεκαετία του ’90, προσπαθώντας να διορθώσουμε τα λάθη εκείνης της εποχής; Έτσι γενικώς δυσπραγία υπήρξε ή μια ανεύθυνη κυβερνητική πολιτική που συνεχίστηκε και συνεχίζεται; Διότι, παρά το γεγονός ότι καταφέραμε και μπήκαμε στην ΟΝΕ, κατορθώσαμε και καταστρέψαμε μία ακόμη γενιά επενδυτών, όχι πια με τα πανωτόκια και τα υψηλά επιτόκια, αλλά με το να τους παρασύρουμε στο χρηματιστήριο. Και τώρα, έχουμε ωθήσει χιλιάδες Έλληνες να δανειστούν με καταναλωτικά δάνεια πάλι από το ίδιο το τραπεζικό σύστημα και να δημιουργείται έτσι ένα καινούριο πρόβλημα υπερχρέωσης στη χώρα. Αυτή είναι η πραγματικότητα. Την ίδια στιγμή που εξακολουθούν και υπάρχουν και δημόσιες επιχειρήσεις, που με την εγγύηση του δημοσίου δανείζονται και δανείζονται και μετά στο τέλος έρχονται και τα φορτώνουν στο επίσημο δημόσιο χρέος.
      Μάλιστα, διάβασα χθες ότι ο κύριος Υπουργός -σε μια ομιλία του, όχι στο Κοινοβούλιο, εκτός Κοινοβουλίου, όπως συνηθίζει-  νίπτει τας χείρας του και λέει ότι, φταίνε οι κακοί επιχειρηματίες που πήραν τα λεφτά του κοσμάκη μέσω του χρηματιστηρίου -αυτό είπε χθες- και τα ιδιοποιήθηκαν. Αυτό βρήκε να πει για το μεγάλο έγκλημα που έγινε στο χρηματιστήριο, όπως αυτό που βρήκε να πει σήμερα για το θέμα των πανωτοκίων είναι ότι οι τράπεζες κάνουν τις ρυθμίσεις όπως πρέπει!
      Είναι ή δεν είναι αλήθεια ότι η ίδια η δική σας Κυβέρνηση και με τη δική σας συμμετοχή ενεθάρρυνε τον κόσμο να επενδύσει στο χρηματιστήριο; Είναι ή δεν είναι αλήθεια ότι εσείς ο ίδιος δώσατε εντολή, όπως αποδείχθηκε εδώ στη Βουλή, να γίνουν παρεμβάσεις από κρατικούς φορείς στο χρηματιστήριο και να ανορθωθεί στην προεκλογική περίοδο; Τότε που λέγατε ότι μετά τις εκλογές το χρηματιστήριο θα γνωρίσει ημέρες δόξας; 
      Είναι ή δεν είναι αλήθεια ότι οι ίδιες οι κρατικές τράπεζες, που σας συμβουλεύουν και δεν σας αφήνουν να εφαρμόσετε το νόμο που όλοι εδώ έχουμε ψηφίσει, τότε ξεφορτώθηκαν σε υπερβολικά υψηλές τιμές μια σειρά από εταιρείες στο χρηματιστήριο και μετά τις άφησαν και κατέρρευσαν και ο πολύς κόσμος που αγόρασε αυτές τις μετοχές υπέστη τεράστια ζημιά; Είναι ή δεν είναι αλήθεια όλα αυτά;
      Σε αυτούς θα στηριχθείτε για να έλθετε εδώ, να μας πείτε ότι πράγματι η ρύθμιση λειτουργεί; Και θα αγνοήσετε τα μεγάλα προβλήματα που βλέπουμε σε όλους τους τομείς; Μικρομεσαίες επιχειρήσεις, ξενοδοχειακές επιχειρήσεις, αγρότες, όλοι έχουν προβλήματα με τα πανωτόκια. 
      Μιλήσαμε για τα προβλήματα του τραπεζικού συστήματος. Βεβαίως όλοι αναγνωρίζουμε τη μεγάλη σημασία του τραπεζικού συστήματος. Οικονομία χωρίς υγιές τραπεζικό σύστημα δεν μπορεί να λειτουργήσει. Το πρόβλημα όμως στην Ελλάδα είναι ότι το τραπεζικό σύστημα, δυστυχώς δεν είναι υγιές. Και η «φούσκα» του χρηματιστηρίου την οποία δημιουργήσατε και μετά την αφήσατε να σκάσει, δημιούργησε ακόμη μεγαλύτερα προβλήματα στο τραπεζικό σύστημα. Διότι και δάνεια δόθηκαν, μετοχοδάνεια και πολλές τράπεζες είδαν τους ισολογισμούς τους να έχουν προβλήματα. Και τι βρίσκετε να πείτε για το τραπεζικό σύστημα; Απλώς το υποστηρίζετε. Τι πρωτοβουλίες πήρατε για να εξυγιάνετε το τραπεζικό σύστημα; Δεν πρέπει να εξυγιανθεί; Η μόνη πρωτοβουλία που εγώ θυμάμαι, ήταν να ενθαρρύνετε τη συγχώνευση των ήδη δύο μεγαλύτερων τραπεζών, να δημιουργήσουν μια ακόμη μεγαλύτερη τράπεζα, να νοθεύσει ακόμη περισσότερο τον ανταγωνισμό και αυτό το παρουσιάζατε ως πολιτική εθνικού πρωταθλητισμού. Αυτή είναι η πραγματικότητα. Και ευτυχώς που κατέρρευσε αυτή η συγχώνευση, γιατί θα ήταν κακό για τον ανταγωνισμό στο τραπεζικό σύστημα και για τον καταναλωτή και για τον επενδυτή, να είχε προχωρήσει εκείνη η ιστορία, την οποία τόσο εύκολα είχατε υιοθετήσει, παρά το ότι ο προκάτοχός σας, ο οποίος δεν είναι και αυτός άμοιρος ευθυνών, ήταν κάθετα αντίθετος, όσο ήταν Υπουργός, στο να γίνει εκείνη η συγχώνευση. 
      Είναι ή δεν είναι αλήθεια ότι οι τράπεζες κάνουν κατάχρηση της δεσπόζουσας θέσης που έχουν, και η Αγροτική και η Εθνική και μια σειρά από άλλες τράπεζες;
      Εκμεταλλεύονται ή όχι και τους καταναλωτές και τους μικροεπενδυτές; 
      Είναι ή δεν είναι αλήθεια, ότι έχουν δημιουργηθεί στις τράπεζες, όλες, κυκλώματα που ζουν από τον εκπλειστηριασμό των ακινήτων και γι’ αυτό δεν θέλουν να λυθούν αυτά τα προβλήματα; Τι κάνετε για να αντιμετωπίσετε αυτά τα προβλήματα; Ο άλλος χάνει το σπίτι του, χάνει το ακίνητό του, χάνει το εργοστάσιό του, για να ωφελούνται κάποια κυκλώματα και παρακυκλώματα, μαφίες δηλαδή, που έχουν δημιουργηθεί στις παρυφές των τραπεζών και εκμεταλλεύονται τους πλειστηριασμούς. Και εσείς αυτό με την πολιτική σας το ενθαρρύνετε. Διότι αυτό κάνετε στην ουσία όταν λέτε «δεν θα φέρω άλλη νομοθετική ρύθμιση». Αυτή είναι η πραγματικότητα όσον αφορά το τραπεζικό σύστημα. Πρέπει να πάρουμε μέτρα και για την εξυγίανση του τραπεζικού συστήματος –γιατί έχουν προβλήματα στους ισολογισμούς, στις τράπεζες ασφαλώς και κυρίως στις κρατικές- και για να ενισχύσουμε τον ανταγωνισμό στο τραπεζικό σύστημα. Γιατί φάνηκε πια ξεκάθαρα ότι παρά την εισαγωγή του ευρώ και παρά τις προσδοκίες που είχαν πολλοί ότι η εισαγωγή του ευρώ θα δημιουργούσε μεγαλύτερο ανταγωνισμό στο τραπεζικό σύστημα, κάτι τέτοιο δεν συνέβη. Διότι, η ελληνική αγορά είναι μικρή, οι ξένες τράπεζες θεωρούν ότι δεν είναι προσοδοφόρο να έλθουν σε μια μικρή αγορά, όπως είναι η ελληνική, οι ελληνικές τράπεζες έχουν ορισμένα πλεονεκτήματα διότι ξέρουν χρόνια τώρα την αγορά και τους ισολογισμούς των μικρομεσαίων επιχειρήσεων και ο ανταγωνισμός δεν λειτουργεί. Πρέπει να πάρουμε τολμηρά μέτρα για να λύσουμε τα προβλήματα του τραπεζικού συστήματος και της οικονομίας και του παρελθόντος. Γιατί, το «πανωτόκια» είναι ένα πρόβλημα που έρχεται από το παρελθόν. Έρχεται από την εποχή των υψηλών επιτοκίων, έρχεται από την εποχή που κάποιος δανείστηκε, πιστεύοντας ότι το επιτόκιο θα είναι 8% και 10%. Και είδε μέσα σε λίγα χρόνια, το επιτόκιο να διπλασιάζεται και να τριπλασιάζεται. Και αυτό ήταν κάτι που δεν μπορούσε να αντιμετωπιστεί, σε μια περίοδο μάλιστα που η γενικότερη οικονομική πολιτική που ακολουθούσε η Κυβέρνηση του ΠΑΣΟΚ ήταν τέτοια πολιτική που δεν επέτρεπε και στις επιχειρήσεις να έχουν ούτε κέρδη ούτε καλές δουλειές. Αυτή είναι η πραγματικότητα, έτσι δημιουργήθηκε το πρόβλημα αυτό. 
      Σήμερα έχουμε χαμηλότερα επιτόκια. Δεν έχουμε όσο χαμηλά επιτόκια πρέπει. Έχουμε χαμηλότερα απ’ ό,τι είχαμε εκείνη την περίοδο, αλλά επειδή ακριβώς λειτουργεί ατελώς ο ανταγωνισμός στο τραπεζικό σύστημα, και τα επιτόκια για τους καταθέτες και τους αποταμιευτές είναι πολύ χαμηλότερα απ’ ό,τι είναι στη υπόλοιπη Ευρώπη, αλλά κυρίως τα επιτόκια για τους δανειολήπτες είναι πολύ υψηλότερα απ’ ό,τι είναι στην υπόλοιπη Ευρώπη.  Γιατί; Δεν πρέπει να πάρουμε μέτρα να αντιμετωπίσουμε αυτό το μεγάλο πρόβλημα, αυτήν τη μεγάλη διαφορά μεταξύ επιτοκίων καταθέσεων και χορηγήσεων; Λέμε ότι έχουμε ευρωπαϊκά επιτόκια. Ποια είναι η πραγματικότητα; Ότι για τον απλό πολίτη δεν έχουμε ευρωπαϊκά επιτόκια. Είμαστε κοντά στα ευρωπαϊκά επιτόκια, αλλά πολύ υψηλότερα από τις υπόλοιπες χώρες στην Ευρωπαϊκή Ένωση όσον αφορά τους δανειολήπτες, πολύ χαμηλότερα για τους αποταμιευτές. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Αυτή είναι η πραγματικότητα. Το τραπεζικό σύστημα –εδώ δεν είναι να είμαστε υπέρ ή κατά των τραπεζών- δεν λειτουργεί, όπως πρέπει. Το θέλουμε το τραπεζικό σύστημα, θέλουμε να λειτουργεί με διαφάνεια και με κανόνες ανταγωνισμού, αλλά δεν θέλουμε να απομυζά την οικονομία και να της ρουφά το αίμα, γιατί ανάπτυξη σε μια οικονομία με ένα ατελές και μη ανταγωνιστικό τραπεζικό σύστημα δεν μπορεί να γίνει, όπως πρέπει.
      Μην κοροϊδευόμαστε. Έχει ανάπτυξη η ελληνική οικονομία τα τελευταία χρόνια χάρις σε ένα κλάδο μόνο, τον κατασκευαστικό. Δεν υπάρχει άλλος κλάδος που να δημιουργεί αυτήν την ανάπτυξη. Η ανάπτυξη δεν διαχέεται σε όλους τους κλάδους της οικονομίας, γιατί η πολιτική σας δεν το επιτρέπει αυτό. Κάθε φορά που βλέπετε να υπάρχει μία ανάπτυξη, αυτό που σκέπτεσθε είναι πώς θα πάτε να τα πάρετε από τις επιχειρήσεις, όπως κάνατε με τις ρυθμίσεις της συνάφειας και της περαίωσης των παλαιών φορολογικών υποθέσεων με τις μικρομεσαίες επιχειρήσεις, όπου πήγατε να τους πάρετε τα χρήματα από την πίσω πόρτα, μην τυχόν και μπορέσουν και ορθοποδήσουν. Μόλις δείτε το χρηματιστήριο λίγο να παίρνει τα πάνω του, θα σκεφθείτε καμιά μεγάλη μετοχοποίηση, για να απορροφήσετε και αυτά τα ελάχιστα χρήματα που κατευθύνονται στο χρηματιστήριο και να κλείσετε τον προϋπολογισμό σας, ο οποίος δεν έχει ίχνος νοικοκυροσύνης. Οι δαπάνες συνεχώς ξεφεύγουν και προσπαθείτε συνεχώς με εισπρακτικά μέσα να τον κλείσετε. Αυτή είναι η πραγματικότητα. 
      Έρχεστε και μας λέτε ότι δεν θα κάνετε καμία νομοθετική ρύθμιση. Εγώ θα σας έλεγα, έστω και τώρα, να το ξανασκεφθείτε. Καθίστε λίγο με τον εαυτό σας, δείτε τον εαυτό σας στον καθρέφτη και ξανασκεφθείτε το. Αφήστε τι σας λένε οι κρατικοί τραπεζίτες. Δείτε αυτούς τους ανθρώπους, που έχουν τόσα χρόνια προβλήματα, που δεν μπορούν να ορθοποδήσουν και έχει καταστραφεί η ζωή τους. Σκεφθείτε ότι πίσω από κάθε πλειστηριασμό υπάρχουν αυτά τα βρωμερά κυκλώματα που λυμαίνονται τα ακίνητα. Σκεφθείτε ότι δημιουργείται μία καινούρια γενιά προβληματικών δανείων –καταναλωτικά λέγονται- όπου δεν έχει σημασία για ποιο λόγο έχουν ληφθεί, είτε για καταναλωτικούς λόγους είτε για να γίνουν επενδύσεις στο χρηματιστήριο, καθώς είναι δάνεια με υψηλά επιτόκια που πολύ σύντομα θα πνίξουν τους καινούριους δανειολήπτες, αν δεν γίνει κάτι. Σκεφθείτε ότι πρέπει τέλος πάντων να καθαρίσουμε τα προβλήματα του τραπεζικού συστήματος. Αυτά έχουμε να πούμε, κύριε Υπουργέ, και θέλω να σημειώσω ότι η σημερινή σας παρουσία εδώ ήταν άκρως απογοητευτική. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κωνσταντίνου.
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, έχω την πεποίθηση ότι ακούγοντας την ανάπτυξη της επερώτησης σήμερα από τους συναδέλφους της Νέας Δημοκρατίας και ιδίως από τον Κοινοβουλευτικό Εκπρόσωπο της Νέας Δημοκρατίας και από τον πρώην Πρόεδρο και πρώην Πρωθυπουργό κ. Μητσοτάκη, υπάρχει μία διαφορά στην τοποθέτηση για την αντιμετώπιση του προβλήματος. Οι συνάδελφοι της Νέας Δημοκρατίας και ιδίως ο Κοινοβουλευτικός της Εκπρόσωπος, νομίζω ότι πέρασαν σε μία άκρατη υπερβολή, λες και το θέμα το βλέπουν για πρώτη φορά, το αντιμετωπίζουν για πρώτη φορά και δεν ξέρουν για το φόνο που έγινε τα προηγούμενα χρόνια. Γι’ αυτό νομίζω ότι πρέπει να πάρουμε το θέμα από την αρχή.
      Θέλω να σας θυμίσω, κύριε Πρόεδρε, ότι, όπως και ο Υπουργός ανέφερε και όπως όλοι γνωρίζουμε στην Αίθουσα, το πρόβλημα άρχισε να δημιουργείται από το 1980, πήρε μεγαλύτερες διαστάσεις στη συνέχεια, τα επιτόκια έφθασαν σε ύψος 22% με 25% και αν βάζαμε υπερημερία στο 30% την περίοδο 1990-1992 όπου ο κ. Μητσοτάκης ήταν Πρωθυπουργός και πολλοί συνάδελφοι της Νέας Δημοκρατίας ήταν μέλη της Κυβέρνησης και καμία αντιμετώπιση του προβλήματος, καμία πρόνοια δεν λήφθηκε από εκείνες τις κυβερνήσεις. Η πρώτη αντιμετώπιση έγινε το 1998, όταν το θέμα πια είχε φθάσει σε φοβερά δύσκολο σημείο.
      Και επιτρέψτε μου εδώ, κύριε Πρόεδρε, να κάνω μία παρένθεση για να πω κάτι. Χθες είχαμε μία άλλη επερώτηση -δεν πρόκειται να αναφερθώ σε άλλο θέμα, απλώς θέλω να το θυμίσω- για τα θέματα της Εθνικής Άμυνας και συγκεκριμένα για το μισθολογικό και το συνταξιοδοτικό των ανδρών των Ενόπλων Δυνάμεων. Ο κ. Μητσοτάκης ομολόγησε το λάθος του, ότι τότε δεν πρόλαβε να αντιμετωπίσει το θέμα ως Κυβέρνηση το οποίο και πάλι μετά το 1996 το ΠΑΣΟΚ και η Κυβέρνηση του Σημίτη αντιμετώπισε. Σήμερα μας είπε ότι δεν πρόλαβε να αντιμετωπίσει και το θέμα των κτηνοτρόφων, των αγροτών και των ακριτικών περιοχών. Και οι ρυθμίσεις ήταν…
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είπα ότι κάναμε μία ρύθμιση που εσείς δεν την εφαρμόσατε. 
      ΦΛΩΡΟΣ ΚΩΝΣΤΑΝΤΙΝΟΥ: Θα σας πω, κύριε Μητσοτάκη. Δεν θέλω να σας αδικήσω καθόλου. Αν μου επιτρέπετε, όμως, επειδή συνέπεσε στις εκλογές του Οκτωβρίου του 1993, που κερδίσαμε, να είμαι Υφυπουργός Γεωργίας, γνωρίζω το θέμα πολύ καλά. Και πρέπει να σας πω ότι ακολουθήσαμε με ρύθμιση και για τους αγρότες της φυτικής παραγωγής και για τους κτηνοτρόφους, αλλά επιπλέον και όλα τα χρέη που υπήρχαν στις βιομηχανίες τις αγροτικές, ιδιαίτερα της Θράκης. Είστε, λοιπόν, άδικος όταν λέτε αυτό, για να μην πω ότι έχετε επιλεκτική μνήμη. Εν πάση περιπτώσει, απόφαση δεν εκδόθηκε. 
      Ούτε, λοιπόν, στη μία περίπτωση ούτε στην άλλη κλπ., κάνατε κάτι, αλλά έρχεσθε τώρα να πείτε ότι για πρώτη φορά υπάρχει το θέμα και κακώς η Κυβέρνηση του ΠΑΣΟΚ δεν το αντιμετώπισε. 
      Εγώ δεν θα είμαι φειδωλός και προς την Κυβέρνηση, που όλοι οι Βουλευτές του ΠΑΣΟΚ στηρίζουμε και που οι Βουλευτές του ΠΑΣΟΚ παίρνουν πρωτοβουλίες σε ό,τι αφορά τα πανωτόκια, γιατί θέλω να είμαι δίκαιος. Δεν μπορεί, όμως, η Νέα Δημοκρατία να μιλά λες και δεν έχει καμιά, μα απολύτως καμιά ευθύνη και ότι η ευθύνη της ξεκινά από την ημέρα που έφερε πρόταση νόμου. Δεν είναι έτσι, κύριε Πρόεδρε, και το γνωρίζετε. Και εμείς γνωρίζουμε. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πείτε το και εσείς. Δεν πειράζει.
      ΦΛΩΡΟΣ ΚΩΝΣΤΑΝΤΙΝΟΥ: Και εμείς διαπιστώσαμε ότι η τοποθέτησή σας δεν ήταν –για να μην πω βαριά λέξη- του τρόπου με τον οποίο πολλοί Βουλευτές της Νέας Δημοκρατίας τοποθετήθηκαν. 
      Ζήτησα και εγώ, κύριε Πρόεδρε, να έχω μία ενημέρωση σε ό,τι αφορά τη σημερινή επερώτηση. Και πράγματι έχω μία ενημέρωση από το Υπουργείο Εθνικής Οικονομίας. Είδα και τους τρεις νόμους που έχουν ψηφισθεί, το λάθος που έγινε με του 1998, τον 2601, την προσπάθεια μετά το 2000 και το 2001 να καλυφθεί η περίοδος προ του 1998 μέχρι το 2000. Και πράγματι υπάρχει μία αντιμετώπιση. 
      Με έκπληξη, όμως, κύριε Υπουργέ, βλέπω στο επίσημο έγγραφο που έχω εγώ ότι σας διαβεβαιώνουν τα κυριότερα πιστωτικά ιδρύματα της χώρας ότι τηρούν τις υποχρεώσεις τους. Θα ήθελα να ρωτήσω: Αν τα κυριότερα τηρούν τις υποχρεώσεις τους, υπάρχουν κάποια που δεν τις τηρούν. 
      ΝΙΚΟΛΑΟΣ ΚΑΤΣΑΡΟΣ: Τα μη κυριότερα.
      ΦΛΩΡΟΣ ΚΩΝΣΤΑΝΤΙΝΟΥ: Και όταν αυτά ομολογημένα δεν τις τηρούν, το θέμα δεν πρέπει να αντιμετωπισθεί; Και ιδίως –και σε αυτό έχει δίκιο ο κ. Μητσοτάκης- δεν πρέπει να αντιμετωπισθεί το θέμα που αφορά τις ακριτικές περιοχές, τους αγρότες για τους οποίους οι Βουλευτές του ΠΑΣΟΚ κατ’ αρχάς, αλλά και στη συνέχεια όλοι οι Βουλευτές, συζητήσαμε εδώ με τον προκάτοχό σας και είπαμε ότι θα αντιμετωπισθεί, αλλά δεν αντιμετωπίσθηκε;
      Και τέλος όταν η Τράπεζα της Ελλάδος δεν μπορεί να επιβληθεί σε θέματα που βλέπει ότι έχει δίκιο, δεν πρέπει να πάρετε εσείς, κύριε Υπουργέ, την πρωτοβουλία να επιβάλετε το νόμο στις τράπεζες είτε είναι οι κυριότερες είτε οι μη κυριότερες που δεν εφαρμόζουν τη ρύθμιση; 
      Βεβαίως –και δεν ξέρω εάν είναι απολύτως ακριβές- σ’ αυτήν την ενημέρωση που έχω λέγεται ότι ποσό χρημάτων ύψους περίπου 1.200.000.000 ευρώ αφορά μόνο δέκα δανειολήπτες. Δεν γνωρίζω εάν είναι έτσι. Εάν πάντως είναι έτσι, θέλω να σας διαβεβαιώσω ότι ούτε εγώ ούτε οι συνάδελφοι του ΠΑΣΟΚ που –επαναλαμβάνω- επανειλημμένα φέραμε το θέμα εδώ, δεν έχουμε διάθεση να είμαστε χαριστικοί προς κανέναν. Δεν πρέπει, όμως, αυτοί ενδεχομένως οι δέκα μεγαλοφειλέτες να συμπαρασύρουν τον αγρότη του Νευροκοπίου ή τον αγρότη του Έβρου ή τον αγρότη των Γιαννιτσών και άλλους αγρότες αγροτικών περιοχών στο να μην αντιμετωπισθεί το πρόβλημά τους.
      Πιστεύω, λοιπόν, κύριε Υπουργέ, ότι πρέπει τουλάχιστον σε ό,τι αφορά την προσωπική σας διαβεβαίωση σε ό,τι αφορά την παρέμβαση της Αγροτικής Τράπεζας και δεύτερον σε ό,τι αφορά τις αγροτικές περιοχές, να μη διστάσετε να είστε αυστηρός, διότι οι τράπεζες καλώς κάνουν και κοιτούν τα κέρδη τους, τους ισολογισμούς τους ή τα μερίσματα που δίνουν ή την αύξηση του τζίρου τους κλπ., αλλά και οι αγρότες και οι ακρίτες δικαιούνται να έχουν τη σωστή προστασία από πλευράς σας.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Δεν δικαιούστε, κύριε Υπουργέ. Η διαδικασία είναι οργανωμένη. Θα μιλήσουν τώρα όλοι οι εισηγητές και οι Βουλευτές και μετά θα πάρετε το λόγο εσείς για δεκατρία λεπτά να απαντήσετε επ’ αυτών.
      Ορίστε, κύριε Κατσαρέ, έχετε το λόγο για επτά λεπτά.
      ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, ειλικρινά με απογοητεύσατε με την απάντησή σας. Όχι γιατί είπατε ότι δεν θα κάνετε άλλη ρύθμιση. Δεν περίμενα από σας να ακούσω το αντίθετο γιατί μέχρι τώρα ακούσαμε αρκετές δηλώσεις σας ότι το θέμα έληξε και δεν θα κάνετε άλλη ρύθμιση. Με απογοητεύσατε όμως διότι μίλησαν δέκα Βουλευτές, αναφέρθηκαν σε συγκεκριμένα θέματα, κατέθεσαν έγγραφα. Και είναι πάρα πολύ φυσικό να απορείτε για όσα δεν ακούσατε γιατί σε όλη τη διάρκεια της ομιλίας των δέκα Βουλευτών δεν μας δώσατε καμία σημασία. Γράφατε αυτά τα οποία θα μας πείτε. Δεν μας δώσατε καμία απολύτως σημασία. Και πραγματικά λυπάμαι πάρα πολύ γιατί υποτιμήσατε τόσο πολύ και τους συναδέλφους, αλλά και αυτήν εδώ την Αίθουσα. Δεν δώσατε καμία συγκεκριμένη απάντηση σε τίποτε από τα πάρα πολύ συγκεκριμένα που ελέχθησαν.
      Σας είπα, κύριε Υπουργέ, ότι δεν συμμορφωθήκατε ακόμη και με τη δημόσια δέσμευση του κυρίου Πρωθυπουργού ότι θα ρυθμιστούν όλα τα χρέη και διατηρήσατε και με το άρθρο 42 τις εξαιρέσεις των προηγούμενων νόμων. 
      Θέλετε να δείτε ποιες είναι αυτές οι εξαιρέσεις; Είναι εξαιρέσεις χρεών που ρυθμίστηκαν με ειδικές διαταγές. Οφειλών των αγροτικών συνεταιριστικών οργανώσεων. Επιχειρήσεων που επλήγησαν από πλημμύρες. Κτηνοτρόφων και αλιέων. Παροχής πιστωτικών διευκολύνσεων σε επιχειρήσεις περιφέρειας Θράκης. Ρύθμιση οφειλών γουνοποιιών Καστοριάς, Φλώρινας. Αγροτοκτηνοτροφικών εκμεταλλεύσεων που ζημιώθηκαν από φωτιές. Αλιευτικών και υδροκαλλιεργητικών εκμεταλλεύσεων. Εκμεταλλεύσεων που ζημιώθηκαν από την κακοκαιρία του Μαρτίου του 1987. Επιχειρήσεων που ζημιώθηκαν από φωτιές.
       Κύριε Υπουργέ, το είχαμε τονίσει και είχαμε πάρει και κάποια υπόσχεση -αναφέρθηκε ο Πρόεδρος, ο κ. Μητσοτάκης- από τον κ. Παπαντωνίου: Γιατί, αν είναι ευνοϊκότερη αυτή η ρύθμιση γι’ αυτούς τους ταλαίπωρους ανθρώπους –θα χρησιμοποιήσω αυτήν τη λέξη- να μην ισχύσει η ευνοϊκότερη ρύθμιση; Εδώ όμως υπήρχε εναντίωση των τραπεζών. Δεν ήθελαν να υπαχθούν αυτές οι εκμεταλλεύσεις.
      Κι επειδή πολλά ελέχθησαν ότι και το νομοσχέδιο, το οποίο ψηφίσαμε, ήταν συντεγαμένο «δια χειρών τραπεζικών» γι’ αυτόν ακριβώς το λόγο δεν τολμήσατε να βάλετε ούτε ένα «και», για να μην αλλάξει τίποτα και δυσαρεστήσετε εκείνον στον οποίον είστε, φαίνεται, δέσμιοι.
      Σας είπα, κάτι το συγκεκριμένο, ότι άλλης μεταχείρισης απολαμβάνουν τα κοινά δάνεια και άλλης οι αλληλόχρεοι λογαριασμοί. Γιατί στους αλληλόχρεους λογαριασμούς στο ποσό-βάση προστίθενται και συμβατικοί τόκοι μέχρι λήξεως της εκταμίευσης, που μπορεί να είναι τρία και τέσσερα χρόνια κι ένα χρόνο μετά. Κι έτσι φουσκώνει το κεφάλαιο-βάση και φτάνει στο οκταπλάσιο, στο δεκαπλάσιο. Είναι κάτι το συγκεκριμένο. Είναι μία συγκεκριμένη αιτίαση κατ’ αυτού του νόμου που ψηφίσαμε.
      Σας είπα επίσης -κι ανέφερα και συγκεκριμένο παράδειγμα- ότι αν λάβουμε σαν βάση το ληφθέν κεφάλαιο, όταν σχεδόν έχει εξοφληθεί –κι ανέφερα ένα παράδειγμα με 1 εκατομμύριο υπόλοιπο- τότε κατά μεν το νόμο θα πρέπει να πληρώσει κάποιος –στο παράδειγμα μπορείτε να το δείτε ή στα Πρακτικά- 31 εκατομμύρια.
Στην πράξη, όμως, εάν ληφθεί υπόψη το 1.000.000 δραχμές που ήταν υπόλοιπο κατά την ώρα της ρύθμισης, είναι μόνο 6.000.000 δραχμές. 
      Επομένως, δεν χρειάζεται στα 10.000.000 δραχμές να πληρώσει συνολικά 60.000.000 δραχμές για να εξοφλήσει, αλλά με 6.000.000 δραχμές, αφού πλήρωσε ήδη τα 29.000.000 δραχμές, μπορεί να εξοφληθεί το χρέος.
      Σας είπα ότι δεν υπάρχει στο νόμο προθεσμία εντός της οποίας πρέπει να γίνει η ρύθμιση. Είναι απαραίτητη, γι’ αυτό το λόγο κάνουν αυτά που κάνουν οι τράπεζες.
      Επίσης, δεν υπάρχει ρύθμιση πώς θα καταβληθεί το υπόλοιπο. Μένει ένα υπόλοιπο 50.000.000 δραχμές και λέει η τράπεζα: «Ή μου το φέρνεις μέσα σε δέκα, δεκαπέντε μέρες ή σου κάνω κατάσχεση» και επιτυγχάνει ρύθμιση μ’ αυτόν τον εκβιασμό για πολύ μεγαλύτερο ποσό από το οφειλόμενο.
      Κύριε Υπουργέ, περιέχεται μέσα στην επερώτησή μας που υποτίθεται ότι διαβάσατε το θέμα της εξαίρεσης των 750.000.000 δραχμών. Ποια είναι τα 750.000.000 δραχμές; Αυτά τα οποία βγάζει η τράπεζα ή μήπως είναι αυτά τα οποία βγαίνουν με τον υπολογισμό του άρθρου 42 και σε περίπτωση που υπερβούν τα 750.000.000 δραχμές δεν υπάγονται στη διάταξη του νόμου; Υπάρχει εδώ πράγματι ανάγκη διασαφήνισης.
      Σας είπα, κύριε Υπουργέ, ότι εκδόθηκαν πολλές δικαστικές αποφάσεις, που δέχονται ότι τα πανωτόκια είναι αισχροκερδή και στηρίζονται σε κατά πλεονεκτικές διαδικασίες. Εκδόθηκε απόφαση του Αρείου Πάγου, η οποία ακύρωσε περίπου δεκαπέντε καταχρηστικούς όρους μέσα στις συμβάσεις. Αυτά δεν πρέπει να τα αντιμετωπίσετε με ένα πληρέστερο νομοσχέδιο, για να μπορεί να εφαρμοστεί ο νόμος; Αυτά εκμεταλλεύονται οι τράπεζες και δημιουργούν αυτό το πρόβλημα.
      Υπάρχει και το θέμα που έθεσαν στο Διοικητική της Τράπεζας της Ελλάδος μιλώντας για κενό. Τι λένε για το κενό; Την ώρα της ρύθμισης, εάν υπάρχει και μη ληξιπρόθεσμο μέρος του δανείου, τι θα γίνει; Επί ποίου ποσού θα εφαρμοστεί το άρθρο 42; Εκεί κατά τη γνώμη μου δεν υπάρχει κανένα κενό, αλλά εν πάση περιπτώσει, αφού το επικαλούνται οι τράπεζες, πρέπει να το αντιμετωπίσετε.
      Κύριε Υπουργέ, σας θέσαμε όλα αυτά τα ζητήματα και μας γράψατε στα παλαιά σας τα παπούτσια. Λυπούμαι πάρα πολύ! Έχω πολλά χρόνια σ’ αυτήν την Αίθουσα. Άλλη αντιμετώπιση είχαμε, ιδιαίτερα από τους παλαιότερους Υπουργούς, και άλλη περιμέναμε και από εσάς. 
      Να μας απαντήσετε, κύριε Υπουργέ, και όχι γράψατε εδώ, στο έδρανο επάνω ή δεν ξέρω πού αλλού πέντε κουβέντες, και ήρθατε, εδώ και νομίζετε ότι βγήκατε από την υποχρέωση. Μας τιμωρήσατε με το να μη μας απαντήσετε, γιατί σας υποχρεώσαμε να έρθετε και επομένως μας αντιμετωπίζετε με τον τρόπο σας και τίποτε άλλο παραπάνω.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Νικολόπουλος έχει το λόγο για επτά λεπτά.
      ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, θα επιμείνουμε παρά την άρνηση του κυρίου Υπουργού, γιατί εμείς δεν αντιλαμβανόμαστε τη σημερινή κορυφαία κοινοβουλευτική διαδικασία σαν μία τυπική διεκπεραίωση μιας υποχρέωσης, όπως ενδεχομένως με τη συμπεριφορά τους ο κύριος Υπουργός και η Κυβέρνηση δείχνουν να αντιμετωπίζουν αυτό το σημαντικό θέμα, που ταλανίζει χιλιάδες συμπατριώτες μας, αλλά και επηρεάζει την οικονομική ανάπτυξη της χώρας.
      Ανεξάρτητα, λοιπόν, από τις υποτιθέμενες κατά καιρούς προσπάθειες για την αντιμετώπιση του προβλήματος των πανωτοκιών από την πολιτεία, το θέμα φαίνεται ότι θα εξακολουθεί, μετά τις σημερινές απαντήσεις του κυρίου Υπουργού, να παραμένει ιδιαίτερα επίκαιρο και ενοχλητικό, αφ’ ενός γιατί απασχολεί ουσιαστικά μια μεγάλη μερίδα του ελληνικού λαού και αφ’ ετέρου γιατί φαίνεται πως θα πορευτούμε με τον ίδιο αναποτελεσματικό τρόπο για τον οποίο η τελευταία νομοθετική πρωτοβουλία έδειξε ότι είχε αυτά τα αποτελέσματα.
      Είπε και ο Κοινοβουλευτικός Εκπρόσωπος της Νέας Δημοκρατίας ότι μ’ αυτήν την επερώτηση δεν επιθυμούμε κατ’ ουδένα τρόπο να αμφισβητήσουμε την -ευρέως γνωστή άλλωστε- σημαντική συμβολή του ελληνικού τραπεζικού συστήματος στην οικονομική ανάπτυξη της χώρας μας, γιατί αυτό υπήρξε -κυρίως κατά τη μεταπολεμική περίοδο και μετά- ο στυλοβάτης της επιχειρηματικής δραστηριότητας όχι μόνο για τις μεγάλες ελληνικές επιχειρήσεις αλλά και για τις περισσότερες μικρομεσαίες, συχνά δε αναλάμβανε υψηλού ρίσκου κινδύνους σε επενδυτικά εγχειρήματα.
      Τα τελευταία όμως χρόνια που έχει αποκατασταθεί ένα περιβάλλον επιτοκιακής και νομισματικής σταθερότητας οι ελληνικές τράπεζες συμμετέχουν -και προσπαθούν όλο και πιο αποτελεσματικά- στην πραγματοποίηση των σχεδίων και των ονείρων πολλών Ελλήνων μικρών, μεσαίων και μεγάλων επιχειρηματιών. Προς αυτήν την κατεύθυνση θέλουμε να συνεχίσουν, αναβαθμίζοντας και τις δικές τους υπηρεσίες, περιορίζοντας και τα δικά τους λειτουργικά κόστη, αυξάνοντας τελικά και την κερδοφορία τους, προχωρώντας όμως στις αναγκαίες διαρθρωτικές αλλαγές ώστε να μην αναγκάζονται να βρίσκουν το εύκολο θύμα, τους πελάτες τους, όλους αυτούς τους χιλιάδες συμπατριώτες μας που σήμερα με εξαιρετικό ενδιαφέρον περίμεναν, κύριε Πρόεδρε, από τον Υπουργό Οικονομίας, τον κ. Χριστοδουλάκη, να δώσει την καινούρια, αν θέλετε, ανανεωμένη ελπίδα ότι, έμπειρος πια από τη λειτουργία της τελευταίας νομοθετικής πρωτοβουλίας, θα προχωρούσε σε μία αναδιάταξη, σε μια αναμόρφωση, για να απαλειφθούν εκείνες οι μη προνοητικές διατάξεις που δεν ωφέλησαν κανέναν.
      Δεν λέμε να χαρίσουν οι τράπεζες τα κεφάλαια σε ορισμένους κατ’ επάγγελμα κακοπληρωτές ή γενικά σε πελάτες που δανείζονται προκειμένου να μην ξεπληρώσουν τα χρέη τους. Πρέπει όμως επιτέλους να διευθετηθεί άπαξ διά παντός το θέμα των ληξιπροθέσμων οφειλών των δανειοληπτών, όχι μόνο γιατί τόσοι άνθρωποι και επιχειρήσεις βρέθηκαν σε ιδιαίτερα δυσμενή θέση από οικονομικής και κοινωνικής πλευράς, αλλά γιατί επιπλέον το συγκεκριμένο πρόβλημα θέτει φραγμό σε κάθε προσπάθεια βελτίωσης της ανταγωνιστικότητας και ανάκαμψης των επιχειρήσεων αυτών και κατά συνέπεια της ελληνικής οικονομίας συνολικά. Η Νέα Δημοκρατία αποδοκιμάζει πλήρως την τραγική κατάσταση, στην οποία έχουν περιέλθει χιλιάδες Έλληνες πολίτες, καθώς και τη συνεχιζόμενη αδιαφορία του κράτους απέναντι στα δίκαια αιτήματά τους. Η επιλογή της άρνησης συνειδητοποίησης του προβλήματος δεν μπορεί να διαιωνίζεται επ’ άπειρον. 
      Κύριε Πρόεδρε, πρέπει να καταστήσουμε σαφές ότι την ευθύνη για τα πανωτόκια και τα αλυσιδωτά προβλήματα που δημιουργούν σε σημαντικά τμήματα της ελληνικής οικονομίας την φέρουν κυρίως οι κυβερνήσεις του ΠΑΣΟΚ με την αποτυχημένη οικονομική τους πολιτική κατά τη δεκαετία του 1980. Η Νέα Δημοκρατία με την πρόταση νόμου που υπέβαλε το Φεβρουάριο του 2001 προσπάθησε να δώσει μία ρεαλιστική λύση στο χρόνιο αυτό πρόβλημα. Αποτέλεσμα της άρνησης της Κυβέρνησης να λάβει τότε υπ’ όψιν τις προτάσεις της Νέας Δημοκρατίας είναι το θέμα των πανωτοκίων να παραμένει ακόμα άλυτο, προκαλώντας σοβαρότατα οικονομικά και κοινωνικά προβλήματα. Σήμερα, χρόνια μετά, αδυνατεί στην ουσία να εφαρμόσει το νόμο που ψήφισε. Τόσο η δικαιοσύνη όσο και οι εποπτικές αρχές, έχοντας διαπιστώσει αυτήν την ανυπαρξία προόδου στην κατεύθυνση της οριστικής διευθέτησης, προσπαθούν με δικαστικές αποφάσεις και εισηγητικές παραινέσεις να υποκαταστήσουν το έργο της ανύπαρκτης εκτελεστικής εξουσίας.
      Η Κυβέρνηση εξακολουθεί να μην αντιλαμβάνεται εκείνο που όλοι εμείς οι υπόλοιποι διαπιστώνουμε καθημερινά, ότι δηλαδή υπάρχει τόσο παράβαση δικαίου όσο και νομοθετικό κενό. 
      Κατά την άποψή μας το Κοινοβούλιο έχει χρέος να πρωτοστατήσει στην αποτελεσματική λύση του τεράστιου αυτού οικονομικού και κοινωνικού προβλήματος που ταλανίζει μεγάλο μέρος του ελληνικού λαού και ιδιαίτερα τους μη προνομιούχους. Μ’ αυτό το πνεύμα η Νέα Δημοκρατία επανέρχεται με επιμονή στο θέμα αποσκοπώντας σε μια γενναία απόφαση που να εξυπηρετεί το συμφέρον τόσο των τραπεζών όσο και των χρεωστών ώστε να ικανοποιηθεί επιτέλους το περί δικαίου αίσθημα και των δύο πλευρών. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Ρεγκούζας.
      ΑΔΑΜ ΡΕΓΚΟΥΖΑΣ: Κύριε Πρόεδρε διέκρινα μια περίεργη εμμονή του Υπουργού Οικονομίας και Οικονομικών στην απάντηση που έδωσε στην επερώτηση που έχει καταθέσει η Νέα Δημοκρατία σήμερα.
      Καταρχήν κανείς δεν είπε ότι τι τραπεζικό σύστημα δεν πρέπει να είναι υγιές, δεν πρέπει να λειτουργεί με κανόνες ανταγωνισμού. Δεν ισχυρίστηκε η Νέα Δημοκρατία ότι μπορεί να λειτουργήσει η οικονομία χωρίς ένα υγιές τραπεζικό σύστημα. 
      Υγιές τραπεζικό σύστημα σημαίνει ότι δεν μετατρέπεται αυτό σε θύτη και όλοι οι υπόλοιποι είναι τα θύματα. Υπάρχουν κανόνες.
      Είπατε κύριε Υπουργέ ότι, δεν πρόκειται να κάνετε άλλη ρύθμιση γιατί οι συνεχείς ρυθμίσεις ή η ελπίδα για συνεχείς ρυθμίσεις δεν δημιουργεί προϋποθέσεις εφαρμογής του νόμου. Ποιο νόμο; Μα, οι τράπεζες δεν εφαρμόζουν το νόμο. 
      Άρα δεν είναι διέξοδος αυτή η εμμονή σας. Αντίθετα θα μπορούσε κανείς με επιείκεια να πει ότι είναι ένα είδος προστασίας προς το τραπεζικό σύστημα. Κι εγώ δεν σας καταλογίζω τέτοιες προθέσεις ότι, ντε και καλά, εσείς υπερασπίζεστε το τραπεζικό σύστημα. Όμως εδώ υπάρχει ένα κοινωνικό πρόβλημα και κάτι πρέπει να γίνει. Δεν περπατάει η ιστορία. Γνωρίζετε κι εσείς καλύτερα από εμένα ότι αυτήν τη στιγμή η επιχειρηματικότητα έχει αποστεγνωθεί από πόρους. Δεν γίνονται επενδύσεις. Δεν αντιμετωπίζεται το πρόβλημα της ανταγωνιστικότητας. Μεταρρυθμίσεις δεν γίνονται. Υπάρχουν πολλά δημοσιονομικά προβλήματα. Συνεχείς δανεισμοί στην οικονομία γίνονται. Που θα πάμε; Και πως αυτοί οι άνθρωποι εν πάση περιπτώσει θα βρουν ένα δρόμο διεξόδου; 
      Δεν απαντήσατε και σε κάτι ακόμη. Πως είναι δυνατόν να εφαρμόζονται δύο μέτρα και δύο σταθμά, άλλα για τα δικαιώματα του δημοσίου, του κράτους και άλλα για τα δικαιώματα των τραπεζών; Οι τράπεζες είναι πιο πάνω από το κράτος; Οι υποχρεώσεις των πολιτών προς το κράτος αν είναι ληξιπρόθεσμες, αυξάνονται μέχρι και τριπλάσια. Υπάρχει 300% προσαύξηση. Γιατί οι τράπεζες έχουν άλλο δρόμο και τις αφήνετε ελεύθερες να αυθαιρετούν εις βάρος των πολιτών; Για λόγους κοινωνικής δικαιοσύνης, ισότητας, ίσης αντιμετώπισης των πολιτών γιατί δεν γίνεται αυτό το πράγμα; Επειδή ακριβώς ισχυρίζονται οι τράπεζες ότι μειώθηκαν τα κέρδη τους ή με αυτό τον τρόπο προσπαθούν να συγκαλύψουν τα προβλήματα από την αλλαγή του αντικειμένου των εργασιών τους, έτσι θα προχωρήσουμε στην οικονομία; Εμείς ενδιαφερόμαστε μόνο πως θα λειτουργήσει το τραπεζικό σύστημα; Τι θα γίνει με την επιχειρηματικότητα, με τους πολίτες, με τα κοινωνικά προβλήματα που δημιουργούνται; Ποιες είναι οι προτεραιότητες της πολιτικής μας; Η κοινωνική ευαισθησία που πάει; 
      Κύριε Υπουργέ, εκτιμώ ότι πρέπει να αναθεωρήσετε, αν μη τι άλλο, αυτή τη δογματική σας θα έλεγα αναφορά που κάνετε ότι δεν πρόκειται να φέρετε άλλη ρύθμιση. 
      Εμείς πάντως να ξέρετε και το λέμε συνεχώς, ότι θα συνεχίσουμε να επαναφέρουμε το θέμα μέχρι να λυθεί. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ κύριε Πρόεδρε.
      Κύριε Υπουργέ από το Βήμα της Βουλής παραποιήσατε σκοπίμως κάτι το οποίο έχει σχέση με τα 20 τρισεκατομμύρια και εν αντιθέσει με τα 3,2 δισεκατομμύρια ευρώ που είπατε εσείς και που η Νέα Δημοκρατία δεν έχει εικόνα και λέει άλλα αντί άλλων.
      Λυπάμαι. Αν ακούγατε –εκείνη τη στιγμή που μιλούσα δεν προσέχατε- θα βλέπατε ότι είναι 20 τρισεκατομμύρια τα δάνεια που υπάρχουν, στεγαστικά, καταναλωτικά και τα συναφή. Εσείς μιλήσατε για τα προς ρύθμιση. Και, όχι μόνο κάνατε αυτή την άτυχη αναγωγή διότι βρήκατε ευκαιρία να μας πείτε αυτό που θέλατε για να καταλάβουν λάθος όσοι δεν μπορούν να προσέξουν τη δευτερολογία μας, αλλά φροντίσατε ταυτόχρονα με αυτό το ευφυές σχήμα επιχειρηματολογίας, να μας πείτε ότι δεν ξέρουμε τι μας γίνεται, σε μας που συμμετέχουμε στη συνεδρίαση. Το αντιπαρέρχομαι γιατί είναι ατυχέστατο. 
      Δεύτερον, έρχεστε και μας λέτε ότι δεν πρόκειται να γίνει νεώτερη ρύθμιση. Κύριε Πρόεδρε, εμείς περιμέναμε ο κύριος Υπουργός να καταλάβει ότι υπάρχει ένα σοβαρότατο πρόβλημα, το οποίο ο κ. Γκαργκάνας το ονομάζει «νομικό κενό». Ας καταλάβουμε τι σημαίνει «νομικό κενό». Υπάρχει πρόβλημα πέρα από το αν θέλετε να το ρυθμίσετε ή όχι, αν έχετε πολιτική βούληση. Δεν είναι όμως το θέμα αν θέλετε να λύσετε το πρόβλημα. Το πρόβλημα είναι διαφορετικό. Και είναι ότι για όσες περιπτώσεις η τράπεζα θα ήθελε να οδηγηθεί ή αντίθετα αν θα ήθελε ο δανειολήπτης μια άλλη διαδικασία, δεν μπορεί να το κάνει. Μαρτυρία είναι η απόφαση του Αρείου Πάγου, η οποία είναι καταπέλτης, η οποία είναι εναντίον σας, εναντίον της φιλοσοφίας, της λογικής, του κράτους δικαίου που πρέπει να υπάρχει. 
      Τρίτον, μας είπατε για παραποιημένη εικόνα. Είπατε «η Νέα Δημοκρατία φροντίζει και κυνηγάει τις τράπεζες». Παραφράζω τα λόγια σας. Μα είναι ποτέ δυνατόν αυτό να λέγεται από σας, ότι εμείς είμαστε υπέρ του ενός μέρους και κατά του άλλου; Αυτό επιχειρηματολογούν όλοι οι συνάδελφοι σήμερα; Αλίμονο. Υπάρχουν άνθρωποι που πεθαίνουν απ’ αυτά που είναι γνωστά και έχουμε ως εικόνα. Έχουμε επιχειρήσεις που κλείνουν. Βρίσκουμε την ανάπτυξη της χώρας να είναι σε καμπή. Τα στοιχεία της Τραπέζης της Ελλάδος είναι ένα νέο «ανδραγάθημα» δικό σας, αν παρακολουθείτε τα πράγματα και ποια η ιστορική πραγματικότητα που ζει σήμερα η Ελλάδα, όταν εσείς ζείτε τη δική σας προεδρία. Είναι προς την κατεύθυνση να κινηθείτε το συντομότερο εκτός της εξουσίας, γιατί όσες μέρες παραμένετε, κάνετε κακό στον τόπο μας. Ευχαριστώ. 
      (Χειροκροτήματα από τη Νέα Δημοκρατία)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο. 
      ΘΕΟΔΩΡΟΣ ΣΚΡΕΚΑΣ: Περιμέναμε και ελπίζαμε από τον κύριο Υπουργό ότι θα άκουγε την επιχειρηματολογία που αναπτύχθηκε από όλους μας και με βάση αυτή θα προσδιόριζε τη θέση του Υπουργείου Οικονομίας και Οικονομικών, αλλά και της Κυβέρνησης. 
      Δυστυχώς, ο κύριος Υπουργός, επιμένει να μην ασχολείται με το πρόβλημα των πανωτοκίων. Ένα πρόβλημα που σήμερα απασχολεί όλους τους τομείς της οικονομίας μας, τους αγρότες, τους κτηνοτρόφους, τους απλούς πολίτες, τον επιχειρηματικό κόσμο. Όσο η Κυβέρνηση δεν ασχολείται με το πρόβλημα αυτό, αυτό πολλαπλασιαστικά λειτουργεί σε όλους αυτούς τους τομείς που ανέφερα και κυρίως στην ανάπτυξή μας. Διαπιστώνουν οι Έλληνες πολίτες ότι έχουν μια Κυβέρνηση που ασχολείται μόνο με το τραπεζικό σύστημα που το θεωρεί –γιατί αυτή είναι η εντύπωση που αποκομίζουμε- ότι είναι το παν της οικονομίας μας. 
      Κύριε Πρόεδρε, οι τράπεζες είναι ένα κομμάτι του συνόλου και αν έτσι η Κυβέρνηση δεν δει το τραπεζικό σύστημα, τότε λυπούμαι που θα το πω, αλλά η παραμονή της στην εξουσία γίνεται όλο και πιο επικίνδυνη. Η χώρα πρέπει πλέον να οδηγηθεί σε εκλογές και να πάμε σε μία άλλη κυβέρνηση, που θα σκύψει στα προβλήματα των Ελλήνων πολιτών και θα προσπαθήσει μέσα απ’ αυτά με την  προετοιμασία της να δώσει τις λύσεις που χρειάζονται σήμερα.
      Ο κύριος Υπουργός, δεν έχει αντιληφθεί ότι υπάρχει ένας μεγάλος αριθμός ανθρώπων που σήμερα υποφέρουν, είναι οι επιχειρηματίες, οι αγρότες που δεν μπορούν να ανταποκριθούν στις υποχρεώσεις τους και στην καθημερινή τους ενασχόληση με το αντικείμενό τους. Οι κτηνοτρόφοι, οι μικρομεσαίες επιχειρήσεις που αποτελούν την σπονδυλική στήλη της οικονομίας μας και μέσα από ένα υγιές οικονομικό περιβάλλον περιμένουν τον εκσυγχρονισμό και τη βελτίωση της ανταγωνιστικότητάς τους, ώστε να μπορέσουν μέσα σ’ αυτό το οικονομικό περιβάλλον που καθημερινά διαμορφώνεται, να ανταποκριθούν και να προσφέρουν τις υπηρεσίες τους. Ένας χώρος ο οποίος ληστρικά αντιμετωπίζεται δυστυχώς, όλο αυτό το διάστημα με ένα σκοπό, πώς θα εξασφαλίσουν περισσότερους πόρους για να καλύψουν τις ανάγκες ενός σπάταλου κράτους που η Κυβέρνηση έχει διαμορφώσει διαχρονικά. 
      Κλείνοντας θέλω να πω σε σας κύριε Πρόεδρε και στον Υπουργό ότι απ’ ό,τι φαίνεται η παραμονή της Κυβέρνησης στην εξουσία είναι μικρής διάρκειας. Η Νέα Δημοκρατία αν η Κυβέρνηση δεν δώσει την οριστική λύση που χρειάζεται αυτό το πρόβλημα σαν αυριανή κυβέρνηση θα το αντιμετωπίσει με τις δεσμεύσεις οι οποίες επανειλημμένα έχουν εκφραστεί στο Κοινοβούλιο.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκος έχει το λόγο.
      ΑΡΙΣΤΕΙΔΗΣ ΤΣΙΠΛΑΚΟΣ: Είναι γεγονός ότι στην πρωτολογία μου μίλησα για εμπαιγμό των δανειοληπτών και Βουλευτών για φορομπηχτική συμπεριφορά των τραπεζών για τη μη εφαρμογή νόμων. Όμως άκουσα τον κύριο Υπουργό να μιλάει με τόση βεβαιότητα για την άριστη  εφαρμογή των νόμων και ότι δεν υπάρχουν προβλήματα, σας λέω ότι προς στιγμή κλονίστηκα. Δεν ξέρω ποιος έχει δίκιο και ποιος έχει άδικο. 
      Όμως, τα στοιχεία που έχω με προσγειώνουν στην πραγματικότητα. Δεν θα μιλήσω για πολλά πράγματα. Είπατε ότι οι αποφάσεις που ισχύουν και που πράγματι εφαρμόζουν οι τράπεζες είναι τέσσερα επί το κεφάλαιο βάσεως τρία και δύο.  
      Έχω συγκεκριμένη περίπτωση που πήρε δάνειο  γεωργός 3 εκατομμύρια, το 1993 από τον Ορχομενό Βοιωτίας. Κανονικά με τη ρύθμιση που έχετε κάνει με 50% αύξηση γίνεται 4,5 εκατομμύρια το κεφάλαιο βάσεως και πρέπει να πληρώσει 9 εκατομμύρια. Αυτός έχει πληρώσει μέχρι τώρα 13.260.000 δραχμές και οφείλει άλλα 7.100.000 δραχμές. Ποιος έχει δίκιο; Τι θα κάνει αυτός ο άνθρωπος; Υπάρχει ο νόμος. Μου είπε ότι πήγε στο διευθυντή της τράπεζας και τον απείλησε να του βγάλει το ακίνητο στον πλειστηριασμό για τα 7.100.000 δραχμές που χρωστάει. Δεν θέλει ο άνθρωπος να του επιστρέψετε τα 4.260.000 δραχμές, θέλει να τον αφήστε ήσυχο. Ποιος έχει δίκιο. 
      Κύριε Υπουργέ, ψηφίστηκαν παράλογα πράγματα και μας κατηγορείτε για λαϊκισμό  και ότι δεν ξέρουμε τι μας γίνεται. Δεν ξέρω αν υποτιμάτε τη νοημοσύνη μας συνειδητά ή όχι. 
      Λέτε ακόμα ότι βγήκε απόφαση από τρίμηνο σε εξάμηνο. Εδώ έχω από το 1998 ειδική επιχείρηση και κάθε μήνα γίνεται ανατοκισμός. Ισχύει ή δεν ισχύει; Έχω εδώ 3.11.99 έως το Δεκέμβρη του 2000. Εδώ μπαίνουν και τόκοι υπερημερίας και τόκοι του κεφαλαίου με αποτέλεσμα το οφειλόμενο χρέος 3.11.99  ήταν το χρέος που είχε 2.997.000 δραχμές.
Μέχρι το τέλος του 2000, έδωσε 290 χιλιάδες ευρώ και χρωστάει 3459. Τι συμβαίνει; Ποιος έχει δίκιο; Εσείς ή εμείς; Λύστε μας αυτές τις συγκεκριμένες περιπτώσεις και θα παραδεχθώ ότι έχετε απόλυτο δίκιο. Μην μας κοροϊδεύετε, λοιπόν, ότι όλα πάνε καλά, ότι δεν υπάρχει κανένα πρόβλημα και ότι δεν θα κάνετε καμία νομοθετική ρύθμιση. Τι θα πούμε σ’ αυτούς τους ανθρώπους;
      ΠΡΟΕΔΡΕΥΩΝ (Παναγιώτης Σγουρίδης): Είναι γεγονός ότι η κάθε καρτέλα είναι εξατομικευμένη και κάθε μία συνιστά ειδική περίπτωση. Είναι γεγονός ότι υπάρχουν τέτοια φαινόμενα τα οποία θα πρέπει να τα δούμε ιδιαιτέρως. 
      Το λόγο έχει ο κ. Παυλίδης. 
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, υποθέτω ότι ο κύριος Υπουργός, κατάλαβε ότι υπάρχει πρόβλημα. Δεν είμαι σίγουρος, αλλά το υποθέτω. Υπάρχει πρόβλημα. Παρά τις επανειλημμένες επεμβάσεις, το αμάρτημα παραμένει αμάρτημα. Και επειδή παρακολουθούμε την εξέλιξη του αμαρτήματος, θα ήθελα να σας πω ότι σαν και σήμερα, κύριε Πρόεδρε, πέρυσι, το 2002, εφημερίδα με τίτλο ««Μαχαίρι» στα πανωτόκια» μετέφερε δικαστική απόφαση. Το μνημονεύω σαν ένα ακόμη στοιχείο του ότι η δικαιοσύνη κατ’ επανάληψη έχει καταδικάσει το σύστημα και βεβαίως και τους φορείς του συστήματος, τις τράπεζες. Ωστόσο, η Κυβέρνηση «πέρα βρέχει». 
      Κύριε Υπουργέ, τα καταστήματα των τραπεζών τα οποία λειτουργούν σε κοινοτικές χώρες λειτουργούν στο θέμα του δανεισμού με τον τρόπο που λειτουργούν στην Ελλάδα; Τολμούν στη Γαλλία –να μην αναφέρω συγκεκριμένες τράπεζες- να κάνουν ανατοκισμό όπως τον κάνουν στην Ελλάδα; Εσείς που είστε ο συντηρών, ο επιβλέπων, ο επιβάλλων την εναρμόνιση δεν μπορείτε να επιβάλετε την εναρμόνιση του τραπεζικού συστήματος με ό,τι ισχύει στην Ένωση της οποίας έχετε τη μεγάλη τιμή –και είναι υπερηφάνεια για μας, λόγω αειμνήστου Καραμανλή- να προεδρεύετε σήμερα; 
      Δεύτερον, οι τράπεζες πλέον, κύριοι συνάδελφοι, έχουν κάνει και τμήμα «real estate». Σύμφωνα με πληροφορίες που έχουμε, οι οποίες δεν προέρχονται από τα αβάσιμα στοιχεία που αναφέρατε -και δεν δηλώσατε και την πηγή τους- τα περισσότερα των περιουσιακών στοιχείων τα οποία αποτελούν το χαρτοφυλάκιο, είναι προϊόντα πλειστηριασμών τέτοιων περιπτώσεων. 
      Τρίτον. Διαβάζω: 17 Απριλίου 2002 αριθμός εγκυκλίου 1035747/10209/Β0012 υπογραφή, Υφυπουργός Απόστολος Φωτιάδης. Λέει, κύριε Πρόεδρε: «Οι τόκοι που διαγράφονται κατ’ εφαρμογή των προβλεφθησών διατάξεων του ν. 2789/2000 έχουν ήδη εκπέσει από τα ακαθάριστα έσοδα των επιχειρήσεων κατά το χρόνο που κατέστη δηλωμένη. Περαιτέρω με τη διαγραφή των τόκων αυτών οι επιχειρήσεις αποκτούν ωφέλεια, η οποία υπόκειται σε φορολογία, σύμφωνα με τα πιο πάνω κατά τη χρήση εντός της οποίας λαμβάνει χώρα η υπόψη διαγραφή». Από τη μια λέτε ότι κάνετε ελάφρυνση και από την άλλη τους στέλνετε στην εφορία και ισοφαρίζετε την ελάφρυνση. Μπορεί, κύριε Υπουργέ, να λειτουργήσει έτσι το σύστημα; 
      Ο Πρόεδρος, κύριος Μητσοτάκης, ανέφερε προηγουμένως την περίπτωση των παραμεθόριων επιχειρήσεων. Κατά την πρωτολογία μου, την περιόρισα στα νησιά του Ανατολικού Αιγαίου. Φέτος, λόγω της κακής κατάστασης του τουρισμού, οι ξενοδοχειακές επιχειρήσεις προς τις οποίες έκανα την ειδική αναφορά θα τραβήξουν «των παθών τους τον τάραχο». 
      Τι θα κάνετε, κύριε Υπουργέ; Δεν νομίζετε πως πρέπει να επέμβετε; Δεν λάβατε συγκεκριμένα μέτρα για την αντιμετώπιση των συνεπειών της κρίσεως στο Ιράκ καθόσον αφορά τον τουρισμό. Δηλώσατε ότι δεν συντρέχει λόγος. Αυτό το κατανοείτε μόνο εσείς. Κανείς εκ των τουριστικών παραγόντων. Κανείς απολύτως! Και κανείς εκ των Βουλευτών σε όποιο κόμμα και αν ανήκει. Παρακολουθούμε τη ζωή των περιοχών που μας στέλνουν εκπροσώπους εδώ. 
      Από τη μια, λοιπόν, έχουμε το πάγιο πρόβλημα των πανωτοκίων και από την άλλη το «ad hoc» ζήτημα λόγω των συνεπειών της κρίσεως στο Ιράκ. Δεν νομίζετε πως συντρέχουν όλα για να αιτιολογήσουν μια συγκεκριμένη επέμβασή σας; 
      Κατέθεσα προτάσεις δανειοληπτών. Ο πρώην συνάδελφός μας, κ. Αναστασάκος, ο οποίος χειρίζεται τέτοιες υποθέσεις, αν σας περιγράψει τι αντιμετωπίζει, θα φρίξετε, κύριε Υπουργέ. Μου ζήτησε να το μεταφέρω και το μεταφέρω. Σπεύσατε να κάνετε επέμβαση βάσει αυτών που προτείναμε. Η αγορά δεν αντέχει περισσότερο. Η αγορά σημαίνει η εθνική μας οικονομία. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εξωτερικών, Οικονομίας και Οικονομικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και Πρόνοιας, Γεωργίας, Δικαιοσύνης, Πολιτισμού, Μεταφορών και Επικοινωνιών, Δημόσιας Τάξης, Εμπορικής Ναυτιλίας και Τύπου και Μέσων Μαζικής Ενημέρωσης κατέθεσαν σχέδιο νόμου: «Κύρωση της Συμφωνίας σταθεροποίησης και σύνδεσης μεταξύ των Ευρωπαϊκών Κοινοτήτων και των Κρατών – Μελών τους αφενός και, της πρώην Γιουγκοσλαβικής Δημοκρατίας της Μακεδονίας αφετέρου, μετά των συνημμένων δηλώσεων και της Τελικής Πράξης αυτής». Παραπέμπεται στην αρμόδια Διαρκή Επιτροπή. 
      Ο κύριος Υπουργός έχει το λόγο για δεκατρία λεπτά να δευτερολογήσει.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, θα μου επιτρέψετε να απαντήσω κατ’ αρχήν σε ορισμένα ασύστατα επιχειρήματα τα οποία επανέθεσε για άλλη μια φορά η Νέα Δημοκρατία και να ξεκαθαρίσω, ελπίζω για οριστική φορά, το θέμα των πανωτοκίων και πώς το χειρίζεται η Κυβέρνηση. 
      Πρώτα απ’ όλα ξεκαθάρισα με ένα σαφή, κατά την άποψή μου, τρόπο ότι με τους συντελεστές χρεών και με την προσαύξηση του 50% όλες οι οφειλές οι οποίες ήταν πολύ μεγαλύτερες στο παρελθόν, μπορεί να υπαχθούν και να ρυθμιστούν με τα νέα αυτά δεδομένα. Και αυτό είναι αυτονόητο –και απαντώ στον κ. Κατσαρό που έθεσε το θέμα- ότι περιλαμβάνει και τους αλληλόχρεους και τους λογαριασμούς δανείων παρά τις ιδιαιτερότητες τις οποίες έχουν αυτά τα δύο διαφορετικά τραπεζικά προϊόντα. Και οσάκις έχει χρειαστεί αυτό να διευκρινισθεί, έχει διευκρινισθεί με απόλυτα σαφή τρόπο και από το Υπουργείο και σε οποιαδήποτε άλλη αρχή απετάθησαν οι τράπεζες σε περιπτώσεις …
      ΑΡΙΣΤΕΙΔΗΣ ΤΣΙΠΛΑΚΟΣ: Το θέμα είναι, κύριε Υπουργέ, …
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θα με αφήσετε να μιλήσω; 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός, σας άκουσε με θρησκευτική ευλάβεια. Αφήστε τον τώρα να απαντήσει. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Σε περιπτώσεις που υπήρχε αμφισβήτηση. Αυτά όσον αφορά τις παρατηρήσεις, τις πλήρως αναίτιες και ανεδαφικές, οι οποίες αναφέρθηκαν για το εάν η Κυβέρνηση απαντά στα συγκεκριμένα θέματα τα οποία ετέθησαν.
      Δεύτερον, η Κυβέρνηση με το σύνολο των ρυθμίσεων που έκανε, και ιδιαίτερα με την προσθήκη του άρθρου 42, έδωσε λύση και προοπτική σε πολλά ζητήματα τα οποία είχαν μείνει είναι αλήθεια εκκρεμή, με τις πρώτες ρυθμίσεις οι οποίες έγιναν. Στο τέλος, όταν έγιναν αυτές οι ρυθμίσεις, ελήφθησαν υπόψη πάρα πολλά θέματα τα οποία είχαν τεθεί κατ΄ επανάληψη μέσα στο Κοινοβούλιο από κόμματα, το ΠΑΣΟΚ, τη Νέα Δημοκρατία και άλλα κόμματα, που είχαν συντελέσει στο να διαμορφωθεί μια εκτίμηση της κατάστασης και μια πεποίθηση για το πώς αυτά τα προβλήματα πρέπει να αντιμετωπιστούν. 
      Πιστεύουμε λοιπόν ότι η ρύθμιση που έγινε με το άρθρο 42, αποτελεί ένα προϊόν συναινετικής διαδικασίας. Θυμίζω μάλιστα ότι αρκετά από τα ζητήματα που είχαν μπει στον αρχικό νόμο της Νέας Δημοκρατίας που είχε υποβληθεί τότε, είχαν γίνει δεκτά και συνετέλεσαν και αυτά στο να αντιμετωπιστεί από καλύτερες θέσεις το πρόβλημα. Έτσι λοιπόν, η διαδικασία που έχει ακολουθήσει η Κυβέρνηση μέχρι τώρα, είναι αποτέλεσμα μιας ευρείας συναίνεσης την οποία επέτυχε και αυτή ακριβώς τη συναίνεση και αυτό το αποτέλεσμα πρέπει να υποστηρίξουμε όλοι να εφαρμοστεί στο ακέραιο και πλήρως, για να μπορέσει να δοθεί λύση στο πρόβλημα των πανωτοκίων. Το πρόβλημα των πανωτοκίων δεν βελτιώνεται εάν διαρκώς επαναφέρουμε και αναδιφούμε την ανάγκη για νέες νομοθετικές πρωτοβουλίες, οι οποίες ενσπείρουν μια σύγχυση σε όλο το σύστημα και στις τράπεζες και στην Τράπεζα της Ελλάδος και στους δανειολήπτες ότι όλα είναι ρευστά και όλα θα ρυθμιστούν μια επόμενη φορά. Πιστεύω ότι το συναινετικό αποτέλεσμα το οποίο υπήρξε μέχρι τώρα, θα πρέπει να παγιωθεί, να στεγανοποιηθεί και να εμμείνουμε όλοι, με όσο το δυνατόν αυστηρότερο τρόπο, στην καλή και εκτενή εφαρμογή την οποία θα πρέπει να έχει. 
      Πιστεύω, όπως ανέφερα επίσης, ότι είναι φυσιολογικό στην εφαρμογή ρυθμίσεων που θέλουν να λύσουν προβλήματα που είχαν συσσωρευτεί επί δεκαετίες, δεν αποκλείεται, να υπάρχουν ορισμένες περιπτώσεις οι οποίες είναι δυσερμήνευτες ή δυσεπίλυτες. Δεν το αποκλείει κανείς αυτό και θα ήταν, νομίζω, υπερβολική αλαζονεία και δογματισμός να πει κάποιος, ο οποιοσδήποτε νομοθέτης, ότι εγώ έκανα μια ρύθμιση ας κοιτάξουν όλοι να τα λύσουν. 
     Έχουμε εντοπίσει ορισμένες περιπτώσεις ιδιαίτερα για τα πρόσφατα δάνεια που έγιναν, αυτά της τελευταίας δεκαετίας, και ορισμένες άλλες περιπτώσεις όπου δίνουμε τις διευκρινίσεις που χρειάζονται και εμμένουμε στην εφαρμογή του πνεύματος του νόμου, έτσι ώστε να βρίσκεται πάντα η χρυσή τομή η οποία δεν βλάπτει ούτε τις επιχειρήσεις διότι ο νόμος έγινε για να ωφεληθούν οι επιχειρήσεις, ούτε όμως βλάπτει δυσανάλογα το τραπεζικό σύστημα, διότι και αυτό έχει τα δικά του χαρακτηριστικά και τις δικές του απαιτήσεις.
     Πιστεύω, λοιπόν, ότι αυτό που έχει βρεθεί τώρα είναι μια λύση ισορροπίας, μια λύση εφαρμόσιμη. Απόδειξη είναι ο διαρκώς μεγαλύτερος αριθμός αυτών  που καταφεύγουν, για να έχουν μια αντιμετώπιση μέσα στις προβλεπόμενες ρυθμίσεις και διαδικασίες, ακριβώς επειδή αναγνωρίζουν το όφελος που μπορούν να έχουν.
     Επιτρέψτε μου, κύριε Πρόεδρε, να επαναλάβω –διότι πρέπει να το συγκρατήσουμε- τη σημαντική βελτίωση που επέφερε το πλαίσιο των ρυθμίσεων που έκανε η Κυβέρνηση του ΠΑΣΟΚ. Τα στεγαστικά δάνεια μειώθηκαν στο 41% του αρχικώς οφειλόμενου ποσού. Τα επιχειρηματικά δάνεια μειώθηκαν στο 38% του οφειλόμενου ποσού. Τα ξενοδοχειακά δάνεια μειώθηκαν στο 25% του αρχικώς οφειλόμενου ποσού. Πιστεύω ότι αυτό αποδεικνύει και την κατεύθυνση των νομοθετικών πρωτοβουλιών και τη διάθεση, όχι μόνο της Κυβέρνησης, αλλά και του τραπεζικού συστήματος να αντιμετωπισθεί με ευνοϊκούς όρους για το μέσο δανειολήπτη και όχι για τις ακραίες περιπτώσεις το θέμα των πανωτοκίων το οποίο δημιουργήθηκε. Εμείς αυτή τη λύση κάναμε. Αυτή τη λύση θα προσπαθήσουμε να φέρουμε σε πέρας, διότι πιστεύουμε ότι μειώνοντας στο ένα τρίτο ή και λιγότερο για πολλές επιχειρήσεις τα οφειλόμενα χρέη προσφέρουμε μια μεγάλη υπηρεσία στις μικρομεσαίες ιδιαίτερα επιχειρήσεις. 
     Πρέπει να σας πω ότι με ικανοποίηση είδα τη δεύτερη φορά που πήραν το λόγο οι ομιλητές της Νέας Δημοκρατίας, να ισορροπούν περισσότερο τα επιχειρήματα τα οποία ακούστηκαν για τη συμβολή του τραπεζικού συστήματος ανασκευάζοντας έτσι, πρακτικά και ουσιαστικά, όλα όσα ακούσαμε στην πρωτολογία. Διότι και εγώ πιστεύω πως μόνο με μία ισορροπημένη συμμετοχή όλων των φορέων της οικονομίας μπορεί να προοδεύσει και η οικονομία και η χώρα. Κανείς δεν κερδίζει αν θεωρεί ότι τα προβλήματα προέρχονται μονομερώς από το τραπεζικό σύστημα, διότι ποτέ έτσι δεν θα μπορέσουμε να τα αντιμετωπίσουμε.
     Επίσης, επειδή αναφέρθηκε πως είπα τι καταλαβαίνουν και τι όχι οι συνάδελφοι της Νέας Δημοκρατίας, θέλω να πω πως κάνετε μεγάλο λάθος. Εγώ αναφέρθηκα απλούστατα σε ένα συγκεκριμένο ποσό, το οποίο ήταν λάθος σε σχέση με την περιγραφή του προβλήματος που είχε δημιουργηθεί με τα πανωτόκια. Το πρόβλημα με τα πανωτόκια δεν είναι πρόβλημα που αφορά είκοσι τρισεκατομμύρια οφειλές. Είναι ένα πρόβλημα το οποίο αφορά το πολύ ένα τρισεκατομμύριο οφειλές και αυτό με τη ρύθμιση που έγινε περιορίστηκε, όπως σας είπα προηγουμένως, στο ένα τρίτο και –για να είμαι ακριβής- σε λιγότερο από ένα τρίτο, δηλαδή, σε 300 δισεκατομμύρια, τα οποία πιστεύω ότι μπορούν να αντιμετωπισθούν στο πλαίσιο το οποίο περιέγραψα εκτενώς προηγουμένως.
     Εγώ, κυρίες και κύριοι, προσωπικούς χαρακτηρισμούς ουδέποτε χρησιμοποιώ. Αυτό το προνόμιο το αφήνω σε άλλους, οι οποίοι βλέπω ότι το παραχρησιμοποιούν πολλές φορές ως υποκατάστατο πολιτικών και ουσιαστικών επιχειρημάτων. Είδαμε, όμως, επίσης άλλη μια φορά έναν ορυμαγδό καταγγελιών από τη Νέα Δημοκρατία για ποικίλα θέματα που αφορούν την οικονομία.
     Η ελληνική οικονομία, κυρίες και κύριοι -έχω πει πολλές φορές και μου δίνεται μια ακόμη ευκαιρία για να το επαναλάβω σήμερα- πορεύεται μέσα σε δύσκολες διεθνείς συγκυρίες με έναν τρόπο ο οποίος φροντίζει να διασφαλίσει όσο γίνεται περισσότερο την ανάπτυξη, την επαναφορά ενός κλίματος εμπιστοσύνης στους επενδυτές, να ενισχύσει και όχι να μειώσει την καταναλωτική δύναμη ιδιαίτερα των εργαζομένων και των χαμηλών εισοδηματικών στρωμάτων, έτσι ώστε να μπορέσουμε και με τις επενδύσεις και με την επιχειρηματική ανάπτυξη και με όλο το πλέγμα των επενδυτικών πολιτικών που έχουμε, να τα βγάλουμε πέρα σε αυτή τη δύσκολη διεθνή συγκυρία, διατηρώντας όσο μπορούμε περισσότερο και καλύτερα τους υψηλούς ρυθμούς ανάπτυξης. Εφαρμόζοντας αυτήν την πολιτική πιστεύω ότι προσφέρουμε την καλύτερη δυνατή υπηρεσία στον ελληνικό λαό, ο οποίος μόνο σε ένα χρόνο από σήμερα θα αποφασίσει ποιος είναι ικανότερος να διαχειριστεί τα προβλήματά του και να χαράξει με έναν τρόπο, ο οποίος είναι προς όφελος του ελληνικού λαού, το μέλλον του με αξιοπιστία, με εγγύηση, με δέσμευση, όπως έχει συνηθίσει να πράττει η Κυβέρνηση του ΠΑΣΟΚ.
      Και είναι μόνο ο ελληνικός λαός, και όχι η οποιαδήποτε καταγγελία και επιχειρηματολογία ο οποίος θα αποφασίσει για το ποιος θα κυβερνήσει τη χώρα μετά τις επόμενες εκλογές.
      Πιστεύω επίσης, κυρίες και κύριοι –επειδή έγινε μία ατυχής αναφορά σχετικά με την παρουσία μου στη Βουλή- ότι είναι γνωστό ότι ανταποκρίνομαι συνήθως, όσο μου επιτρέπουν οι δυνατότητές μου, οι οποίες σχετίζονται με υποχρεώσεις που δεν έχουν να κάνουν με την εσωτερική πολιτική. Με κάθε δυνατή ευκαιρία ανταποκρίνομαι και παρουσιάζομαι, έτσι ώστε να ενημερώνω και να ακούω όλα τα θέματα και να προσπαθώ να απαντώ. 
      Φαίνεται όμως ότι η υπερβολική ενασχόληση της Αξιωματικής Αντιπολίτευσης με τη δική της εναλλακτική προεδρία, την οποία είχε εξαγγείλει με αυτό το εξάμηνο, την εμπόδισε κατά κάποιο τρόπο να μάθει και να πληροφορηθεί ότι την περασμένη Παρασκευή υπήρχε η Σύνοδος των Υπουργών Οικονομικών και αυτός ήταν ο λόγος για τον οποίο δεν μπόρεσα να παρευρεθώ στην τότε εξαγγελθείσα επερώτηση η οποία έγινε. Υποτίμησε μάλιστα με τον τρόπο αυτό και την παρουσία άλλων στελεχών του Υπουργείου και συγκεκριμένα των Υφυπουργών κυρίων Πάχτα και Φλωρίδη, οι οποίοι επίσης έχουν ισάξια αρμοδιότητα και να απαντούν και να ενημερώνονται και να ενημερώνουν για όλες τις πρωτοβουλίες και την εφαρμογή της πολιτικής, την οποία έχουμε.
      Ευχαριστώ.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, να δευτερολογήσω.
      ΠΡΟΕΔΡΕΥΩΝ (Παναγιώτης Σγουρίδης): Δεν μπορώ να σας δώσω, κύριε Μητσοτάκη, το λόγο. Άπαξ δικαιούσθε το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οσάκις τον ζητώ.
      ΠΡΟΕΔΡΕΥΩΝ (Παναγιώτης Σγουρίδης): Μα, ο Κανονισμός είναι σαφής.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το άπαξ δεν υπάρχει, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κύριε Μητσοτάκη, σας παρακαλώ.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ, όμως, δεν κάνω κατάχρηση, κύριε Πρόεδρε, και το ξέρετε.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, με φέρνετε σε δύσκολη θέση.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θέλω απλώς να πω ότι η Αξιωματική Αντιπολίτευση κάνει μία επερώτηση, κύριε Υπουργέ, και εσείς απαντάτε με γενικότητες. Άλλα λόγια να αγαπιόμαστε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Καθόλου γενικότητες. Σας έφερα στοιχεία.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εδώ ετέθησαν ορισμένα συγκεκριμένα ερωτήματα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Για τα συγκεκριμένα θέματα μίλησα και εγώ. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το πρώτο θέμα: Υπάρχει μία εγκύκλιος, την οποία υπογράφει ο προκάτοχός σας και την οποία δεν εφαρμόζουν οι τράπεζες. Ποιον τρόπο έχετε για να εφαρμοστεί η εγκύκλιος; Ποιον τρόπο έχετε όταν παραβιάζεται ο νόμος, να παρέμβετε; Όταν ο Διοικητής της Τράπεζας της Ελλάδος λέγει ότι δεν έχει καμιά αρμοδιότητα; 
      Το δεύτερο που έμεινε ανοικτό και σας αφορά και σας, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Δεν με αφορά εμένα, εγώ δεν χρωστάω.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι θα γίνει με τις ακριτικές περιοχές; Η Βουλή απαίτησε ομόφωνα να υπαχθούν και αυτές στο νόμο και όχι στις εξαιρέσεις. Θα το κάνετε ή θα εξακολουθήσετε να το έχετε κουτσουρεμένο;
      Και το τρίτο θέμα που πρέπει να απαντήσει ο κύριος Υπουργός είναι το εξής: Θα φορολογήσετε το υποτιθέμενο έσοδο, για να φθάσουμε πλέον στον άθλιο τραγέλαφο και να γίνουμε και γελοίοι κοντά στα άλλα, ή όχι;
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μητσοτάκη.
      Ο κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα μπορούσε να λείπει η δευτερολογία του Υπουργού. Δεν μας είπε τίποτα. Ωστόσο, προσπάθησε να δώσει την αίσθηση ότι η ρύθμιση στην οποία προχώρησε η Κυβέρνηση ήταν κοινή συναινέσει. Αυτό είναι μακράν της αλήθειας, για να μην πω ότι είναι ξεκάθαρο ψέμα και με κατηγορήσετε πάλι για προσωπικούς χαρακτηρισμούς. 
      Όταν κατατέθηκε ο νόμος του κ. Παπαντωνίου, το Μάρτιο του 2001, η Νέα Δημοκρατία έκανε μία σύσκεψη, στην οποία μετείχαν όλοι εδώ, ο κ. Κατσαρός, ο κ. Νικολόπουλος, ο κ. Ρεγκούζας, ο κ. Καλλιώρας. Βγάλαμε μία ανακοίνωση και είπαμε ότι διαβάσαμε την κυβερνητική πρόταση και εντοπίσαμε πέντε αδυναμίες. Η πρώτη ήταν ότι η βάση αναφοράς δεν είναι το αρχικό κεφάλαιο, αλλά το αρχικό κεφάλαιο προσαυξημένο κατά 50%. Αυτό κάνει τη ρύθμιση πολύ πιο επαχθή. 
      Το δεύτερο που τονίσαμε ήταν ότι η ρύθμιση για τους αλληλόχρεους λογαριασμούς είναι δυσμενέστερη. Το αναφέρουμε και σήμερα. 
      Το τρίτο ήταν ότι δεν περιλαμβάνονται τα δάνεια με εγγύηση του δημοσίου που έχουν περιέλθει στις Δ.Ο.Υ.
      Το τέταρτο, ότι δεν καλύπτει και ρυθμίσεις που έγιναν με νόμους που ήταν πιο επαχθείς, δηλαδή, τα δάνεια που αφορούν τις επιχειρήσεις των παραμεθόριων περιοχών και που σήμερα το ανέφερε πάλι ο κ. Μητσοτάκης.
      Και το πέμπτο ότι δεν υπήρχε καμία πρόβλεψη για κυρώσεις, αν οι τράπεζες δεν συμμορφώνονταν με τις ρυθμίσεις που προωθούνταν.
      Και γι’ αυτούς τους πέντε λόγους αναφέραμε και δημόσια τη διαφωνία μας. Τους πέντε αυτούς λόγους τους αναπτύξαμε και στη Βουλή όταν έγινε η συγκεκριμένη ρύθμιση και την καταψηφίσαμε και επιμείναμε στην πρότασή μας. Από τότε πέρασαν δύο χρόνια. Ό,τι και να ειπωθεί σήμερα, τα γεγονότα μας έχουν δικαιώσει. Διότι και τα πέντε αυτά προβλήματα που αναφέραμε και κυρίως το τελευταίο είναι αυτά που οδήγησαν στη μη εφαρμογή του νόμου. Τι έρχεστε τώρα και μας λέτε για το νόμο, ότι εσείς θα επιμείνετε; Όταν ένας νόμος επί δύο χρόνια δεν εφαρμόζεται, θα εφαρμοστεί από τώρα μέχρι τις εκλογές; Σοβαρολογούμε; Πιστεύετε πραγματικά ότι οι τράπεζες από τώρα μέχρι τις εκλογές ξαφνικά θα δουν το φως το αληθινό και θα αρχίσουν να εφαρμόζουν το νόμο που μέχρι τώρα αρνούνται πεισματικά να εφαρμόσουν; Πιστεύετε σοβαρά ότι τα κυκλώματα που λυμαίνονται τις δημοπρασίες θα πουν τώρα «ας λυπηθούμε αυτούς τους καημένους που τους παίρνουμε τα σπίτια και τα εργοστάσια και τις περιουσίες»; Τα πιστεύετε σοβαρά αυτά, χωρίς να αλλάξει τίποτε; Όταν έχετε το διοικητή της τράπεζας να έχει σηκώσει τα χέρια ψηλά, όταν έχετε τους συλλόγους των δανειοληπτών να φωνάζουν. Αν είχε λυθεί το πρόβλημα ποιος θα φώναζε σήμερα; 
      Το γεγονός είναι ότι η Κυβέρνηση επιμένει πεισματικά σε μία ρύθμιση που αποδεικνύεται ότι δεν εφαρμόζεται. Τώρα ανέφερε και πάλι για δεύτερη φορά τα στοιχεία για τις μειώσεις που προβλέπει ο νόμος. Βεβαίως και ο νόμος προβλέπει αυτές τις μειώσεις. Αυτές οι μειώσεις δεν είναι το καλύτερο δυνατό. Το θέμα είναι αν εφαρμόζονται αυτές οι μειώσεις. Το γεγονός είναι ότι δεν εφαρμόζονται. Μιλάμε δηλαδή στη θεωρία, ότι θεωρητικά αν κάποιος πήγαινε να ρυθμίσει τα δάνειά του και δεχόταν τις προβλέψεις του νόμου, τότε θα μειώνονταν για τα στεγαστικά στο 41%, στα επιχειρηματικά στο 38%. Αξία έχει τι συμβαίνει στην πραγματικότητα. Και στην πραγματικότητα δεν γίνονται οι ρυθμίσεις αυτές, γιατί το αρνούνται οι τράπεζες. Αυτή είναι η πραγματικότητα. Και υπάρχουν χιλιάδες άνθρωποι που βλέπουν καθημερινά τα σπίτια τους να εκπλειστηριάζονται, χάνουν τις περιουσίες τους και δεν λύνεται το πρόβλημα. Και αν το πρόβλημα ήταν ευθύνη των δανειοληπτών, θα λέγαμε όλοι ότι οι δανειολήπτες πήραν τα δάνεια, καλά να πάθουν. Δεν είναι έτσι όμως τα πράγματα, γιατί κάτι τέτοιο μας είπατε και για το χρηματιστήριο «καλά να πάθουν αυτοί που πήγαν να παίξουν στο χρηματιστήριο», λες και δεν έχει ορίσει το κράτος εποπτικές αρχές να ελέγχουν το τι γίνεται στο χρηματιστήριο. Βγήκατε πάλι χθες και λέγατε πού πήγαν τα λεφτά. Τι έκανε η Επιτροπή Κεφαλαιαγοράς για να ελέγξει πού πήγαν αυτά τα λεφτά στο χρηματιστήριο; Είναι ή δεν είναι αλήθεια ότι εσείς και ο προκάτοχός σας λέγατε στον κόσμο ότι το χρηματιστήριο θα ανέβει μετά τις εκλογές; Είναι ή δεν είναι αλήθεια ότι έγιναν παρεμβάσεις στο χρηματιστήριο; Αντίστοιχα προβλήματα υπήρξαν και με το τραπεζικό σύστημα. Πήρε κάποιος δάνειο στη δεκαετία του 1980 στην αρχή με ένα επιτόκιο 8%-10% και έφθασε στο 30%. Λογικό είναι να μπατάρει το βαπόρι σε οποιαδήποτε επιχείρηση που ξαφνικά βλέπει το κόστος δανεισμού να τριπλασιάζεται και να τετραπλασιάζεται. Και αυτό ήταν αποτέλεσμα μιας κακής οικονομικής πολιτικής. Έχουμε ευθύνη να λύσουμε το πρόβλημα, όπως έχουμε ευθύνη να προειδοποιούμε –οι τράπεζες καλά κάνουν και διαφημίζουν τα δάνειά τους και τα προϊόντα τους- τον κόσμο, γιατί είναι και ευθύνη των πολιτικών, ότι ο δανεισμός δεν είναι μονόδρομος. Αν δεν φτάνουν τα λεφτά σου για να εξυπηρετήσεις τα δάνεια, να μη δανειστείς. Ποιος από την Κυβέρνηση βγήκε να προειδοποιήσει τον κόσμο που πήγε και δανείστηκε αφειδώς και εγκλωβίστηκε, κυρίως με τα χαμηλά στεγαστικά επιτόκια τα οποία μετά ανέβηκαν; Προειδοποίησε κανένας; Δεν πρέπει να προειδοποιούμε τον κόσμο; Δεν έχει αρμόδια όργανα η πολιτεία να προειδοποιεί τον κόσμο; Δεν ξέρει ο κόσμος τι ακριβώς συμβαίνει με το τραπεζικό σύστημα. Υπάρχουν κυβερνητικές ευθύνες, αλλά εγώ δεν καταλαβαίνω ότι δεν θα γίνει άλλη νομοθετική ρύθμιση. Θα γίνει, κύριε Υπουργέ, νομοθετική ρύθμιση άλλη. Αν δεν γίνει μέχρι τις εκλογές, να είστε βέβαιος ότι θα γίνει από την κυβέρνηση της Νέας Δημοκρατίας μετά τις εκλογές.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Οικονομίας και Οικονομικών έχει το λόγο να τριτολογήσει και να κλείσει τη συζήτηση.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Επιγραμματικά θα αναφερθώ, κύριε Πρόεδρε. Κατ’ αρχήν για τις ακριτικές περιοχές έχουν γίνει αρκετές ρυθμίσεις. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν υπήχθησαν στο νόμο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Σας παρακαλώ, κύριε Πρόεδρε. 
      Δεύτερον, όσον αφορά το θέμα της φορολογίας που αναφέρατε, σας είπα και προσωπικώς ότι δεν ισχύει αυτό που ισχυρίζεσθε. Δεν υπάρχει τέτοια περίπτωση, να φορολογείται η διαφορά η οποία εντοπίζεται μεταξύ της αρχικώς υπολογισθείσης οφειλής και αυτής που προκύπτει μετά την εφαρμογή του νομοθετικού πλαισίου. Τέτοιο θέμα δεν υπάρχει. 
      ΑΡΙΣΤΟΤΕΛΗΣ ΠΑΥΛΙΔΗΣ: Πρόκειται για εγκύκλιο του δικού σας Υφυπουργού, αυτό που διάβασα πριν. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ…
      ΑΡΙΣΤΟΤΕΛΗΣ ΠΑΥΛΙΔΗΣ: Για τι με παρακαλείτε; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τρίτον, σε καμία περίπτωση…
      ΑΡΙΣΤΟΤΕΛΗΣ ΠΑΥΛΙΔΗΣ: Το καταθέτω  στα Πρακτικά.
      (Στο σημείο αυτό ο Βουλευτής κ. Αριστοτέλης Παυλίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τρίτον, σε καμία περίπτωση δεν έχει υπάρξει η παραμικρή εμφάνιση δανειολήπτη ο οποίος να ισχυρισθεί ότι δεν εξυπηρετείται και δεν ωφελείται με τις ρυθμίσεις που έγιναν. Αυτό το οποίο πρέπει να κάνουμε τώρα είναι να δώσουμε όλο το βάρος στο να εφαρμοσθούν αυτές οι ρυθμίσεις. Σ’ αυτήν την προσπάθεια και η Τράπεζα της Ελλάδος και η Κυβέρνηση και οι υπόλοιπες τράπεζες κάνουν κάθε τι δυνατόν. Κι εμείς θα φροντίσουμε, με τη συνεργασία που υπάρχει, να ξεπεραστούν οι όποιες δυσκολίες έχουν εμφανιστεί, όπου έχουν εμφανιστεί και να προχωρήσουμε σε μεγαλύτερο από το σημερινό αριθμό.
      Σας αναφέρω χαρακτηριστικά ότι στην Αγροτική Τράπεζα ο ένας στους δύο έχει μπει σε μια διαδικασία ρύθμισης. Και σε άλλες τράπεζες, όπου οφείλονται αρκετά ποσά, υπάρχει μια αυξανόμενη κινητικότητα για τη ρύθμιση αυτών των υποθέσεων. Αυτή τη δυναμική πρέπει να την ενισχύσουμε και όχι να καλλιεργούμε προσδοκίες ότι θα αλλάξει τώρα, θα πιέσουμε λίγο, θα υπάρξει μια νέα διευκόλυνση, άρα, γιατί να πάω εγώ και να βρεθώ ζημιωμένος; 
      Τέλος, θέλω να αναφέρω ότι η Κυβέρνηση και η Τράπεζα της Ελλάδος και όλες οι άλλες τράπεζες, εντοπίζοντας τα όποια προβλήματα μπορούν να παρουσιαστούν, έχουν τη διάθεση μέσα σε ένα πλαίσιο καλής πίστης να τα αντιμετωπίζουν. Αυτό όμως το οποίο ποτέ δεν θα μπορέσουμε να αντιμετωπίσουμε είναι η καλλιέργεια αυτών των προσδοκιών, ότι θα λυθούν με κάποια άλλη διαδικασία, χωρίς να καταβληθεί καμία προσπάθεια, χωρίς να καταβληθεί ένα μέρος των οφειλών. Γιατί, αν το κάνουμε αυτό, τότε δεν θα είμαστε ειλικρινείς σ’ αυτό που πιστεύουμε, ότι ναι μεν θα πρέπει να υπάρξουν ελαφρύνσεις, αλλά θα πρέπει να υπάρξει και μια δίκαιη αντιμετώπιση όσων κατέβαλαν τις οφειλές τους, όσων δέχθηκαν τις ρυθμίσεις αυτές. Η αντιμετώπιση θα πρέπει να είναι ισότιμη, έτσι ώστε να μπορεί να είναι και δίκαιη. 
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί των υπ’ αριθμ 35/13/9.1.2003 και 45/20.2.2003  επερωτήσεων Βουλευτών της Νέας Δημοκρατίας προς τον Υπουργό Οικονομίας και Οικονομικών, σχετικώς με τις ληξιπρόθεσμες οφειλές σε πιστωτικά ιδρύματα. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.25΄, λύεται η συνεδρίαση για την Πέμπτη 17 Απριλίου 2003 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και άσκηση του εκλογικού δικαιώματος των ετεροδημοτών και άλλες διατάξεις», σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ


