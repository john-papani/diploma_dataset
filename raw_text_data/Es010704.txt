

ΣΥΝΕΔΡΙΑΣΗ 4-7-2001
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΣΤ'
Τετάρτη 4 Ιουλίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Εθνικής Οικονομίας: "Τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ. Α.Ε. και άλλες διατάξεις", σελ.
2. Αίτηση ονομαστικής ψηφοφορίας επί της αρχής του σχεδίου νόμου του Υπουργείου Εθνικής Οικονομίας, σελ.
3. Κατάθεση Έκθεσης Διαρκούς Επιτροπής: 
Η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου αρμοδιότητος του Υπουργείου Υγείας και Πρόνοιας: "Μέτρα για την προστασία της δημόσιας υγείας", σελ.
4. Κατάθεση σχεδίου νόμου: 
Οι Υπουργοί Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Γεωργίας και Δικαιοσύνης, κατέθεσαν σχέδιο νόμου: "Συσκευασίες και εναλλακτική διαχείριση των συσκευασιών και άλλων προϊόντων, ίδρυση Εθνικού Οργανισμού Εναλλακτικής Διαχείρισης Συσκευασιών και άλλων προϊόντων", σελ.
ΟΜΙΛΗΤΕΣ
Επί του σχεδίου νόμου του Υπουργείου Εθνικής Οικονομίας:
ΑΛΑΜΠΑΝΟΣ Δ., σελ.
ΒΑΡΒΙΤΣΙΩΤΗΣ Μ., σελ.
ΔΑΪΛΑΚΗΣ Σ., σελ.
ΔΡΥΣ Γ., σελ.
ΚΕΔΙΚΟΓΛΟΥ Β., σελ.
ΜΑΓΚΡΙΩΤΗΣ Ι., σελ.
ΞΗΡΟΤΥΡΗ Α., σελ.
ΠΑΥΛΟΠΟΥΛΟΣ Π., σελ.
ΣΑΛΑΓΚΟΥΔΗΣ Γ., σελ.
ΣΠΥΡΙΟΥΝΗΣ Κ., σελ.
ΤΖΕΚΗΣ Α., σελ.
ΧΑΪΤΙΔΗΣ Ε., σελ.
ΧΟΥΡΜΟΥΖΙΑΔΗΣ Γ., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΣΤ΄
Τετάρτη 4 Ιουλίου 2001

Αθήνα, σήμερα στις 4 Ιουλίου 2001, ημέρα Τετάρτη και ώρα 10.55' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση), για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 3/7/2001 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της Ε' συνεδριάσεώς του, της Τρίτης 3 Ιουλίου 2001, σε ό,τι αφορά στην ψήφιση στο σύνολο του σχεδίου νόμου: "Προσωπικό Λιμενικού Σώματος και άλλες διατάξεις").
Εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Οικονομίας: "Τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ. Α.Ε και άλλες διατάξεις" .
Θα προχωρήσουμε στη συζήτηση όπως αποφάσισε η Διάσκεψη των Προέδρων στη συνεδρίασή της στις 28.6.2001. Σας υπενθυμίζω ότι αποφάσισε να συζητηθεί το νομοσχέδιο αυτό με τη συνήθη διαδικασία σε τρεις συνεδριάσεις. Σήμερα θα συζητήσουμε επί της αρχής. Θα υπενθυμίσω επίσης ότι υπάρχουν δύο τροπολογίες Υπουργών, μια εμπρόθεσμη Βουλευτών και υπάρχουν και εκπρόθεσμες τροπολογίες.
Υπάρχει αντίρρηση; Όχι προχωρούμε.
Κύριε Υπουργέ, έχετε να κάνετε κάποια δήλωση;
ΓΕΩΡΓΙΟΣ ΔΡΥΣ (Υφυπουργός Οικονομικών): Θα ήθελα να παρακαλέσω τους συναδέλφους Βουλευτές να σημειώσουν ορισμένες νομοτεχνικές βελτιώσεις που έχω κάνει στο άρθρο 35 του νομοσχεδίου.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, καλό είναι να τις διανείμετε γιατί σήμερα συζητούμε επί της αρχής του νομοσχεδίου.
ΓΕΩΡΓΙΟΣ ΔΡΥΣ (Υφυπουργός Οικονομικών): Απλώς για να ξέρετε και εσείς θα υπάρξουν βελτιώσεις στα άρθρα 15, 35 και 36, τις οποίες και θα καταθέσω στα Πρακτικά για να μοιραστούν σε όλους τους Βουλευτές.
(Στο σημείο αυτό ο Υφυπουργός Οικονομικών κ. Δρυς καταθέτει για τα Πρακτικά τις προαναφερθείσες βελτιώσεις, οι οποίες έχουν ως εξής:
"ΑΡΘΡΟ 15
Η παράγραφος 3 του άρθρου 26 του ν. 1969/1991 (ΦΕΚ 167 Α') όπως ισχύει τροποποιείται ως εξής:
"Τα 2/5 τουλάχιστον του μετοχικού κεφαλαίου της Α.Ε.Δ.Α.Κ. πρέπει να ανήκουν σε ανώνυμη εταιρία ή πιστωτικό ίδρυμα με τη μορφή πιστωτικού συνεταιρισμού του ν. 1667/1986 (ΦΕΚ 196 Α') που έχει ελάχιστο ολοσχερώς καταβεβλημένο μετοχικό κεφάλαιο ή, κατά περίπτωση, συνεταιριστικό κεφάλαιο τουλάχιστον ίσο προς το εκάστοτε οριζόμενο ελάχιστο μετοχικό κεφάλαιο για την ίδρυση πιστωτικού ιδρύματος με τη μορφή ανώνυμης εταιρίας".
ΑΝΑΔΙΑΤΥΠΩΣΗ ΑΡΘΡΟΥ
Άρθρο 31
1. Οφειλές των νοσοκομείων του ΕΣΥ, του Ωνάσειου Καρδιοχειρουργικού Κέντρου και του Γ.Π.Ν. Παπαγεωργίου προς προμηθευτές τους, από συμβάσεις ή παρατάσεις συμβάσεων με κοινές συμφωνίες των μερών, για την προμήθεια φαρμάκων, υγειονομικού υλικού, χημικών αντιδραστηρίων και ορθοπεδικού υλικού για τις οποίες έχουν εκδοθεί τα προβλεπόμενα κατά περίπτωση τιμολόγια μέχρι 30.4.2001 ρυθμίζονται ως ακολούθως:
α) Το Ελληνικό Δημόσιο αναλαμβάνει να καταβάλει στα προαναφερθέντα νοσοκομεία την αξία των παραπάνω τιμολογίων μέχρι του συνολικού ποσού δρχ. 355 δισ. Η καταβολή αυτή θα γίνει σε πέντε ετήσιες ισόποσες δόσεις, αρχής γενομένης από 1.8.2003. Κάθε δόση προσαυξάνεται με το ποσό των προεξοφλητικών τόκων που θα δικαιούνται τα πιστωτικά ιδρύματα σύμφωνα με το εδάφιο β.
Το ακριβές ύψος των οφειλών προς κάθε προμηθευτή που θα εξοφληθεί κατά τις διατάξεις του παρόντος, θα καθοριστεί με βάση χρηματικά εντάλματα που θα εκδοθούν από τα αντίστοιχα νοσοκομεία υπογεγραμμένα και θεωρημένα από τα αρμόδια όργανα και θα αφορά το πληρωτέο στο δικαιούχο προμηθευτή ποσό, καθώς και τις κρατήσεις υπέρ τρίτων.
Ειδικά για το Ωνάσειο Καρδιοχειρουργικό Κέντρο και το Γ.Ν.Π. Παπαγεωργίου το ακριβές ύψος των οφειλών και ο τρόπος εξόφλησης αυτών θα καθορισθούν με την προβλεπόμενη διαδικασία από το λογιστικό σύστημα που εφαρμόζουν.
Με τη δημοσίευση του παρόντος νόμου, τα ποσά των οφειλών των νοσοκομείων, που αναλαμβάνονται από το Ελληνικό Δημόσιο, αποτελούν σε κάθε περίπτωση, αυτοδίκαια, έσοδα των προϋπολογισμών τους, οικονομικού έτους 2001, στους οποίους εγγράφονται και αντίστοιχες πιστώσεις για την εξόφληση των προμηθειών της παρούσας ρύθμισης χωρίς να απαιτείται σχετική πράξη τροποποίησης των προϋπολογισμών τους.
β) Οι απαιτήσεις των νοσοκομείων έναντι του Ελληνικού Δημοσίου που αναφέρονται στην προηγούμενη παράγραφο δύνανται με απευθείας σύμβαση να εκχωρηθούν σε πιστωτικά ιδρύματα και να προεξοφληθούν από αυτά, χωρίς παρακράτηση προεξοφλητικών τόκων, με αποκλειστικό σκοπό την εξόφληση των προμηθευτών εφάπαξ, εφόσον χορηγηθεί από αυτούς έκπτωση 3,5%. Για τις προεξοφλήσεις αυτές τα πιστωτικά ιδρύματα δικαιούνται τόσο από την ημέρα προεξόφλησης μέχρι την ημέρα εξόφλησης από το Δημόσιο των εκχωρηθεισών και προεξοφληθεισών απαιτήσεων.
γ) Με συμβάσεις μεταξύ του Δημοσίου εκπροσωπούμενου από τους Υπουργούς Υγείας και Πρόνοιας και Οικονομικών και των πιστωτικών ιδρυμάτων του προηγούμενου εδαφίου δύναται να ανατεθεί σε αυτά έναντι αμοιβής το έργο της συγκέντρωσης, κατάταξης, εξόφλησης κλπ., καθώς και της απόδοσης των κρατήσεων υπέρ τρίτων των ανωτέρω οφειλών των νοσοκομείων. Με τις συμβάσεις αυτές καθορίζονται λεπτομερώς οι υποχρεώσεις των πιστωτικών ιδρυμάτων, του Δημοσίου και των νοσοκομείων.
δ) Με αποφάσεις των Υπουργών Υγείας και Πρόνοιας, Οικονομικών και Εργασίας και Κοινωνικών Ασφαλίσεων είναι δυνατόν να ρυθμίζεται και κάθε άλλη αναγκαία λεπτομέρεια εφαρμογής των διατάξεων του παρόντος, καθώς και η συγκρότηση στο Υπουργείο Υγείας και Πρόνοιας ομάδας εργασίας για το συντονισμό, τον έλεγχο και την ολοκλήρωση των σχετικών διαδικασιών, τη ρύθμιση κάθε σχετικού με το θέμα ζητήματος, καθώς και την υποβολή προτάσεων για τη μη επανάληψη του φαινομένου δημιουργίας παρόμοιων οφειλών εκ μέρους των νοσηλευτικών ιδρυμάτων στο μέλλον. Στην εν λόγω ομάδα εργασίας συμμετέχουν και εκπρόσωποι του Γ.Λ.Κ. Με την ίδια απόφαση καθορίζεται και η αποζημίωση των μελών της ομάδας αυτής.
2. Όλες οι συμβάσεις και οι συναλλαγές που αναφέρονται στην παρ. 1 του παρόντος, περιλαμβανομένης της καταβολής ή είσπραξης τόκων, κεφαλαίων και αμοιβών, απαλλάσσονται από οποιαδήποτε φόρο, τέλος, τέλος χαρτοσήμου, εισφορά ή άλλη επιβάρυνση υπέρ του Δημοσίου ή τρίτων, πλην αυτών που επιβαρύνουν κατά την κείμενη νομοθεσία τους προμηθευτές.
3. Οφειλές του Ελληνικού Δημοσίου, του ΟΓΑ και του Οίκου Ναύτου προς τα νοσηλευτικά ιδρύματα της παραγράφου 1 που αφορούν νοσήλια ασφαλισμένων τους για το μέχρι 31.12.2000 χρονικό διάστημα και τα οποία δεν έχουν εξοφληθεί έως τη δημοσίευση του παρόντος διαγράφονται και δεν αναζητούνται καθ' οιονδήποτε τρόπο.
4. Ανεξόφλητες οφειλές του ΙΚΑ και του Ο.Α.Ε.Ε. προ τα νοσηλευτικά ιδρύματα της παραγράφου 1 που αφορούν νοσήλια ασφαλισμένων τους για το μέχρι 31.12.2000 χρονικό διάστημα, τα οποία δεν έχουν εξοφληθεί έως τη δημοσίευση του παρόντος, συμπεριλαμβανομένων και των οφειλών του ΙΚΑ προς τα νοσηλευτικά ιδρύματα σύμφωνα με το άρθρο 24 του νόμου 2737/1999, αποτελούν με τη δημοσίευση του παρόντος νόμου οφειλές προς το Ελληνικό Δημόσιο και συμψηφίζονται με τα αποδιδόμενα έσοδα και τις επιχορηγήσεις που δικαιούνται από τον κρατικό προϋπολογισμό του έτους 2001. Το ύψος των εν λόγω οφειλών προσδιορίζεται με κοινή απόφαση των Υπουργών Υγείας και Πρόνοιας, Εργασίας και Κοινωνικών Ασφαλίσεων και Οικονομικών.
ΑΝΑΔΙΑΤΥΠΩΣΗ ΑΡΘΡΩΝ
Άρθρο 35
1. Ο ΟΤΕ υποχρεούται στην καταβολή ποσού 9,7 δισ. δρχ. προς τον ΤΑΠ- ΟΤΕ που προέρχεται από τόκους δανεισμού παρελθόντων ετών του Κλάδου Σύνταξης από τον Κλάδο Ασθενείας και επιβάρυνε τα ελλείμματα των χρήσεων 1994 και 1995.
2. Τα ελλείμματα του ΤΑΠ- ΟΤΕ για τα έτη 1999, 2000 και 2001 τα οποία υποχρεούται να καλύψει η ΔΕΚΑ Α.Ε. ή το Ελληνικό Δημόσιο, σύμφωνα με τις διατάξεις του νόμου 2768/1999 όπως τροποποιήθηκε και συμπληρώθηκε με τον ν. 2873/2000 και τον ν. 2843/2000 αντίστοιχα, υπολογίζονται μετά την αφαίρεση της ετήσιας υποχρέωσης του ΟΤΕ, η οποία προβλέπεται από τη διάταξη της παραγρ. 21 του άρθρου δεύτερου του ν. 2257/94, αναπροσαρμοζόμενη, για τα έτη 1999 και 2000 με απόφαση των Υπουργών Εθνικής Οικονομίας και Οικονομικών, με τον δείκτη τιμών καταναλωτή.
3. Τυχόν καταβληθέντα ποσά από τον ΟΤΕ μέχρι 31.7.2001, για την κάλυψη ελλειμμάτων του ΤΑΠ- ΟΤΕ, συμψηφίζονται με υποχρεώσεις του προς το ΤΑΠ- ΟΤΕ, που προκύπτουν από τις παραπάνω 2 και 3 παραγράφους.
4. Η διάταξη της περίπτωσης γ' της παραγρ. 2 του άρθρου 12 του ν. 2768/99 αντικαθίσταται ως εξής:
"Η προκαταβολή της οικονομικής υποχρέωσης του ΟΤΕ προς της συσταθείσα ΕΔΕΚΤ- ΟΤΑ για τη δημιουργία Ειδικού Κεφαλαίου ανέρχεται στο ποσό των 120 δισ. δρχ. και καταβάλλεται μετά από απόφαση του Διοικητικού Συμβουλίου του ΟΤΕ μέχρι την 1η Αυγούστου 2001.
Η προκαταβολή αυτή αντιστοιχεί στις ετήσιες οικονομικές υποχρεώσεις 10 ετών αρχής γινομένης από 1.1.2002 μέχρι 31.12.2011".
Άρθρο 36
Αποσύρεται και γίνεται αναρίθμηση των υπολοίπων άρθρων.
Άρθρο 37 (γίνεται άρθρο 36)
1. Οι επιχειρήσεις του Ομίλου ΟΤΕ μπορούν να μετασχηματίζονται σύμφωνα με τις διατάξεις του παρόντος άρθρου, για τους σκοπούς του οποίου νοούνται:
α) ως Όμιλος ΟΤΕ η ανώνυμη εταιρεία με την επωνυμία "Οργανισμός Τηλεπικοινωνιών Ελλάδος Α.Ε." και οι συνδεδεμένες με αυτήν επιχειρήσεις, κατά την έννοια του άρθρου 42 ε παρ. 5 του Κ.Ν. 2190/20.
β) ως κλάδος για την εφαρμογή των άρθρων 1 παρ. 1 περ. ε και 4 του ν. 2166/93, η ομάδα περιουσίας που ορίζεται αποκλειστικά στην σύμβαση περί ανασχηματισμού.
2. Ο μετασχηματισμός των επιχειρήσεων του Ομίλου ΟΤΕ, πραγματοποιείται με την διαδικασία και τους όρους που προβλέπονται στα άρθρα 69 έως και 89 του κ.ν. 2190/20 και στα αρ. 1, 2, 3, 4 του ν. 2166/93 με τις ακόλουθες παρεκκλίσεις:
α) Η προθεσμία του άρθρου 69 παρ. 3 του κ.ν. 2190/20 ορίζεται σε ένα μήνα,
β) Ο χρόνος έναρξης του μετασχηματισμού ορίζεται στις κατά περίπτωση καταρτιζόμενες συμβάσεις μετασχηματισμού (συμβάσεις συγχώνευσης, διάσπασης, εισφοράς κλάδου),
γ) Η μεταφορά στοιχείων ενεργητικού και παθητικού, περιλαμβανομένης της μεταβίβασης εμπραγμάτων δικαιωμάτων σε ακίνητα, αυτοκίνητα και κινητά, συντελείται αυτοδικαίως με μόνη την καταχώρηση της σύμβασης περί μετασχηματισμού στο Μητρώο Ανωνύμων Εταιρειών και επέρχεται την ημέρα έναρξη ισχύος του μετασχηματισμού.
Οι μεταγραφές και λοιπές κατά νόμο απαιτούμενες καταχωρήσεις για την μεταβίβαση εμπράγματων δικαιωμάτων σε ακίνητα, αυτοκίνητα και κινητά έχουν διαπιστωτικό χαρακτήρα, διενεργούνται δε μέσα σε προθεσμία 3 μηνών από την ημέρα έναρξης ισχύος του μετασχηματισμού,
δ) Οι συμβάσεις των κατά το παρόν άρθρο μετασχηματισμών δεν κηρύσσονται άκυρες μετά την θέση τους σε ισχύ,
ε) Οι θυγατρικές εταιρείες των μετασχηματιζόμενων εταιρειών μετά την έναρξη ισχύος του μετασχηματισμού καθίστανται θυγατρικές των εταιρειών που προέκυψαν από τον μετασχηματισμό.
στ) Κατά παρέκκλιση του άρθρου 1 παραγρ. 1 περίπτ. ε του ν. 2166/1993 η εισφορά κλάδων ή τμημάτων επιτρέπεται και σε νεοσυσταθείσα εταιρεία.
Η διάταξη εφαρμόζεται και την απορρόφηση κλάδων ή τμημάτων θυγατρικών εταιρειών του ΟΤΕ που έχουν συσταθεί κατά το δίκαιο άλλης χώρας, από θυγατρική εταιρεία του ΟΤΕ που εδρεύει στην Ελλάδα.")
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι από το Κομμουνιστικό Κόμμα Ελλάδας ορίζεται Κοινοβουλευτικός Εκπρόσωπος ο κ. Άγγελος Τζέκης και από τον Συνασπισμό της Αριστεράς και της Προόδου ορίζεται Κοινοβουλευτική Εκπρόσωπος η κα Ασημίνα Ξηροτύρη -Αικατερινάρη.
Ο εισηγητής του ΠΑΣΟΚ. κ. Αλαμπάνος έχει το λόγο.
ΔΗΜΗΤΡΙΟΣ ΑΛΑΜΠΑΝΟΣ: Ευχαριστώ, κύριε Πρόεδρε.
Συζητούμε σήμερα ένα νομοσχέδιο που αναφέρεται στην τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, όπως και σε ρυθμίσεις της ΕΥΑΘ Α.Ε. και άλλες διατάξεις.
Το παρόν νομοσχέδιο θα έλεγα ότι αποτελείται από τρία κεφάλαια: Το ένα κεφάλαιο περιλαμβάνει τα άρθρα 1 έως και 17 και αναφέρεται στην ενσωμάτωση στην ελληνική νομοθεσία της οδηγίας 98/3 του Ευρωπαϊκού Κοινοβουλίου, η οποία αποτελεί τροποποίηση της οδηγίας 93/6 της ΕΟΚ, σε σχέση πάντα με την παροχή δυνατότητας χρησιμοποίησης εσωτερικών μοντέλων διαχείρισης σαν εναλλακτική της τυποποιημένης μεθόδου για τον υπολογισμό των κεφαλαιακών απαιτήσεων για την κάλυψη των κινδύνων της αγοράς και συγκεκριμένα:
Του κινδύνου θέσης, του κινδύνου τιμών συναλλάγματος, του κινδύνου απόθεσης σε εμπορεύματα, όπως επίσης και σε σχέση με την ενσωμάτωση μέτρων για τον υπολογισμό κεφαλαιακών απαιτήσεων για την κάλυψη του κινδύνου αγοράς, αποθέσεις σε εμπορεύματα και σε παράγωγα μέσα επί εμπορευμάτων.
Το δεύτερο κεφάλαιο έχει τα άρθρα 18 έως 30 και αναφέρεται στις ρυθμίσεις της Εταιρείας Ύδρευσης και Αποχέτευσης της Θεσσαλονίκης.
Το τρίτο κεφάλαιο αποτελείται από τα άρθρα 31 έως 38 και ήταν τροπολογίες που ενσωματώθηκαν στο παρόν νομοσχέδιο που συζητούμε. 
Οι τροποποιήσεις της οδηγίας 98/31 του Ευρωπαϊκού Κοινοβουλίου ήταν αναγκαίες για πάρα πολλούς λόγους. Κύρια γιατί παρέχεται η δυνατότητα στις αρμόδιες αρχές να επιτρέπουν στα πιστωτικά ιδρύματα και στις επιχειρήσεις παροχής επενδυτικών υπηρεσιών να χρησιμοποιούν υπό αυστηρές πάντα προϋποθέσεις δικά τους μοντέλα, προκειμένου να υπολογίζουν τις κεφαλαιακές απαιτήσεις για τους κινδύνους της αγοράς, που είναι αναγκαίοι για την ευθυγράμμιση της κοινοτικής νομοθεσίας με τις σύγχρονες πρακτικές. 
Με τον τρόπο αυτό τα πιστωτικά ιδρύματα και οι αντίστοιχες επιχειρήσεις θα ενθαρρυνθούν να χρησιμοποιούν αποτελεσματικότερες τεχνικές για τη μέτρηση του κινδύνου αγοράς στο πλαίσιο μιας βελτιωμένης προσέγγισης συνολικής διαχείρισης κινδύνου. Έτσι επιτρέπουμε στα πιστωτικά ιδρύματα και στις επιχειρήσεις παροχής υπηρεσιών επενδύσεων όχι μόνον να χρησιμοποιούν γενικά τα ίδια κεφάλαιά τους πιο αποτελεσματικά, αλλά επίσης να αποφεύγουν το διπλό υπολογισμό για εσωτερικούς και εποπτικούς σκοπούς των κινδύνων αγοράς, επιτρέποντας έτσι σημαντικές εξοικονομήσεις κόστους.
Δεύτερος λόγος που καθιστά αναγκαίες τις τροποποιήσεις είναι ότι οι συναλλαγές των πιστωτικών ιδρυμάτων και των αντίστοιχων επιχειρήσεων παροχής επενδυτικών υπηρεσιών σε εμπορεύματα και σε παράγωγα μέσα επί εμπορευμάτων υπόκεινται προς το παρόν στον υψηλότερο συντελεστή κεφαλαιακής κάλυψης βάσει της οδηγίας του Συμβουλίου 89/647/ΕΟΚ, οι οποίοι δεν είναι όμως προσαρμοσμένοι στη φύση του αναλαμβανομένου κινδύνου, ο οποίος είναι ουσιαστικά ένας κίνδυνος αγοράς. 
Οι προτεινόμενες μεθοδολογίες για την κάλυψη του κινδύνου αγοράς, που σχετίζεται πάντα με συναλλαγές σε εμπορεύματα και σε παράγωγα μέσα επί εμπορευμάτων είναι οι εξής: 
Πρώτον, μια απλουστευμένη μέθοδος που επιβάλλει μια πολύ συντηρητική και κατά αποκοπή κεφαλαιακή απαίτηση, η οποία προορίζεται να εξασφαλίσει ότι οι υποκείμενες σε ρυθμίσεις επιχειρήσεις παροχής επενδυτικών υπηρεσιών και τα πιστωτικά ιδρύματα που ασκούν παρεμπιπτόντως αυτές τις πολυσύνθετες δραστηριότητες υψηλού κινδύνου, διαθέτουν επαρκή ίδια κεφάλαια για το σκοπό αυτό.
Δεύτερον, μία προσέγγιση με βάση τον πίνακα προθεσμιών λήξης, η οποία με τις σημερινές συνθήκες και στην περίπτωση των υποκειμένων σε ρυθμίσεις επιχειρήσεων παροχής επενδυτικών υπηρεσιών και πιστωτικών ιδρυμάτων, είναι η καταλληλότερη μέθοδος, όσον αφορά στην κεφαλαιακή κάλυψη των κινδύνων που ενέχουν αυτές οι δραστηριότητες. 
Και τρίτον, για τα εσωτερικά μοντέλα, τα οποία προς το παρόν δεν είναι επαρκώς αναπτυγμένα για όλα τα είδη παραγώγων μέσων πρέπει να αναπτυχθούν κατάλληλες τεχνικές για τα δικαιώματα προαίρεσης όψεως, τα οποία αποτελούν σημαντικό μέρος των συναλλαγών σε παράγωγα μέσα.
Όλα αυτά γίνονται, προκειμένου να δοθούν στις επιχειρήσεις αυτές επαρκή χρονικά περιθώρια για να προσαρμοστούν ή να εκσυγχρονίσουν τα συστήματα διαχείρισης κινδύνου, ώστε να μπορέσουν να χρησιμοποιούν εσωτερικά μοντέλα υπολογισμού. Τα κράτη-μέλη θα μπορούν να επιτρέψουν κατά τη διάρκεια μιας μεταβατικής περιόδου μέχρι το 2006 να εφαρμόσουν εναλλακτικούς συντελεστές υπό ορισμένους συμπληρωματικούς όρους, προληπτικής πάντα εποπτείας και διαφάνειας.
Αυτές οι τροποποιήσεις που επιφέρει το σχέδιο νόμου στοχεύουν στο να ενσωματώσουν το καθεστώς των κεφαλαιακών απαιτήσεων για την κάλυψη έναντι του κινδύνου τιμών συναλλάγματος. Η ρύθμιση να αντιμετωπίζεται ο χρυσός σαν συναλλαγματική θέση οφείλεται στο γεγονός ότι η μεταβλητότητά του αντιστοιχεί περισσότερο με εκείνη των ξένων νομισμάτων και τα πιστωτικά ιδρύματα και οι επιχειρήσεις παροχής υπηρεσιών διαχειρίζονται τις θέσεις σε χρυσό κατά τρόπο ανάλογο με τα ξένα νομίσματα. 
Στα πλαίσια αυτών των τροποποιήσεων επέρχεται αναδιοργάνωση των φορέων της ελληνικής κεφαλαιαγοράς με το άρθρο 13 με το οποίο καταργούνται οι νομοθετικοί περιορισμοί ως προς τη μετοχική σύνθεση του Χρηματιστηρίου Αξιών Αθηνών, του Χρηματιστηρίου Παραγώγων Αθηνών, του Κεντρικού Αποθετηρίου Αξιών και της Εταιρείας Εκκαθάρισης Συναλλαγών επί Παραγώγων. Παράλληλα προβλέπεται η συνέχιση της εφαρμογής του νομοθετικού πλαισίου του Χρηματιστηρίου Παραγώγων και στο νέο φορέα σε περίπτωση συγχωνεύσεως του Χρηματιστηρίου Παραγώγων Αθηνών με άλλη εταιρεία.
Με το άρθρο 14 καταργείται το άρθρο 32 του νόμου 4432/29. Η κατάργηση αυτή καθίσταται αναγκαία λόγω της διεύρυνσης των δραστηριοτήτων της Αγροτικής Τράπεζας Α.Ε. και σε άλλους τομείς της ελληνικής οικονομίας.
Με το άρθρο 15 δίνεται η δυνατότητα στα πιστωτικά ιδρύματα που λειτουργούν με τη μορφή πιστωτικού συνεταιρισμού να κατατίθενται και σ' αυτά τα περιουσιακά στοιχεία του αμοιβαίου κεφαλαίου και να ασκούν καθήκοντα θεματοφύλακα. Δεύτερον, να μπορούν να συμμετέχουν κατά ποσοστό τουλάχιστον 2/5 στο μετοχικό κεφάλαιο ανωνύμου εταιρείας διαχειρίσεως κατά τους όρους και τις προϋποθέσεις που ορίζονται από το νόμο. 
Στο άρθρο 16 προβλέπεται προκειμένου η ΕΥΔΑΠ να αξιοποιήσει κατά τον πλέον επωφελή τρόπο το δίκτυό της και τις λοιπές εγκαταστάσεις της με την επέκτασή της στο πεδίο των τηλεπικοινωνιακών και ενεργειακών δραστηριοτήτων, η προσθήκη -τροποποίησης στο ν. 2744/99. 
Το άρθρο 17 προτείνει, επειδή ως προς τις καταχωρημένες στο σύστημα αϋλων τίτλων μετοχές ισχύει ότι το αποθετήριο δεν επεμβαίνει με οιονδήποτε τρόπο στις μετοχές που βρίσκονται υπό τη διαχείριση κάποιου χειριστή χρηματιστηριακής εταιρείας ή τράπεζας -όπως αυτό προκύπτει από τον κανονισμό εκκαθάρισης χρηματιστηριακών συναλλαγών και λειτουργίας του συστήματος άϋλων τίτλων, που καταρτίστηκε από την Επιτροπή Κεφαλαιαγοράς κατόπιν σχετικής νομοθετικής εξουσιοδότησης -οποιαδήποτε κατάσχεση στο εξής να επιβάλεται εις χείρας του διαχειριστή των κινητών αξιών δηλαδή είτε εις χείρας του Κεντρικού Αποθετηρίου Αξιών είτε εις χείρας του χειριστού.
Το δεύτερο κεφάλαιο αναφέρεται σε θέματα που αφορούν την Εταιρεία Ύδρευσης και Αποχέτευσης Θεσσαλονίκης. Επέρχεται η αναδιοργάνωσή της με σκοπό τη βελτίωση των προσφερόμενων απ' αυτήν υπηρεσιών σε συνδυασμό με την εισαγωγή της εταιρείας στο Χρηματιστήριο Αξιών Αθηνών είτε με τη συμμετοχή με άλλο τρόπο επενδυτών στο μετοχικό κεφάλαιο της εταιρείας αυτής. Τα κύρια σημεία του προτεινόμενου νομοσχεδίου είναι τα ακόλουθα. Προβλέπεται η δυνατότητα διάθεσης μετοχών μέχρι ποσοστού 49%. Έτσι η ΕΥΑΘ διατηρεί το δημόσιο χαρακτήρα της για τον οποίο πολύ λόγος έγινε στην επιτροπή. 
Εδώ θα πρέπει να απαντήσουμε ναι ή όχι. Δηλαδή αν θέλει ιδιαίτερα η Νέα Δημοκρατία να προχωρήσουν οι διαρθρωτικές αλλαγές. Είναι ευκαιρία να το πει δημόσια προς τον ελληνικό λαό, διότι δεν μπορεί άλλο να κρύβεται ούτε να υποκρίνεται. Έτσι, λοιπόν, για τη συλλογή του ύδατος την ευθύνη θα διατηρεί το ελληνικό δημόσιο, το οποίο θα διατηρεί και τον πρώτο λόγο και την ευθύνη για τη μελέτη και την κατασκευή των απαραίτητων έργων, ώστε να διαθέτει τις απαραίτητες για την ύδρευση ποσότητες ύδατος στην Εταιρεία Ύδρευσης και Αποχέτευσης της Θεσσαλονίκης.
Επίσης με το παρόν νομοσχέδιο προβλέπεται η ίδρυση νομικού προσώπου δημοσίου δικαίου και αναφέρεται στην Εταιρεία Ύδρευσης και Αποχέτευσης Θεσσαλονίκης, στην ιδιοκτησία του οποίου περιέχονται τα ακίνητα περιουσιακά στοιχεία και λοιπά πάγια της Εταιρείας Ύδρευσης και Αποχέτευσης της Θεσσαλονίκης συμπεριλαμβανομένων των δικτύων υδρεύσεως και αποχετεύσεως. Δηλαδή τα πάγια περιουσιακά στοιχεία παραμένουν στην απόλυτη ιδιοκτησία του δημοσίου.
Επίσης με το παρόν νομοσχέδιο το δημόσιο διατηρεί την αρμοδιότητα καθορισμού των μορίων, τα οποία θα καθορίζονται ανά πενταετία, ώστε να εξασφαλίζεται η ομαλή αναπτυξιακή πορεία της επιχείρησης, να προστατεύονται οι καταναλωτές από υπερβολικές αυξήσεις, αλλά και η Κυβέρνηση να εφαρμόζει την πολιτική της για τη διατήρηση πληθωρισμού σε χαμηλά επίπεδα. 
Υπάρχουν βέβαια και άλλες ρυθμίσεις που αφορούν τις εργασιακές σχέσεις. Εγώ θα πρότεινα, κύριε Υπουργέ, όπως εξακολουθήσει να ισχύει για τις εργασιακές σχέσεις το άρθρο 8 του ν. 2651/98, όπως αυτό αναφέρεται στο δεύτερο μέρος περί συγχωνεύσεως του Οργανισμού Ύδρευσης της Θεσσαλονίκης και του Οργανισμού Αποχέτευσης της Θεσσαλονίκης και να διατυπωθεί, όπως ακριβώς έχει το άρθρο αυτό. Μάλιστα δε προτείνω και τις τροπολογίες αυτές. Τις καταθέτω για τα Πρακτικά.
(Στο σημείο αυτό ο Βουλευτής κ. Δ. Αλαμπάνος καταθέτει για τα Πρακτικά τις προαναφερθείσες τροπολογίες, οι οποίες έχουν ως εξής:
"ΑΡΘΡΟ 19 (Διατάξεις για το προσωπικό)
Η πρόταση των εργαζομένων είναι να εξακολουθήσει να ισχύει το άρθρο 8 του Ν. 2651/98 ΦΕΚ 248 τεύχος Α όπως αυτό αναφέρεται στο Β' μέρος "περί συγχωνεύσεως ΟΥΘ - ΟΑΘ" και να αναδιατυπωθεί ως εξής:
"1) Το προσωπικό της ΕΥΑΘ Α.Ε. συνδέεται με αυτήν με σύμβαση εργασίας ιδιωτικού δικαίου.
2) Το κατά τη δημοσίευση του παρόντος υπηρετούν μόνιμο προσωπικό της ΟΥΘ ΑΕ και ΟΑΘ ΑΕ εντάσσεται σε αντίστοιχες προσωποπαγείς μόνιμες θέσεις που ιδρύονται με κανονισμό λειτουργίας προσωπικού στην ΕΥΑΘ Α.Ε.
3) Το λοιπό προσωπικό που κατά τη δημοσίευση του παρόντος υπηρετεί στην ΟΑΘ Α.Ε. και ΟΥΘ Α.Ε. με σύμβαση εργασίας ιδιωτικού δικαίου αορίστου χρόνου εντάσσεται σε αντίστοιχες θέσεις που θα συσταθούν με τον κανονισμό της αντίστοιχης παραγράφου, ανάλογα με τα απαιτούμενα από αυτόν τυπικά και ουσιαστικά προσόντα, υποκείμενο σε όλες τις απορρέουσες από αυτόν υποχρεώσεις.
4) Με κανονισμό που συντάσσεται με τη σύμφωνη γνώμη των δύο μερών (επιχείρηση - εργαζόμενοι) με τη διαδικασία υπογραφής σύμβασης από την πιο αντιπροσωπευτική οργάνωση, καθορίζονται:
Α) Η οργανωτική διάρθρωση των υπηρεσιών της ΕΥΑΘ Α.Ε. και ο τρόπος λειτουργίας της.
Β) Τα θέματα της λειτουργίας της διαχείρισης της εταιρείας με βάση τις γενικά παραδεδεγμένες λογιστικές αρχές.
Γ) Η πρόσληψη και το αρμόδιο για το σκοπό αυτόν όργανο, τα προσόντα, η εξέλιξη, ο πειθαρχικός έλεγχος, η απόλυση, η αποχώρηση και η υπηρεσιακή εν γένει κατάσταση του προσωπικού της εταιρείας κατά κατηγορία, κλάδο και ειδικότητα. Ειδικά ως προς τον τρόπο πρόσληψης του προσωπικού θα εφαρμόζονται οι οικίες διατάξεις του ν. 2190/1994.
Δ) Ο τρόπος διεξαγωγής της εσωτερικής υπηρεσίας της εταιρείας και κάθε άλλο θέμα που αναφέρεται στην εν γένει οργάνωση και λειτουργία της εταιρείας γίνεται με την επιφύλαξη της αρχής να μην καθίσταται χειρότερη η θέση των υπηρετούντων κατά τη δημοσίευση του παρόντος υπαλλήλων.
5) Οι αποδοχές του προσωπικού της εταιρείας καθορίζονται με συλλογικές συμβάσεις εργασίας που καταρτίζονται σύμφωνα με τις ισχύουσες κάθε φορά γι' αυτές διατάξεις.
Το προσωπικό της εταιρείας μπορεί να μεταφερθεί σε θυγατρική της εταιρείας ή σε άλλες επιχειρήσεις που αυτή συστήνει με την προϋπόθεση ότι δεν θα θίγεται η λειτουργία της εταιρείας και δε δημιουργούνται προβλήματα στην ανάπτυξη της εταιρείας και στην εκάστοτε παροχή υπηρεσιών.
Οι παραπάνω μετακινήσεις γίνονται με απόσπαση και με τη σύμφωνη γνώμη των εργαζομένων. Οι εργαζόμενοι αυτοί διέπονται από τις διατάξεις και τους κανονισμούς που ισχύουν για τους υπαλλήλους της ΕΥΑΘ Α.Ε.").
ΔΗΜΗΤΡΙΟΣ ΑΛΑΜΠΑΝΟΣ: Πάμε στο τελευταίο κεφάλαιο, που συμπεριλαμβάνει τα άρθρα 31 έως και το 37.
Το άρθρο 31 και το άρθρο 32 αναφέρονται στις οφειλές των νοσοκομείων του Εθνικού Συστήματος Υγείας, του ΩΝΑΣΕΙΟΥ Καρδιοχειρουργικού Κέντρου και του Γενικού Περιφερειακού Νοσοκομείου Παπαγεωργίου.
Το άρθρο 33 αναφέρεται στην παράταση του χρόνου εκκαθάρισης του Ελληνικού Κέντρου Παραγωγικότητας.
Το άρθρο 34 αναφέρεται στις εκπιπτόμενες από τα ακαθάριστα έσοδα αποσβέσεις επί των υφισταμένων και νέων παγίων περιουσιακών στοιχείων ηλεκτρομηχανολογικού εξοπλισμού των εταιρειών Οργανισμού Λιμένος Πειραιώς και Οργανισμού Λιμένος Θεσσαλονίκης.
Το άρθρο 35 αναφέρεται σε ρυθμίσεις σχετικά με τα επιστρέφοντα ποσά σχετικά με χρήματα που είχε δανείσει ο ΟΤΕ στον Οργανισμό Ασφάλισης του Προσωπικού ΟΤΕ-ΟΣΕ-ΕΛΤΑ, για τα οποία έγινε αρκετή συζήτηση στην επιτροπή. Εάν χρειαστεί θα επανέρλουμε στην κατ' άρθρον συζήτηση.
Γι' αυτούς, λοιπόν, τους λόγους εγώ προτείνω και εισηγούμαι στο Τμήμα να ψηφιστεί το παρόν σχέδιο νόμου.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Γείτονας): Ο κ. Δαϊλάκης έχει το λόγο. 
ΜΟΣΧΟΣ ΓΙΚΟΝΟΓΛΟΥ: Καλά που είναι και η περιφέρεια!
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εσείς στα ορεινά, υπάρχει συνεδρίαση. Εσείς κάνετε δική σας; Υπάρχει ομιλητής στο Βήμα. Να τον σεβαστούμε, όπως έχουμε την απαίτηση να μας σέβονται και οι άλλοι συνάδελφοι όταν είμαστε εμείς στο Βήμα.
ΜΟΣΧΟΣ ΓΙΚΟΝΟΓΛΟΥ: Ούτε ένας από την Αττική δεν είναι εδώ, κύριε Πρόεδρε!
ΠΡΟΕΔΡΕΥΩΝ (Κωνσταντίνος Γείτονας): Καταργήσατε εμένα, τον Προεδρεύοντα, Βουλευτή Β' Αθήνας, φαίνεται, κύριε Γικόνογλου!
Ορίστε, κύρια Δαϊλάκη, έχετε το λόγο.
ΣΤΑΥΡΟΣ ΔΑΙΛΑΚΗΣ: Ξεκινάει σήμερα η συζήτηση ενός νομοσχεδίου που θα το χαρακτήριζα πολυνομοσχέδιο για γερά νεύρα. Περιέχει πρώτον, ένα νομοσχέδιο που έρχεται να μας θυμίσει τη "μεγάλη των λίγων αρπαγή" που έγινε στο ελληνικό χρηματιστήριο με θύματα σχεδόν όλους τους Έλληνες, τους ομογενείς και τους εδώ μετανάστες. Ήταν ο μόνος κανόνας που δεν είχε εξαίρεση και δεν γλίτωσε κανείς. Μετά την "κηδεία" οι υπεύθυνοι της τραγωδίας φέρνουν προς ψήφιση νόμους που βάζουν κανόνες στο χρηματιστήριο.
Αλήθεια, κύριε Υπουργέ, υπάρχει σήμερα χρηματιστήριο;
Δεύτερον, είναι ένα νομοσχέδιο που ιδιωτικοποιεί την Ε.Υ.Α.Θ. Α.Ε. Η Νέα Δημοκρατία, για να απαντήσω στο συνάδελφο της Πλειοψηφίας, έχει "σημαία" τις αποκρατικοποιήσεις. Πιστεύει στην πλήρη αποκρατικοποίηση ή με πλήρη μεταβίβαση των επιχειρήσεων ή με μερική μεταβίβαση με στρατηγικό επενδυτή, με στόχο την καταβολή μετρητών και την ανάληψη του μάνατζμεντ. Δεν πιστεύουμε στις μετοχοποιήσεις "τύπου ΠΑ.ΣΟ.Κ." με σκοπό την κάλυψη ελλειμμάτων. Για την Ε.Υ.Α.Θ. Α.Ε. πρόκειται για απομίμηση αποκρατικοποίησης χωρίς κανένα κέρδος, καμία καινοτομία. Δεν μπορώ να καταλάβω τι εξυπηρετεί ο παρών νόμος.
Ακούστε όμως με προσοχή το γενικό πνεύμα της πρώτης τροπολογίας που ενσωματώθηκε στο νομοσχέδιο: Τριακόσια πενήντα πέντε (355.000.000.000) δισεκατομμύρια μαζί με τους τόκους, άρα περίπου πεντακόσια δισεκατομμύρια είναι τα χρέη νοσοκομείων του ΕΣΥ, του Ωνασείου Καρδιοχειρουργικού Κέντρου και του Γενικού Περιφερειακού Νοσοκομείου Παπαγεωργίου.
Η παράλογη πολιτική στο μεγαλείο της! Από τη μία το ΠΑ.ΣΟ.Κ. δίνει την Ε.Υ.Α.Θ. Α.Ε. σε ιδιώτες για λίγα δισεκατομμύρια και από την άλλη για τα πεντακόσια δισεκατομμύρια (500.000.000.000) καλεί την επόμενη κυβέρνηση, που σίγουρα θα είναι η Νέα Δημοκρατία, να πληρώσει τα χρέη των νοσοκομείων! Η πρώτη δόση θα είναι 1-8-2003, κυρίες και κύριοι. Η τελευταία δόση θα είναι 1-8-2007. Αυτό είναι το νέο οικονομικό μοντέλο της Κυβέρνησης του ΠΑ.ΣΟ.Κ.: "Δανείζομαι από την επόμενη κυβέρνηση".
Με τέτοιους τρόπους μπήκαμε στην ΟΝΕ. Ακριβώς με τέτοιους τρόπους έχουμε το 2001 πλεονασματικό προϋπολογισμό. Αλήθεια, αφού ο προϋπολογισμός είναι πλεονασματικός, γιατί ο κύριος Υπουργός δεν πληρώνει φέτος τα χρέη των νοσοκομείων;
Η δεύτερη τροπολογία που ενσωματώθηκε στο νομοσχέδιο είναι εκείνη με το λιγότερο κόστος και αναφέρεται στο τελευταίο στάδιο εκκαθάρισης του ΕΛΚΕΠΑ και στην τροποποίηση των συντελεστών απόσβεσης του παγίου ηλεκτρομηχανικού εξοπλισμού του ΟΛΠ και του ΟΛΘ.
Η τρίτη και τελευταία τροπολογία αφορά το Ταμείο Ασφάλισης Προσωπικού του Ο.Τ.Ε., οικονομικές υποχρεώσεις του Ο.Τ.Ε. προς το ΤΑΠ-Ο.Τ.Ε., κάλυψη ελλειμμάτων του ΤΑΠ-Ο.Τ.Ε. των ετών 1999 και 2000, καθώς και τη ρύθμιση προκαταβολής και το συμψηφισμό των εκατόν είκοσι δισεκατομμυρίων (120.000.000.000) δραχμών για τις υποχρεώσεις του Ο.Τ.Ε. μέχρι το 2010. Η βιασύνη κατά τις μερικές ιδιωτικοποιήσεις μέχρι την πρόσφατη μέσω ομολόγων πλήρη ιδιωτικοποίηση του Ο.Τ.Ε. σε ποσοστό πάνω από 51% αντανακλάται στις παραλείψεις που σημειώθηκαν για το ΤΑΠ-Ο.Τ.Ε..
Αναλυτικά το πρώτο κεφάλαιο, άρθρα 1 έως 17, αναφέρεται στην κεφαλαιακή επάρκεια τραπεζών και Ε.Π.Ε.Υ.. Ιδιαίτερα εξειδικευμένο θέμα είναι ο υπολογισμός της κεφαλαιακής επάρκειας πιστωτικών ιδρυμάτων και Εταιρειών Παροχής Επενδυτικών Υπηρεσιών, αφού μάλιστα συμπληρώνεται η ισχύουσα νομοθεσία με διατάξεις πιθανής χρησιμοποίησης εσωτερικών μοντέλων διαχείρισης κινδύνων. Άπτεται δε και θεμάτων κάλυψης ανοιχτών θέσεων χρυσού και εμπορευμάτων στα πλαίσια της κεφαλαιακής κάλυψης των συναλλαγών του εμπορικού χαρτοφυλακίου αυτών των φορέων.
Όπως έχει γίνει κάκιστα και στο παρελθόν, η Τράπεζα της Ελλάδος θα προχωρήσει σε έκδοση πράξης διοικητή, το περιεχόμενο της οποίας αγνοεί το Σώμα, για να εφαρμόσει αυτά που περιγράφει γενικά το νομοσχέδιο, το οποίο δεν περιγράφει λεπτομερώς τρόπους εφαρμογής των νέων μεθόδων υπολογισμού, των κεφαλαιακών απαιτήσεων που εισηγείται είτε αυτές βασίζονται στον υπολογισμό τους στη ληκτότητα των απαιτήσεων είτε στην απλουστευμένη μέθοδο υπολογισμού τους.
Τα ίδια έπραξε η Κυβέρνηση μετά την έκδοση του γενικού νόμου 2396/1996, όπου συμπεριέλαβε τις κοινοτικές οδηγίες 9322 και 9306, που αφορούσαν τις επενδυτικές υπηρεσίες και κεφαλαιακή επάρκεια τραπεζών και που τροποποιήθηκε με την οδηγία 9831, την οποία με την παρούσα νομοθεσία και με σημαντική καθυστέρηση υιοθετούμε.
Μετά δε την έκδοση του ν. 2396/96, που τώρα προτείνετε τροποποίησή του εξέδωσε ο σημερινός διοικητής της Τράπεζας της Ελλάδος την πράξη διοικητή με αριθμό 2397/96, όπου ερμήνευσε και υλοποίησε το ν. 2396, ενώ εμείς είχαμε φέρει τότε, ως Αντιπολίτευση, συμπληρωματικές προτάσεις μας, που θα έπρεπε να είχαν συμπεριληφθεί στο ν. 2396, ώστε να μην είχε εκδοθεί η μεταγενέστερη ερμηνευτική πράξη διοικητού και εν πάση περιπτώσει να εξυπηρετείται η διαφάνεια της ερμηνείας του νόμου και να ισχυροποιείται η νομοθετική αρμοδιότητα του Σώματος αφού οι πράξεις διοικητή της Τράπεζας της Ελλάδος ούτε εξετάζονται ούτε εγκρίνονται από τη Βουλή σπάνια δε λαμβάνει γνώση το Σώμα για το περιεχόμενό τους. Καταστρατηγείται συνεπώς σαφέστατα το ουσιαστικό νομοθετικό έργο, που πρέπει να παράγει η Βουλή. 
Ζητάμε να πληροφορηθεί το Τμήμα για την εξέλιξη του θέματος της πιθανής κοινής εποπτείας των τριών εποπτικών αρχών, που εποπτεύουν τις τράπεζες τις ασφαλιστικές εταιρείες και τις χρηματιστηριακές και εισηγμένες ήτοι δηλαδή της Τράπεζας της Ελλάδος της Επιτροπής Κεφαλαιαγοράς και της Διεύθυνσης Ασφαλιστικών Επιχειρήσεων του Υπουργείου Ανάπτυξης. Πού προσανατολίζεται η Κυβέρνηση; Σε ενιαίο φορέα, ως ανεξάρτητη αρχή που θα συμπεριλάβει τις αρμοδιότητες των τριών εποπτικών αρχών ή σε αναβάθμιση κάποιου από τους φορείς με τις αρμοδιότητες των άλλων ή σε σύσταση συντονιστικής επιτροπής των τριών φορέων; 
Και μιας και μιλούμε για εποπτεία ας ξεκαθαρίσουμε κάτι. Την ερμηνεία της εποπτείας. Για τη Νέα Δημοκρατία σημαίνει, κύριε Υπουργέ, ευθύνη και πρόληψη. Για το ΠΑΣΟΚ σίγουρα σημαίνει δύναμη και αστυνόμευση. Εποπτεία είχαμε και το 1988 και 1989, αλλά ο εποπτευόμενος λειτουργούσε επί μήνες με κρατικά λεφτά της Τράπεζας της Ελλάδος και των ΔΕΚΟ. Οι ευρωπαϊκοί θεσμοί υπάρχουν και σίγουρα τους υιοθετούμε. Στην Ελλάδα λειτουργούν, κύριε Υπουργέ, αυτοί οι θεσμοί; Αν κάναμε ένα γκάλοπ πιστεύω ότι το 99% θα έβγαινε "όχι". Και υπεύθυνη για όλα αυτά είναι η Κυβέρνηση του ΠΑΣΟΚ, εσείς.
Εμείς ζητούμε ουσιαστική προσαρμογή, εσείς προτιμάτε την τυπική. Η πορεία του χρηματιστηρίου μας αποδεικνύει ότι τα τρία κακά για το χρηματιστήριο ήταν το ατελές νομοθετικό πλαίσιο εποπτείας η ανεξέλεγκτη είσοδος νέων εταιρειών στο χρηματιστήριο και ταυτόχρονα οι ανεξέλεγκτες αυξήσεις μετοχικών κεφαλαίων των ήδη εισηγμένων εταιρειών. Φλομώσαμε στο χαρτί, κύριε Υπουργέ. Επίσης η πληθώρα των ανωνύμων εταιρειών λήψης και διαβίβασης εντολών, μέσω των οποίων εκινούντο εκατοντάδες χιλιάδες ανυποψίαστοι και απληροφόρητοι επενδυτές. Από μεσολάβηση είχαμε μετατροπή σε διαχείριση και μόλις έπεσε αυτό το οικοδόμημα από τις χίλιες περίπου τέτοιες εταιρείες έμειναν οι μισές και αυτήν την ώρα, που συζητούμε, μπορεί να είναι γύρω στις τριακόσιες. Η Κυβέρνηση, ως συνήθως, απούσα. ΄Αργησε να βάλει κανόνες, δεν αναζήτησε ευθύνες σε επίπεδο προσώπων τη στιγμή που συνετελείτο το μεγαλύτερο οικονομικό σκάνδαλο και αποτελεί πρόκληση η παραμονή μέχρι και σήμερα κάποιων προσώπων, Θωμαδάκης και οι υπόλοιποι. 
Μεγάλοι υπεύθυνοι είναι και οι λεγόμενοι ανάδοχοι, κυρίως οι τράπεζες, που στο κυνήγι των προμηθειών από δημόσιες εγγραφές εισήγαγαν εταιρείες στο χρηματιστήριο σε εξωπραγματικές τιμές. Δεν υπήρξε ποιοτική επιλογή κατά τη διαδικασία εισόδου. Δεν γινόταν έλεγχος της χρήσης των κεφαλαίων από τις αυξήσεις μετοχικών κεφαλαίων. Τώρα είναι αργά.
Στο άρθρο 14, που αφορά την Αγροτική Τράπεζα, η θέση μας είναι η εξής. Βεβαίως και η Αγροτική Τράπεζα είναι Α.Ε. και πρέπει να προσαρμόσουμε το θεσμικό πλαίσιο λειτουργίας της, αλλά αυτό δεν σημαίνει ότι θα πρέπει να αφήσουμε τους αγρότες στο έλεος μιας ακόμα εμπορικής τράπεζας. Οφείλει η Κυβέρνηση να διασφαλίσει τη λειτουργία ενός εξειδικευμένου αγροτικού κλάδου εντός της Αγροτικής Τράπεζας. Η Αγροτική Τράπεζα πρέπει να παραμείνει τράπεζα των αγροτών και όχι να γίνει τράπεζα των σαλονιών. Το ζητούμενο βέβαια είναι αν σήμερα έχουμε αγρότες. Και αυτούς που έχουμε; Θα σας πω ότι ο κ. Μπαμπινιώτης στο νέο του λεξικό σκέφτεται τη λέξη αγρότης να την ερμηνεύσει ως χρέος. Ανάδοχος φυσικά εσείς, το ΠΑΣΟΚ. 
Το δεύτερο κεφάλαιο αναφέρεται στην αναδιοργάνωση της ΕΥΑΘ Α.Ε. με σκοπό τη βελτίωση των προσφερομένων απ' αυτήν υπηρεσιών σε συνδυασμό με την εισαγωγή της εταιρείας στο Χρηματιστήριο Αξιών ή τη με άλλο τρόπο συμμετοχή επενδυτών -σ' αυτό κάτι δεν μου αρέσει- στο μετοχικό κεφάλαιο της εταιρείας αυτής.
Τα κύρια σημεία του προτεινόμενου νομοσχεδίου είναι τα ακόλουθα: Προβλέπεται η δυνατότητα διάθεσης μετοχών μέχρι το 49%. Έτσι η ΕΥΑΘ Α.Ε. διατηρεί το δημόσιο χαρακτήρα. Όπως στον ΟΤΕ;
Αυτό πρέπει να το ξεκαθαρίσουμε, γιατί όταν είχαμε μπει στη διαδικασία του ΟΤΕ, ήταν πάλι το ίδιο σκηνικό. Εμφανιστήκατε ότι θα φτάσουμε το πολύ μέχρι το 49%. Πριν λίγες μέρες έγινε η πλήρης μεταβίβαση σε ποσοστό πάνω του 51% στους ιδιώτες. 
Για τη συλλογή του ύδατος, που είναι κοινωνικό αγαθό, την ευθύνη διατηρεί το ελληνικό δημόσιο, το οποίο διατηρεί κατά πρώτο λόγο, επίσης ευθύνη για τη μελέτη και την κατασκευή των απαραίτητων έργων, ώστε να διαθέτει τις αναγκαίες, για την ύδρευση, ποσότητες ύδατος στην ΕΥΑΘ Α.Ε. Ιδρύεται το Νομικό Πρόσωπο Δημοσίου Δικαίου, η ΕΥΑΘ Παγίων, στην ιδιοκτησία του οποίου περιέρχονται τα ακίνητα περιουσιακά στοιχεία και τα λοιπά πάγια της ΕΥΑΘ Α.Ε., συμπεριλαμβανομένων των δικτύων υδρεύσεως και αποχετεύσεως. Δηλαδή τα πάγια περιουσιακά στοιχεία παραμένουν στην απόλυτη ιδιοκτησία του δημοσίου. Αυτά βέβαια είναι τοποθέτηση που κάνατε εσείς. Το δημόσιο διατηρεί την αρμοδιότητα καθορισμού των τιμολογίων, τα οποία θα καθορίζονται ανά πενταετία, ώστε να εξασφαλίζεται η ομαλή αναπτυξιακή πορεία της επιχείρησης, να προστατεύονται οι καταναλωτές από υπερβολικές αυξήσεις, αλλά και η Κυβέρνηση να εφαρμόζει την πολιτική της για τη διατήρηση του πληθωρισμού σε χαμηλά επίπεδα. 
Κυρίες και κύριοι συνάδελφοι, φύσει και θέσει κοινωνικό αγαθό το νερό και μάλιστα εν ανεπαρκεία, αλλά και μονοπωλιακό. Ανεπαρκής όμως και η κυβερνητική πολιτική, όσον αφορά τη διαχείριση του νερού. Νησιά, θεσσαλικός κάμπος, Αττική, κτυπούν καμπανάκι στην Κυβέρνηση να ασχοληθεί με αυτό το σοβαρό πρόβλημα, αλλά φαίνεται ότι στο ΠΑΣΟΚ πίνουν περιέ.
Έρχεται η Νέα Δημοκρατία, βγαίνει μπροστά, αναδεικνύει το πρόβλημα και υποδεικνύει τις αναγκαίες λύσεις. Η πρόσφατη ημερίδα στην Καλαμπάκα, με θέμα "Το υδατικό πρόβλημα της Ελλάδας", αποδεικνύει περίτρανα πόσο σοβαρά απασχολεί τη Νέα Δημοκρατία το πρόβλημα της έλλειψης νερού, αλλά και της έλλειψης κυβερνητικής πολιτικής.
Ο Πρόεδρός μας, Κώστας Καραμανλής, διαβεβαίωσε ότι η Νέα Δημοκρατία έχει σκοπό να εντείνει και να συστηματοποιήσει τις προσπάθειές της για την επίλυση αυτού του πολύ μεγάλου, εκρηκτικού προβλήματος.
Σας καταθέτω για τα Πρακτικά φάκελο από την ημερίδα. Ίσως αυτό βοηθήσει κάπως.
(Στο σημείο αυτό ο Βουλευτής κ. Σταύρος Δαϊλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αγνοείται επίσης από την Κυβέρνηση η ευρωπαϊκή οδηγία-πλαίσιο για τα νερά, η γνωστή 2000/60. Στον τομέα της πολιτικής και της διαχείρισης, σχετικά με το νερό, ήδη συζητείται και μορφοποιείται σε ευρωπαϊκό επίπεδο η οδηγία-πλαίσιο για τα νερά, που αφορά την ανάπτυξη των συνθηκών και της γνώσης για την ορθολογική χρήση των υδατικών αποθεμάτων της κάθε χώρας. 
Τελικός στόχος της οδηγίας είναι η διατήρηση της καλής οικολογικής κατάστασης των υδροφορέων μέσα από τη μελέτη και εφαρμογή σχεδίων διαχείρισης για κάθε υδρολογική περιφέρεια. Είναι ένα είδος καταστατικού χάρτη για τα νερά, με τον οποίο όλες οι ευρωπαϊκές χώρες, και φυσικά η Ελλάδα, είναι υποχρεωμένες να συμμορφωθούν στα επόμενα χρόνια. Η Ελλάδα στον τομέα του νερού, εν όψει και της υποχρέωσής της για άμεση εφαρμογή της οδηγίας, βρίσκεται ανέτοιμη. Τα πράγματα δεν έχουν μπει ακόμη στη σωστή τροχιά, ιδιαίτερα στον τομέα της οργάνωσης. Πρέπει να γίνουν πολλά και πολύ γρήγορα για την εκτίμηση, την αξιοποίηση και ορθολογική διαχείριση των υδατικών πόρων της χώρας και για την εφαρμογή της οδηγίας. Η χώρα μας, σε σύγκριση με άλλες ευρωπαϊκές χώρες, είναι πολύ πίσω. Θα πρέπει, λοιπόν, να ξεκινήσει άμεσα η οργάνωση της εφαρμογής της οδηγίας σε υψηλό επίπεδο, επιστημονικό και τεχνικό, με ανάλογη ενεργοποίηση και εκπροσώπηση στην Ευρώπη σε όλους τους τομείς, που θίγει η οδηγία.
Ενώ η Κυβέρνηση είναι απούσα από παντού, δίνει το παρόν στην άρον-άρον μετοχοποίηση της ΕΥΑΘ Α.Ε. Ιούλιος μήνας είναι, εκπτώσεις έχουμε, έχει ελλείμματα, άρα μεγάλες ανάγκες. Οι μαύρες τρύπες της οικονομίας, δημιούργημα του ΠΑΣΟΚ, οδηγούν στο ξεπούλημα των πάντων. 
Ας δούμε, λοιπόν, τι γίνεται με την ΕΥΑΘ Α.Ε. 
Πιστεύουμε στην πλήρη αποκρατικοποίηση ή με πλήρη μεταβίβαση των επιχειρήσεων ή με μερική μεταβίβαση με στρατηγικό επενδυτή, με στόχο την καταβολή μετρητών και την ανάληψη του μάνατζμεντ. Στόχος είναι η απελευθέρωση παραγωγικών δυνάμεων, δηλαδή ανταγωνισμός, άμιλλα, χαμηλές τιμές, επενδύσεις και απασχόληση. 
Δεν πιστεύουμε στις μετοχοποιήσεις τύπου ΠΑΣΟΚ, όπως η σημερινή πρόταση για την ΕΥΑΘ. Η μετοχοποίηση είναι μία μέθοδος διαχείρισης του κεφαλαίου και σε καμία περίπτωση από μόνη της δεν οδηγεί σε ιδιωτικοποίηση. Γι' αυτό βλέπουμε στο νομοσχέδιο ότι το διοικητικό συμβούλιο, που διοικεί την εταιρεία, εξακολουθεί να διορίζεται από την Κυβέρνηση με τις ίδιες αδιαφανείς διαδικασίες και τα ίδια κομματικά κριτήρια που ξέραμε. Η πραγματική ιδιωτικοποίηση προϋποθέτει διοίκηση μιας εταιρείας, που έχει στοιχειώδη ανεξαρτησία, για να μπορεί να λειτουργεί με τους νόμους της οικονομίας της αγοράς.
Δε νοείται σε καμία περίπτωση ιδιωτικοποίηση μιας επιχείρησης, η οποία παίρνει άνωθεν εντολές και η οποία κινείται μόνο με βάση κομματικά κριτήρια. Από τη μια πλευρά, λοιπόν, οι ιδιωτικοποιήσεις, από την άλλη έρμαιο του κρατισμού. 
Γι' αυτό μίλησα για μετοχοποιήσεις τύπου ΠΑΣΟΚ και αυτό αποδεικνύεται από το γεγονός ότι ο Υφυπουργός Οικονομικών εισηγείται το παρόν νομοσχέδιο και όχι ο Υπουργός ΠΕΧΩΔΕ. Δηλαδή για την Κυβέρνηση προέχει η χρηματιστηριακή εισπρακτική πλευρά του πράγματος και όχι η μέριμνα για τα δυο ύψιστα αγαθά της ύδρευσης και της αποχέτευσης. ΄Ισως η επιτακτική ανάγκη ανεύρεσης χρηματικών πόρων άφησε την Κυβέρνηση του ΠΑΣΟΚ αδιάφορη, ακόμη και η πρόταση των φορέων της Θεσσαλονίκης.
Θα σας καταθέσω υπόμνημα της συντονιστικής επιτροπής.
(Στο σημείο αυτό ο Βουλευτής κ. Σταύρος Δαϊλάκης καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Είναι μια πρόταση που θα μπορούσε να συζητηθεί, εφόσον υπήρξε ενδιαφέρον κυρίως από τον πρώτο βαθμό σε επίπεδο Τοπικής ΄Ενωσης Δήμων και Κοινοτήτων Θεσσαλονίκης, για να γίνει μέτοχος της Εταιρείας ΄Υδρευσης Αποχέτευσης, της Ε.Υ.Α.Θ. Α.Ε. Και επειδή είναι άλλα τα χαρακτηριστικά της μετοχοποίησης της Ε.ΥΔ.Α.Π. Α.Ε., και άλλα της Ε.Υ.Α.Θ., γιατί έχουμε στην περιοχή Θεσσαλονίκης υψηλό ποσοστό άρδευσης, ίσως θα έπρεπε να προχωρήσετε σε μια ειδικού τύπου μετοχοποίηση με καλές προοπτικές. ΄Ομως, η αλαζονεία της εξουσίας σας κάνει να αγνοείτε τα πάντα, ακόμη και την Τοπική Αυτοδιοίκηση.
Κύριοι συνάδελφοι, είμαστε αντίθετοι με την αρχή του σχεδίου νόμου, το οποίο και καταψηφίζουμε όσον αφορά την Ε.Υ.Α.Θ., επισημαίνοντας ότι πρέπει να υπάρξει πρόληψη για το προσωπικό της Ε.Υ.Α.Θ. Βέβαια αυτά θα τα συζητήσουμε και στην κατ' άρθρον συζήτηση. Ο λόγος της καταψήφισης είναι το κομματικό μοντέλο της μετοχοποίησης της Ε.Υ.Α.Θ. Α.Ε. 
Η πρόταση δημιουργίας δύο εταιρειών αφήνει επίσης κενά. Δεν γίνεται σαφής διαχωρισμός του τι ανήκει σε κάθε μία από τις δύο εταιρείες. Εμπλέκονται οι αρμοδιότητες, προκαλείται σύγχυση, αλληλοκάλυψη ευθυνών. Γενικά έχουμε μια έκθεση ιδεών παρά ένα συγκεκριμένο νομοσχέδιο, το οποίο θα διευκόλυνε τους Βουλευτές.
Στο άρθρο 1 παράγραφος 5 αναφέρεται ότι η Ε.Υ.Α.Θ. δύναται να συστήνει εταιρείες και να συνεργάζεται και με άλλες επιχειρήσεις. Δεν αναφέρεται όμως πουθενά ποιος θα έχει την πλειοψηφία και το μάνατζμεντ στις παραπάνω δραστηριότητες. Εφόσον λείπουν αυτά τα δύο στοιχεία, επέρχεται άμεσα η ιδιωτικοποίηση της Ε.Υ.Α.Θ., δεδομένου ότι κάθε εταιρεία ή κάθε κοινοπραξία έχει το δικό της καταστατικό και κανονισμό και βάσει αυτών θα λειτουργεί.
Το άρθρο 29 κρύβει μια παγίδα. Οι διοικητές, υποδιοικητές, διευθύνοντες σύμβουλοι, γενικοί διευθυντές, πρόεδροι και μέλη Δ.Σ. της Εθνικής Τράπεζας και της Εμπορικής, καθώς και των επιχειρήσεων και οργανισμών, στο μετοχικό κεφάλαιο, των οποίων το δημόσιο συμμετέχει με ποσοστό μικρότερο του 50%, άρα από λίγες μέρες και ο ΟΤΕ είναι στη φάση αυτή, εκλέγονται ή διορίζονται στα καταστατικά τους ή στους οργανισμούς. 
Όμως, κύριε Υπουργέ, τα ασφαλιστικά ταμεία και άλλοι οργανισμοί του δημοσίου, όπως το Ταμείο Παρακαταθηκών και Δανείων παραδείγματος χάριν, που έχει το 10% της Εμπορικής, καλούνται εδώ να παίξουν το κομματικό σας παιχνίδι των επιλογών κατόπιν άνωθεν εντολής. 
Πρέπει να έχουμε αιρετές διοικήσεις στα ασφαλιστικά ταμεία, για να έχουμε πραγματική απελευθέρωση. Το σημείο που τόνισα στην αρχή ότι κρύβει παγίδες, είναι ότι μέσα απ' αυτό το σχέδιο, απ' αυτό το άρθρο του νομοσχεδίου, ίσως έχουμε τη μερική κατάργηση του ΑΣΕΠ. Ανοίγει δηλαδή η πόρτα για κομματικές προσλήψεις. 
Τα άρθρα 31 και 32, αφορούν την πρώτη τροπολογία, αφορούν δηλαδή το νέο οικονομικό μοντέλο της Κυβέρνησης. Με το που θα γεννηθεί η νέα γενιά των Ελλήνων, κύριε Υπουργέ, θα είναι υπερχρεωμένη. Η σημερινή Κυβέρνηση προεισπράττει έσοδα και μεταθέτει χρέη. Δανείζεται από την επόμενη κυβέρνηση, αυτή της Νέας Δημοκρατίας. Είναι τεράστιο θέμα πολιτικής και ηθικής ευθύνης. Οι μαύρες τρύπες της οικονομίας, θυμίζουν ελβετικά τυριά. Κόβεις μια φέτα και κάτω βρίσκεις περισσότερες τρύπες. Η Κυβέρνηση ΠΑΣΟΚ είναι πλέον επικίνδυνη για όλους, ακόμη και για τους ίδιους.
Τα χρέη των νοσοκομείων ΕΣΥ, Ωνάσειου και Παπαγεωργίου θα τα ξοφλήσει η Κυβέρνηση Καραμανλή. Είναι πεντακόσια δισεκατομμύρια περίπου. Είναι τριακόσια πενήντα πέντε δισεκατομμύρια (355.000.000.000) και με ένα επιτόκιο 7,5% φτάνουμε στα πεντακόσια δισεκατομμύρια (500.000.000.000). Είπατε εξάλλου και στην επιτροπή ότι είναι σχεδόν το μισό αεροδρόμιο των Σπάτων, αλλά βλέπω εδώ ότι τελικά ολοκληρώνεται το έργο. Είναι ακριβώς ένα νέο αεροδρόμιο.
Εσείς, κύριε Υπουργέ, για πενήντα ή εκατό χιλιάδες δίνετε στη δημοσιότητα τα ονόματα των οφειλετών. Τώρα καλείστε να δώσετε τα ονόματα των νοσοκομείων πρώτα, τα ονόματα των μελών των διοικητικών συμβουλίων, το "πόθεν έσχες" αυτών, αλλά και να υπάρξει επιτέλους έλεγχος και τιμωρία. Ευτυχώς δεν γίνονται ολυμπιακοί αγώνες χρεών, γιατί η Κυβέρνηση του ΠΑΣΟΚ θα έσπαγε όλα τα ρεκόρ.
Η δεύτερη και η τρίτη τροπολογία ίσως είναι τροπολογίες χωρίς κόστος για τους ΄Ελληνες φορολογούμενους. Το "ίσως" με επιφύλαξη. 
Κύριε Υπουργέ, έστω ότι αλλάζαμε θέση σήμερα. Εσείς σίγουρα δεν θα ψηφίζατε το νομοσχέδιο, αλλά κι εγώ δεν θα ένιωθα υπερήφανος να είμαι μέλος μιας τέτοιας Κυβέρνησης. Ευτυχώς όμως δεν πρόκειται να αλλάξουμε θέσεις. Εννοώ σήμερα, γιατί οι μέρες του ΠΑΣΟΚ είναι λίγες. Λίγοι έμειναν που πιστεύουν σ' εσάς. Εύχομαι το επόμενο νομοσχέδιο του Υπουργείου Εθνικής Οικονομίας να είναι πιο φθηνό από το σημερινό. Οι πλάτες του ελληνικού λαού δεν σηκώνουν άλλους φόρους, όπως δεν σηκώνουν άλλο ΠΑΣΟΚ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης.
ΑΓΓΕΛΟΣ ΤΖΕΚΗΣ: Κυρίες και κύριοι συνάδελφοι, συζητάμε ένα σχέδιο νόμου που περιέχει σημαντικές διατάξεις. Ύστερα και από την προσθήκη των τροπολογιών, που έγιναν στην αρμόδια επιτροπή, πιστεύουμε ότι ουσιαστικά έχουμε τρία κεφάλαια. Το πρώτο περιλαμβάνει αυτά που ρυθμίζουν την Κεφαλαιαγορά, τις τράπεζες, κλπ., δοσοληψίες χρηματιστηριακών εταιρειών, το δεύτερο είναι για την ΕΥΑΘ και το τρίτο κεφάλαιο είναι οι λοιπές διατάξεις, που και εκεί ακόμη περιέχονται πραγματικά σημαντικές διατάξεις και θα πούμε γι' αυτό. 
΄Οσον αφορά το πρώτο κεφάλαιο, πιστεύουμε ότι γίνεται μια προσαρμογή στην Ευρωπαϊκή Ένωση. Άλλωστε δεν είναι η πρώτη φορά που γίνεται αυτό. Είναι γνωστό ότι διάφορες κοινοτικές οδηγίες έρχονται για συζήτηση και απλώς για επικύρωση, γιατί δεν μπορεί να γίνει αλλιώς. Έτσι, λοιπόν, γίνεται μια νέα προσαρμογή σ' αυτά τα οποία ορίζει η Ευρωπαϊκή Ένωση και έχουν να κάνουν είτε με το πιστωτικό σύστημα είτε και με την Κεφαλαιαγορά.
Το ζήτημα για μας βέβαια είναι ότι όλες αυτές οι ρυθμίσεις, που έχουν γίνει μέχρι σήμερα δεν μπορούν σε καμία περίπτωση να δικαιολογήσουν αυτό που λέει η Κυβέρνηση, αλλά και άλλοι παράγοντες της Κεφαλαιαγοράς είτε του πιστωτικού συστήματος ότι έχουν στόχο τη διαφάνεια του όλου πιστωτικού συστήματος και της Κεφαλαιαγοράς. Και δεν μπορεί να έχουν στόχο τη διαφάνεια, γιατί γνωρίζουμε όλοι ότι το κεφάλαιο είτε μέσα από την κεφαλαιαγορά είτε μέσα και από το πιστωτικό σύστημα εκείνο το οποίο επιδιώκει είναι με κάθε τρόπο αύξηση των κερδών, δηλαδή του κεφαλαίου του. Και είναι πρόσφατο το παράδειγμα με τον Άρειο Πάγο, ο οποίος μίλησε για τους κανονισμούς που επιβάλλουν οι τράπεζες στα διάφορα καταναλωτικά δάνεια, που εξαναγκάζουν δηλαδή τον πολίτη να αποδεχθεί τους όρους που βάζει το τραπεζικό σύστημα. Και εδώ είναι το ζήτημα ότι μετά από εκείνη την απόφαση του Άρειου Πάγου δεν είδαμε να παίρνει θέση η Κυβέρνηση για το τι θα κάνει με αυτήν την ασύδοτη, πραγματικά, δράση των τραπεζών. 
Και επειδή μιλάμε για τα καταναλωτικά δάνεια, γνωρίζουμε όλοι ότι έχουν μια τρομερή αύξηση, που σημαίνει δηλαδή ότι οι οικογένειες πλέον στη χώρα μας δανείζονται από αυτό το τραπεζικό σύστημα για να τα βγάλουν πέρα με το κόστος της ζωής, που αυξάνει καθημερινά μέσα από διάφορους τομείς είτε είναι ακόμη και για την επιβίωση είτε για τη νοσοκομειακή περίθαλψη, για τη στέγαση, για την κοινωνική ασφάλιση και όλα αυτά τα σχετικά. Έτσι, λοιπόν, τα τελευταία γεγονότα που έχουν σχέση και με την πορεία του χρηματιστηρίου μαρτυρούν αυτά, τα οποία έλεγε το Κομμουνιστικό Κόμμα Ελλάδας ότι δηλαδή μέσα από την κεφαλαιαγορά θα υπάρχουν οι μόνιμα χαμένοι και οι μόνιμα κερδισμένοι. 
Σ' αυτό το σημείο βέβαια θα πρέπει να τονίσουμε, όπως ειπώθηκε και από τον κύριο Υπουργό στην αρμόδια επιτροπή, ότι κινείται όλη αυτή η διαδικασία μέσα στην ελεύθερη αγορά, υπάρχει η ελεύθερη μεταφορά κεφαλαίων, άρα, λοιπόν, θα πρέπει να γίνει και η ανάλογη προσαρμογή της δικής μας αγοράς. Και πραγματικά έτσι είναι. 
Μιλήσαμε ως Κομμουνιστικό Κόμμα Ελλάδας στην αρμόδια επιτροπή για την παγκοσμιοποίηση ότι εφόσον έχει ψηφιστεί από αυτήν τη Βουλή, από όλες τις πτέρυγες, εκτός του Κομμουνιστικού Κόμματος, η συνθήκη του Μάαστριχτ είναι ξεκάθαρο ότι θα οδεύσουμε προς τα εκεί. Η κίνηση δηλαδή του κεφαλαίου, των εμπορευμάτων και του ανθρώπινου δυναμικού είναι ένα πραγματικό γεγονός και εκεί οδεύει πλέον η κάθε απόφαση της Ευρωπαϊκής Ένωσης. 
Εκεί μέσα, αν θέλετε, σε αυτήν τη Συνθήκη προβλέπονται και οι αναδιαρθρώσεις τις οποίες κάνει η Κυβέρνηση. 
Και δεν κατανοούμε βέβαια τη θέση της Νέας Δημοκρατίας. Δεν μπορεί να καταλογίζει ευθύνες στην Κυβέρνηση ότι δεν έχει πολιτική. Είναι σαφέστατη η πολιτική της Κυβέρνησης. Εκπορεύεται, αν θέλετε, μέσα από αυτές τις συνθήκες, άρα και η Νέα Δημοκρατία δεν μπορεί να κρυφτεί πίσω από το δάκτυλό της. Έχουν την ίδια πολιτική, έχουν την ίδια πολιτική κατεύθυνση, άρα δεν μπορούν να εγκαλούν την Κυβέρνηση ότι δεν έχει πολιτική. Αυτό είναι ένα άλλοθι προς την Κυβέρνηση, γιατί πραγματικά αν δεν έχει πολιτική, τότε θα πρέπει να πει η Νέα Δημοκρατία τη δική της πολιτική αν συμφωνεί στις αναδιαρθρώσεις, που κάνει η Κυβέρνηση ή όχι. 
Εξάλλου και ο Αρχηγός της Αξιωματικής Αντιπολίτευσης ο κ. Καραμανλής έχει πει ότι πρέπει να προχωρήσει η Κυβέρνηση με γρηγορότερα βήματα. Αυτό τι σημαίνει; Σημαίνει ότι είναι σε μία θετική κατεύθυνση κατά τον κ. Καραμανλή, αλλά πρέπει να ανοίξει το βηματισμό της. Άρα στην ουσία έχει πολιτική, μία πολιτική που συμβαδίζει και με την πολιτική της Νέας Δημοκρατίας. 
Και για το χρηματιστήριο εξάλλου υπάρχει η ίδια κυβερνητική πολιτική. Και τα δύο κόμματα, αλλά και ορισμένα άλλα λένε ότι το χρηματιστήριο είναι ένας μηχανισμός άντλησης κεφαλαίων για να γίνουν επενδύσεις και μέσα από τις επενδύσεις να δημιουργηθούν θέσεις εργασίας, να υπάρξει δηλαδή η ανάπτυξη. Και συνδέσανε τα κόμματα αυτά την πορεία του χρηματιστηρίου ανάλογα πώς ταιριάζει στον καθένα. Έτσι, όταν είχε άνοδο το χρηματιστήριο βλέπαμε το ΠΑΣΟΚ να την εκμεταλλεύεται, όταν είχε πτώση βλέπαμε να αντιστρέφονται οι ρόλοι: Η Νέα Δημοκρατία να αξιοποιεί την πτώση του Χρηματιστηρίου. Ο παρανομαστής όμως είναι ο ίδιος ότι μέσα και από την πτώση και από την άνοδο υπάρχουν συγκεκριμένοι κερδισμένοι, που είναι οι μεγάλοι ξένοι και ντόπιοι θεσμικοί επενδυτές και βέβαια οι μόνιμοι χαμένοι είναι οι μικροί επενδυτές. 
Αυτή η μυθοποίηση της συγκυριακής χρηματιστηριακής ευδαιμονίας, που υπήρχε έντονα στους μικροεπενδυτές, ήταν ένας μύθος που δεν άντεξε στη γνώση που φέρνει η εμπειρία των εξελίξεων αυτών. 
Βέβαια πέρα από τους μικροεπενδυτές στο χρηματιστήριο συναλλάσσονται, όπως είπα, και φορείς του κεφαλαίου. Και εδώ ακριβώς είναι ο μεγάλος ανταγωνισμός που γίνεται, ποιος θα ρίξει ποιον. Δεν θα πρέπει να παίζουμε εδώ το ρόλο του "παπατζή", αλλά θα πρέπει να πούμε καθαρά στον ελληνικό λαό ότι αυτός ο μηχανισμός δεν είναι τίποτε άλλο παρά ένας μηχανισμός συσσώρευσης κεφαλαίου προς χάρη του κεφαλαίου, γιατί δεν είδαν ούτε επενδύσεις ούτε και νέες θέσεις εργασίας και δεν έχει γίνει και κανένας έλεγχος πού πήγαν αυτά τα τεράστια χρηματικά ποσά, που αποσπάστηκαν μέσα από το χρηματιστήριο. 
Εδώ ομολόγησε ακριβώς και ο πρόεδρος του χρηματιστηρίου, αλλά και της Κεφαλαιαγοράς ότι το 1/3 μόνο επενδύθηκε, τα υπόλοιπα μετατράπηκαν σε repos, ή σε άλλα προϊόντα του πιστωτικού συστήματος. Να, ποιος κερδίζει, λοιπόν, μέσα από το χρηματιστήριο. 
Γι' αυτό πιστεύουμε ότι αυτό το οποίο γίνεται, δηλαδή να εγκαλεί ο ένας ότι υπάρχει κρατική παρέμβαση, άρα φταίτε εσείς, που κάνετε την κρατική παρέμβαση, ή ότι κάνουν παρέμβαση οι ξένοι θεσμικοί επενδυτές κλπ., αυτά είναι ένας μύθος. Πραγματικά είτε με συγκαλυμμένη είτε με ανοικτή παρέμβαση κλπ., εκεί το μεγάλο ψάρι θα τρώει πάντα το μικρό. Αυτή είναι η λειτουργία του ελεύθερου ανταγωνισμού, δεν υπάρχει μέση λύση. Δεν υπάρχει, δηλαδή, προστασία του μικροεπενδυτή και αυτό το απέδειξε η ίδια η ζωή, όσες ανεξάρτητες αρχές κι αν θέλει να φτιάξει η Νέα Δημοκρατία, αλλά και ο Συνασπισμός ακόμα για προστασία του μικροεπενδυτή. Δεν υπάρχει ανεξάρτητη αρχή που να προστατεύσει από το κεφάλαιο. Αν ήθελε το κεφάλαιο να φτιάξει τις ανεξάρτητες αρχές, θα τις είχε φτιάξει, αλλά τότε δεν θα ήταν αυτό το κεφάλαιο, το αδυσώπητο, που εκμεταλλεύεται ακριβώς τους μικροεπενδυτές. Γι 'αυτό μιλάμε ότι οι τιμές των μετοχών λειτουργούν με τους νόμους της αγοράς. Όταν θα υπάρξει αυξημένη ζήτηση των μετοχών, εκεί θα υπάρχει και αύξηση τιμής. Όταν θα υπάρχει μεγάλη προσφορά των μετοχών, εκεί πραγματικά θα υπάρχει και μείωση της τιμής. Αυτοί είναι οι νόμοι του χρηματιστηρίου και κανείς δεν μπορεί να τους αλλάξει. 
Εξάλλου πιστεύουμε ότι μέσα στην Ευρωπαϊκή Ένωση -και αυτό δεν είναι τυχαίο- και μέσα στα πλαίσια της παγκοσμιοποίησης πλέον γίνεται μία προσπάθεια ενοποίησης χρηματιστηρίων και κεφαλαιαγορών. Αυτό ειπώθηκε και μέσα στην επιτροπή και βέβαια έχει ειπωθεί κατ' επανάληψη και μέσα στη Βουλή. Είναι, λοιπόν, σε εξέλιξη αυτή η κατάσταση, γίνεται μία τέτοια προεργασία μέσα στην Ευρωπαϊκή Ένωση από διάφορες χώρες, αλλά και σε παγκόσμιο επίπεδο.
Δεν είναι τυχαία δηλαδή η συζήτηση που έχει ανοιχθεί με τον NASDAQ και με τον αντίστοιχο του Ευρωπαϊκού χώρου. ΄Αρα, λοιπόν, πιστεύω ότι πηγαίνουμε στο επόμενο βήμα. ΄Ετσι προετοιμάζεται και η ελληνική κεφαλαιαγορά και το ελληνικό χρηματιστήριο. ΄Ετσι παίρνεται η απόφαση, το Χρηματιστήριο Αθηνών πλέον να μπορεί να εξαγορασθεί από πολλούς που θα ενδιαφερθούν, αφού απελευθερώνεται η μεταβίβαση μετοχών της χρηματιστηριακής αυτής εταιρείας. Υπάρχει παράλληλα και η συγχώνευση του Χρηματιστηρίου Αγορών με το Χρηματιστήριο Παραγώγων. Αυτό δηλαδή ήδη κινείται σε αυτήν τη φιλοσοφία και σ' αυτήν την κατεύθυνση. Δεν αλλάζει ο δρόμος, πάμε προς την ολοκλήρωση που θα έχει, δυστυχώς, επιπτώσεις και στις οικονομίες.
Εδώ είναι το ζήτημα, δηλαδή ότι πλέον η Κυβέρνηση θα πρέπει να ξεκαθαρίσει το εξής: Συμβαδίζει το χρηματιστήριο με την πραγματική οικονομία, ναι ή όχι; Γιατί όταν ήταν αυξημένο, μας έλεγε ότι συνδέεται, ενώ τώρα η Κυβέρνηση, διά στόματος του Υπουργού Εθνικής Οικονομίας, μας λέει ότι δεν θα πρέπει να πολιτικοποιούμε το χρηματιστήριο. Επαναλαμβάνω για μια ακόμη φορά ότι το χρηματιστήριο από τη φύση του είναι πολιτικό γεγονός. Δεν μπορούμε δηλαδή να το βγάλουμε έξω από τη γενικότερη πολιτική συγκυρία.
Επίσης προβλέπεται σε ορισμένα άρθρα για την Εθνική Τράπεζα, την Εμπορική και άλλους δημόσιους οργανισμούς που πλέον το δημόσιο έχει μετοχές κάτω από 50%, ότι το Διοικητικό Συμβούλιο θα ορίζεται πλέον όπως προβλέπουν τα καταστατικά. Είναι και αυτό μία διαδικασία προς την ολοκλήρωση της συγχώνευσης του τραπεζικού συστήματος. ΄Αλλωστε έχει ειπωθεί από επίσημους παράγοντες ότι η μικρή κλίμακα, όπως είναι το τραπεζικό σύστημα μέσα στη χώρα, χρειάζεται και συγχωνεύσεις, χρειάζεται εξαγορές. Κάτι το οποίο γίνεται σε εσωτερικό επίπεδο άρχισε να γίνεται και σε διεθνές επίπεδο και είναι πλέον γεγονός ότι και οι τράπεζες και οι κρατικές κλπ., θα προχωρήσουν στην εξαγορά, στη συγχώνευση, στη συμφωνία με άλλα μεγάλα τραπεζικά συστήματα. Εδώ είναι η ουσία του ζητήματος ότι δηλαδή δεν θα υπάρχουν εργαλεία στα χέρια του δημοσίου, δημόσιες κρατικές τράπεζες, που να παίζουν έναν πραγματικά αναπτυξιακό ρόλο, όπως άλλωστε και η Κεντρική Τράπεζα της χώρας δεν παίζει κανένα ρόλο, αφού είναι κάτω από την εποπτεία της Ευρωπαϊκής Κεντρικής Τράπεζας.
Το ίδιο συμβαίνει και για την ΑΤΕ. Ολοκληρώνεται αυτή η αλλαγή προς την ιδιωτικοποίηση. Αφού έχει ιδιωτικοποιηθεί, αλλάζει πλέον και κατευθύνσεις και στόχους. Εδώ είναι το ζήτημα ότι ένας ολόκληρος τομέας, ο αγροτικός, μένει χωρίς την πραγματική στήριξη που θα έπρεπε να έχει. Γνωρίζουμε ότι η Τράπεζα έπαιξε ένα ρόλο στήριξης στον αγροτικό τομέα και μέσα, αν θέλετε, από τα δάνεια τα οποία έδινε. Γνωρίζουμε όλοι ότι έχει κοπεί η πιστωτική αντίληψη στους συνεταιρισμούς, δεν υπάρχουν βέβαια πλέον τα καλλιεργητικά δάνεια μέσω των συνεταιρισμών, ο καθένας πηγαίνει στην τράπεζα ως μονάδα και εκεί αντιμετωπίζεται ως πελάτης. Αν έχει φερεγγυότητα ή όχι, θα πάρει το δάνειο. Αλλιώς θα πρέπει να ψάξει να βρει από αλλού τους πόρους. Να, λοιπόν, πώς αλλάζει ο χαρακτήρας και πώς μένει απροστάτευτος ο αγροτικός τομέας, που έχει τρομερή ανάγκη. Αλλά θα πούμε πάνω σ' αυτό αρκετά. 
Το δεύτερο κεφάλαιο αναφέρεται στην ΕΥΑΘ. Πιστεύουμε ότι γίνεται μία επίκληση από διάφορους αρμόδιους ότι υπάρχουν οι αλλαγές στο κλίμα σαν δικαιολογία για την λειψυδρία, τόσο στη χώρα μας όσο και παγκόσμια. Χρησιμοποιείται βέβαια τις περισσότερες φορές με έναν τέτοιο τρόπο, ώστε να σκεπάσει τις ευθύνες για την καταστροφή, την αποψίλωση των δασών που αποτελούν σημαντικό παράγοντα συγκράτησης και απορρόφησης των νερών κλπ.
Ακριβώς το φαινόμενο της λειψυδρίας στη χώρα μας δεν είναι αποτέλεσμα της ανομβρίας, όπως θέλει να ισχυρίζεται η Κυβέρνηση. Είναι αποτέλεσμα της πολιτικής της, η οποία φαίνεται από την έλλειψη σοβαρών έργων υποδομής για το ζήτημα του νερού και της διαχείρισης.
Εξάλλου σ' αυτό το σημείο θα πρέπει να τονίσουμε ότι υπάρχει το πρακτικό νόημα των οδηγιών της Ευρωπαϊκής ΄Ενωσης που δεν προτείνει διαχείριση των υδάτινων πόρων, αλλά διαχείριση της κατανάλωσης, που σημαίνει δηλαδή υψηλά τιμολόγια και ποινές.
Γνωρίζουμε όλοι από την πρακτική μέχρι σήμερα ότι η αύξηση των τιμολογίων, τα πρόστιμα κλπ., εντάσσονται μέσα σ' αυτήν την κατεύθυνση της Ευρωπαϊκής ΄Ενωσης. Η προώθηση λοιπόν, της ιδιωτικοποίησης της ΕΥΑΘ εντάσσεται στη γενικότερη κυβερνητική πολιτική του ξεπουλήματος της δημόσιας περιουσίας.
Σ' αυτό το σημείο η Νέα Δημοκρατία θα πρέπει να ξεκαθαρίσει τη θέση της. Εφόσον θεωρεί το νερό ως ένα κοινωνικό ανθρώπινο αγαθό, θα έπρεπε να θεωρεί το ίδιο και για το ζήτημα της υγείας και για το ζήτημα της παιδείας.
Βλέπουμε, λοιπόν, ότι κάνει επιλογή σε τέτοια θέματα, προκειμένου να δημαγωγήσει για μια ακόμη φορά, πράγμα όμως που ο ελληνικός λαός γνωρίζει πολύ καλά, γιατί έχει πικρή εμπειρία από τα τρία χρόνια της διακυβέρνησης που και η Νέα Δημοκρατία αποφάσισε μια σαρωτική αλλαγή σε δημόσιους οργανισμούς. Και δεν ευσταθεί αυτό το οποίο είπε ο εισηγητής της ότι η ιδιωτικοποίηση φορέων του δημοσίου φέρνει την καλύτερη ποιότητα αγαθών και τη μείωση των τιμολογίων. Έχουμε παραδείγματα εκεί που παραδόθηκαν δημόσιοι φορείς στο ιδιωτικό κεφάλαιο υπήρξε υποβάθμιση των υπηρεσιών και αύξηση των τιμολογίων. Θέλετε να πάρουμε ως παράδειγμα την Καλιφόρνια, τη μητρόπολη των ιδιωτικοποιήσεων; Εκεί η ηλεκτρική ενέργεια παραδόθηκε στους ιδιώτες και όχι μόνο δεν είδαμε καλυτέρευση της προσφοράς υπηρεσιών, αλλά χειροτέρευση. Έχουν συνέχεια διακοπές ηλεκτρικής ενέργειας και βέβαια οι τιμές πολλαπλασιάστηκαν. Το ίδιο γίνεται και στη Βρετανία με τους σιδηρόδρομους και βλέπουμε εκεί τα ατυχήματα τα οποία συμβαίνουν. Το ίδιο γίνεται και με το νερό. 
Βλέπουμε, λοιπόν, τι συμβαίνει με τις ιδιωτικοποιήσεις και μέσα στην Ελλάδα δεν φέρνουν την καλύτερη παροχή υπηρεσιών ούτε και τη μείωση των τιμών. Αλίμονο εξάλλου αν το κεφάλαιο ήθελε να προσφέρει και υπηρεσίες και καλύτερες τιμές.
Το νομοσχέδιο, λοιπόν, που κατατέθηκε στη Βουλή για τη μετοχοποίηση της Ε.Υ.Α.Θ. και η απόφαση να παραδώσει το νερό σε ιδιώτες προκαλεί το λαϊκό αίσθημα του νομού. Σ' αυτό το σημείο θα πρέπει να τονίσουμε ότι η Κυβέρνηση δεν έλαβε υπόψη τις προτάσεις των κοινωνικών φορέων του νομού. 
Καταθέτουμε κι εμείς στα Πρακτικά τις προτάσεις που έχουν καταθέσει οι φορείς, η Νομαρχία, η Ένωση Δήμων και Κοινοτήτων, ο Δήμος, το Σωματείο, το Εργατικό Κέντρο, το Τεχνικό Επιμελητήριο και άλλοι. Σ' αυτό το σημείο θα πρέπει επιτέλους να σταματήσει αυτή η καραμέλα για κοινωνική συμμετοχή στις αποφάσεις της Κυβέρνησης. Αποφασίζεται μόνο με το μεγάλο κεφάλαιο παρέα, προκειμένου να αλώσει το κεφάλαιο και αυτόν τον ευαίσθητο τομέα, που λέγεται νερό για ύδρευση και για άρδευση.
(Στο σημείο αυτό ο Βουλευτής κ. Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Πιστεύουμε, λοιπόν, ότι το ενδιαφέρον που έχει εκδηλωθεί από συγκεκριμένη ξένη γαλλική πολυεθνική εταιρεία για την Ε.Υ.Α.Θ. δεν είναι τυχαίο. Και δεν είναι τυχαίο, γιατί γνωρίζει ότι η Ε.Υ.Α.Θ. έχει την απαραίτητη υποδομή, μπορεί να γίνει ακόμα καλύτερη, αλλά κυρίως προβλέπουν και αποβλέπουν στην εκμετάλλευση των πηγών για τη Βαλκανική και τις χώρες της Κεντρικής και Ανατολικής Ευρώπης. Άλλωστε και η Ε.Υ.Α.Θ. με τη σύσταση της Ένωσης Ύδρευσης και Αποχέτευσης των Βαλκανικών χωρών έχει στόχο -ανάμεσα στους άλλους- και την εκτέλεση μελετών και έργων για την εξεύρεση οικονομικών πόρων. Δηλαδή έχει γίνει το πρώτο βήμα από την Ε.Υ.Α.Θ. Άρα γι' αυτό γίνεται και αυτή η δήθεν μετοχοποίηση. Είτε γίνεται μετοχοποίηση είτε βρίσκουμε άλλο τρόπο, σημαίνει ότι ξεπουλώ ένα πακέτο μετοχών, που σήμερα είναι το 49%. Εμείς πιστεύουμε ότι δεν είναι φερέγγυα η Κυβέρνηση για να δώσει υπόσχεση στο λαό της Θεσσαλονίκης ότι δεν θα ξεπουλήσει παραπάνω από το 49%. Είναι πικρή η εμπειρία, αφού έγινε το ίδιο με τον Ο.Τ.Ε., με την Ε.Β.Ο., με την ΠΥΡΚΑΛ και με άλλες. Μάλιστα για την Ε.Β.Ο. και την ΠΥΡΚΑΛ διαβάσαμε σήμερα ότι θα ενωθούν προκειμένου να πουληθούν μαζί. Δηλαδή ξεπουλάμε τα πάντα μέσα από μία τακτική σαλαμοποίησης για να μην έχουμε κοινωνικές αντιδράσεις. 
Παρ' όλα αυτά υπάρχουν κοινωνικές αντιδράσεις, γιατί δεν μπορεί να συγχωρήσει ο ελληνικός λαός όσα έλεγε προεκλογικά η Κυβέρνηση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεν βγήκε να πει στο λαό της Θεσσαλονίκης ότι θα ξεπουλήσει τον Οργανισμό Ύδρευσης και Αποχέτευσης, δεν είπε για τη Διεθνή Έκθεση Θεσσαλονίκης ούτε για το λιμάνι της. Εδώ βλέπουμε ότι από τα λόγια μέχρι τα έργα υπάρχει μεγάλη απόσταση. 
Η δική μας θέση είναι να υπάρχει ο φορέας ύδρευσης, να είναι κοινωφελής, να καλύπτει τις ανάγκες υδροδότησης της περιοχής με καλής ποιότητας νερό, γιατί υπάρχει και αυτό το ζήτημα και με χαμηλό τιμολόγιο. Το τιμολόγιο θα πρέπει να είναι προσαρμοσμένο ανάλογα και όχι όπως κάνετε εσείς μέσα από την πολιτική σας και το συγκεκριμένο άρθρο όπου λέτε ότι θα δοθεί από 2000 μέχρι το 2006 με μια άλφα τιμή, η οποία θα αλλάξει με μία καινούρια απόφαση και παίρνοντας ως βάση τις επενδύσεις, που θα γίνουν από την Ε.Υ.Α.Θ. Α.Ε., αλλά και τον ορθολογικό τρόπο της εταιρείας. Δηλαδή τι; Ορθολογικός τρόπος της εταιρείας είναι να προσαρμόζονται τα πάντα σύμφωνα με τα κέρδη, που θα έχει η εταιρεία. 
Να, λοιπόν, ποια είναι η επιλογή σας και ποια τα κριτήρια για την τιμολογιακή πολιτική. 
Επίσης στο συγκεκριμένο νομοσχέδιο για την ΕΥΑΘ, αυτό το σπάσιμο σε δύο εταιρείες, τι προσφέρει; Από τη μια θα είναι η ΕΥΑΘ ΑΕ στην οποία...
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, παρακαλώ άλλα πέντε λεπτά θα ήθελα για να ολοκληρώσω. 
ΠΡΟΕΔΡΕΥΩΝ (Κωνσταντίνος Γείτονας): Είναι πολλά τα πέντε λεπτά. Μπορείτε να ολοκληρώσετε σε λιγότερο χρόνο. 
ΑΓΓΕΛΟΣ ΤΖΕΚΗΣ: Ναι, αλλά εδώ καλούμεθα να τοποθετηθούμε σε πολλά ζητήματα. 
ΠΡΟΕΔΡΕΥΩΝ (Κωνσταντίνος Γείτονας): Ασφαλώς, γι΄ αυτό και θα σας διευκολύνει το Προεδρείο, όπως πάντα. 
ΑΓΓΕΛΟΣ ΤΖΕΚΗΣ: Θα προσπαθήσω να τελειώσω, κύριε Πρόεδρε. 
΄Ετσι, λοιπόν, έχουμε την ΕΥΑΘ ΑΕ, που το μετοχικό της κεφάλαιο υπολογίζεται στα πέντε δισεκατομμύρια εκατόν έντεκα εκατομμύρια (5.111.000.000) δραχμές. θα δώσετε το 49%, περίπου το μισό. Δηλαδή θα έχετε δυόμισι δισεκατομμύρια (2.500.000.000) δραχμές έσοδα από τη μετοχοποίηση. Δηλαδή μέσα από τα δυόμισι δισεκατομμύρια (2.500.000.0000) σώζεται η κατάσταση; 
Ο κ. Τσόγκας στην τοποθέτησή του στην αρμόδια κοινοβουλευτική επιτροπή μας είπε ότι χρειάζονται εκατό δισεκατομμύρια (100.000.000.000)δραχμές για να γίνουν τα απαραίτητα έργα υποδομής, ύδρευσης και αποχέτευσης στο Νομό Θεσσαλονίκης. Τα δυόμισι δισεκατομμύρια (2.500.000.000), λοιπόν, θα λύσουν τα προβλήματα; Είναι άλλο το ζήτημα. Εδώ όχι μόνο θα πάρετε αυτό το περιορισμένο ποσό, αλλά μέσα από το μπόνους που δίνεται -και είναι αιτιολογία αυτό που λέτε ότι υπάρχουν τα τέλη, γιατί αφ' ης στιγμής λέμε ότι ιδιωτικοποιούμε, δεν θα έχει άλλος την προνομιακή μεταχείριση που είχε ένας δημόσιος οργανισμός για να παίξει το συγκεκριμένο δημόσιο κοινωφελή του προορισμό- δίνουμε και έξι δισεκατομμύρια (6.000.000.000) σε τρία χρόνια και αγοράζει τζάμπα ολόκληρη επιχείρηση. Και όλα τα επιβαρή στοιχεία τα αναλαμβάνει η ΕΥΑΘ Παγίων. 
Σε αυτό το ζήτημα βέβαια η ΕΥΑΘ Παγίων δεν θα κάνει τις επενδύσεις γιατί δεν μπορεί να κάνει τις επενδύσεις με αριθμό δέκα εργαζομένων. Είναι άλλος ο στόχος και μέσα από αυτήν την εταιρεία, που θα έχει το δικαίωμα να συνεργάζεται είτε με την ΕΥΑΘ είτε με τρίτους θα δίνει εκεί την ανάθεση μελετών και έργων και βλέπουμε πώς το ιδιωτικό κεφάλαιο και πάλι θα αξιοποιεί δημόσια υπηρεσία, όπως θα είναι η ΕΥΑΘ Παγίων. 
Στο σημείο αυτό πιστεύουμε ότι είναι σημαντικό να ξεκαθαρίσουμε πως είτε με την διάσπαση είτε με μία εταιρεία που θα δοθεί στο ιδιωτικό κεφάλαιο, το αποτέλεσμα θα είναι ένα και το αυτό. Εμείς πιστεύουμε ότι το πείραμα αυτό προϋπήρξε για την ΕΥΑΘ. Πριν από εξήντα χρόνια υπήρχε στα χέρια βελγικής εταιρείας. Την οδήγησε στο αδιέξοδο, τη χρεοκόπησε την ανέλαβε το δημόσιο και με τη συμμετοχή των εργαζομένων και των άλλων κοινωνικών φορέων της πόλης την ανέπτυξαν με αυτόν τον τρόπο που αναπτύχθηκε. Θα μπορούσε να ακολουθηθεί μία άλλη πορεία πραγματικής ανάπτυξης αυτής της εταιρείας, για να παίξει το συγκεκριμένο κοινωνικό και δημόσιο χαρακτήρα, που εμείς λέμε. Αυτό όμως δεν έγινε. Δίνεται στο χέρια του ιδιωτικού κεφαλαίου, προκειμένου να είστε συνεπείς στα όσα έχετε υποσχεθεί και στα όσα ψηφίζετε συνέχεια και μέσα στην Ευρωπαϊκή Ένωση και μέσα στο Κοινοβούλιο. Έτσι θα δώσετε στην ΕΥΑΘ την εκμετάλλευση του νερού και εδώ είναι το ζήτημα ότι είναι εμπορική αυτή η επιχείρηση. Θα έχει δηλαδή την εμπορική διαχείριση του νερού, που θα την παίρνει από την ΕΥΑΘ Παγίων, εκεί που θα την δώσει το δημόσιο δηλαδή, τις πηγές κλπ. ΄Αρα τι θα κάνει; Θα μεσολαβεί μεταξύ της ΕΥΑΘ Παγίων και του καταναλωτή. Γιατί δεν φεύγει από τη μέση ο μεσάζοντας; Κάποτε λέγατε να φύγουν από τη μέση οι μεσάζοντες. Όχι μόνο δεν φεύγουν, αλλά στεριώνονται, όπως πρέπει να στεριώσουν για να βγάλει ακόμα περισσότερα χρήματα το ιδιωτικό κεφάλαιο. 
Εκτός αυτού θα έχουν οι ιδιώτες το δικαίωμα να χρησιμοποιούν τα δίκτυα της ύδρευσης και της αποχέτευσης για να μπουν και σ΄ ένα άλλο κλάδο των τηλεπικοινωνιών, όπως και της ΕΥΔΑΠ. Έτσι θα έχει το δικαίωμα για τηλεπικοινωνίες, αλλά και για την παραγωγή και πώληση ηλεκτρικής ενέργειας. Θα χρησιμοποιηθούν δηλαδή οι φυσικές πηγές και όλα αυτά που προκαλούν την ηλεκτρική ενέργεια, προκειμένου ο ιδιώτης με ένα σμπάρο να κτυπήσει τρία τρυγόνια. Η ΕΥΑΘ θα έχει την πώληση του νερού, θα έχει τις τηλεπικοινωνίες και θα έχει και την παραγωγή και την πώληση της ηλεκτρικής ενέργειας. Να δηλαδή πώς θησαυρίζει το ιδιωτικό κεφάλαιο. 
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Τζέκη, ολοκληρώστε. 
ΑΓΓΕΛΟΣ ΤΖΕΚΗΣ: Θα ολοκληρώσω σ' ένα λεπτό, κύριε Πρόεδρε. 
Σε αυτό το σημείο θα πρέπει να τονίσουμε ότι το Διοικητικό Συμβούλιο της ΕΥΑΘ Παγίων, που διορίζεται από τους Υπουργούς, δεν είναι τυχαίο. Είναι προεδροκεντρικό. Δηλαδή ο πρόεδρος θα έχει στα χέρια του το δικαίωμα μέχρι ένα άλφα ποσό, που θα χειρίζεται και που θα το καθορίζει το διορισμένο διοικητικό συμβούλιο, να κάνει και μελέτες και αναθέσεις και έργα. Δηλαδή ποιος έλεγχος θα υπάρχει; Γιάννης κερνάει, Γιάννης πίνει. 
Στο ζήτημα βέβαια της ΕΥΑΘ ΑΕ να τονίσουμε ότι σε αυτό το σημείο αφήνετε κενό για το ποιος θα έχει τη διοίκηση. Δεν αναφέρεται πουθενά μέσα. Και δεν είναι τυχαίο το ότι αυτός, ο οποίος θα πάρει και το 49%, -γιατί δεν θα οδεύσει μόνο στο χρηματιστήριο, μπορεί να το δώσετε και με άλλο τρόπο, όπως λέει μέσα το νομοσχέδιο- θα έχει και το μάνατζμεντ. Δεν λέτε ότι το δημόσιο θα κρατήσει το μάνατζμεντ και δεν το λέτε όχι τυχαία, αλλά γιατί έχετε προκαθορίσει ότι αυτός ο οποίος θα αγοράσει το νερό θα έχει και τη διοίκηση. 
Εμείς πιστεύουμε ότι χρειάζεται να γίνουν έργα στο νομό και για την ύδρευση και για την αποχέτευση και για το βιολογικό καθαρισμό. Γνωρίζουμε όλοι σε ποια κατάσταση είναι αυτά τα έργα. Ξέρετε ότι με το ρυθμό που πάει αναφορικά με το ζήτημα το αποχετευτικού, δεν πρόκειται να τελειώσει ούτε σε εκατό χρόνια. Και ο αρμόδιος επίτροπος στην Ευρωπαϊκή Ένωση, εκεί που έγινε και σχετική ερώτηση αναφορικά με το τι θα γίνει με τον Αλιάκμονα, απάντησε "Αλιάκμονας μετά το 2006". Πού είναι, λοιπόν, οι διαβεβαιώσεις που δίνατε μέσα στη Βουλή σε επίκαιρες ερωτήσεις που έκανε το Κ.Κ.Ε. αλλά και άλλοι συνάδελφοι ότι θα πίναμε νερό από τον Αλιάκμονα το 2001;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Όλο λέτε τελειώνετε κύριε Τζέκη, επανειλημμένα έχετε πάρει παρατάσεις. Σας παρακαλώ ολοκληρώστε σε μισό λεπτό.
ΑΓΓΕΛΟΣ ΤΖΕΚΗΣ: Θα τα πω στη δευτερολογία μου, κύριε Πρόεδρε. Θα καταψηφίσουμε το νομοσχέδιο. Στη δευτερολογία μου δε, επειδή δεν πρόλαβα, θα πούμε και για τα νοσοκομεία και για τον ΕΛΚΕΠΑ και για τα άλλα τα ζητήματα. Αναφορικά με τα νοσοκομεία θα πρέπει πρώτα να δούμε τους προϋπολογισμούς της Κυβέρνησης σχετικά με τα χρήματα που δίνει στα νοσοκομεία, αλλά να δούμε και τους προϋπολογισμούς που καταρτίζει κάθε νοσοκομείο για να μπορούν να γίνουν και οι απαραίτητοι έλεγχοι. Αλλά επειδή όμως είναι συγκεκριμένη η πολιτική της Κυβέρνησης στην κοινωνική ασφάλιση γενικότερα εδώ και χρόνια, οι περικοπές των κονδυλίων είναι συγκεκριμένες. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου αρμοδιότητος του Υπουργείου Υγείας και Πρόνοιας: "Μέτρα για την προστασία της δημόσιας υγείας".
Το λόγο έχει η Κοινοβουλευτική Εκπρόσωπος του Συνασπισμού της Αριστεράς και της Προόδου κα Ασημίνα Ξηροτύρη-Αικατερινάρη.
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κύριοι συνάδελφοι, αναφορικά με το νομοσχέδιο που συζητούμε σήμερα, τα πρώτα του άρθρα, από το 1 έως το 12 αφορούν την εφαρμογή της οδηγίας 98, οδηγία η οποία τροποποίησε μια παλαιότερη της Ευρωπαϊκής Ένωσης την οδηγία 93 και που αφορά την προσαρμογή στο ελληνικό δίκαιο θεμάτων, που αναφέρονται στην επάρκεια των ίδιων κεφαλαίων των πιστωτικών ιδρυμάτων και των ΕΠΕΥ. 
Σύμφωνα με την εισηγητική έκθεση και με τη νέα οδηγία δίνεται η δυνατότητα χρησιμοποίησης στις εταιρίες αυτές νέων εσωτερικών μοντέλων διαχείρισης και παρακολούθησης των κινδύνων προκειμένου να προσδιορίσουν την επάρκεια των κεφαλαίων τους και να αντιμετωπίσουν καλύτερα τους κινδύνους και τα δεδομένα της αγοράς. Είναι μια προσαρμογή, όπως ελέχθη κατά τη συζήτηση στην επιτροπή με τους ειδικούς, δυναμική έναντι μιας στατικής κατάστασης, που υπήρχε μέχρι σήμερα. Βέβαια αναφορικά με το πώς θα διαμορφωθεί τώρα αυτή η δυναμική σε μια "στατική" κατάσταση κατάρρευσης του χρηματιστηρίου νομίζω ότι ο καθένας από τους ειδικούς, αλλά και εμάς τους πολιτικούς έχει χάσει πλέον και την έννοια των όρων και τη φιλοσοφία του για το πώς ίσως σήμερα εξελίσσεται το χρηματιστήριο και όλες οι παρενέργειές του στην ελληνική πραγματικότητα.
Εμείς λέμε ότι όποιες πρόσθετες απαιτήσεις ή προσαρμογές επιβάλλονται από τις οδηγίες της Ευρωπαϊκής Ένωσης δεν μπορούν έτσι εύκολα και άκριτα να εντάσσονται μέσα στο ελληνικό δίκαιο. Δεν είναι κάθε φορά έτσι όπως λέγεται πάρα πολύ εύκολα η μεγάλη μας υποχρέωση. Η χώρα μας πρώτα και κύρια έχει ανάγκη να κοιτάξει τις δικές της ανάγκες και τις συνθήκες της δικής της αγοράς, τις ιδιαίτερα δύσκολες συνθήκες του χρηματιστηρίου και να αποφασίσει συνειδητά να αιτιολογήσει τις ιδιαίτερες συνθήκες που επικρατούν στην ελληνική αγορά, που δεν το κάνει και δεν το έκανε και ο κύριος Υπουργός στην ομιλία του στην επιτροπή. Απλώς φρόντισε να κατακεραυνώσει τουλάχιστον τα δύο κόμματα της Αριστεράς ότι δεν προσαρμόζονται, ότι είναι άτακτα παιδιά στις διάφορες οδηγίες, οι οποίες έρχονται και να βάλει όλα τα θέματα μέσα σ' ένα τσουβάλι. Τα πράγματα δεν είναι έτσι. Έχουμε βέβαια τις υποχρεώσεις μας απέναντι στην Ευρωπαϊκή Ένωση, αλλά έχουμε όμως και ως κράτος τα δικαιώματά μας να βλέπουμε κάθε φορά μέχρι πού θα προσαρμόσουμε αυτές μας τις υποχρεώσεις και πολύ περισσότερο υποχρεώσεις οι οποίες αφορούν οικονομικά θέματα, θέμα χρηματιστηρίου κλπ.
Επισημαίνουμε, λοιπόν, ότι καμία προσαρμογή σε κοινοτική οδηγία δεν πρέπει να γίνεται ως μία επιβεβλημένη υποχρέωση, αλλά θα πρέπει να διερευνώνται όλοι οι παράγοντες, οι συνθήκες και η δυνατότητα εφαρμογής της στην ελληνική πραγματικότητα. Και κυρίως αυτό το οποίο δεν υπάρχει και δεν συνοδεύει τα περισσότερα νομοσχέδια, τα πρόσθετα μέτρα τα οποία θα λάβει η διοίκηση, ούτως ώστε να ανταπεξέλθει στην εφαρμογή αυτών των οδηγιών. 
Με το άρθρο 13 και πάλι χωρίς ουσιαστική αιτιολόγηση στην εισηγητική έκθεση καταργούνται άρθρα, που αφορούν τους περιορισμούς για τους μετόχους στο Χρηματιστήριο Αξιών και το Χρηματιστήριο Παραγώγων. Μέτοχοι οι οποίοι μέχρι σήμερα εκτός του ελληνικού δημοσίου, δηλαδή των κρατικών επιχειρήσεων δεν μπορούσαν να έχουν πάνω από 5%. Απελευθερώνεται και με το νομοσχέδιο αυτό η αγορά. Οι μέτοχοι ή ο μέτοχος μπορεί να είναι οποιοσδήποτε αλλοδαπός ή Έλληνας και το ερώτημα είναι και πάλι -και δεν το θέσαμε μόνο εμείς, το έθεσε και η Νέα Δημοκρατία στη συζήτηση στην επιτροπή- ότι μπορούμε να περάσουμε έτσι εύκολα από τη μία άκρη στην άλλη, δηλαδή μπορούμε να βρεθούμε κάποια στιγμή να ελεγχόμεθα από κάποιες μεγάλες εταιρείες του εξωτερικού;
Η σπουδή και η άκριτη προσαρμογή στις διαδικασίες που επιβάλλει η απελευθέρωση των αγορών, τον Συνασπισμό τον βρίσκει εντελώς αντίθετο. Και δεν ισχύει το επιχείρημα που ακούγεται εδώ κατά κόρον ότι έτσι κάνουν και οι άλλες χώρες. Η κάθε χώρα κοιτάει πρώτα τα δικά της συμφέροντα, τις ανάγκες και τις συνθήκες και βάσει αυτών κάνει τις ανάλογες προσαρμογές. Αποτέλεσμα αυτής της άκριτης βιασύνης της προσαρμογής που διακρίνει την Κυβέρνηση του ΠΑΣΟΚ και είναι σήμερα το συστατικό της στοιχείο της κρίσης, ακόμη και της εσωτερικής της κρίσης και στην ουσία γι' αυτό πάει στο συνέδριό της, να δει τι θα κάνει με αυτήν την πολιτική, είναι το συστατικό στοιχείο της κρίσης και του κυβερνώντος κόμματος, αλλά και της ελληνικής κοινωνίας γενικότερα, γιατί οι επιπτώσεις είναι σαφώς αρνητικές για την ελληνική κοινωνία. 
Αυτή, λοιπόν, η ασάφεια η οποία υπάρχει μεταφέρεται και στο άρθρο 16, μέσα από το οποίο με γενικότητες διαφαίνεται ο κίνδυνος να δημιουργηθούν ολιγοπώλια παραγωγής και διαχείρισης του νερού, των τηλεπικοινωνιών και της ενέργειας. Στη συνέχεια του άρθρου 16 έρχονται τα άρθρα που αφορούν την ιδιωτικοποίηση της ΕΥΑΘ.
Θα αναφερθώ, πριν την ιδιωτικοποίηση στην ΕΥΑΘ, στο άρθρο 29 -για να το φέρω στην πρώτη ενότητα, μιας και αφορά τις διοικήσεις των τραπεζών. ΄Όπως αναφέρεται στην εισηγητική έκθεση και τελικά φαίνεται η Κυβέρνηση επιχειρεί την απεμπλοκή της από τις τράπεζες Εθνική και Εμπορική και τους δημόσιους οργανισμούς στους οποίους συμμετέχει με ποσοστό μικρότερο του 50%, καθώς και από την άσκηση του μάνατζμεντ αυτών των επιχειρήσεων, συνεχίζοντας και εδώ την πολιτική επιλογή της για ιδιωτικοποίηση των πάντων και απομάκρυνση του κράτους ακόμα και από επιχειρήσεις στρατηγικής σημασίας. Άλλωστε πρόσφατα παρέδωσε την πλειοψηφία του μετοχικού κεφαλαίου του ΟΤΕ στους ιδιώτες. 
Εμείς πιστεύουμε ότι η Εθνική Τράπεζα και η Εμπορική πρέπει να διατηρήσουν το δημόσιο χαρακτήρα τους. Είναι κοινή διατύπωση και πρόσφατα διάβασα συνέντευξη του κ. Βερελή στο κυριακάτικο "ΒΗΜΑ", όπου αναφέρει ότι στις συνθήκες της οικονομίας, έτσι όπως εξελίσσονται, αστάθεια κλπ., είναι απαραίτητο εργαλείο για την άσκηση οικονομικής πολιτικής η ύπαρξη ενός κρατικού πιστωτικού ομίλου. Ένας μεγάλος, λοιπόν, τραπεζικός όμιλος που να ελέγχεται από το δημόσιο, είναι απαραίτητο εργαλείο για τις ανάγκες της οικονομίας του τόπου, για την ανάπτυξη της οικονομίας του τόπου, λέμε εμείς στο Συνασπισμό. Αυτήν την ευκαιρία να αποκτήσει δηλαδή το δημόσιο το 16% των μετοχών της Εθνικής Τράπεζας την έχασε με ευθύνη και της Κυβέρνησης του ΠΑΣΟΚ.
Όσον αφορά τις διοικήσεις, λέμε ότι δεν πρέπει η εκλογή των διοικήσεων των τραπεζών και των δημοσίων οργανισμών να αποσυνδεθεί τουλάχιστον από τις διαδικασίες της Βουλής. Αντίθετα θα πρέπει να παραμείνει στη Βουλή μέσα από μία βελτιωμένη διαδικασία και όχι με την εκφυλιστική διαδικασία που ισχύει σήμερα, όπου μόνο ο Υπουργός έχει το δικαίωμα να προτείνει διοικήσεις. 
Στο σημείο αυτό σημειώνω ότι και στις ΗΠΑ και στη Γαλλία, για τις οποίες μπορώ να γνωρίζω, οι διοικήσεις των τραπεζών δημόσιου ενδιαφέροντος επιλέγονται από το Κογκρέσο και το γαλλικό Κοινοβούλιο αντίστοιχα.
Τι εφαρμόζει εδώ η Κυβέρνηση που κόπτεται για τους κανόνες της ελεύθερης αγοράς και του υγιούς ανταγωνισμού; Εφαρμόζει έναν ιδιότυπο ανορθολογισμό: Ενώ δηλαδή το δημόσιο κατέχει ποσοστό μικρότερο του 5% στο μετοχικό κεφάλαιο της Εθνικής Τράπεζας, διορίζει και ουσιαστικά ελέγχει τον εκάστοτε διοικητή της με τη δυνατότητα, που έχει ο Υπουργός να προτείνει τον υποψήφιο διοικητή και να ψηφίζεται αυτός στη γενική συνέλευση των μετόχων. Ουσιαστικά μέσω της ψήφου των εκπροσώπων των ασφαλιστικών ταμείων των εργαζομένων, τα οποία κατέχουν πάνω από το 27% του κεφαλαίου, διορίζει την πλειοψηφία των διοικήσεων και η Κυβέρνηση έτσι τις ελέγχει. Εμείς κατά τη συζήτηση επί των άρθρων θα φέρουμε συγκεκριμένη πρόταση για το πώς θα υπάρξει μία βελτιωμένη διαδικασία με την αναβάθμιση της συμμετοχής της Βουλής και βέβαια με τη λογική που θέλει και τη γενική συνέλευση των μετόχων να έχει ουσιαστικό ρόλο στην επιλογή των διοικήσεων. 
Όσον αφορά τώρα στα θέματα της μετοχοποίησης -ιδιωτικοποίησης κατ΄ εμάς- της ΕΥΑΘ: Έρχεται αυτό το νομοσχέδιο πάλι σ' ένα θερινό Τμήμα και πάλι εδώ θέλουμε να τονίσουμε ότι η Κυβέρνηση ακολούθησε την προσφιλή της μέθοδο να μην κάνει ουσιαστικό διάλογο ούτε με τους εργαζόμενους στην ΕΥΑΘ ούτε με το Εργατικό Κέντρο Θεσσαλονίκης ούτε με άλλους βασικούς φορείς της Θεσσαλονίκης και τους ΟΤΑ, οι οποίοι με πολύ ένταση διατύπωσαν την αντίθεσή τους σ' αυτήν τη μετοχοποίηση-ιδιωτικοποίηση της ΕΥΑΘ.
Ο Συνασπισμός είναι αντίθετος μ' αυτό το νομοσχέδιο και ένας βασικός λόγος είναι ότι θεωρούμε πως το νερό αποτελεί ένα δημόσιο αγαθό, η διαχείριση του οποίου δεν μπορεί να γίνεται με καθαρά κερδοσκοπικά και μάλιστα χρηματιστηριακά κριτήρια. Πρέπει να γίνεται με κριτήρια οικονομικής αποδοτικότητας και κοινωνικής ωφελιμότητας. 
Εν πάση περιπτώσει, ας μας απαντήσετε εδώ στη Βουλή και εσείς, κύριε Υπουργέ, και οι υπόλοιποι συνάδελφοι από την Κυβέρνηση με κάποια επιχειρήματα για τη φιλοσοφία αυτών των αποκρατικοποιήσεων που κάνετε. Δεν μπορείτε συνέχεια να μας λέτε "η απελευθέρωση των αγορών, οι υποχρεώσεις" κλπ. Εδώ κάνουμε πολιτική και μάλιστα πολιτική για το εθνικό συμφέρον. Θα πρέπει να αιτιολογήσουμε γιατί γίνεται αυτό. Δηλαδή αν μας πουν να αλλάξουμε τα σύνορα ή κάτι άλλο, θα το κάνουμε επειδή θα μας το πουν οι ξένοι οργανισμοί; Πώς θα συζητήσουμε εδώ πέρα επί της ουσίας των πραγμάτων; 
Μερικές φορές εμφανίζεστε σαν δάσκαλοι, οι οποίοι μας μαλώνετε γιατί δεν προσαρμοζόμαστε στην πραγματικότητα. Εμείς δεν θέλουμε να προσαρμοστούμε σ' αυτήν την παγκοσμιοποίηση, έτσι όπως μας έρχεται. Και αυτός είναι ο ρόλος μας εδώ πέρα μέσα στη Βουλή. Και ο δικός σας είναι να αιτιολογείτε, γιατί αποφασίζετε αυτά τα πράγματα και όχι με αποφθέγματα ή με μεταφορά επιχειρημάτων που τελικά ούτε και στις Ηνωμένες Πολιτείες ούτε και στην Αγγλία και σε άλλες χώρες, που είναι χώρες του καπιταλισμού, δεν ισχύουν αυτά τα πράγματα. Και ξέρετε πάρα πολύ καλά ότι η διαχείριση του νερού δεν γίνεται από ιδιωτικές εταιρείες και στις άλλες χώρες. Γίνεται είτε από τους ΟΤΑ είτε γίνεται από εταιρείες του δημοσίου. Στην Αγγλία, όπου επιχειρήθηκε αυτό, ο ίδιος ο Μπλερ εξέφρασε τις ανησυχίες του για το πώς εξελίσσεται το θέμα. 
Ανησυχούμε, λοιπόν, όλοι μας και πιστεύω πως ανησυχείτε κι εσείς και όλοι οι συνάδελφοι, όπως και ο λαός της Θεσσαλονίκης, αλλά και των άλλων περιοχών για την ποιότητα του νερού, για την τιμή του νερού, για την επάρκεια σε όσους το έχουν ανάγκη. Ανησυχούμε και για τους εργαζόμενους στην ΕΥΑΘ, ένα έμψυχο ανθρώπινο δυναμικό που έχει προσφέρει πολλά μέχρι σήμερα στον Οργανισμό. Και σε καμία περίπτωση δεν θεωρούμε ότι αυτό αποτελεί διαρθρωτική αλλαγή, την οποίαν έχει ανάγκη η χώρα μας. Άλλες σημαντικές διαρθρωτικές αλλαγές έχει ανάγκη η χώρα μας, οι οποίες δεν γίνονται. 
Η Κυβέρνηση με τις επιλογές της από τη μία επιφορτίζει το κράτος -ΕΥΑΘ-Παγίων, έργα από το ΥΠΕΧΩΔΕ, προϋπολογισμός με τη δημιουργία προϋποθέσεων κερδοφορίας, στήριξη επενδυτικού προγράμματος, απαλλαγή από τέλη και φόρους, καθορισμός τιμολογιακής πολιτικής, αστυνόμευση δικτύου, ευθύνες υποδομής και εξασφάλισης νερού- και από την άλλη προσανατολίζει την ΕΥΑΘ Α.Ε. στον εμπορικό τομέα, δηλαδή στον τομέα της εκμετάλλευσης των δικτύων ύδρευσης και αποχέτευσης, της παροχής πάσης φύσεως τηλεπικοινωνιακών υπηρεσιών, της παραγωγής και πώλησης ηλεκτρικής ενέργειας κλπ. Και την εταιρεία αυτήν την εισάγει στο χρηματιστήριο.
Τα κέρδη, λοιπόν, θα είναι απολύτως εγγυημένα για τους ιδιώτες επενδυτές, αφού θα είναι εξασφαλισμένο το νερό, οι επενδύσεις και οι άλλες λειτουργίες. Και η ΕΥΑΘ Α.Ε. θα επιδίδεται χωρίς περιττές σκοτούρες στο εμπορικό κερδοφόρο κομμάτι. Είναι στη συνείδηση όλων μας και ελέχθη πολλές φορές εδώ ότι με το παρόν νομοθέτημα ένα κρατικό μονοπώλιο μετατρέπεται σε ιδιωτικό μονοπώλιο, αφού δεν μπορεί να υπάρχει ανταγωνισμός και έτσι αυτό θα έχει τρομερές συνέπειες στο μέλλον. Αν λάβουμε υπόψη το μεγάλο πρόβλημα της λειψυδρίας που το φάσμα της το αντιμετωπίζει έντονα και η χώρα μας και ο υπόλοιπος κόσμος, ο ανταγωνισμός στις περιοχές για την εξασφάλιση του νερού, όχι μόνο της άρδευσης, ακόμη και του πόσιμου νερού, θα είναι τεράστιες. Σ' αυτόν τον ανταγωνισμό που αντί να προτάξετε τον εθνικό φορέα διαχείρισης των υδάτινων πόρων, να αναπροσαρμόσετε τις δομές σας, να ενισχύσετε τις υπηρεσίες σας για να μπορέσει αυτός ο ανταγωνισμός να μην είναι ανταγωνισμός, αλλά να είναι αλληλεγγύη των πόλεων και των πολιτών γι' αυτά τα πολύτιμα αγαθά, εσείς προσθέτετε τον ανταγωνισμό της αγοράς; Αυτό κάνετε. 
Το ίδιο ισχύει και για το δίκτυο της αποχέτευσης, όπου θα απαιτούνται κονδύλια συντήρησης που ένας ιδιωτικοποιημένος φορέας δεν θα τα δεσμεύει. Η ιδιωτική ΕΥΑΘ θα μπορεί, χωρίς να ελέγχεται, να αποφασίζει για την ποιότητα των λυμάτων που θα πέφτουν στη θάλασσα. Ποιος μπορεί να πει ότι λόγω κόστους δεν θα κάνουν εκπτώσεις; Είναι και αυτό ένα μεγάλο θέμα, που αφορά την ποιότητα ζωής. ΄Αλλωστε ο Θερμαϊκός Κόλπος είναι ήδη εξαιρετικά επιβαρημένος και ζει επί σειρά ετών το σήριαλ της ολοκλήρωσης του αποχετευτικού του συστήματος. Επιπλέον, με βάση τη μέχρι σήμερα εμπειρία μας, φοβούμαστε ότι οι επενδύσεις και ο εκσυγχρονισμός της επιχείρησης, που είναι τόσο απαραίτητος θα προχωρήσει με πολύ αργά βήματα, αφού εδώ θα προστεθεί η σκέψη των μετόχων, που είναι κύρια προσανατολισμένη στο χρηματικό κέρδος. 
'Οχι τελευταίο σε αξιολόγηση, αλλά βασικό είναι το ζήτημα του υπηρεσιακού μέλλοντος των εργαζομένων της ΕΥΑΘ. Όλοι γνωρίζουμε τις αρνητικές επιπτώσεις, που έχουν στις εργασιακές σχέσεις οι ιδιωτικοποιήσεις. 'Ηδη στο παρόν νομοσχέδιο προβλέπεται η μεταφορά των εργαζομένων της ΕΥΑΘ σε άλλες εταιρείες. Προστέθηκε τελευταία μετά από πίεση και των εργαζομένων και δικές μας παρατηρήσεις ότι αυτό τουλάχιστον θα πρέπει να γίνεται μετά από τη σύμφωνη γνώμη των εργαζομένων. Εμείς λέμε αυτή η διαδικασία θα έχει και τη σύμφωνη γνώμη των εργαζομένων και τη σύμφωνη γνώμη του σωματείου και να διενεργείται με ουσιαστικά κριτήρια. Και βέβαια σε καμία περίπτωση να μη μεταφέρεται προσωπικό για να ενισχύσει άλλες θυγατρικές εταιρείες και αποδυναμώνει έτσι τη βασική εταιρεία, την ΕΥΑΘ της περιοχής της Θεσσαλονίκης.
Εμείς λέμε ότι είναι καιρός η Κυβέρνηση να μεταβάλει τη θέση της, να αλλάξει αυτό το νομοσχέδιο. Η θέση του Συνασπισμού είναι ότι το νερό είναι κοινωνικό αγαθό εν ανεπαρκεία, ένα αγαθό που στο μέλλον μπορεί να γίνει αιτία πολέμων για πολλές περιοχές. Δεν μπορεί να το διαχειριζόμαστε με χρηματοοικονομικά κριτήρια. 
Με βάση την πολιτική μας, στο Συνασπισμό, το ενδιαφέρον μας εστιάζεται στους καταναλωτές, στην κοινωνία των πολιτών και στη δυνατότητα παροχής ενός δημόσιου αγαθού. 
Η ΕΥΑΘ, ως επιχείρηση του δημόσιου τομέα έχει σίγουρα αδυναμίες που έχουν να κάνουν με τον τρόπο που διοικείται, με την ασκούμενη πολιτική και κυρίως με τους πόρους που διετίθεντο μέχρι τώρα από την πολιτεία για να λύσει τα τεράστια προβλήματα που είχε η ύδρευση και η αποχέτευση της Θεσσαλονίκης. 
Χρειάζεται, λοιπόν, ένας άλλος γενικότερος προσανατολισμός που θα κάνει και την ΕΥΑΘ εργαλείο στα χέρια μιας άλλης πολιτικής, δηλαδή στήριγμα για εθνικές στρατηγικές, προς όφελος των πολιτών στην περιοχή, αλλά και προς όφελος της ισόρροπης και δίκαιης διαχείρισης των πολύτιμων υδάτινων πόρων της χώρας μας. 
Ισχυρίζεστε ότι δεν ιδιωτικοποιείται η Ε.Υ.Α.Θ., αφού το 51% παραμένει στο δημόσιο. Πέρα από το ότι το ποσοστό αυτό είναι εξαιρετικά οριακό -για όσους γνωρίζουν μαθηματικά και νομίζω ότι αυτό είναι πάρα πολύ απλό- δεν ξεκαθαρίζεται από την άλλη πλευρά από τις διατάξεις τι θα γίνει με το μάνατζμεντ, αν όντως παραμένει στην Ε.Υ.Α.Θ. Και υπάρχει δυνατότητα αυτό το εξαιρετικά οριακό ποσοστό του 51%, με τη συμμετοχή της εταιρείας σε άλλες θυγατρικές εταιρείες. να διαμορφωθεί πάρα πολύ γρήγορα σε ένα ποσοστό χαμηλότερο από το 50%. 
Τι κάνετε πιο συγκεκριμένα με αυτό το νομοσχέδιο; Δημιουργείτε μία νέα εταιρεία, η Ε.Υ.Α.Θ. Παγίων που θα ανήκει εξ ολοκλήρου στο δημόσιο και η οποία θα έχει στην κατοχή της όλα τα πάγια στρατηγικής σημασίας της επιχείρησης, καθώς και την ευθύνη για την έρευνα, τη συλλογή του νερού, αλλά και για τη μελέτη και κατασκευή των έργων που θα χρειαστούν για την ύδρευση, των κατοίκων της Θεσσαλονίκης ή όπου αλλού χρειαστεί. 
Διάβασα -και στην κατ' άρθρο συζήτηση θα αναφερθούμε περισσότερο- ότι τελικά το ΥΠΕΧΩΔΕ υποχωρεί έναντι του ΥΠΕΘΟ. Το ΥΠΕΘΟ θα κάνει τα έργα της Ε.Υ.Α.Θ., όλα αυτά τα έργα; Γιατί υποχωρεί; Το ΥΠΕΧΩΔΕ είναι το κατ' εξοχήν αρμόδιο Υπουργείο για την κατασκευή και διαχείριση των έργων ύδρευσης επειδή το ίδιο το Υπουργείο έχει μέσα ενσωματωμένη και την προστασία του περιβάλλοντος. Δεν τα καταλαβαίνω αυτά τα πράγματα. Θα μας τα εξηγήσει ο Υπουργός. 
Από την άλλη μεριά στην "Ε.Υ.Α.Θ. Α.Ε." δίνετε τη δυνατότητα -και αυτό είναι το αποκορύφωμα πλέον- να κατασκευάζει έργα έξω από τις διαδικασίες του δημοσίου για να έχει πιο ευέλικτες συνθήκες και διαδικασίες. Δεν μπορεί να γίνει αποδεκτό αυτό, κύριε Υπουργέ. Μπορεί να αναθέτει μελέτες, να κατασκευάζει έργα έξω από τις διαδικασίες του δημοσίου; Εσείς ακόμη και για τους Ολυμπιακούς Αγώνες που δεν προλαβαίνετε, δεν το κάνετε αυτό. Θα το κάνετε τώρα στην Ε.Υ.Α.Θ. Θεσσαλονίκης; Δεν γίνονται αυτά τα πράγματα. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
Και γι ' αυτό εγώ φαντάζομαι ότι αποδεσμεύετε και την Ε.Υ.Α.Θ. Παγίων από το ΥΠΕΧΩΔΕ. Ακριβώς για να μην είναι συνυφασμένη με τον τρόπο παραγωγής των δημοσίων έργων. 
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Τα υπόλοιπα, επειδή δεν έχω χρόνο, θα τα αναφέρω κατά την κατ' άρθρο συζήτηση.
Θα ήθελα να πω ,όμως, κάτι το οποίο είπα και στην επιτροπή. Έτσι όπως πάνε τα πράγματα -και δεν είναι τελικά που στην επιτροπή είπα ότι το λέω χαριτολογώντας, αλλά το λέω με ένα βαθύ σκεπτικισμό- θα φθάσουμε στο τέλος και τον αέρα να ιδιωτικοποιήσουμε; Είναι μία κινδυνολογία η οποία έχει μία σκοπιμότητα σε σχέση και με αυτά τα οποία γίνονται στον κόσμο και με τη διαχείριση του νερού και με τη διαχείριση του αέρα. 
Ας συνέλθουμε, κύριοι συνάδελφοι, σε αυτά τα θέματα και ας δούμε λίγο τα πράγματα με μία μεγαλύτερη ψυχραιμία και ότι το μέλλον ανήκει σε άλλους. Ο πλανήτης και η χώρα μας θα πρέπει να ζήσουν. Δεν μπορούν αυτά τα αγαθά να αποτελούν μέσο ανταγωνισμού της αγοράς. Θα πρέπει να είναι μέσο ανταγωνισμού για την προστασία τους για να τα παραδώσουμε στις επόμενες γενιές με επάρκεια και καθαρότητα. 
Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θέλετε να μιλήσετε τώρα;
ΓΕΩΡΓΙΟΣ ΔΡΥΣ (Υφυπουργός Οικονομικών): Όχι, κύριε Πρόεδρε, να μιλήσουν πρώτα οι κύριοι Βουλευτές.
ΠΡΟΕΔΡΕΥΩΝ (Κωνσταντίνος Βρεττός): Να προηγηθούν οι κύριοι Βουλευτές. Αυτό που λέτε μου αρέσει πολύ και μακάρι να το λένε και όλοι οι Υπουργοί. Είναι πολύ σωστό.
ΓΕΩΡΓΙΟΣ ΔΡΥΣ (Υφυπουργός Οικονομικών): Πρέπει να ακούμε τις παρατηρήσεις των Βουλευτών.
ΠΡΟΕΔΡΕΥΩΝ (Κωνσταντίνος Βρεττός): Να ξεκινήσουμε συνεπώς με τον κ. Χουρμουζιάδη.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Φυσικά, κύριε Πρόεδρε, η τοποθέτηση του δικού μας αγορητή ήταν πλήρης, συγκεκριμένη και σαφής. Γι' αυτό και εγώ δεν θα μιλήσω πολύ και θα περιοριστώ μόνο σε κάποιες γενικές παρατηρήσεις και ιδιαίτερα στο μέρος εκείνο του νομοσχεδίου που αφορά την Ε.Υ.Α.Θ. 
Θα περίμενε φυσικά κανείς από την αρχή να αρχίσει μία αντίδραση, όταν παίρνει κανείς στα χέρια του ένα νομοσχέδιο και ένα από τα κεφάλαιά του αφορά τη διαχείριση, την αντιμετώπιση της κρίσης που απειλεί ένα κοινωνικό αγαθό, ένα αγαθό που ίσως η λέξη "κοινωνικό" το υποβαθμίζει, ένα αγαθό που σχεδόν ταυτίζεται με την επιβίωση. 
Και βλέπει ότι, αντί να γίνεται μια προσπάθεια, έστω και με τυπικές ρυθμίσεις να εξασφαλιστεί η επάρκεια, η πληρότητα και η ποιότητα αυτού του αγαθού, αντίθετα γίνεται μια προσπάθεια να αναχθεί αυτό το αγαθό στον εφιαλτικό κόσμο, στο εφιαλτικό πλαίσιο του ανταγωνισμού και της οικονομικίστικης αντιμετώπισής του, ενώ θα περίμενε κανείς να περιγράφονται και να ορίζονται οι φροντίδες, που μόνο αυτές θα μπορούσαν να βγάλουν το αγαθό αυτό από την κρίση και να απαλλάξουν το λαό της Θεσσαλονίκης από την απειλή, που ήδη τη ζούμε ως πραγματικότητα.
Το νερό λείπει, επομένως και επάρκεια δεν έχει, αλλά και υποβαθμίζεται ως αγαθό από την άποψη της ποιότητάς του. Το νερό θέλει φροντίδα, κύριε Υπουργέ, και η φροντίδα αυτή είναι πάρα πολύ συγκεκριμένη και θα μπορούσε κανείς πολύ εύκολα να την περιγράψει. Παραδείγματος χάρη, θα μπορούσαν να γίνουν δημόσια έργα, για να αναβαθμίσουν το δίκτυο, το οποίο, απ' ό,τι έχουμε ενημερωθεί από τους ανθρώπους που σχετίζονται με αυτό το αγαθό της Θεσσαλονίκης, τα έργα που υποστηρίζουν τελικά τη διαχείριση του νερού είναι πεπαλαιωμένα. Να, λοιπόν, ένα μεγάλο κεφάλαιο αυτής της φροντίδας, τα δημόσια έργα. Και δεν γίνονται, δεν αντιμετωπίζεται το πρόβλημα.
Είναι βέβαιο ότι, αν τελικά αυτά τα έργα θα τα αναλάβουν οι μέτοχοι, οι επόμενοι ιδιοκτήτες του νερού, οι ιδιώτες, φυσικά δεν θα κάνουν τα έργα, γιατί αγαπούν το λαό της Θεσσαλονίκης, αλλά γιατί θέλουν να κερδοσκοπήσουν. Επομένως θα έχουμε τιμές μεγάλες και αρκετά σαδιστικές. 
Ακούμε για γεωτρήσεις. Θέλουμε γεωτρήσεις. Οι αριθμοί για τις γεωτρήσεις είναι σχεδόν εκπληκτικοί. Όποιος δήμος θέλει, αισθάνεται την ανάγκη να εμπλουτίσει τους υδροφόρους μηχανισμούς του, κάνει και μία γεώτρηση. Αλλά δεν υπάρχει ένας συντονισμός, δεν υπάρχει μία φροντίδα. Να άλλη μία φροντίδα, που θα έπρεπε μέσα από το νομοσχέδιο να φαίνεται πώς γίνονται, από ποιον και πώς, με ποιο πρόγραμμα αυτές οι γεωτρήσεις.
Για τον Αλιάκμονα, που τελικά τον θεοποιήσαμε όπως οι αρχαίοι, ότι αυτός θα έσωζε, αυτός θα ξεδιψούσε την πόλη και μάλιστα έλεγαν ότι στο τέλος του 2001 θα πίνουμε το νερό του Αλιάκμονα, ακούσαμε ότι ούτε το 2006, επομένως μετά τους Ολυμπιακούς Αγώνες -όσοι γλιτώσουμε από τη λαίλαπα αυτών των αγώνων- θα ξεδιψάσουν και από το νερό του Αλιάκμονα. 
Μία άλλη φροντίδα είναι ο κοινωνικός έλεγχος. Τελικά όταν ομιλούμε για κοινωνικό αγαθό, περιμένει κανείς να προβλέπεται από το νομοσχέδιο που αφορά αυτό το αγαθό και η συμμετοχή του κοινωνικού συνόλου σε μια μορφή ελέγχου. 'Η, αν θέλετε, όταν μιλούμε για ένα νομοσχέδιο, όταν η Κυβέρνηση προωθεί ένα νομοσχέδιο για την αντιμετώπιση αυτής της κρίσης, θα έπρεπε πρώτα απ΄ όλα να λάβει υπόψη της τις προτάσεις αυτών των κοινωνικών φορέων, που έχουν άμεσα το πρόβλημα, το μελετούν, το ζουν και καταλήγουν σε κάποιες προτάσεις. Απ΄ ό,τι ξέρουμε καμία από αυτές τις προτάσεις δεν έχει ληφθεί υπόψη.
Επομένως, αυτή η φροντίδα, όπως προσπάθησα πολύ συνοπτικά να την περιγράψω, ουσιαστικά, κύριε Πρόεδρε, είναι η εκδήλωση μιας πολιτικής βούλησης. Και εδώ σε αυτό το σημείο αυτή η πολιτική βούληση θα πρέπει να συνειδητοποιεί ότι δεν μπορεί όλα τα στοιχεία, που τελικά συνιστούν τη ζωή του Έλληνα πολίτη, να καταλήξουν μέσα σε μία λογική κερδοσκοπικής αντιμετώπισης. Επομένως είναι μία πολιτική βούληση, που θα βλέπει, όπως είπε και η προηγούμενη ομιλήτρια, ότι όλα τα υλικά, όλα τα στοιχεία -επαναλαμβάνω την ίδια έκφραση- που συνιστούν τη ζωή μας, δεν είναι τελικά στοιχεία που είναι δυνατόν να συστήσουν ένα εφιαλτικό μηχανισμό κερδοσκοπίας. 
Bέβαια, άκουσα και από τον εισηγητή της Νέας Δημοκρατίας για τις αποκρατικοποιήσεις και ιδιωτικοποιήσεις. Κύριε Υπουργέ, είναι το πρώτο, για να μην πω και το τελευταίο σκαλοπάτι, που δεν μας οδηγεί βέβαια, στα φτερά του ποιητή Παλαμά, αλλά στον εφιάλτη της ιδιωτικοποίησης. Μάλιστα με το 49% ή "με άλλο τρόπο", που δεν προσδιορίζεται, είναι βέβαιο ότι τελικά πάρα πολύ σύντομα αυτοί που θα διαχειρίζονται τα πάγια στοιχεία της επιχείρησης ή την κατανάλωση, θα είναι ιδιώτες και όχι αγαθοί πολίτες, που θα φροντίζουν για το νερό των άλλων πολιτών. 
Όσον αφορά τη φροντίδα των εργαζομένων τι γίνεται; Λέει ότι θα διατεθούν ή θα ενταχθούν στις θυγατρικές επιχειρήσεις, που θα προκύψουν από αυτήν τη μετοχοποίηση. Δεν αναφέρεται με ποιο τρόπο θα γίνει και αν τελικά αυτή η μετάταξη θα διασφαλίζει τη συνέχεια μιας εργασιακής ηρεμίας ή τελικά η επιχείρηση δεν θα χάσει μόνο τη δυνατότητα να διαχειρίζεται σωστά το νερό, αλλά και οι ίδιοι οι εργαζόμενοι θα αισθανθούν πολύ σύντομα τον κίνδυνο, την απειλή που αισθάνεται το ίδιο το νερό, όπως περιγράφεται στο νομοσχέδιο.
Μιλώντας κανείς για το νερό, δεν χρειάζεται να επιστρατεύσει ιδεολογικά επιχειρήματα. Όταν μιλάμε για το νερό, για τις "τρελές αγελάδες", δεν χρειάζεται ιδεολογία. Αρκεί κανείς να περιγράψει με πολύ αντικειμενικό τρόπο αυτό που συμβαίνει. Αυτήν τη στιγμή ο Νομός Θεσσαλονίκης διψά και δεν θα την ξεδιψάσει μια αναγωγή αυτού του αγαθού στον τομέα της κερδοσκοπίας. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κυρίες και κύριοι συνάδελφοι, είναι και ατομικό στοιχείο, εγγενές της ύπαρξης της ζωής, η αρετή της προσαρμοστικότητας. Πέραν δε αυτού αποτελεί ιδιάζον φυλετικό στοιχείο η ικανότητα δηλαδή της φυλής να προσαρμόζεται. Εξ' αυτού πήγασαν δύο βασικά στοιχεία αυτής της αρετής, η δυνατότητα της ευκινησίας, της ευκαμψίας μέσα στους στροβίλους της ιστορίας που προσδιόρισαν την εθνική πορεία από τους αρχαιότατους χρόνους και το στοιχείο της ισχυράς εθνικής ψυχής έτσι που να λέγουν και να αναγνωρίζουν σήμερα οι ιστορικοί και οι διεθνολόγοι: Αν δεν υπήρχαν Εβραίοι και Κινέζοι κανένας σύγχρονος των Ελλήνων λαός δεν θα υπήρχε εκτός από τους 'Ελληνες. Είναι μια αναγνώριση αυτής της προσαρμοστικής φυλετικής ικανότητας, η οποία εξασφάλιση την επιβιωτική πορεία του έθνους.
Ένα δεύτερο γενικό στοιχείο. Αναφέρομαι κυρίως στα σεβαστά κόμματα της αριστεράς. Ο δογματισμός είναι αντίθετο στοιχείο της προσαρμοστικότητας. Σφραγίζει, χαλιναγωγεί την ικανότητα την ευκαμψία της προσαρμογής. Ο δογματισμός είναι αρνητικό στοιχείο της ζωής. Η ζωή από τη μοίρα της, από τη φύση της, από την ανάγκη ενός συνεχούς αγώνα διατήρησης ύπαρξης έχει ανάγκη από διευρυμένους ορίζοντες ευκινησίας, ευκαμψίας, προσαρμογής. Οι δογματισμοί είναι μια τραχηλιά στο λαιμό της προόδου. 
Το σκεπτικό αυτό καλύπτει και το χώρο της ιδεολογίας. Μια στάσιμη ιδεολογία είναι καταδικασμένη σε αφανισμό. Το παράδειγμα της πτώσεως, της συντριβής του υπαρκτού σοσιαλισμού, αποτελεί μια κραυγαλέα απόδειξη ότι η δυσκινησία δεν εξασφαλίζει την πρόοδο. 
ΑΓΓΕΛΟΣ ΤΖΕΚΗΣ: Είστε υπέρ του ξεπουλήματος ή όχι;
ΚΥΡΙΑΚΟΣ ΣΠΥΡΙΟΥΝΗΣ: 'Οχι βέβαια. Και σε πολλά σημεία μαζί σας συμφωνώ, αλλά πρέπει και εσείς μια φορά να πείτε ότι συμφωνείτε και σε κάτι δικό μας. 
ΑΓΓΕΛΟΣ ΤΖΕΚΗΣ: 'Οχι στην προσαρμογή πάντως.
ΚΥΡΙΑΚΟΣ ΣΠΥΡΙΟΥΝΗΣ: 'Ετσι με αναγκάζετε να πω ότι ...
ΠΡΟΚΟΠΗΣ ΠΑΥΛΟΠΟΥΛΟΣ: 'Οσο συμφωνούσατε εσείς το 1990-1993 με άλλους. 
ΚΥΡΙΑΚΟΣ ΣΠΥΡΙΟΥΝΗΣ: Με αναγκάζετε να πω εκείνο που φώναζε ο Παπαρρηγόπουλος, ότι εκείνοι που υποστηρίζουν ότι είναι αλάνθαστοι και ότι για όλα φταίνε οι άλλοι -το είπα και την περασμένη βδομάδα- έχουν απωλέσει την ελπίδα να μην κάνουν και στο μέλλον λάθη. Αναμφισβητήτως πολλά είναι τα σημεία που μπορεί κανείς να ασκήσει μια δημιουργική, γόνιμη κριτική. Αλλά η συλλήβδην ισοπέδωση η αρνητική κριτική, δεν είναι σωστή κριτική. 
Θα αναφερθώ τώρα στο θέμα της Θεσσαλονίκης. Κύριε Υπουργέ, σας λέω υπεύθυνα ότι αιωρείται μια πικρία δικαιολογημένη εν πολλοίς στον κόσμο της Θεσσαλονίκης για την κλιμάκωσή της σε σχέση με την Αθήνα. Και δεν ομιλώ περί μιας λογικής κλιμάκωσης πληθυσμιακής βάσεως. Εννοώ ότι πολλά θέματα του λαού της Βόρειας Ελλάδας παίρνουν δεύτερη προτεραιότητα.
Το νομοσχέδιο καλύπτει σε δύο κεφάλαια τρία χαρακτηριστικά μέρη. Το πρώτο κεφάλαιο, αναφέρεται στην ενσωμάτωση της οδηγίας 98/31 όσον αφορά την επάρκεια των ίδιων κεφαλαίων των πιστωτικών ιδρυμάτων και των εταιρειών που αναπτύσσουν επενδυτικές δραστηριότητες. Και έχει σαν αιτία το γεγονός ότι με την ταχύτητα της παγκοσμιοποίησης των αγορών, οδεύουμε προς μια ευρύτερη σύγκλιση αγορών. Επομένως πρέπει να εξοπλιστούμε και να ενσωματώσουμε στοιχεία που θα δώσουν ευλυγισία, θα άρουν τα εμπόδια, για να αντιμετωπιστούν οι κίνδυνοι που πηγάζουν για την αγορά σ' αυτά τα ιδρύματα και τις εταιρείες. Με την ενσωμάτωση της οδηγίας 98/31, δίνεται η δυνατότητα δημιουργίας εσωτερικών μοντέλων , με τα οποία θα διαχειρίζονται αυτό το μεγάλο κεφάλαιο οι χρηματοπιστωτικές εταιρείες και τα ιδρύματα.
Το δεύτερο κεφάλαιο, αναφέρεται στην αναδιοργάνωση, στην αναδιάρθρωση, στην προσαρμογή, στη διεύρυνση της "ΕΥΑΘ Α.Ε". με παράδειγμα το επιτυχές μοντέλο της ΕΥΔΑΠ, σύμφωνα με τα στοιχεία τουλάχιστον που μας κατατέθηκαν. ' ΄Ετσι λοιπόν, αυτό καθοδηγεί τη νέα προσαρμογή στους συνδυασμούς που εξασφαλίζουν τα σχετικά άρθρα από το άρθρο 18 μέχρι και το άρθρο 30. Τα υπόλοιπα άρθρα που περιλαμβάνονται στο τρίτο μέρος, αναφέρονται σε διάφορα ζητήματα καθημερινής βάσεως. 
Όσον αφορά το δεύτερο κεφάλαιο της "ΕΥΑΘ Α.Ε.", γίνεται μια αναδιοργάνωση με σκοπό την καλύτερη διαχείριση των υδάτινων πόρων και την βαθύτερα εξασφαλισμένη ποιότητα νερού καθώς και επάρκεια νερού.
Δημιουργούνται εδώ πολλές κριτικές και εκτοξεύονται βέλη προς την επιλεγείσα άποψη. Το βέλος είναι ότι το νερό είναι κοινωνικό αγαθό -πράγματι είναι- και η ευθύνη του κράτους για την ποιότητά του, για την επάρκεια του, για τη διαχείρισή του θα πρέπει να είναι χαρακτηριστική και ανεξάρτητη. Έτσι θα πρέπει να είναι, αλλά μεσολαβούν τέτοιες ανεξέλεγκτες ρυθμίσεις που για να αντιληφθεί κανείς πώς εξελίσσεται η υπόθεση του νερού, θα πρέπει να υπολογίσει ότι το 85% διαχειρίζεται από τη γεωργία και επομένως είναι ιδιωτικοποιημένο. Θα πρέπει να αντιληφθεί πόσες είναι οι χιλιάδες γεωτρήσεις που γίνονται και η εκμετάλλευση τους είναι εντελώς ανεξέλεγκτη.
Επομένως, η υπόθεση του νερού, όντως κοινωνικού αγαθού, είναι μια ευρύτερη υπόθεση, που ανάγεται στη συνείδηση ευθύνης του καθενός και όχι μόνο του κράτους. 
Τι γίνεται με αυτήν την ιστορία; Χωρίζεται, όπως και με τον παλαιότερο νόμο, η ΕΥΑΘ Α.Ε., που θα εκμεταλλεύεται με ιδιωτικοοικονομικά κριτήρια την υπόθεση του νερού μέσα στο πλαίσιο που θα καθορίζει το κράτος με την εικόνα και τη λειτουργία της δεύτερης μονάδας, του δεύτερου σχήματος της ΕΥΑΘ πάγια ανώνυμη εταιρεία που θα εκμεταλλεύεται τους αγωγούς, τις υποδομές και θα είναι υπό τον απόλυτο έλεγχο του κράτους, θα είναι υπό το δημόσιο έλεγχο και τη δημόσια πρωτοβουλία και θα εξασφαλίζει έργα, θα εξασφαλίζει μελέτες, θα εξασφαλίζει διαχείριση, θα εξασφαλίζει εκμετάλλευση των αγωγών, των υποδομών κλπ, μέχρι και των εκμεταλλεύσιμων πηγών. 
Εδώ χρειάζεται σαν ιδιαίτερο στοιχείο να επισημανθεί η εξασφαλισμένη διεύρυνση, η πολυσύνθετη εκμετάλλευση των υποδομών των υδάτινων πόρων, όπως είναι η αγωγή για λόγους επικοινωνιών, για λόγους παραγωγής ηλεκτρικής ενέργειας. 
Γιατί δηλαδή να μην έχει η ΕΥΑΘ αυτήν τη δυνατότητα να διευρύνει το ρόλο της και να εξασφαλίζει εντεύθεν ανάλογους πόρους; Τι θέλω να πω; 
Κύριε Υπουργέ, ένα ειδικού βάρους σημείου που νομίζω ότι καλύπτει το νομοσχέδιο στο άρθρο 19 -εάν δεν το καλύπτει, να δούμε πώς μπορούμε να το διαμορφώσουμε- είναι τι γίνεται με το εργαζόμενο προσωπικό. Νομίζω καθώς αρθρώνεται η ιστορία αυτή στο άρθρο 19 με τις προβλέψεις της συναίνεσης, της σύμφωνης γνώμης για τη μεταφορά του στις θυγατρικές όσων θέλουν και με την πρόνοια στην τελευταία παράγραφο ότι οι εργασιακές σχέσεις εξακολουθούν να καλύπτονται με το ίδιο καθεστώς όπως μέχρι σήμερα, εξασφαλίζεται και η υπόθεση του προσωπικού, που είναι μια σοβαρή υπόθεση. 
Μένω με την πεποίθηση ότι αν εφαρμοστεί ακεραίως, κατά γράμμα και πνεύμα, το νομοσχέδιο η ΕΥΑΘ θα δει καλύτερες μέρες. Η Θεσσαλονίκη έχω τη γεύση -διαψεύστε με- ότι έχει καλυτερεύσει την τελευταία τριετία χαρακτηριστικά στην υπόθεση του νερού. Αυτή είναι η προσωπική μου εκτίμηση, γιατί ζω στην ωραία Θεσσαλονίκη.
Ψηφίζω επί της αρχής το νομοσχέδιο.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Περισσότερο από λόγους υποχρέωσης ως κοινοβουλευτικού που βρίσκεται πολλά χρόνια στην Αίθουσα και λιγότερο από το αντικείμενο της υπόθεσης έρχομαι στο Βήμα.
Αγαπητοί συνάδελφοι, η χώρα μας αυτές τις τελευταίες ημέρες διανύει μία ιδιότυπη μορφή κρίσεως. Έχουμε έναν Πρωθυπουργό που λέει ότι δεν έχω την εμπιστοσύνη του κόμματός μου του οποίου προεδρεύω. Έχουμε μία Αξιωματική Αντιπολίτευση η οποία δέχεται να συζητήσει. Με ποιον συζητάτε; Έχετε κυβέρνηση; Ο Πρωθυπουργός λέει ...
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είναι εκτός θέματος ο κύριος συνάδελφος.
ΒΑΣΙΛΗΣ ΚΕΔΙΚΟΓΛΟΥ: Τι να κάνω; Θα σας μιλούσα πολύ άσχημα. Το Βήμα είναι ελεύθερο.
ΠΡΟΕΔΡΕΥΩΝ (Κωνσταντίνος Βρεττός): Κύριε Κεδίκογλου, πρέπει να σας ανακαλέσω. Είπατε ότι δεν ενδιαφέρεστε τόσο για το θέμα, όσο για γενικότερα θέματα. Κάτι τέτοιο κατάλαβα. 
ΒΑΣΙΛΗΣ ΚΕΔΙΚΟΓΛΟΥ: Περιμένετε, κύριε Πρόεδρε. 
ΑΓΓΕΛΟΣ ΤΖΕΚΗΣ: Ο κ. Σπυριούνης έκανε πριν ολόκληρη εισαγωγή, αλλά δεν τον διακόψατε.
ΒΑΣΙΛΗΣ ΚΕΔΙΚΟΓΛΟΥ: Δεν πειράζει. Δεν θέλω υποστήριξη, κύριε Τζέκη. 
Ας αρχίσουμε, λοιπόν, με τον τρόπο που θέλετε εσείς, της αλφαβήτας. Καμία αντίρρηση. Εισάγετε, λοιπόν, ένα νομοσχέδιο το οποίο αναφέρεται σε δύο καίρια και κρίσιμα θέματα της ελληνικής κοινωνίας. Το ένα είναι το θέμα του χρηματιστηρίου. Μας εισηγούνται μία καινούργια οδηγία να τη θεσπίσουμε ως νόμο καταργώντας τον προηγούμενο νόμο και οδηγία. Δεν έχει κανένας αντίρρηση ότι αυτή η οδηγία είναι καλύτερη από την προηγούμενη και ότι κινείται καλύτερα μέσα στους νόμους της οικονομίας της αγοράς. Η οδηγία είναι καλύτερη και θα την ψηφίσω ως οδηγία.
Όμως, το θέμα είναι η οδηγία; Κύριε Παυλόπουλε, το θέμα είναι το καράβι; Δεν έχει καλούς νόμους το χρηματιστήριο; Ο εισηγητής σας έκανε μία πολύ καλή απαρίθμηση των αιτίων και των αιτιών που οδήγησαν μέσω του χρηματιστηρίου σε μία καταλήστευση των μικροεπενδυτών ή σε ένα πλιάτσικο όπως λέω εγώ και όπως λέει και ολόκληρος και όλος ο λαός μιλώντας για κατσαπλιάδες. Είναι, λοιπόν, θέμα πλοίου ή θέμα οδηγού; Πρωθυπουργός δεν υπάρχει. Ο Πρωθυπουργός έρχεται και λέει ότι δεν έχει την εμπιστοσύνη του κόμματός του και ότι θα κάνει γρήγορα συνέδριο. Τι σχέση έχει το συνέδριο με το Κοινοβούλιο; 
Και η Αξιωματική Αντιπολίτευση δέχεται να συζητήσει και δεν λέει ότι φεύγει και ότι δεν ξαναμπαίνει στο Κοινοβούλιο αφού δεν έχουμε Πρωθυπουργό. Στην ουσία δεν υπάρχει Πρωθυπουργός. Το πολίτευμα έχει πρόβλημα. Πρέπει να τα λέμε τα πράγματα όπως πρέπει. Ο Πρωθυπουργός λέει ότι αμφιβάλλει αν έχει την εμπιστοσύνη του κόμματός του. Και μάλιστα ενώ πέφτουν κατακόρυφα οι προτιμήσεις του κοινού προς αυτόν, ανεβαίνουν τα μέλη του κόμματος. Δηλαδή, πού ζούμε; Σε αυτό που λέμε "αλαλούμ" ή σε εκείνο που λέγαμε ...
ΠΡΟΕΔΡΕΥΩΝ (Κωνσταντίνος Βρεττός): Δεν επανερχόμεθα στο θέμα τώρα; Αυτά τα λέτε σε κάθε ομιλία σας. 
ΒΑΣΙΛΗΣ ΚΕΔΙΚΟΓΛΟΥ: Για να προχωρήσουμε, λοιπόν και για υλοποιηθεί αυτή η οδηγία είναι αναγκαίο να υπάρξει μία κυβέρνηση, να υπάρξει μαγαζί. Εδώ το μαγαζί δεν υπάρχει, γι' αυτό λέμε ότι υπάρχει σαλεπιτζίδικο. Το λέει ο ίδιος ο Πρωθυπουργός και όχι εγώ. Έτσι, λοιπόν, είναι καλό το νομοσχέδιο που εισάγετε ως προς το Χρηματιστήριο και πολύ καλύτερη η οδηγία, αλλά δεν είναι ικανό να αντιμετωπίσει το θέμα του Χρηματιστηρίου, όταν υπάρχει μεγίστη κρίση, όταν όλοι στενάζουν, όταν η αγορά έχει στεγνώσει, διότι οι μικροεπενδυτές και οι μικροί καταναλωτές αυτοί που κρατούσαν και κινούσαν την οικονομία σε όλες τις περιοχές, δεν έχουν πλέον χρήματα. Είναι λοιπόν, πρωτίστως πρόβλημα πολιτεύματος και μείζον πρόβλημα για την Αξιωματική Αντιπολίτευση. 
Το δεύτερο θέμα που έρχεται προς συζήτηση είναι το ζήτημα της Ε.Υ.Α.Θ. Πριν μπω στο γενικότερο θέμα, θα μπω στο ειδικό. Θέλετε να εισαγάγετε στο χρηματιστήριο την εταιρεία. Όμως οι Ορκωτοί Λογιστές Νίκος Γεωργιάδης και Ιωάννα Γκόγκου έχουν αναφέρει σωρό από ζητήματα γι' αυτήν την εταιρεία, για τις αποσβέσεις της, για τις εισπράξεις της και για χίλια δυο πράγματα που δημοσιεύονται στον ενιαίο ισολογισμό των δύο ετών. Επιπλέον, σε αυτόν τον ισολογισμό μας λένε αρκετά δυσάρεστα όπως ότι ως επιχείρηση έχουν λαμβάνειν από επισφαλείς απαιτήσεις δυόμισι δισεκατομμύρια, αλλά τα μηδενίζουν όλα. Και εσείς λέτε ότι θα βάλετε την εταιρεία στο χρηματιστήριο. Ποιος θα αγοράσει τέτοια μετοχή; Ποιος ανώνυμος μικροεπενδυτής θα αγοράσει τέτοια μετοχή; Ακόμη οι ελεγκτές κάνουν μία σειρά παρατηρήσεων. δεν κατέστη λένε δυνατόν στο πλαίσιο του ελέγχου να επαληθεύσουν πού οφείλεται μία διαφορά που αναφέρεται εδώ; Θα τα καταθέσω για τα Πρακτικά την περίλειψη της έκθεσης για όσους θέλουν να το δουν. 
Δηλαδή παρουσιάζει μια επιχείρηση που είναι διάτρητη από κάθε πλευρά διαχειριστική η οποία λέει, θέλουμε να κάνουμε έργα χρήματα όμως δεν έχουμε στο ταμείο μας όμως κρατάμε 6,5 δισεκατομμύρια δραχμές. Δεν είχαν την ικανότητα ούτε αυτά να απορροφήσουν και εσείς θέλετε τώρα αυτή να την πάτε στο χρηματιστήριο. Και θέλετε να πείτε στον οιονδήποτε μικροεπενδυτή Καρατζαφέρη ή Παπαδημητρίου να αγοράσει μετοχές. Δεν αγοράζει μετοχές. Αυτά είναι κόλπα τύπου προμετόχων, αυτά είναι κόλπα να την πάτε στο χρηματιστήριο και να πάρετε λεφτά της τραπέζης για να καλύψετε το δημόσιο χρέος και τα άλλα, όταν ο Υπουργός Εθνικής Οικονομίας ομολογεί ότι στέρεψαν και οι μετοχοποιήσεις. Μας έδωσαν λέτε 3,5 τρισεκατομμύρια δραχμές και τελείωσαν και αυτές και τρέχουμε τώρα για προμέτοχα, να εισπράξουμε αυτά που θα πρέπει να εισπράξουμε μετά πέντε ή δέκα χρόνια. Κάτι ανάλογο είναι και αυτό. 
Αλλά πριν γίνει αυτό το πράγμα, το θέμα είναι να κάνετε τη διαχείριση των υδάτων. 
Νομίζω, κύριοι συνάδελφοι, ότι πρέπει να παγιώσουμε κι εμείς στη γλώσσα μας κάποιες εκφράσεις γραπτού και επισήμου λόγου και κάποιες εκφράσεις απλού λόγου. Και νομίζω ότι στον επίσημο λόγο ο ορθός ορισμός είναι το "ύδωρ" και τα "ύδατα" και όχι το "νερό". Το νερό είναι στην καθημερινή μας κουβέντα. 'Ολες οι γλώσσες του κόσμου έχουν τον προφορικό τους λόγο, τον καθημερινό, αλλά έχουν και την επίσημη γλώσσα τους. 
Το πρώτο, λοιπόν, θέμα είναι η διαχείριση των υδάτων. Ο παριστάμενος Υπουργός ήταν εκλεκτός γραμματέας του Υπουργείου Γεωργίας και έχει διαπιστώσει ότι το 85% των υδάτων που έρχονται στη χώρα, που παράγονται ή που πίπτουν στη χώρα ή που εισέρχονται, δαπανάται για την άρδευση και μόνο το 15% για τις ανάγκες ύδρευσης. 
Από την άλλη πλευρά όλα τα νησιά του βορείου και του νοτίου Αιγαίου στενάζουν "ύδατα, ύδατα!" σαν περίπου τον Ξενοφώντα, γιατί ο τουρισμός σε λίγο πώς θα σταθεί! Καταστρέφεται η πρωτογενής παραγωγή, όταν πρέπει να έχουμε υπόψη μας όλοι ότι δεν γίνεται κανενός είδους κίνηση στην κοινωνία, κανενός είδους παραγωγή, δεν υπάρχει ζωή χωρίς τα ύδατα. Το σώμα μας κατά το 75% αποτελείται από ύδωρ και δεν μπορούμε την παραμικρή δραστηριότητα να ασκήσουμε εάν δεν έχουμε ύδατα. 
Αντιλαμβανόμεθα, λοιπόν, πόσο ουσιώδες είναι το αγαθό που λέγεται ύδωρ. Το πρώτο που χρειάζεται είναι να συζητήσουμε πως θα γίνεται η διαχείριση των υδάτων. Όλες οι προηγμένες χώρες του κόσμου έχουν κανονίσει τη βασική τους διαχείριση, του ύδατος το υδατικό τους ισοζύγιο. Εδώ στη χώρα αυτή τρώμε και το Γ' Κοινοτικό Πλαίσιο Στήριξης και ακόμα δεν ολοκληρώσαμε την επικοινωνία ανατολικής και δυτικής Ελλάδος. Σκεφθείτε ότι η ανατολική με τη δυτική Ελλάδα δεν επικοινωνεί. Η Καρδίτσα δεν πάει στην 'Αρτα. Για τα ύδατα γίνεται καυγάς και ιστορία. Το χειμώνα χύνονται στη θάλασσα και το καλοκαίρι λείπουν από τα νησιά, γιατί ενώ είμαστε η πρώτη χώρα στον κόσμο σε τάνκερ, δεν μπορούμε να οργανώσουμε κάποια μορφή διαχείρισης του ύδατος και διαμεταφοράς ώστε, τα νησιά όλα να είναι έμφορτα, έμπλεα ύδατος το μήνα Μάιο ώστε να υπάρχει και η αγροτική παραγωγή και να υπάρχει ο τουρισμός όπως πρέπει. Τουρισμός δεν είναι μόνον περίγηση. 
Αυτό θα παρακαλέσω να μπει στα Πρακτικά.
(Στο σημείο αυτό ο Βουλευτής κ. Β. Κεδίκογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Το πρώτο, λοιπόν, που χρειάζεται είναι η διαχείριση του ύδατος. Αλλά για να γίνουν αυτά, χρειάζεται κεντρικός νους και κατεύθυνση. Χρειάζεται Πρωθυπουργός ο οποίος να λέει, για έλα εδώ Υπουργέ, θα πας παραδείγματος χάρη από την Ηγουμενίτσα στους Κήπους και κάνεις την Εγνατία Οδό. Ποιος είναι ο στόχος; Ο στόχος είναι από την Ηγουμενίτσα στους Κήπους. Τί δουλειά έχεις να περάσεις από το Μέτσοβο; Δαπανάς παραπάνω επτακόσια (700.000.000.000) δισεκατομμύρια δραχμές. Μα, στο κάτω-κάτω της γραφής τη χάραξη που ακολουθείς, τη χάραξε η χούντα. Κάθε μια χάραξη είναι μια πολιτική απόφαση. Αυτή η χάραξη που έγινε από την Ηγουμενίτσα μέσω Μετσόβου, από κάπου να βγούμε δηλαδή στους Κήπους, και πολύ μεγαλύτερη είναι και έγινε με τις πολιτικές προδιαγραφές της χούντας για να μην έχει εξεγέρσεις την εποχή εκείνη που ήταν πρόβλημα οι λαϊκές εξεγέρσεις. Κι εσύ έρχεσαι και εφαρμόζεις αυτήν την χάραξη της χούντας για να κάνεις την Εγνατία Οδό δαπανώντας επτακόσια (700.000.000.000) δισεκατομμύρια δραχμές παραπάνω. Υπάρχει κεντρικός νους σε αυτόν τον τόπο; Είναι αυτό που σας είπα προ ολίγου. Ο άνθρωπος είπε, δεν είμαι Πρωθυπουργός. Τί με μπερδεύετε; Σώνει και καλά να με έχετε Πρωθυπουργό επειδή βρεθήκατε πέντε φίλοι και γράφετε "μέλη στο Κόμμα", θα μείνω εγώ Πρωθυπουργός; Αυτό λέει. Δεν υπάρχει, λοιπόν, αυτή η δυνατότητα. 
Δεύτερον, δεν υπάρχει κεντρικός νους φυσικά για τη διαχείριση των υδάτων. Να καθήσει και να πει, έλα εδώ ΥΠΕΧΩΔΕ, έλα εδώ Υπουργέ Γεωργίας, τι ύδατα έχουμε; Πού πάνε; Πώς καταναλίσκονται; Πού είναι; Υπάρχει ένα σχετικό διαγραμμικό σχέδιο παροχής και αντιπαροχής ύδατος, ισοζυγίου ύδατος; Δεν υπάρχει, γιατί δεν υπάρχει Κυβέρνηση. Δεν υπάρχει Πρωθυπουργός. Να το αντιληφθούμε. Και να το αντιληφθεί πρωτίστως η Αξιωματική Αντιπολίτευση ότι υπάρχει κρίσιμο ζήτημα, το πολίτευμα δεν λειτουργεί. Ο Πρωθυπουργός έθεσε εαυτόν εις αργίαν ή ανεργία, όπως θέλετε πάρτε το. 
Προσπαθεί να νομιμοποιηθεί από εκεί που δεν πρέπει. 
Αλλά και η Κοινοβουλευτική Ομάδα του ΠΑΣΟΚ τι κάνει; Δεν γνωρίζετε ότι εσείς θα πληρώσετε; Εδώ είστε και εδώ είμαστε. Είστε εκατόν πενήντα επτά. Στην επόμενη Βουλή αν από σας υπάρχουν εδώ οι πενήντα να μου γράψετε. Σας μιλώ με την πείρα εννέα συνεχών εκλογικών αναμετρήσεων. Γνωρίζω πολύ καλά πώς "πληρώνει" ο λαός. 
Επτά, λοιπόν, από σας πάρτε την ιστορική πρωτοβουλία και απαλλάξτε τη χώρα από κάποιον που δεν υπάρχει. Δεν έχω καμία διαφορά με το ΠΑΣΟΚ ούτε με τις αρχές του. Άλλωστε οι αρχές του ΠΑΣΟΚ κοινωνικοποιήθηκαν έγιναν αποδεκτές και από τη Νέα Δημοκρατία και από άλλα κόμματα. Πολλές αρχές του Κ.Κ.Ε. έγιναν δεκτές και από εμάς και από τη Νέα Δημοκρατία. Η Νέα Δημοκρατία επέβαλε την οικονομία της αγοράς, για να λέμε και τα από εδώ προς τα εκεί. Τα πράγματα έχουν ισοζυγίσει σε επίπεδο γενικό πολιτικό. 
Πάρτε λοιπόν τις αποφάσεις σας, αγαπητοί φίλοι της Κοινοβουλευτικής Ομάδας του ΠΑΣΟΚ. Η ευθύνη είναι δική σας. 
Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Χαϊτίδης έχει το λόγο. 
ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, αγαπητοί συνάδελφοι, το συζητούμενο νομοσχέδιο αποδεικνύει για μια ακόμα φορά ότι πράγματι δεν υπάρχει κυβέρνηση. Δεν υπάρχει ολοκληρωμένη στρατηγική και ολοκληρωμένο κυβερνητικό πρόγραμμα στους διάφορους κυβερνητικούς τομείς. Γι' αυτό και κάθε τόσο κατατίθενται τέτοιου είδους νομοσχέδια τα οποία έρχονται εκ των υστέρων να θεραπεύσουν πληγές και προβλήματα τα οποία ανακύπτουν από την έλλειψη ακριβώς ολοκληρωμένης κυβερνητικής πολιτικής. Και θεωρώ ότι μεταξύ εκείνων που εκτίθενται που πλήττονται χωρίς να μπορώ να αποδώσω προσωπική ευθύνη είναι και ορισμένοι Υπουργοί της Κυβερνήσεως, είναι εν προκειμένω ο παριστάμενος Υφυπουργός Οικονομικών ο οποίος γνωρίζει την προσωπική μου άποψη και εκτίμηση γι' αυτόν. Όμως όταν δεν υπάρχει κυβέρνηση, όταν δεν υπάρχει κατεύθυνση, όταν η Κυβέρνηση αυτή λειτουργεί και αποφασίζει με τον τρόπο με τον οποίο λειτουργεί και αποφασίζει, δηλαδή κάτω από την ασφυκτική κηδεμονία και κατεύθυνση ενός ανθρώπου, του Πρωθυπουργού, ο οποίος έχει τελευταία τα γνωστά προβλήματα, τότε είναι επόμενο να ερχόμαστε κάθε τόσο και να εκτίθενται οι Υπουργοί, χωρίς επαναλαμβάνω πολλές φορές να έχουν προσωπική ευθύνη, όπως εν προκειμένω, να έρχονται οι Υπουργοί με τέτοιου είδους εμβαλωματικά νομοσχέδια, να προσπαθούν να θεραπεύσουν πληγές οι οποίες έχουν ανοίξει στον κορμό της ελληνικής κοινωνίας και του ελληνικού κράτους. 
Λέει το νομοσχέδιο το οποίο συζητάμε με τίτλο "Τροποποίηση και συμπλήρωση των διατάξεων που αφορούν την επάρκεια των ιδίων κεφαλαίων..." ότι έρχεται να ενσωματώσει διάφορες διατάξεις οι οποίες προέρχονται από Κοινοτική οδηγία. Όμως βλέπω ότι το αντίστοιχο Ν/Σ έχει εγκριθεί από τη Βουλή το 1996. Γιατί, λοιπόν, τα όσα προβλέπονται στο νομοσχέδιο αυτό χρειάστηκαν πέντε χρόνια να εφαρμοστούν; Εάν είχαν εφαρμοστεί εγκαίρως, πριν από πέντε χρόνια, δεν θα είχαμε ορισμένα τεράστια προβλήματα τα οποία απασχολούν τον ελληνικό λαό που τον έπληξαν βαρύτατα, θανατηφόρα σε πολλές περιπτώσεις, όπως είναι η καταστροφή πολλών ανύποπτων συμπολιτών μας οι οποίοι έκαναν το λάθος απ' ό,τι φαίνεται να εμπιστευτούν το χρηματιστήριο το οποίο λειτούργησε τα τελευταία χρόνια όπως λειτούργησε. 
Και βλέπω ότι στη συγκεκριμένη περίπτωση -για να κάνω και συγκεκριμένες παρατηρήσεις- δεν υπάρχει καμία πρόνοια ώστε να ελεγχθεί τι συνέβη στο χρηματιστήριο, να αποδοθούν ευθύνες και γιατί όχι να καταβληθεί προσπάθεια κάποια χρήματα να επιστραφούν και να αποδοθούν στα θύματα του χρηματιστηρίου. Διότι αν ερευνηθεί, πολύ εύκολα θα προκύψει ποιοι ήταν αυτοί οι οποίοι με ανορθόδοξες μεθόδους, με παράνομες μεθόδους, πλούτισαν στο χρηματιστήριο. Και είναι γνωστό, ότι τα χρήματα αυτά δεν τα διέθεσαν ως όφειλαν εκ του νόμου για επενδύσεις στις επιχειρήσεις τους, αλλά με τα χρήματα αυτά απέκτησαν κινητές και ακίνητες περιουσίες, από τη ρευστοποίηση των οποίων μπορεί να προκύψει ένα προϊόν, με το οποιο στοιχειωδώς κάποιοι επενδυτές να μπορέσουν να αποζημιωθούν. 
Δεν βλέπω καμία τέτοια πρόνοια και για το μέγεθος του εγκλήματος επικαλούμαι ως παράδειγμα τα όσα απίστευτα προσφάτως, πριν από δυο τρεις ημέρες σε συνέντευξή του σε μεγάλης κυκλοφορίας εφημερίδα, δήλωσε τέως γενικός διευθυντής της Εμπορικής Τράπεζας, ο οποίος απεκάλυψε τον τρόπο με τον οποίο χρήματα που προέρχονται είτε από ασφαλιστικά ταμεία είτε από οργανισμούς του δημοσίου, διετίθεντο προκειμένου να παράσχουν μια πολιτική υποστήριξη στη Κυβέρνηση. Συγχρόνως όμως κατέστρεφαν, ζημίωσαν τους οργανισμούς, αλλά και τους επενδυτές. Δεν βλέπω λοιπόν καμία τέτοια πρόνοια και απορώ γιατί. Πιστεύω να έχουμε μια απάντηση.
Αναφέρεται το νομοσχέδιο στην ύδρευση και στην εξυπηρέτηση γενικότερα από πλευράς υδρεύσεως και αποχετεύσεως, της δεύτερης σε μέγεθος πόλεως και περιοχής, της συμπρωτεύουσας Θεσσαλονίκης. Αλλά βλέπω ότι είναι ένα νομοσχέδιο το οποίο και πάλι αποσπασματικά αναφέρεται σε ένα μέρος -και μάλιστα όχι ολοκληρωμένο- της διαχειρίσεως των υδάτων της περιοχής αυτής. Που είναι, κύριε Υπουργέ, η κυβερνητική πρόνοια -και όχι φυσικά η δική σας προσωπικά- για την εξασφάλιση υδάτων; Ντρέπομαι να θυμάμαι ότι όταν για πρώτη φορά πήγα στην Αλβανία το 1986 είδα να υπάρχουν διάσπαρτοι σε όλη τη χώρα ταμιευτήρες ομβρίων υδάτων. Αυτή η Αλβανία η τριτοκοσμική, είχε προβλέψει εκείνο το οποίο στην Ελλάδα άρχισε να εφαρμόζεται μετά το 1990 επί κυβερνήσεως Νέας Δημοκρατίας. Και ακόμη δεν υπάρχει κανένα σοβαρό πρόγραμμα ώστε τέτοιοι ταμιευτήρες οι οποίοι θα αποταμιεύουν και δεν θα επιτρέπουν την απώλεια του πολυτιμότατου βρόχινου νερού, αυτοί οι ταμιευτήρες να κατασκευάζονται με βάση ένα σοβαρό πρόγραμμα για το οποίο πιστεύω ότι, και από την Ευρωπαϊκή Ένωση θα μπορούσαμε να εξασφαλίσουμε σημαντικές πιστώσεις. Διότι σήμερα το νερό είναι ένα αγαθό πολυτιμότατο εν ανεπαρκεία και είναι γνωστό -το προβλέπουν διάφοροι ειδικοί αναλυτές- ότι στα επόμενα χρόνια θα αποτελέσει την κύρια αιτία πολέμων μεταξύ κρατών τα οποία καλούνται να συνεκμεταλλευτούν το νερό. Εκεί θα επέλθει η σύγκρουση.
Ήθελα επίσης να αναφερθώ σε μια τροπολογία η οποία κατετέθη από την Κυβέρνηση και η οποία αποτελεί μια απόδειξη παραδοχής ευθύνης της Κυβερνήσεως γι' αυτό και δεν τόλμησε να την ενσωματώσει στο νομοσχέδιο. Είναι η τροπολογία που αφορά τα χρέη δύο μόνο από τα πολλά κρατικά νοσοκομεία. Του Ωνασείου και του Νοσοκομείου Παπαγεωργίου. Η τροπολογία αυτή περιέχει τρία απαράδεκτα στοιχεία. Το ένα στοιχείο είναι ότι αναφέρει γενικώς και αορίστως έναν αριθμό χρέους χωρίς να το αποδεικνύει. Αναφέρει τριακόσια πενήντα πέντε (355.000.000.000) δισεκατομμύρια τα οποία με τον τρόπο που προβλέπεται να εξοφληθούν θα ανέλθουν στα πεντακόσια (500.000.000.000) δισεκατομμύρια.
Δεύτερον, δεν μας κατετέθη, ενώ ζητήθηκε στην αρμόδια επιτροπή, κανένα απολύτως αποδεικτικό στοιχείο και ανάλυση αυτών των χρεών, πού οφείλονται, πώς προήλθαν, από ποια αιτία και αν υπάρχει έλεγχος ότι είναι πραγματικά αυτά τα χρέη ή ενδεχομένως εικονικά.
Επίσης να τονίσω ότι ο τρόπος εξοφλήσεως είναι απαράδεκτος. Ξεκινάει η εξόφληση με δανεισμό από ιδιωτικές τράπεζες από το 2003 και τελειώνει ύστερα από τέσσερα χρόνια. Η Κυβέρνηση δηλαδή υποθηκεύει -και με ποιο δικαίωμα;- το μέλλον αυτής της χώρας, ναρκοθετεί τις επόμενες κυβερνήσεις, που είναι γνωστό ότι δεν θα είναι κυβερνήσεις του ΠΑ.ΣΟ.Κ., και τις χρεώνει με τα δικά της ανομήματα και τα αποτελέσματα της δικής της ανικανότητας.
Τέλος ήθελα να επισημάνω ότι τέτοια γεγονότα, όπως αυτή η ομολογία κατόπιν εορτής ενός τέτοιου τεράστιου χρέους, αποδεικνύει ότι ο περίφημος "πλεονασματικός" προϋπολογισμός του 2001 ήταν κάθε άλλο παρά πλεονασματικός. Διότι αν υπήρχε πλεόνασμα, θα έπρεπε σ' ένα ευνομούμενο, σοβαρό και αξιοπρεπές κράτος να είχε διατεθεί αμέσως για να καλυφθούν, αυτές οι οφειλές, τις οποίες τώρα ομολογείτε.
Ένα τελευταίο: Θέλω να επισημάνω την πλήρη αποτυχία του Ε.Σ.Υ., θέλω να επισημάνω ότι σε αυτά τα δύο ειδικά νοσοκομεία, το Ωνάσειο και το Νοσοκομείο Παπαγεωργίου, διεπράχθη έγκλημα. Διότι ενώ προέρχονται κυρίως από εισφορά της ιδιωτικής πρωτοβουλίας, ενώ ξεκίνησαν να λειτουργήσουν με κανόνες και κριτήρια ιδιωτικά, κρατικοποιήθηκαν με τρόπο πραξικοπηματικό. Σας υπενθυμίζω ότι το Νοσοκομείο Παπαγεωργίου είχε ξεκινήσει ως Νομικό Πρόσωπο Ιδιωτικού Δικαίου με ομοφωνία των τριακοσίων βουλευτών της Βουλής το 1992. Πραξικοπηματικά ανετράπη μετά την κατασκευή με νομοσχέδιο και αυτό το νοσοκομείο σήμερα εμφανίζεται να χρωστάει περίπου διακόσια δισεκατομμύρια δραχμές, ενώ ακόμη -και το ξέρετε, κύριε Σπυριούνη- δεν έχει αρχίσει η λειτουργία του ουσιαστικά, δεν έχει στελεχωθεί και δεν έχει ξεκινήσει να παρέχει τις πολύτιμες υπηρεσίες που καλείται να παράσχει στο λαό της Θεσσαλονίκης και όλης της Βόρειας Ελλάδος.
Αυτά όλα με κάθε καλή πίστη, επαναλαμβάνω και το τολμώ, γιατί εγώ δεν ασκώ, όπως και η Νέα Δημοκρατία, δομική αντιπολίτευση. Εκτιμώ τις προσπάθειες προσωπικά του παρισταμένου κυρίου Υφυπουργού, αλλά δεν εκτιμώ καθόλου το έργο και την ανυπαρξία ενός γενικότερου σχεδιασμού της Κυβερνήσεως και προσωπικά του κυρίου Πρωθυπουργού, που καλείται να απολογηθεί στον ελληνικό λαό. Και ο ελληνικός λαός βέβαια καλείται να εκτιμήσει τι καταστροφές έχει επιφέρει στη χώρα αυτή η Κυβέρνηση, καταστροφές οι οποίες θα τον ακολουθήσουν και τα επόμενα χρόνια, όταν με το καλό απομακρυνθεί η παρούσα Κυβέρνηση από την εξουσία.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Μιλτιάδης Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, οπωσδήποτε ένα νομοσχέδιο το οποίο έρχεται να καλύψει ένα τόσο ευρύ φάσμα διαφόρων θεμάτων, δεν μπορεί να συγκεντρώνει ακόμη και την καλόπιστη κριτική σε όλα τα θέματα τα οποία θίγει. Όμως ακόμη και αυτή η πανσπερμία διατάξεων διαφορετικού περιεχομένου μέσα σ' ένα νομοσχέδιο, δεν μπορώ να καταλάβω πώς υπάρχει. Θα μου πείτε: "Νέος είσαι σε αυτό το Κοινοβούλιο και δεν ξέρεις πώς τα πράγματα λειτουργούν". Ναι, ίσως είμαι νέος, αλλά δεν μπορώ να καταλάβω πώς υπάρχει αυτή η πανσπερμία διατάξεων, που ερχόμαστε να καλύψουμε σ' ένα νομοσχέδιο τόσες χιλιάδες διαφορετικές "τρύπες".
Ερχόμαστε να καλύψουμε "τρύπες" νομοσχεδίων που έχουμε ψηφίσει πριν από έξι μήνες! Είναι χαρακτηριστική η τροπολογία που κατατέθηκε σήμερα, που αφορά τις μονάδες οργάνωσης διαχείρισης του Γ' Κοινοτικού Πλαισίου Στήριξης.
΄Ερχεται το νομοσχέδιο παραμονές των Χριστουγέννων στην εκπνοή της προθεσμίας, πραγματικά τελευταίες ημέρες λειτουργίας της Βουλής, πριν τον προϋπολογισμό, για να ψηφισθεί ένα μοντέλο, το οποίο δεν έγινε αποδεκτό από την Ευρωπαϊκή 'Ενωση, ένα μοντέλο το οποίο κρίθηκε ανεπαρκές από την Ευρωπαϊκή 'Ενωση και το οποίο επί έξι μήνες προσπαθεί η Κυβέρνηση να βελτιώσει και καλά κάνει να το βελτιώσει, αλλά έχει καθυστερήσει την υλοποίηση του Γ' Κοινοτικού Πλαισίου Στήριξης δραματικά, με αποτέλεσμα όλες οι πιστώσεις να πηγαίνουν στο 2002, λες και το 2002 θα έχουμε φτιάξει όλους αυτούς τους μηχανισμούς απορρόφησης και οι πιστώσεις και του 2001 και του 2002 θα απορροφηθούν ως διά μαγείας όλες μαζί μέσα σ' ένα χρόνο. 
Νομίζω, ότι όλη αυτή η εικόνα που δίνουμε, είναι μια εικόνα προχειρότητας, είναι μία εικόνα μιας Κυβέρνησης που πραγματικά δεν ξέρει να νομοθετεί ή δεν νομοθετεί με στόχο το μέλλον, αλλά προσπαθεί να κάνει μία συντηρητική διαχείριση της καθημερινότητας που τελειώνει το μεσημέρι, γιατί το απόγευμα δημιουργούνται νέα προβλήματα, τα οποία πρέπει να καλύψουμε με καινούριες νομοθετικές ρυθμίσεις.
Ας έλθουμε στο κύριο κομμάτι του υπό συζήτηση νομοσχεδίου, το οποίο αφορά τη ρύθμιση θεμάτων που έχουν να κάνουν με το Χρηματιστήριο Αξιών Αθηνών. Δεν χρειάζεται να επαναλάβουμε ότι η κατρακύλα δεν έχει σταματημό, ότι οι ελπίδες τελείωσαν, ότι ακόμα και αυτή η αναμενόμενη αναβάθμιση και μετάταξη του Χρηματιστηρίου Αθηνών στις ώριμες αγορές έχει φέρει μία πτώση της τάξης του 20%-25% μέσα σε ένα μήνα, ότι σήμερα δεν στηρίζεται το χρηματιστήριο και δεν υπάρχει το ελληνικό χρηματιστήριο στο σχεδιασμό κανενός διεθνούς οργανισμού. Και αντ' αυτού τι βλεπουμε; Βλέπουμε έναν Πρόεδρο του Χρηματιστηρίου Αξιών Αθηνών, ο οποίος κάθε τρεις μήνες, κάθε μήνα, βγαίνει, κάνει μία συνέντευξη Τύπου, λέει τα πεπραγμένα του, λέει τι ωραία που τα έχει πάει, αντί να πάρει τη βαλίτσα του και να αρχίσει να γυρνάει τις χρηματαγορές του κόσμου και να πείσει πραγματικά ότι το Χρηματιστήριο Αξιών είναι μία σωστή και σοβαρή επένδυση, ότι πράγματι οι ξένοι θεσμικοί θα μπορούν να επενδύσουν τα χρήματά τους σε μία αγορά, η οποία έχει ελπίδες προοπτικής και ανάκαμψης. Όμως αυτές οι ελπίδες προοπτικής και ανάκαμψης δεν νομίζω ότι πραγματικά υπάρχουν, γιατί δεν ανταποκρίνονται στους ρυθμούς της οικονομίας. 
Είναι χαρακτηριστικό ότι το τελευταίο διάστημα όλο και περισσότερα πρωτοσέλιδα, ακόμη και φιλικών προς την Κυβέρνηση εφημερίδων, αναφέρονται στις μεγάλες τρύπες του προϋπολογισμού, στη μείωση της ανάπτυξης, σε όλα τα αρνητικά στοιχεία της οικονομίας. Είναι χαρακτηριστική η αρθρογραφία έγκριτων δημοσιογράφων του οικονομικού ρεπορτάζ, που μέχρι προχθές στήριζαν τον κ. Σημίτη και την Κυβέρνησή του ως τους πραγματικούς εκσυγχρονιστές της χώρας, και σήμερα τους απορρίπτουν, λέγοντας ότι πραγματικά αυτοί οι άνθρωποι δεν μπορούν να δουν την πραγματικότητα, ότι γεννάει η παρουσία τους στην Κυβέρνηση μόνο προβλήματα. 
Και δεν θα ήθελα εγώ να ασπασθώ πλήρως το ύφος της κριτικής τους, αλλά δεν μπορώ, παρά να επισημάνω ότι αυτούς που πριν από μερικά χρόνια χρησιμοποιούσε η Κυβέρνηση ως μοχλό προπαγάνδας, αυτούς τους οποίους χρησιμοποιούσε η Κυβέρνηση για να βγάλει την επονείδιστη αφίσα ότι με την Κυβέρνηση του ΠΑΣΟΚ το χρηματιστήριο ανεβαίνει, σήμερα αυτούς η ίδια Κυβέρνηση τους απορρίπτει και τους θεωρεί υπονομευτές της αναπτυξιακής πορείας της χώρας. 
Το νομοσχέδιο φέρνει ρυθμίσεις για τις ΕΠΕΥ. Οι ΕΠΕΥ είναι ένα φρούτο, το οποίο αναπτύχθηκε ραγδαία μέσα σ' ένα χρόνο. Αφειδώς δινόντουσαν οι άδειες λειτουργίας. Στην Επιτροπή Κεφαλαιαγοράς περνούσαν σωρηδόν οι εγκρίσεις, χωρίς πραγματικό έλεγχο φερεγγυότητας. Πού έχουμε καταλήξει σήμερα; Κάθε δεκαπέντε ημέρες και σε μία επαρχιακή πόλη σκάει κανόνι και μία ΕΠΕΥ, έρχονται οι επενδυτές και λένε "αυτά τα λίγα που μας είχαν μείνει, τα χάσαμε και αυτά". 
Όταν το επισημαίναμε, μας λέγανε ότι λαϊκίζουμε. Σήμερα που το υπενθυμίζουμε, μας λένε ότι υπονομεύουμε. Δεν μπορώ να καταλάβω ποια είναι η πραγματικότητα. 
Θα ήθελα΄, όμως, επανερχόμενος στην αναπτυξιακή πορεία της χώρας, να επισημάνω και κάτι το οποίο δεν το συζητήσαμε. 'Ισως δεν του δόθηκε ιδιαίτερο φως, δεν του δόθηκε ιδιαίτερη σημασία λόγω των πολιτικών εξελίξεων. Θα ήθελα να αναφερθώ στην αναβολή του ταξιδιού του Πρωθυπουργού στην Κίνα. Είναι ένα ταξίδι το οποίο έπρεπε να γίνει για την ανάπτυξη και το άνοιγμα των ελληνικών επιχειρήσεων στη μεγαλύτερη αγορά του κόσμου, ένα ταξίδι που έπρεπε να γίνει και είχε στόχο να γίνει για να βρουν οι 'Ελληνες επιχειρηματίες επιτέλους την κρατική υποστήριξη στην αναπτυξιακή τους πορεία. Είναι ένα ταξίδι που είχε στόχο την οικονομική ανάπτυξη της χώρας. 
Αναβλήθηκε γιατί; Αναβλήθηκε για μια συνεδρίαση του Εκτελεστικού Γραφείού που ασχολείτο μόνο με τα οργανωτικά ενός συνεδρίου, που θεωρείται ότι θα λύσει τα πολιτικά προβλήματα του ΠΑΣΟΚ; Νομίζω ότι είναι αστεία η δικαιολογία, ιδιαίτερα όταν αυτή η αναβολή έρχεται να γίνει για δεύτερη φορά και χωρίς βέβαια σοβαρό λόγο.
Τέλος, θα ήθελα να πω ότι θυμάμαι πολύ έντονα και τον παριστάμενο Υπουργό Οικονομικών, αλλά και τον Υπουργό Εθνικής Οικονομίας να λένε και να κομπάζουν από αυτό το Βήμα, ότι φέτος ψηφίσαμε τον πρώτο πλεονασματικό Προϋπολογισμό της χώρας. Και θα ήθελα να ήμουν ο πρώτος που θα σηκωνόταν επάνω και θα χειροκροτούσε πραγματικά τον πρώτο πλεονασματικό προϋπολογισμό της χώρας. 
'Όμως, έξι μήνες μετά έχω ψηφίσει ή καλούμαι να ψηφίσω ή καλούμαι να εγκρίνω την ανάληψη αφανών χρεών, τα οποία έρχονται το ένα μετά το άλλο. Πρώτα απ΄ όλα είδαμε την αναβολή του εξοπλιστικού προγράμματος, ένα πρόγραμμα το οποίο είχε ψηφιστεί πέρυσι τον Ιούλιο από το ΚΥΣΕΑ, το οποίο φέτος τον Μάρτιο αλλάζει και γιατί; Γιατί δεν υπάρχει χρήμα. Λες και δεν είχαμε προβλέψει στον προϋπολογισμό αυτές τις δαπάνες.
Στη συνέχεια, θα ήθελα να πω ότι εκδίδονται προμέτοχα αναφανδόν, για να καλύψουν όλα τα δημόσια ελλείματα, αυτά τα οποία δεν έχουν καταγραφεί στον κρατικό προϋπολογισμό. 
Και τώρα έρχεται αυτό το περίφημο ΕΣΥ να φορτώσει με άλλα τριακόσια πενήντα πέντε δισεκατομμύρια, πεντακόσια ισχυρίζεται η Νέα Δημοκρατία, με τον τρόπο εξόφλησης τους, τον ελληνικό λαό, τα οποία ποιος θα κληθεί να καλύψει; Η επόμενη κυβέρνηση, γιατί αυτή η Κυβέρνηση αδυνατεί να τα καλύψει. Είναι χρέη που δημιούργησε, είναι δικά της παιδιά και τα μεταθέτει στην επόμενη κυβέρνηση. 
'Όμως αυτή η λογική της μετάθεσης των χρεών και της υποθήκευσης του μέλλοντος δεν μπορεί να συνεχιστεί επ' αόριστον. Με κάθε νομοσχέδιο που εισάγεται σ' αυτήν τη Βουλή, δημιουργούνται δυο πράγματα: είτε δημιουργούνται νέες υποχρεώσεις για το δημόσιο που πρέπει να τις καλύψει, είτε δημιουργούνται νέες θέσεις εργασίας.
Νομίζω ότι αυτή η λογική δείχνει ότι αυτή η Κυβέρνηση διαχειρίζεται απλώς την καθημερινότητα, μεταθέτει τα αιχμηρά προβλήματα στο μέλλον και προσπαθεί να κάνει λαϊκιστική πολιτική, προσλαμβάνοντας δικούς της σε διάφορες θέσεις, ώστε να καλύψει το εκλογικό της έλλειμμα. Είμαι βέβαιος ότι δεν θα το καταφέρει και γι' αυτό το λόγο καταψηφίζω το νομοσχέδιο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κύριοι συνάδελφοι, συζητώντας τόσο τακτικά οικονομικά νομοσχέδια, αλλά ιδιαίτερα αυτήν την εποχή, που παρακολουθούμε πραγματικά την κατάσταση στην κοινωνία μας, βλέπουμε ότι η οικονομία βρίσκεται σε τραγικό επίπεδο. Παρακολουθούμε την κοινωνία να στενάζει και δημιουργούνται τέτοια φαινόμενα, που αύριο θα δημιουργήσουν τεράστιες -πιστεύω- κοινωνικές πιέσεις.
Ερχόμαστε σε αυτό το νομοσχέδιο να ενσωματώσουμε μία οδηγία της Ευρωπαϊκής Ένωσης, την 9831, με καθυστέρηση βέβαια τριών ετών, διευκολύνοντας κατά κάποιο τρόπο τα πιστωτικά ιδρύματα. Καλώς, δεν λέμε όχι.
Όμως αυτήν τη στιγμή δεν παρακολουθεί η Κυβέρνηση το μεγάλο πρόβλημα που δημιουργούν τα πιστωτικά ιδρύματα τόσο με την υπόθεση των πανωτοκίων, που δεν λύνονται, αλλά κυρίως αν διαβάσει σήμερα κανείς τον Τύπο θα δει, ότι τα καταναλωτικά δάνεια αυξήθηκαν κατά 51,9%, κύριε Υπουργέ. Τα καταναλωτικά δάνεια, τα οποία αν προσέξει κανείς με τις πιστωτικές κάρτες τι ληστρικό επιτόκιο έχουν, θα δει ότι η Κυβέρνηση δεν υπονομεύει μόνο το μέλλον της χώρας αλλά δίνει και το παράδειγμα να υπονομεύουν το μέλλον τους και οι Έλληνες πολίτες.
Γιατί είναι πραγματικά δραματική η κατάσταση, μια κατάσταση που έχει δημιουργηθεί από την οικονομική πολιτική της Κυβέρνησης, αλλά και ιδιαίτερα από την εγκληματική συμπεριφορά της στο θέμα του χρηματιστηρίου. Αποταμιεύσεις ετών φτωχών Ελλήνων έγιναν με επεμβάσεις της Κυβέρνησης λεία ορισμένων οι οποίοι τα ενθυλάκωσαν και δεν τα χρησιμοποίησαν, όπως είναι ο προορισμός των χρημάτων του χρηματιστηρίου, ουσιαστικά για επενδύσεις. Είναι ένα θλιβερό θέμα που τόσες φορές ελέχθη, αλλά και όσες φορές και αν λεχθεί ακόμη δεν θα μπορέσει να επουλώσει τις πληγές που δημιούργησε στην ελληνική κοινωνία το πρόβλημα, το έγκλημα μάλλον, του χρηματιστηρίου.
Όμως ας ασχοληθώ με το δεύτερο μέρος του νομοσχεδίου που είναι η ρύθμιση. Δεν ξέρω πώς θα την ονομάσουν. Αποκρατικοποίηση; Αποκρατικοποίηση δεν είναι, αφού το κράτος συνεχίζει να είναι και στη διαχείριση. Ιδιωτικοποίηση; Προς Θεού, σε καμία περίπτωση δεν είναι. Αυτός ο όρος "μετοχοποίηση" θα έλεγε κανείς ότι ίσως ταιριάζει και εδώ, μια μετοχοποίηση, όμως, η οποία δεν έχει σαν αποτέλεσμα κανένα κέρδος ούτε για την οικονομία ούτε για την εξυπηρέτηση του πολίτη, αλλά μία μετοχοποίηση που το μοναδικό κέρδος που θα έχει ενδεχομένως είναι να εισπράξει κάποια χρήματα το δημόσιο για να καλύψει μια "μαύρη τρύπα".
Θα ήθελα κατ' αρχήν να πω στους αγαπητούς φίλους του ΠΑΣΟΚ -βεβαίως ο κύριος Υπουργός δεν ακούει και θα ήταν καλό, κύριε Υπουργέ, να ακούσετε λίγο τι σημαίνει "αποκρατικοποίηση" και επιτέλους τι κάνετε με αυτόν τον τρόπο που οδηγείτε τις ΔΕΚΟ στη μετοχοποίηση- ότι η αποκρατικοποίηση έχει ένα στόχο: Να απομακρύνει το κράτος από την επιχειρηματική δραστηριότητα, που έχει αποδειχθεί στην πορεία όλων αυτών των προηγούμενων δεκαετιών ότι είναι κακός επιχειρηματίας, δεν μπορεί να αποδώσει σαν επιχειρηματίας. Επομένως οι επιχειρηματικές δραστηριότητες του κράτους πρέπει να δοθούν στην ιδιωτική πρωτοβουλία και το κράτος πρέπει να απομακρυνθεί από αυτές. Αυτό, λοιπόν, σημαίνει αποκρατικοποίηση. 
Δεν σημαίνει αποκρατικοποίηση ότι ένα μικρό μερίδιο μετοχών το βάζουμε στο χρηματιστήριο, εισπράττουμε τα χρήματα, καλύπτουμε "μαύρες τρύπες" και αφήνουμε τη νομενκλατούρα μας, τη διοίκηση την κομματική, τη διορισμένη, να διευθύνει με τις εντολές των Υπουργών. Και φυσικά αυτό το θέλει και η διαπλοκή, διότι έτσι δημιουργείται η διαπλοκή και έτσι η διαπλοκή θα πιέζει και θα επιμένει να μην γίνουν οι αποκρατικοποιήσεις. Άρα, λοιπόν, εδώ τι κάνουμε στην ΕΥΑΘ; Ακούστηκε -χαίρομαι για την ευαισθησία, δεν είμαι εγώ αυτός που έχω λιγότερη ευαισθησία- για το κοινωνικό αγαθό, το νερό. Βεβαίως είναι κοινωνικό αγαθό και βεβαίως το νερό αυτό σαν κοινωνικό αγαθό δεν θίγεται από την αποκρατικοποίηση της όποιας ΕΥΑΘ ή ΕΥΔΑΠ ή όπως αλλιώς θέλουμε να την πούμε, όταν ουσιαστικά η "ΕΥΑΘ Παγίων" είναι εκείνη η οποία έχει και το δίκτυο και τα περιουσιακά στοιχεία αλλά και την άδεια για να δίνει για οποιεσδήποτε πηγές, για οποιοδήποτε νερό πρόκειται να πάρει καινούριο. Δεν μπορεί να το πάρει η "ΕΥΑΘ Α.Ε."
Θα πρέπει η ΕΥΑΘ Παγίων, δηλαδή ουσιαστικά το κράτος, να δώσει την άδειά του για να γίνουν οι επεκτάσεις, για να γίνει οτιδήποτε άλλο. Επομένως το πολύτιμο αυτό κοινωνικό αγαθό προστατεύεται και παραμένει ουσιαστικά στο κράτος. 
Τι δίνετε και τι πρέπει να δώσουμε στην "ΕΥΑΘ Α.Ε."; Την επιχειρηματική δραστηριότητα και θα σας πω γιατί. Όταν είναι η επιχειρηματική δραστηριότητα στο κράτος και το βράδυ σπάει ο σωλήνας στην Τσιμισκή ή στην Εγνατία, χιλιάδες κυβικά χύνονται στο δρόμο και περιμένουμε την άλλη μέρα το πρωί να αρχίσουν οι επισκευές και οι διορθώσεις. Αν υπάρχει επιχειρηματίας μάνατζερ, κάθε σταγόνα νερού που χύνεται σημαίνει γι' αυτόν χρήμα και δεν θα το αφήσει. Θα ξυπνήσει τη νύχτα, θα φτιάξει συνεργείο ούτως ώστε να παρεμποδίσει να χυθούν αυτά τα κυβικά. Σας είπα ένα παράδειγμα, αλλά είναι και άλλα πολλά ακόμη. 
Η διαχείριση, λοιπόν, του ιδιώτη μάνατζερ μπορεί να είναι αποτελεσματική, του κράτους δεν μπορεί να είναι. Γι' αυτό αν θέλατε πραγματικά να κάνετε αποκρατικοποίηση, τότε έπρεπε να απομακρύνετε το κράτος τελείως από την ΕΥΑΘ Α.Ε. Και επειδή θα πρέπει και η διαχείριση αυτή να ελέγχεται, ίσως στο μεταβατικό στάδιο το αρχικό, μπορεί κάλλιστα ικανοποιώντας και την τοπική κοινωνία, η οποία έχει εκφρασθεί ομόφωνα -ομόφωνα εκφράστηκε το νομαρχιακό συμβούλιο, ομόφωνα το δημοτικό συμβούλιο, ομόφωνα η Τοπική Ένωση Δήμων και Κοινοτήτων, ομόφωνα το συντονιστικό όργανο με την προεδρία του εργατικού κέντρου- να αναλάβει τη διαχείριση του νερού η Τοπική Αυτοδιοίκηση. 
Βεβαίως σε καμία περίπτωση δεν θα συμφωνούσαμε να φύγει από το κράτος και να πάει στην Τοπική Αυτοδιοίκηση και να συνεχίζεται το ίδιο καθεστώς. Όμως, θα μπορούσε η τοπική αυτοδιοίκηση να διατηρήσει το 51%, να δώσει ένα πακέτο μετοχών σ' ένα στρατηγικό επενδυτή, ο οποίος θα αναλάμβανε και το μάνατζμεντ για να έχει αποτελεσματική διοίκηση, και το υπόλοιπο 25% ή 30% να το διαχύσει στο χρηματιστήριο, ούτως ώστε αυτή η επιχείρηση να λειτουργεί αποτελεσματικά. Διαχείριση με ιδιώτη μάνατζερ μόνο έτσι μπορεί να γίνει, αλλιώς τι κάνουμε; 
Αυτά τα δύο πράγματα αποτελούν είτε επιθυμία είτε δεσμεύσεις της Κυβέρνησης. Αυτό, όμως, που βλέπουμε σαν αποτέλεσμα απ' όλες τις μετοχοποιήσεις ποιο είναι; Να συντηρούμε τη διαπλοκή και να έχουμε ικανοποιημένη τη νομενκλατούρα μας διορισμένη σε αυτές τις επιχειρήσεις τις οποίες κάνουμε. Με τη μετοχοποίηση υποτίθεται ότι αποκτούν λίγο μεγαλύτερη ευελιξία και λίγο μεγαλύτερη δυνατότητα για ρεμούλες και μίζες, τις οποίες κάνει η διαπλοκή και οι κομματικά διορισμένοι άνθρωποι της νομενκλατούρας. 
Έτσι, δεν γίνεται αποκρατικοποίηση, έτσι δεν γίνονται αποτελεσματικές οι επιχειρήσεις, έτσι δεν λειτουργεί, κύριε Υπουργέ, η οικονομία με άμεσο αποτέλεσμα να έχουμε τη δραματική κατάσταση που αντιμετωπίζουμε σήμερα. 
Γιατί, κύριε Υπουργέ, δίνετε την αίσθηση σαν Κυβέρνηση ότι έχετε χρεοκοπήσει την οικονομία, διότι αυτήν τη στιγμή υπάρχει ένα μεγάλο αφανές χρέος το οποίο λίγο-λίγο το βλέπουμε, αλλά είναι και πολλά άλλα, τα οποία δεν χρειάζεται να τα δούμε, αλλά τα βλέπουμε γραμμένα στους νόμους. 
Μόνο στο Υπουργείο Ανάπτυξης υπάρχουν τεσσεράμισι τρισεκατομμύρια αποδεκτά από την Κυβέρνηση με νόμους, αλλά δεν είναι περασμένα στο δημόσιο χρέος. Φυσικά αν θα ελέγξουμε ευρύτερα στο δημόσιο, θα βρούμε, όπως εγώ υπολογίζω, γύρω στα δεκαπέντε τρισεκατομμύρια που είναι αφανές χρέος, που δεν είναι περασμένο στο δημόσιο χρέος, και που φυσικά αν έρθει μία άλλη κυβέρνηση μ' ένα νοικοκύρη λογιστή -δεν εννοώ ότι δεν είστε νοικοκύρης, αλλά θέλετε να τα κρύβετε αυτά, δεν μπορείτε να τα βγάλετε- αυτά εδώ θα πρέπει να μπουν στο δημόσιο χρέος. 
Και φανταστείτε, με αυτήν την κατάσταση της οικονομίας, ότι έχουμε σήμερα την προσπάθεια να μειώσουμε το χρέος από 103% με 104% του ΑΕΠ στο 97% με 98% που είναι ο στόχος. Πώς; Αφήνοντας πάλι αφανές χρέος ή, όπως χαρακτηριστικά λέει η τροπολογία που έγινε το άρθρο 31, μεταχρονολογώντας τα χρέη. Για χρέη παλιά -δηλαδή τριακόσια πενήντα τρισεκατομμύρια από τα νοσοκομεία- να αρχίσουν οι δόσεις εξόφλησης τον Αύγουστο του 2003. Με άλλα λόγια, από τώρα η επόμενη κυβέρνηση φορτώνεται με τα χρέη που εσείς δημιουργήσατε, που αυτή η Κυβέρνηση με την αλλοπρόσαλλη οικονομική πολιτική της δημιουργεί. 
Ευχαριστώ για την ανοχή, κύριε Πρόεδρε. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, ολοκληρώθηκε ο κύκλος των πρωτολογιών.
Θα παρακαλέσω τον Υφυπουργό των Οικονομικών κ. Γεώργιο Δρυ να πάρει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, κατ' αρχήν σας ευχαριστώ για τις παρατηρήσεις που κάνατε στο νομοσχέδιο. Νομίζω ότι όλες οι πλευρές, από διαφορετική βεβαίως σκοπιά, συνέτειναν στη βελτίωση του νομοσχεδίου.
Το νομοσχέδιο αυτό αποτελείται από τρία τμήματα. Το πρώτο αφορά την επάρκεια των ιδίων κεφαλαίων των εταιριών επενδύσεων και των πιστωτικών ιδρυμάτων και αυτό πραγματοποιείται με την ενσωμάτωση στην ελληνική νομοθεσία της κοινοτικής οδηγίας 98/31 του Ευρωπαϊκού Κοινοβουλίου. Το δεύτερο αναφέρεται στη μετοχοποίηση της Εταιρίας Ύδρευσης-Αποχέτευσης Θεσσαλονίκης και το τρίτο μέρος του νομοσχεδίου αφορά τις τροπολογίες.
Θα αναφερθώ σύντομα και στις τρεις ενότητες του νομοσχεδίου.
Η οδηγία αυτή είναι σχετικά πρόσφατη. Αποτελεί ένα μέρος του σχεδίου εργασίας για την προσαρμογή των οδηγιών του χρηματοπιστωτικού τομέα στις συνεχώς μεταβαλλόμενες συνθήκες των ευρωπαϊκών χρηματαγορών και κεφαλαιαγορών, που έχουν συντελεστεί τα τελευταία χρόνια.
Σήμερα στην Ευρωπαϊκή Ένωση συζητούνται και άλλες σημαντικές οδηγίες, οι οποίες αφορούν: Πρώτον τη σύγκλιση των προϋποθέσεων και των όρων εισαγωγής των τίτλων, μετοχών ή ομολόγων, εταιριών σε κοινοτικά χρηματιστήρια, καθώς και των προϊόντων, που είναι αντικείμενο διαπραγμάτευσης σε κοινοτικά χρηματιστήρια παραγώγων, με έμφαση στα θέματα πληρωμής, εκκαθάρισης και διακανονισμού των συναλλαγών.
Δεύτερον, στην πρόληψη της εκμετάλλευσης εμπιστευτικών πληροφοριών και χειραγώγησης της αγοράς.
Τρίτον, στην ενίσχυση της εποπτείας των μεγάλων χρηματοπιστωτικών ομίλων.
Τέταρτον, στη ρύθμιση των συναλλαγών εξ αποστάσεως στο χρηματοπιστωτικό τομέα.
Πέμπτον, στη σύγκλιση των διαδικασιών πληρωμής και εκκαθάρισης συναλλαγών.
Η ευρωπαϊκή ολοκλήρωση, όπως κατανοείτε, οδηγεί προφανώς στην υιοθέτηση ενιαίων κανόνων λειτουργίας των χρηματιστηρίων, ενώ βρισκόμαστε στο τελευταίο στάδιο για νέες οδηγίες, όπως θα είναι η εξαγορά εισηγμένων επιχειρήσεων, η τροποποίηση της νομοθεσίας για τους οργανισμούς συλλογικών επενδύσεων σε κινητές αξίες και η επικαιροποίηση της νομοθεσίας για την πρόληψη και καταστολή της νομιμοποίησης εσόδων από εγκληματικές δραστηριότητες, όπως π.χ. το ξέπλυμα μαύρου χρήματος.
Επιχειρώντας, λοιπόν, να εκτιμήσουμε τις επιπτώσεις ολόκληρου του πλέγματος των αλλαγών στην ευρωπαϊκή, αλλά και ειδικότερα στην ελληνική κεφαλαιαγορά, μπορούμε να πούμε ότι με τη θεσμοθέτηση των οδηγιών αυτών θα οδηγηθούμε σταδιακά στην αναβάθμιση και τον εκσυγχρονισμό του χρηματοπιστωτικού τομέα, προκειμένου όλες οι κοινοτικές κεφαλαιαγορές να βελτιώσουν τη θέση τους στον παγκόσμιο ανταγωνισμό.
Βεβαίως τα ανωτέρω δεν προκύπτουν αυτόματα από την απλή αλλαγή του νομοθετικού πλαισίου, όμως απαιτείται μια συντονισμένη και συνεχής προσπάθεια των κοινοτικών χωρών σε δύο επίπεδα. Στο κυβερνητικό επίπεδο με τη εξασφάλιση ευνοϊκότερου οικονομικού κλίματος, με κατάλληλο φορολογικό καθεστώς και με ταχεία οικονομική ανάπτυξη, ώστε να μπορέσει και η κεφαλαιαγορά να αναπτυχθεί αποτελεσματικά. Στο επίπεδο των φορέων εποπτείας, που στην Ελλάδα είναι η Τράπεζα της Ελλάδος, η Επιτροπή Κεφαλαιαγοράς και το Υπουργείο Ανάπτυξης, που εκσυγχρονίζουν και εντατικοποιούν τις διαδικασίες των εποπτευομένων τραπεζών, ΕΠΕΥ, ΑΕΔΑΚ, τις Εταιρίες Επενδύσεων Χαρτοφυλακείου και ασφαλιστικές εταιρίες, έτσι ώστε να εξασφαλίζεται η ασφαλής και με χαμηλό κόστος παροχή υπηρεσιών, η σταθερότητα της αγοράς, η εξασφάλιση συμφερόντων των καταθετών, των επενδυτών, των ασφαλισμένων και εν γένει η εδραίωση της εμπιστοσύνης του κοινού στην εύρυθμη λειτουργία της αγοράς.
Κύριοι συνάδελφοι, οι διατάξεις του σχεδίου νόμου για την ενσωμάτωση στην ελληνική νομοθεσία της οδηγίας 98/31 του Ευρωπαϊκού Κοινοβουλίου αντανακλούν τις σημαντικές αλλαγές που επήλθαν στο χρηματοπιστωτικό τομέα τα τελευταία έτη ιδίως σε σχέση με τα τεχνικά ζητήματα της επάρκειας των ιδίων κεφαλαίων των ΕΠΕΥ και των πιστωτικών ιδρυμάτων.
Η πρώτη αλλαγή αφορά στην επέκταση της έννοιας του "χαρτοφυλακίου συναλλαγών" και στις θέσεις επί εμπορευμάτων ή σε παράγωγα αυτών, οι οποίες κατέχονται για συναλλαγματικούς σκοπούς και υπόκεινται κυρίως σε κινδύνους της αγοράς. Έτσι ολοκληρώνεται η οδηγία 89/647 της Ευρωπαϊκής Οικονομικής Κοινότητας σχετικά με το συντελεστή φερεγγυότητας των πιστωτικών ιδρυμάτων, που δεν περιελάμβανε τις ΕΠΕΥ, η οποία όμως δεν ελάμβανε υπόψη με επάρκεια και ακρίβεια τους κινδύνους της αγοράς που έχουν οι θέσεις αυτές. 
Η Επιτροπή της Ευρωπαϊκής Ένωσης έχει παρατηρήσει διάπραξη σοβαρών απατών από ορισμένους συναλλασσόμενους σε προθεσμιακές συμβάσεις εμπορευμάτων και ελπίζει ότι με τις νέες διατάξεις της οδηγίας 98/31 του Ευρωπαϊκού Κοινοβουλίου θα μειωθούν οι κίνδυνοι αυτοί. Η οδηγία αυτή εισάγει επίσης τη δυνατότητα των πιστωτικών ιδρυμάτων και των ΕΠΕΥ να εφαρμόζουν πολύπλοκα εσωτερικά μοντέλα επεξεργασμένα και εγκεκριμένα από τις αρμόδιες αρχές για τον υπολογισμό των κεφαλαιακών απαιτήσεων μέσα βέβαια στα πλαίσια της τυποποιημένης μεθόδου υπολογισμού κεφαλαιακών απαιτήσεων για τους κινδύνους της αγοράς που αναλαμβάνουν τα πιστωτικά ιδρύματα, οι ΕΠΕΥ σύμφωνα με την οδηγία 93/6 της Ευρωπαϊκής Οικονομικής Κοινότητας. 
Με τον τρόπο αυτόν αξιοποιούνται οι νέες τεχνικές βελτίωσης που προσφέρουν τα αναβαθμισμένα λογιστικά συστήματα και επειδή είναι δυνατόν ο υπολογισμός με τα εσωτερικά μοντέλα να καταλήξει σε χαμηλότερα απαιτούμενα κεφάλαια από τη μέθοδο υπολογισμού της οδηγίας 93/6 της Ευρωπαϊκής Οικονομικής Κοινότητας για ιδρύματα τρίτων χωρών, προβλέπεται η παρούσα ρύθμιση ώστε να εξασφαλιστούν ίσοι όροι ανταγωνισμού μεταξύ των κοινοτικών τραπεζών και των ΕΠΕΥ και αυτών των τρίτων χωρών που λειτουργούν ή όχι στην Ευρωπαϊκή Κοινότητα.
Τέλος, προβλέπεται ότι οι θέσεις σε χρυσό ή σε παράγωγα του χρυσού να θεωρούνται για τον υπολογισμό της επάρκειας των κεφαλαίων ως θέσεις σε συνάλλαγμα, δηλαδή σε ξένο νόμισμα. 
Επίσης, με το προτεινόμενο σχέδιο νόμου δημιουργούμε τις προϋποθέσεις για τη συγχώνευση των Χρηματιστηρίων Αξιών Αθηνών και του Χρηματιστηρίου Παραγώγων Αθηνών προκειμένου να αυξηθεί το ειδικό βάρος της μητρικής εταιρείας "Ελληνικά Χρηματιστήρια Α.Ε." εν όψει των μεγάλων ανακατατάξεων και συγχωνεύσεων που πραγματοποιούνται όχι μόνο στην Ευρωπαϊκή 'Ένωση, αλλά σε ολόκληρο τον κόσμο. 
Κυρίες και κύριοι συνάδελφοι, έρχομαι τώρα στο δεύτερο μέρος του σχεδίου νόμου. Η Κυβέρνηση ακολουθώντας το πετυχημένο παράδειγμα της Ελληνικής Εταιρείας Ύδρευσης, Αποχέτευσης Πρωτευούσης Α.Ε. προχωρά στην αναδιοργάνωση της Επιχείρησης Ύδρευσης, Αποχέτευσης Θεσσαλονίκης Α.Ε. με σκοπό τη βελτίωση των προσφερόμενων απ' αυτήν υπηρεσιών προκειμένου να ανταπεξέλθει με τον πλέον ικανοποιητικό τρόπο στις ανάγκες των καταναλωτών και των χρηστών που εξυπηρετεί. 
Για την επίτευξη του στόχου αυτού διευρύνεται ο σκοπός της εταιρείας και οι δραστηριότητες που δύναται να ασκεί είτε μόνη της είτε μέσω συμμετοχής σε άλλες εταιρείες ή κοινοπραξίες είτε τέλος μέσω της συστάσεως θυγατρικών εταιρειών, ώστε να μπορέσει να λειτουργήσει ανταγωνιστικά στο ευρύτερο οικονομικό περιβάλλον, όπου βεβαίως η Θεσσαλονίκη μπορεί να παίξει τώρα. 
Σύμφωνα, λοιπόν, με το σχέδιο νόμου πρώτον αναδιαρθρώνονται τα ίδια κεφάλαια της εταιρείας και καθίσταται δυνατή η εισαγωγή ιδιωτικών κεφαλαίων στην εταιρεία μέσω της εισαγωγής της στο Χρηματιστήριο Αξιών Αθηνών. Επίσης, ορίζεται ρητά ότι το δημόσιο θα διατηρήσει το 51% των μετοχών της "ΕΥΑΘ Α.Ε." ώστε να διατηρήσει η εταιρεία αυτή το δημόσιο χαρακτήρα της. Αυτό είναι σαφές. 
Το δεύτερο σημείο αφορά στη συλλογή του ύδατος, το οποίο είναι κοινωνικό αγαθό και την ευθύνη του οποίου διατηρεί το ελληνικό δημόσιο, το οποίο έχει την ευθύνη για τη μελέτη και την κατασκευή των απαραίτητων έργων ώστε να διαθέτει τις αναγκαίες για την ύδρευση ποσότητες ύδατος στην "ΕΥΑΘ Α.Ε." 
Τρίτον, ιδρύεται ένα νομικό πρόσωπο δημοσίου δικαίου, η ΕΥΑΘ Παγίων, στην ιδιοκτησία του οποίου περιέρχονται όλα τα ακίνητα περιουσιακά στοιχεία και τα πάγια της "ΕΥΑΘ Α.Ε." ώστε να παραμένουν αυτά στην απόλυτη ιδιοκτησία του ελληνικού δημοσίου.
Στα πάγια αυτά στοιχεία περιλαμβάνονται τα περισσότερα από τα "λειτουργικά" περιουσιακά στοιχεία της "ΕΥΑΘ Α.Ε.", όπως έργα υποδομής, δεξαμενές, κεντρικοί αγωγοί, αλλά και τα δίκτυα ύδρευσης και αποχέτευσης.
Επίσης, παραχωρούνται τα δικαιώματα του δημοσίου επί των πηγών που χρησιμοποιούνται για την ύδρευση της εκάστοτε περιοχής δραστηριότητος της "ΕΥΑΘ Α.Ε."
Ρυθμίζονται επίσης θέματα που αφορούν τον τρόπο μεταβίβασης ακινήτων επί των οποίων πραγματοποιούνται έργα και στον τρόπο υπολογισμού των αποσβέσεων εκ μέρους της "ΕΥΑΘ Α.Ε.", ούτως ώστε να μη δημιουργούνται αντικίνητρα για την υλοποίηση των έργων αυτών.
Τα της οργανώσεως και διοικήσεως του ως άνω νομικού προσώπου, ρυθμίζονται επίσης σε ειδικά άρθρα του ιδίου αυτού σχεδίου νόμου, όπου παρέχεται και η δυνατότητα έκδοσης υπουργικής αποφάσεως, προκειμένου να προσδιοριστούν τυχόν ειδικότερα θέματα και λεπτομέρειες για την οργάνωση και τη λειτουργία του.
Τέταρτον, το δημόσιο διατηρεί την αρμοδιότητα καθορισμού των τιμολογίων -το τονίζω αυτό το πράγμα- τα οποία θα καθορίζονται ανά πενταετία, ώστε να εξασφαλίζεται η ομαλή αναπτυξιακή πορεία της επιχείρησης. Αφ' ενός μεν να προστατεύονται οι καταναλωτές από υπερβολικές αυξήσεις και αφ' ετέρου να είναι επιτρεπτή η υλοποίηση της επενδυτικής πολιτικής της ΕΥΑΘ Α.Ε. που θα αποβαίνει πάντοτε προς όφελος των καταναλωτών της Θεσσαλονίκης.
Επίσης, στο σχέδιο νόμου, ρυθμίζονται διάφορα οργανωτικά θέματα της "ΕΥΑΘ Α.Ε." και της ΕΥΑΘ Παγίων, στα οποία θα αναφερθώ τώρα πάρα πολύ σύντομα για τη δική σας πληρέστερη ενημέρωση.
Συγκεκριμένα, ρυθμίζονται θέματα σχετικά με την κατάρτιση του καταστατικού της εταιρείας και του τρόπου με τον οποίο το καταστατικό αυτό θα τροποποιείται στο μέλλον, όπως και θέματα που αφορούν την εκπόνηση μελετών στην ανάθεση έργων και προμηθειών και τη σύναψη συμβάσεων παροχής υπηρεσιών. 
Διατηρείται η συμμετοχή στα όργανα της εταιρείας εκπροσώπων των εργαζομένων και του εκπροσώπου των κοινωνικών φορέων, σύμφωνα με τις εκάστοτε διατάξεις που ισχύουν για τις δημόσιες επιχειρήσεις κοινής ωφέλειας τις ΔΕΚΟ.
Επίσης, διασφαλίζεται η συνεχής και καθολική παροχή υπηρεσιών προς τους καταναλωτές και τους χρήστες με την απαγόρευση εκποίησης, εκμίσθωσης, παραχώρησης κατά χρήση ή σύστασης εμπραγμάτων δικαιωμάτων επί των περιουσιακών στοιχείων που χρησιμοποιούνται για την επίτευξη του σκοπού της εταιρείας. Προσδιορίζονται επακριβώς οι δραστηριότητες που δεν μπορεί να αναλάβει η "ΕΥΑΘ Α.Ε." ώστε ποτέ να μην τίθεται σε κίνδυνο η βασική της αποστολή.
Για το λόγο αυτό, προβλέπεται ότι η πραγματοποίηση επενδύσεων σε επιχειρήσεις και εταιρείες που συμμετέχει η "ΕΥΑΘ Α.Ε.", η χορήγηση δανείων σ' αυτές, καθώς και η παροχή εγγυήσεων υπέρ αυτών προς τρίτους, επιτρέπεται μόνο εφόσον δεν επηρεάζεται αρνητικά η δυνατότητα της εταιρείας να χρηματοδοτεί τις τρέχουσες , αλλά και μελλοντικές υποχρεώσεις της. 
Κυρίες και κύριοι συνάδελφοι, προβλέπεται επίσης η δυνατότητα μεταφοράς του προσωπικού της "ΕΥΑΘ Α.Ε." σε θυγατρικές αυτής εταιρείες, προκειμένου να διευκολυνθεί η ανάπτυξη των εν γένει δραστηριοτήτων της "ΕΥΑΘ Α.Ε." και των θυγατρικών της. Εδώ -και απαντώ σε δύο ζητήματα τα οποία ετέθησαν από συναδέλφους- τίθενται δύο προϋποθέσεις, οι οποίες διασφαλίζουν πλήρως τα συμφέροντα των εργαζομένων.
Πρώτον, δεν πρέπει να τίθεται σε κίνδυνο η βασική δραστηριότητα της "ΕΥΑΘ Α.Ε." που είναι η παροχή υπηρεσιών ύδρευσης και αποχέτευσης στην περιοχή Θεσσαλονίκης και δεύτερον, η μεταφορά προσωπικού σε όποια θυγατρική εταιρεία ιδρύσει η "ΕΥΑΘ Α.Ε.", θα πραγματοποιείται μόνο με τη σύμφωνη γνώμη του εργαζομένου. Τι άλλο πρέπει να κάνουμε, για να εξηγήσουμε ότι διασφαλίζουμε πλήρως -το τονίζω άλλη μια φορά- τα συμφέροντα των εργαζομένων στην επιχείρηση ύδρευσης αποχέτευσης Θεσσαλονίκης.
Χορηγείται για τριάντα χρόνια στην "ΕΥΑΘ Α.Ε." το αποκλειστικό δικαίωμα ως ανεκχώρητο και αμεταβίβαστο της παροχής υπηρεσιών ύδρευσης και αποχέτευσης στη γεωγραφική περιοχή που ορίζεται σαφώς από το άρθρο 26. Προβλέπεται η σύναψη συμβάσεων μεταξύ του δημοσίου, του συνιστωμένου με τον ίδιο νόμο νομικού προσώπου δημοσίου δικαίου ΕΥΑΘ Παγίων και της "ΕΥΑΘ Α.Ε." με την οποία θα ρυθμίζονται διάφορα θέματα, όπως ο τρόπος ανανέωσης του αποκλειστικού δικαιώματος, το καταβαλλόμενο τίμημα, τα ειδικότερα δικαιώματα και οι υποχρεώσεις του δικαιούχου, ο τρόπος ελέγχου και μετρήσεως της ποιότητας των παρεχομένων υπηρεσιών καθώς και ό,τι άλλο κριθεί αναγκαίο για την εκπλήρωση της κοινωφελούς αποστολής της εταιρείας ύδρευσης αποχέτευσης Θεσσαλονίκης και τη ρύθμιση των σχέσεων μεταξύ των ανωτέρω νομικών προσώπων.
Επίσης προκειμένου να δοθεί κίνητρο στην "ΕΥΑΘ Α.Ε." να προβεί σε επιπρόσθετες ενέργειες για τη μείωση των απωλειών νερού που όπως σας είπε ο διευθύνων σύμβουλος σήμερα είναι στο επίπεδο του 25% περίπου οι οποίες ως γνωστόν απαιτούν τη διάθεση σημαντικών κεφαλαίων, σε μια περίοδο μάλιστα που υπάρχει ανεπάρκεια υδάτινων πόρων, παρέχεται η δυνατότητα θέσπισης μέσω της σύμβασης μηχανισμού κινήτρων για την αποτελεσματικότερη αντιμετώπιση του φαινομένου αυτού. 
Προβλέπεται ότι η "ΕΥΑΘ Α.Ε." θα καλύπτει τα ετήσια έξοδα της ΕΥΑΘ παγίων μέχρι του ποσού των εκατόν πενήντα εκατομμυρίων (150.000.000) δραχμών το χρόνο. Το ποσό αυτό αποτελεί στην ουσία μέρος του τιμήματος για την παροχή του αποκλειστικού δικαιώματος. 
Καθορίζεται η ευθύνη του δημοσίου για την αποχέτευση των ομβρίων υδάτων και την αντιπλημμυρική προστασία και προβλέπεται, ότι οι σχετικοί με την ανάθεση των εργασιών αυτών όροι μπορούν να προσδιοριστούν σε συμβάσεις που συνάπτονται μεταξύ του ελληνικού δημοσίου και της ΕΥΑΘ Παγίων και της Εταιρείας Ύδρευσης Αποχέτευσης Ανώνυμης Εταιρείας Θεσσαλονίκης .
Καταργείται ως προς την "ΕΥΑΘ Α.Ε.", κατά το πρότυπο της "ΕΥΑΘ Α.Ε.", η επιχορήγηση που εδίδετο μέχρι σήμερα σε αντικατάσταση του τέλους 3%. Αντί αυτού προβλέπεται ότι εντός της επόμενης τριετίας θα χορηγηθεί σε αυτή συνολικό ποσό έξι δισεκατομμυρίων (6.000.000.000) δραχμών.
Επιλύεται για το μέλλον το θέμα των ληξιπρόθεσμων οφειλών, μετά την ψήφιση του εισηγούμενου νόμου και μη εξοφλούμενων οφειλών των ΟΤΑ, παρά το ότι αυτοί οι ΟΤΑ έχουν εισπράξει τα τέλη ύδρευσης από τους συμπολίτες μας στη Θεσσαλονίκη.
Σύμφωνα με τη ρύθμιση της παραγράφου αυτής οι οφειλές των ΟΤΑ που θα καταστούν ληξιπρόθεσμες, θα εξοφλούνται από τα έσοδα των αντίστοιχων ΟΤΑ που καταβάλλονται σε αυτούς μέσω του Ταμείου Παρακαταθηκών και Δανείων. Βεβαίως όπως είπα και στην επιτροπή, θα καταβληθεί κάθε προσπάθεια έτσι ώστε να μη δημιουργηθούν οικονομικά προβλήματα στους εν λόγω ΟΤΑ οι οποίοι έχουν καθυστερήσει την απόδοση στην "ΕΥΑΘ Α.Ε." των πληρωθέντων από τους πολίτες τελών ύδρευσης. 
Επίσης παρέχεται η εξουσιοδότηση για την έκδοση υπουργικής απόφασης που θα καθορίζει, εφόσον τούτο απαιτηθεί, τις λεπτομέρειες αυτής της διαδικασίας. 
Απαλλάσσεται η "ΕΥΑΘ Α.Ε." αλλά και η ΕΥΑΘ Παγίων από την υποχρέωση που έχει σήμερα η "ΕΥΑΘ Α.Ε." να προβαίνει με δαπάνες της στη μετακίνηση του δικτύων, συνεπεία της εκτελέσεως έργων άλλων φορέων, διότι δεν είναι αποδεκτό οι εταιρείες αυτές να φέρουν το σχετικό βάρος προς ωφέλεια τρίτων φορέων. 
Τέλος με το άρθρο 29 του νομοσχεδίου η Κυβέρνηση κάνει πράξη την πολιτική της για την πλήρη απεμπλοκή των διοικήσεων της εθνικής και της εμπορικής καθώς και επιχειρήσεων και οργανισμών στους οποίους το ελληνικό δημόσιο συμμετέχει στο μετοχικό τους κεφάλαιο με ποσοστό μικρότερο του 50%, από κρατικές παρεμβάσεις με τελικό σκοπό την αποτελεσματικότερη λειτουργία του μάνατζμεντ σε ένα σύγχρονο και ιδιαίτερα ανταγωνιστικό περιβάλλον. 
Κυρίες και κύριοι συνάδελφοι, με τη ρύθμιση αυτή, καταργείται κάθε διάταξη που προβλέπει την με οποιαδήποτε τρόπο εμπλοκή κρατικών οργάνων, υπουργών ή άλλων κυβερνητικών οργάνων, στη διαδικασία διορισμού των διοικήσεων των παραπάνω επιχειρήσεων και οργανισμών, η ευθύνη για τον διορισμό των οποίων ανήκει πλέον αποκλειστικά στα καταστατικά τους όργανα. 
Είναι βεβαίως αυτονόητο, ότι από την προτεινόμενη διάταξη δεν θίγεται κανένα δικαίωμα του δημοσίου ως μετόχου των παραπάνω τραπεζών και των άλλων επιχειρήσεων και οργανισμών. 
Με σχετική τροπολογία την οποία εντάξαμε ως αυτοτελές άρθρο στο νομοσχέδιο, τακτοποιούνται με τη ρύθμιση αυτή και τα χρέη των νοσοκομείων προς τους προμηθευτές, χρέη τα οποία προέρχονται -το τονίζω για άλλη μια φορά για να μη δημιουργηθούν παρεξηγήσεις- από τη μη πλήρη καταβολή των υποχρεώσεων του δημοσίου προς τα νοσοκομεία, αλλά ταυτόχρονα και από χρέη των ασφαλιστικών ταμείων προς τα νοσοκομεία. 
Με τη ρύθμιση αυτή, θα καταβληθούν στους προμηθευτές των νοσοκομείων, χρέη περίπου τριακόσια πενήντα πέντε δισεκατομμύρια δραχμές.
Με τη ρύθμιση αυτή θα καταβληθούν στους προμηθευτές των νοσοκομείων χρέη περίπου τριακοσίων πενήντα πέντε δισεκατομμυρίων (355.000.000.000) δραχμών, εκ των οποίων η πρώτη δόση θα καταβληθεί τον Αύγουστο του 2003 και η τελευταία θα καταβληθεί τον Αύγουστο του 2007.
Οι παρατηρήσεις της Αντιπολίτευσης σχετικά με τη ρύθμιση των χρεών αυτών -παρά ότι θα έπρεπε και εκείνη να συναινέσει γιατί είναι ένα υπαρκτό πρόβλημα στο οποίο πρέπει η Κυβέρνησή μας να δώσει λύση- διακρίνεται από μία στείρα προσέγγιση, η οποία δεν διευκολύνει την επίλυση του προβλήματος.
Όσον αφορά για αφανή χρέη του Προϋπολογισμού κλπ., τα οποία ακούστηκαν από την πλευρά της Αντιπολίτευσης, δεν νομίζω ότι υπάρχει σαφέστερος τρόπος διάψευσης αυτών των αιτιάσεων όταν έρχεται η Κυβέρνηση και νομοθετεί συγκεκριμένη διαδικασία για την ικανοποίηση απαιτήσεων όπως τα χρέη των νοσοκομείων προς συγκεκριμένες ελληνικές επιχειρήσεις.
Και για να διασφαλίσω ακόμη περισσότερο όλες τις πτέρυγες της Βουλής, θέλω να σας πω ότι προφανώς και δεν θα καταβληθούν τα χρήματα αυτά χωρίς να γίνουν οι αναγκαίοι έλεγχοι. Έδωσα αρκετά στοιχεία προχθές στην Επιτροπή μας. Σας διαβεβαιώ ότι το Γενικό Λογιστήριο και το Υπουργείο Υγείας και Πρόνοιας, θα καταβάλλει κάθε δυνατή προσπάθεια, έτσι ώστε να καταβληθούν πράγματι τα οφειλόμενα χρήματα στους προμηθευτές του ελληνικού δημοσίου.
Κυρίες και κύριοι συνάδελφοι, νομίζω ότι έχω απαντήσει στις παρατηρήσεις τις οποίες έχετε υποβάλει, αλλά επειδή συζητούμε επί της αρχής, λεπτομέρειες αν χρειαστεί θα δοθούν κατά τη διάρκεια της κατ' άρθρον συζήτησης. Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Βρεττός): O Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος, έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Καλούμεθα, κυρία και κύριοι συνάδελφοι, να μιλήσουμε επί της αρχής του υπό συζήτηση σχεδίου νόμου. Αλλά για να μιλήσει κανείς επί της αρχής, πρέπει να υπάρχει αρχή. Στο προκείμενο δεν υπάρχει ούτε αρχή ούτε τέλος. Είναι ένας κλασικός τύπος νομοσχεδίου, στο οποίο θα ταίριαζε το "πλίνθοι, λίθοι, κέραμοι ατάκτως ερριμμένοι".
Το Υπουργείο Οικονομικών ή ορθότερα το Υπουργείο Εθνικής Οικονομίας στο οποίο υπάγεται με τη σημερινή δομή της Κυβέρνησης το Υπουργείο Οικονομικών, είχε μερικές εκκρεμότητες. Τις έβαλε σε ένα σχέδιο νόμου και τις έφερε στη Βουλή. Φυσικά, δεν συνδέονται μεταξύ τους και είναι αδύνατον να μιλήσει κανείς επί της αρχής ενός νομοσχεδίου -το τονίζω- το οποίο αρχή δεν έχει, όπως δεν έχει και τέλος.
Θα μου επιτρέψετε, λοιπόν, να επισημάνω ορισμένα χαρακτηριστικά αυτού του σχεδίου νόμου, τα οποία καταδεικνύουν τα εξής πράγματα: Την προχειρότητα με την οποία έχει συνταχθεί, το γεγονός ότι καταδεικνύει πως αυτή η Κυβέρνηση στερείται οιουδήποτε σχεδιασμού και προγραμματισμού, σχετικά με την έννοια και την πορεία των ιδιωτικοποιήσεων και, τέλος, πως και μέσα από τις ρυθμίσεις του προκείμενου σχεδίου νόμου καταδεικνύεται ότι ο προϋπολογισμός που ψηφίστηκε όχι μόνο δεν ήταν πλεονασματικός, αλλά ήταν πλασματικός, ελλειμματικός, όπως χαρακτηριστικά είχαμε πει εδώ. Θα μπορούσε να ταιριάζει στον προϋπολογισμό αυτόν ο χαρακτηρισμός "μυστικά και ψέματα".
Και ξεκινάω από το πρώτο. Προχειρότητες στη διατύπωση. Έχει, κύριε Υπουργέ, τέσσερα με πέντε διαφορετικά αντικείμενα το νομοσχέδιο. Μπορείτε να πείτε στη δευτερολογία σας παρακαλώ στη Βουλή ποια είναι η κεντρική έννοια αυτού του νομοσχεδίου, ποιο είναι το βασικό θέμα που ήθελε να ρυθμίσει; Είναι παραδείγματος χάρη, το ζήτημα που σχετίζεται με την προσαρμογή της ελληνικής νομοθεσίας στο Ευρωπαϊκό Κοινοτικό Δίκαιο; Είναι το ζήτημα της Εταιρείας Ύδρευσης και Αποχέτευσης της Θεσσαλονίκης; Είναι το θέμα των χρεών των νοσοκομείων; Είναι τα ζητήματα που αφορούν τροπολογίες σχετικά με το ΤΑΠ-ΟΤΕ; 
Οι Ρωμαίοι ξέρετε όταν ήθελαν να τονίσουν μια τέτοια κατάσταση -γιατί εκείνοι τουλάχιστον είχαν την πρόνοια να μην δέχονται νομοσχέδια που ήταν άσχετες οι διατάξεις η μία με την άλλη- είχαν ένα χαρακτηριστικό τίτλο γι' αυτά τα νομοσχέδια. Τα ονόμαζαν "leges saturae". Δηλαδή τα ονόμαζαν "νόμους φρουτιέρες", που απαγορευόντουσαν κατά το ρωμαϊκό δίκαιο. Αυτό που απαγορευόταν κατά το κλασικό ρωμαϊκό δίκαιο, ακόμα και εκείνη την εποχή, φαίνεται ότι είναι αποδεκτό σήμερα για την Κυβέρνηση!!
'Ετσι όπως είναι το νομοσχέδιο αυτό με τις διαφορετικές διατάξεις, που όπως είπα δεν συνδέονται μεταξύ τους, θυμίζει περισσότερο ένα σχέδιο νόμου χωματερή και τίποτε παραπάνω. Φανερώνει επίσης αυτό το νομοσχέδιο τις αγκυλώσεις που έχει αυτή η Κυβέρνηση, τις σέρνει πίσω της σχετικά με το θέμα των ιδιωτικοποιήσεων. 'Όταν θα μιλήσουμε επί των άρθρων και δούμε τι ακριβώς συμβαίνει με την Εταιρεία Ύδρευσης και Αποχέτευσης Θεσσαλονίκης και πώς σχεδιάζεται η ιδιωτικοποίησή της. Θα είμαστε αναλυτικότεροι. Είμαι όμως υποχρεωμένος και σήμερα να το τονίσω αυτό για να δείξω ότι ακριβώς το νομοσχέδιο τούτο αποπνέει τριτοκοσμικό σοσιαλισμό, αγκυλώσεις του παρελθόντος, αδυναμία να καταλάβει αυτή η Κυβέρνηση τι εστί ιδιωτικοποίηση. Γι' αυτό ακριβώς, επειδή δεν καταλαβαίνει τι θα πει ιδιωτικοποίηση ούτε ιδιωτικοποιήσεις κάνει ούτε βεβαίως διαρθρωτικές αλλαγές μπορούν να γίνουν ούτε μπορεί να εκμεταλλευθεί η Ελλάδα το κεκτημένο λόγω της εισόδου της στην ευρωζώνη. Ένα κεκτημένο το οποίο αποκτήσαμε με τεράστια καθυστέρηση και τεράστιο κόστος ακριβώς εξαιτίας αυτών των τριτοκοσμικών αγκυλώσεων της Κυβέρνησης Σημίτη. Αλλά δεν φθάνει που το αποκτήσαμε με τόσο κόστος και με τόση καθυστέρηση, ούτε και τώρα μπορούμε να εκμεταλλευθούμε τις δυνατότητες της παραμονής μας στην Ευρωζώνη. Διότι ακριβώς η Κυβέρνηση συμπεριφέρεται με αυτόν τον τρόπο σε βασικά θέματα ιδιωτικοποιήσεων.
Και τέλος, ένα άλλο βασικό χαρακτηριστικό -εκτός από την προχειρότητα, εκτός από τις τριτοκοσμικές αγκυλώσεις αυτού του νομοσχεδίου, που θα το δούμε στην πορεία- είναι ότι ακολουθεί αυτή η Κυβέρνηση την τακτική της καμένης γης, την πολιτική της έρημης χώρας, σε ό,τι αφορά την εθνική οικονομία.
Και ξεκινάω από την πρώτη ενότητα, γιατί όπως σας είπα δεν υπάρχει αρχή στο νομοσχέδιο. Αναγκαστικά θα πάω με ενότητες. Και θα παίρνω την αρχή από κάθε ενότητα μέχρι να έλθουμε στη συνέχεια στα άρθρα. 
Πρώτα-πρώτα στην ενότητα των άρθρων από το 1 μέχρι το 17. Μας λέτε, κύριε Υπουργέ, ότι φέρατε αυτό το νομοσχέδιο, γιατί πρέπει να προσαρμοσθεί το ελληνικό δίκαιο στο ευρωπαϊκό κοινοτικό δίκαιο σε ό,τι αφορά θέματα τα οποια σχετίζονται με τα ίδια κεφάλαια τα οποία πρέπει να έχουν εταιρείες επενδύσεων και πιστωτικά ιδρύματα. Τρία ερωτήματα δημιουργούνται στο σημείο αυτό. Ερώτημα πρώτο. Λέτε ότι το φέρνετε για να προσαρμόσετε την ελληνική νομοθεσία στο κοινοτικό δίκαιο. Από το 1998, αν δεν κάνω λάθος, υπάρχει η σχετική οδηγία. Από τότε ως σήμερα, έχουν περάσει κοντά τέσσερα χρόνια. Γιατί άραγε δεν έγινε αυτό νωρίτερα; Είναι γνωστό ότι εξαιτίας των προβλημάτων της ελληνικής οικονομίας, εξαιτίας της ανασφάλειας και της αβεβαιότητας που επικρατεί αυτήν τη στιγμή ιδίως στο χώρο της χρηματιστηριακής αγοράς, ότι τέτοιου είδους διατάξεις είναι χρήσιμο να εφαρμόζονται και στην Ελλάδα. Ή, ορθότερα, είναι χρήσιμο να προσαρμοζόμαστε όσο είναι δυνατόν σ' αυτές τις διατάξεις ιδίως όταν παρέχουν εγγύηση σχετικά με τη λειτουργία του χρηματιστηρίου. Καθυστερήσατε τριάμισι ολόκληρα χρόνια. Η οδηγία είναι από το 1998. Το ερώτημα είναι: Αφού έπρεπε να προσαρμοσθούμε, γιατί από το 1998 δεν έγινε η προσαρμογή και γίνεται τώρα; 
Το ερώτημα επίσης που ακολουθεί είναι το εξής: Καλά, κάνετε τώρα την προσαρμογή αυτή και λέτε ότι είναι αναγκαία -το λέτε και στην εισηγητική έκθεση, φαίνεται και μέσα από τις διατάξεις- γιατί πρέπει αυτή η προσαρμογή να δώσει τη δυνατότητα να λειτουργήσει με καλύτερους ρυθμούς ο ελεγκτικός ρόλος των διαφόρων αρχών, οι οποίες αφορούν τη διαφάνεια του χρηματιστηρίου. Δηλαδή όλο αυτό το χρονικό διάστημα λειτουργούσαμε χωρίς αυτές τις εγγυήσεις; Δεν θεωρήσατε ότι θα έπρεπε να υπάρχουν;
Με απλές λέξεις, λοιπόν, θέλω να μας απαντήσετε στη δευτερολογία σας στο εξής: Αφού είναι τόσο σημαντικές αυτές οι ρυθμίσεις, αφού έπρεπε να προσαρμοσθούμε, αφού αφορούν τη διαφάνεια στο χώρο του χρηματιστηρίου, γιατί καθυστερήσαμε τόσο πολύ; Και δεύτερον, τι επιπτώσεις είχαμε εξαιτίας των καθυστερήσεων και του τρόπου που λειτούργησε έτσι το χρηματιστήριο ως σήμερα; 
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλή κ. ΠΑΝΑΓΙΩΤΗΣ ΣΓΟΥΡΙΔΗΣ)
Και δεν αντιλαμβάνεστε επίσης ότι, επιτέλους, το θέμα του χρηματιστηρίου πρέπει να το αντιμετωπίσετε συνολικά; Το κατάντημα το βλέπετε. Την πορεία του χρηματιστηρίου τη βλέπετε. Πρόταση νόμου σας κάναμε, γιατί μας λέτε να σας κάνουμε προτάσεις. Την καταθέσαμε προχθές. Δεν σκέφτεστε εσείς τουλάχιστον, αν δεν σας αρέσει η δική μας πρόταση, ότι ως Κυβέρνηση πρέπει να φέρετε συγκεκριμένα μέτρα; Γιατί μας φέρνετε αποσπασματικά, κάθε τρεις και δύο, μέτρα χωρίς να μας λέτε τι θέλετε να κάνετε συνολικά στο χώρο του χρηματιστηρίου;
Εμείς σας έχουμε επισημάνει και κάτι άλλο: Το τεράστιο πρόβλημα το οποίο υπάρχει, πέραν των ελλείψεων στη νομοθεσία, σχετικά με τη δομή του Χρηματιστηρίου.
Σας λέμε ξανά κάτι το οποίο δεν εννοείτε να το καταλάβετε. Είναι δυνατόν να πιστεύετε ότι η Επιτροπή Κεφαλαιαγοράς συνιστά ανεξάρτητη αρχή, όταν η ίδια η Επιτροπή Κεφαλαιαγοράς με τη μορφή που την έχετε θεσμοθετήσει -διότι και αυτό δεν μπορείτε να το αντιληφθείτε- δεν είναι ανεξάρτητη διοικητική αρχή; Ομολογείτε κάτι το οποίο διεθνώς είναι γνωστό, ότι, δηλαδή, δεν μπορεί παρά την εποπτεία του χρηματιστηρίου να την έχει μια ανεξάρτητη διοικητική αρχή. Και θεσμοθετείτε ως ανεξάρτητη διοικητική αρχή την Επιτροπή Κεφαλαιαγοράς. Η οποία είναι όμως ν.π.δ.δ. Αφού είναι ν.π.δ.δ. υπόκειται σε κρατική εποπτεία νομικά. Πως είναι δυνατόν να είναι ανεξάρτητη διοικητική αρχή; Σας το έχει τονίσει όχι μόνον η Παράταξή μου, αλλά η Επιτροπή Θεσμών και Διαφάνειας από το 1998, από τότε που θεσπίστηκε αυτή η οδηγία. Πάρτε τα πρακτικά και δείτε το. Και σας λέει, η πρώτη προτεραιότητα είναι ότι δεν μπορεί παρά να υπάρχει ανεξάρτητη διοικητική αρχή η οποία να εποπτεύει το χρηματιστήριο και τον τρόπο λειτουργίας του και τη διαφάνειά του. Αλλά πρέπει να είναι πραγματική ανεξάρτητη διοικητική αρχή. Ανεξάρτητη διοικητική αρχή δεν μπορεί παρά να είναι εκείνη που δεν υπόκειται σε ιεραρχικό έλεγχο. Υπόκειται σε κοινοβουλευτικό, υπόκειται σε δικαστικό αλλά δεν υπόκειται σε εποπτεία ή ιεραρχικό έλεγχο. Ε, έχετε φτιάξει ένα ν.π.δ.δ. που εξ ορισμού και εκ του Συντάγματος πρέπει να έχει κρατική εποπτεία. 
Δεν αντιλαμβάνεστε ότι αυτό είναι στρεβλό εντελώς; Δεν καταλαβαίνετε το πρόβλημα που έχετε δημιουργήσει; Και έρχεστε τώρα και μας λέτε, να προσαρμοστούμε στο κοινοτικό δίκαιο. Ε, λοιπόν, τονίζω γιατί τόσα χρόνια δεν το κάνατε, ποιες είναι οι επιπτώσεις από την καθυστέρηση αυτή και, επιτέλους, τι σκοπεύετε να κάνετε με το θέμα του χρηματιστηρίου και το θεσμικό του πλαίσιο. Θα φέρετε μια συγκεκριμένη ρύθμιση ή θα σερνόμαστε κάθε φορά; Σας κάναμε μια πρόταση, το επαναλαμβάνω, απαντήστε μας. Έχετε αντίρρηση; Αν έχετε αντίρρηση ποια είναι η δική σας αντιπρόταση; Πάνε καλά τα πράγματα σήμερα στο χρηματιστήριο; Σας αρέσει η κατάσταση που επικρατεί εκεί; Δεν θέλετε να πάρετε κανένα άλλο μέτρο; Απαντήστε μας, επιτέλους. Είστε ικανοποιημένος; Δηλαδή μένετε στην απάντηση του κυρίου Πρωθυπουργού, "ας πρόσεχαν"; Αυτή είναι η απάντηση που δίνετε σε ένα εκατομμύριο επενδυτές αυτήν τη στιγμή που υφίστανται τις επιπτώσεις της δικής σας πολιτικής; 
Και για να μην μου πείτε γιατί τα λέω αυτά με ευκαιρία αυτό το νομοσχέδιο. Σας το ξαναλέω: Εσείς με τα άρθρα 1 έως 17 ομολογείτε ότι έπρεπε να έχουμε προσαρμοστεί εδώ και χρόνια και δεν προσαρμοστήκαμε. Ομολογείτε το θεσμικό έλλειμμα το οποίο υπάρχει. Και εν όψει αυτών σας επισημαίνουμε και τα σφάλματά της και τις ολιγωρίες σας και το γεγονός ότι δεν λέτε στην Εθνική Αντιπροσωπεία πώς σκοπεύετε να αντιμετωπίσετε, τουλάχιστον σε θεσμικό επίπεδο, το θέμα του χρηματιστηρίου.
Έρχομαι στο δεύτερο ζήτημα, στα άρθρα 18 έως 27. Θα τα δούμε αναλυτικότερα. Αλλά σας είπα και πάλι, επί της αρχής μεν μιλάμε αλλά είμαι υποχρεωμένος να μιλάω επί της αρχής διαφόρων θεμάτων, δεδομένου ότι αυτό το νομοσχέδιο αρχή δεν έχει. Το τονίζω για να αντιληφθείτε διότι θα μου λέτε και εσείς και ο εκπρόσωπός σας και οι διάφοροι άλλοι μετά, γιατί δεν μιλάω επί της αρχής. Το ξαναλέω, λοιπόν, από τώρα, μιλάω αποσπασματικά σε κάθε θέμα όπως αποσπασματικό είναι το νομοσχέδιο.
Έρχεστε και μας λέτε: Είναι ανάγκη για λόγους καλύτερης οργάνωσης και λειτουργίας της Εταιρίας Ύδρευσης και Αποχέτευσης Θεσσαλονίκης, να προβεί η Κυβέρνηση στην ιδιωτικοποίησή της. Χαιρόμαστε που επιτέλους αντιλαμβάνεται αυτή η Κυβέρνηση την ανάγκη ιδιωτικοποιήσεων. Θα σας το ξαναλέω για να το ξαναθυμάστε, τι λέγατε το 1990-1993 όταν υπήρχαν αντίστοιχες προτάσεις από πλευράς Νέας Δημοκρατίας. Τότε ξηλώνατε πεζοδρόμια, τώρα αντιλαμβάνεστε την ανάγκη. Χαιρόμαστε που την αντιλαμβάνεστε. Χαιρόμαστε που αρχίζετε να καταλαβαίνετε ποιες είναι οι ανάγκες της σύγχρονης αγοράς, της οικονομίας της αγοράς. Αλλά θα σας παρακαλούσαμε πολύ, αφού αρχίζετε και καταλαβαίνετε τις ανάγκες της οικονομίας της αγοράς, να τις αντιληφθείτε σωστά. Μπορείτε να απαλλαγείτε, όσο θα κυβερνάτε ακόμα, απ' αυτόν τον περίεργο τριτοκοσμικό σοσιαλισμό τον οποίο σέρνετε πίσω σας; Μπορείτε επιτέλους να ξεκαθαρίσετε στο μυαλό σας ως Κυβέρνηση, ως Υπουργοί, τη διάκριση που υπάρχει μεταξύ απορρύθμισης, αποκρατικοποίησης και ιδιωτικοποίησης; 
Θα βρεθούν κάποιοι Υπουργοί σας -τον Πρωθυπουργό τον αφήνουμε, τα έχει μπλεγμένα στο μυαλό του- να μας εξηγήσουν αν έχουν καταλάβει αυτές τις τρεις βασικές έννοιες που αν δεν τις έχει καταλάβει κανείς δεν είναι δυνατόν να αρχίσει να μιλάει για ιδιωτικοποίηση ή για αποκρατικοποίηση;
Να σας εξηγήσω γιατί τα λέω αυτά. Τι κάνετε με αυτό το νομοσχέδιο; 
Κυρίες και κύριοι συνάδελφοι, μέχρι σήμερα υπάρχει η Εταιρεία Ύδρευσης και Αποχέτευσης Θεσσαλονίκης, η οποία είναι ένα νομικό πρόσωπο ιδιωτικού δικαίου, ανώνυμη εταιρεία. Αυτή, λοιπόν, η Εταιρεία έχει και τα πάγια στη διάθεσή της και την όλη πολιτική την οποία ασκεί. 
Έρχεσθε λοιπόν και προτείνετε τι, προκειμένου να κάνετε ιδιωτικοποίηση; Ένα σκέλος, τη δημιουργία ενός νομικού προσώπου δημοσίου δικαίου. Δηλαδή έχουμε ένα νομικό πρόσωπο ιδιωτικού δικαίου σήμερα και δημιουργούμε ένα νομικό πρόσωπο δημοσίου δικαίου, το οποίο θα χειρίζεται τα πάγια. Και ένα κομμάτι που θα είναι ανώνυμη εταιρεία, πολυμετοχική όμως αυτή τη φορά, η οποία πλέον θα έχει την άσκηση πολιτικής, δεν θα χειρίζεται τα πάγια. 
Στο μυαλό σας προφανώς ισχύει το εξής: Πρέπει επιτέλους να διατηρηθεί ο έλεγχος σε ό,τι αφορά τα πάγια. Γιατί το νερό, ιδίως στις μεγάλες πόλεις, στα μεγάλα αστικά κέντρα, είναι ένα πάρα πολύ σημαντικό αγαθό από το οποίο εξαρτάται όχι μόνο η ζωή των πολιτών, αλλά η ζωή του κράτους γενικότερα μπορώ να πω. Και σε αυτό έχετε δίκιο. Για σκεφθείτε, όμως, πόσο στο μυαλό σας τα έχετε μπλεγμένα τα πράγματα, ώστε δημιουργείτε -ενώ σήμερα υπάρχει νομικό πρόσωπο ιδιωτικού δικαίου- νομικό πρόσωπο δημοσίου δικαίου για τα πάγια. Λες και δεν μπορούσε να είναι νομικό πρόσωπο ιδιωτικού δικαίου του οποίου, όμως, το μετοχικό κεφάλαιο θα μπορούσε να ελέγχει πάντοτε το δημόσιο, ώστε να μην υπάρχει δυνατότητα τα πάγια και ο τρόπος λειτουργίας των παγίων εν πάση περιπτώσει να αλλοιωθούν στο μέλλον ή να χρησιμοποιηθούν κατά τρόπο που δεν ταιριάζει στο κοινωνικό σύνολο, στην εθνική οικονομία, στην άμυνα κλπ. 
Να δεχθώ, όμως, εγώ ότι δημιουργείτε το νομικό αυτό πρόσωπο δημοσίου δικαίου για να μπορέσετε να εγγυηθείτε καλύτερα τα πάγια. Δέχομαι ότι ο σκοπός είναι σωστός. Η μέθοδος όμως είναι λάθος.
Κάνετε, ιδιωτικοποίηση, σε ό,τι αφορά το υπόλοιπο θέμα, λόγω της δημιουργίας της ανώνυμης εταιρείας, η οποία είναι πολυμετοχική.
Κύριε Υπουργέ, εδώ φαίνεται η στρέβλωση η τριτοκοσμική, την οποία έχετε. Έχετε μπερδέψει σε αυτήν την Κυβέρνηση την έννοια των αποκρατικοποιήσεων και των ιδιωτικοποιήσεων με τις απλές μετοχοποιήσεις. Σας είπαν φαίνεται κάποιοι -γιατί ποτέ δεν ήσασταν οπαδοί της ελεύθερης οικονομίας, της οικονομίας της αγοράς, του ελεύθερου ανταγωνισμού, του σωστού κοινωνικού κράτους δικαίου, του φιλελεύθερου κοινωνικού κράτους δικαίου- ότι ιδιωτικοποίηση σημαίνει να φτιάχνω πολυμετοχικές εταιρείες. Και θεωρήσατε -και αυτό είναι παγκόσμια πρωτοτυπία, μόνο ο τριτοκοσμικός σοσιαλισμός των Κυβερνήσεων Σημίτη μπορούσε αυτό να το φανταστεί- πως αποκρατικοποίηση ή ιδιωτικοποίηση -γιατί και αυτό το έχετε μπλεγμένο στο μυαλό σας τι είναι το ένα, τι είναι το άλλο, διαλέξτε να μου πείτε τι θέλετε να κάνετε με αυτό- είναι το εξής: Την κάνω πολυμετοχική, αλλά το ποια θα είναι η διοίκηση θα το καθορίζω εγώ, το κράτος. Καρεκλοκένταυρους κομματικούς να βάλω επάνω, όπως έχετε γεμάτη αυτήν τη στιγμή την αγορά. Όπου κι αν κάνατε ιδιωτικοποίηση και μετοχοποίηση -πλην των περιπτώσεων που πουλήσατε κομμάτια τραπεζών και τα δώσατε σε ιδιώτες- όλα τα διοικητικά συμβούλια είναι διορισμένα στην ουσία και αποτελούνται από κομματικούς καρεκλοκενταύρους.
Έχετε την εντύπωση ότι η οικονομία της αγοράς μπορεί να λειτουργήσει με ανθρώπους οι οποίοι ως μόνο προσόν έχουν την κομματική τους προέλευση, το ότι είναι στελέχη της κεντρικής σας επιτροπής ή του κομματικού σας μηχανισμού; Αυτό είναι που αντιλαμβάνεσθε εσείς; 
Πώς θα γίνει το διοικητικό συμβούλιο αυτής της εταιρείας; Ποιος εγγυάται ότι αυτό το διοικητικό συμβούλιο θα συμπεριφερθεί έτσι ώστε πράγματι να υπάρχουν τα πάγια από τη μία πλευρά και η εξασφάλισή τους για λόγους εθνικής οικονομίας και άλλους σοβαρότερους λόγους. Αλλά και από την άλλη πλευρά θα εξακολουθήσουν να εφαρμόζονται οι κανόνες της αγοράς σε ό,τι αφορά τη διαχείριση της εταιρείας, εκεί που δεν υπάρχει το ζήτημα το κοινωνικό και το εθνικό, να το πω έτσι; Πώς στην περίπτωση αυτή θα υπάρχει πλέον η διασφάλιση ότι θα ακολουθεί τους κανόνες της ελεύθερης αγοράς, του ελεύθερου ανταγωνισμού, τους κανόνες εκείνους που θα βοηθήσουν οικονομικά την επιχείρηση να πάει καλά; Μας το λέτε; Όχι. Μετοχές μεν ναι, "να βγάλουμε κανένα φράγκο". Αυτή είναι η λογική. Πώς θα εισπράξουμε, πώς θα βάλουμε κάποια χρήματα στην άκρη. Το τι θα γίνει, όμως, από εκεί και πέρα "γαία πυρί μιχθήτω". Δεν είναι έτσι οι ιδιωτικοποιήσεις. Δεν είναι έτσι οι αποκρατικοποιήσεις. 
Πρέπει κάποτε να μάθετε ότι αυτό προϋποθέτει μάνατζμεντ, προϋποθέτει τρόπο με τον οποίο εκείνος ο οποίος θα αναλάβει την τύχη της διοίκησης της επιχείρησης θα λειτουργήσει προς το συμφέρον της επιχείρησης με κριτήρια οικονομίας της αγοράς. Πάντα βέβαια μέσα στη λογική του τι εκφράζει και τι αποσκοπεί να κάνει αυτή η επιχείρηση, η οποία, όπως σας είπα και πάλι -και φαίνεται από τη λογική σας στο χώρο των παγίων- δεν είναι μία τυχαία επιχείρηση, αποσκοπεί στην εξυπηρέτηση του δημοσίου συμφέροντος.
Πρέπει όμως να τα συνδυάσετε αυτά τα δύο και δεν μπορείτε. Είναι ένα νομικό πρόσωπο δημοσίου δικαίου από τη μια μεριά, κομματικοί καρεκλοκένταυροι από την άλλη. Αυτή είναι η λογική σας. Αυτά σε ό,τι αφορά το άρθρο 27. 
Έρχομαι τώρα στο άρθρο 29. Εκεί φέρνετε μια "αθώα" ρύθμιση που αφορά την Εθνική και την Εμπορική. Λέτε, δηλαδή, ούτε λίγο ούτε πολύ ότι για όσες τράπεζες, όπως η Εθνική και η Εμπορική, δεν ελέγχονται πια πάνω από το 50% από το δημόσιο, το διευθυντικό προσωπικό θα μπορεί να ορίζεται με τις καταστατικές διατάξεις και όχι με αποφάσεις Υπουργών. 
Πρώτα πρώτα εκείνο που δεν κατάλαβα είναι το εξής: Λέτε μέσα "όταν δεν ελέγχεται από το δημόσιο". Με συγχωρείτε, πολύ, όταν λέτε από το δημόσιο εννοείτε μόνο αμέσως ή και εμμέσως; Γιατί όταν λέμε το "δημόσιο", θα πρέπει να μας εξηγήσετε το εξής: Το δημόσιο μπορεί να μην έχει το 50% της Εμπορικής και της Εθνικής, αλλά εμμέσως, μέσω άλλων νομικών προσώπων δημοσίου και ιδιωτικού δικαίου που ορίζει απολύτως το δημόσιο, το έχει το 50%. Στην ουσία είναι υπό απόλυτο κρατικό έλεγχο. 
Ξεκαθαρίστε μας ένα πράγμα, κύριε Υπουργέ. Σήμερα ναι ή όχι η Εμπορική και η Εθνική μπορεί να μην ελέγχονται τυπικά από πλευράς μετοχικού κεφαλαίου κατά το 50% από το δημόσιο, αλλά ελέγχονται πολύ πάνω από το 50% εξαιτίας του ότι έχει τη δυνατότητα το ελληνικό δημόσιο να επηρεάσει άλλους μετόχους, νομικά πρόσωπα στην Εμπορική και την Εθνική; Και μέσω αυτών να υπερβεί κατά πολύ το κεφάλαιο του 50%; Ναι ή όχι; Και γιατί δεν το λέτε αυτό και γιατί το αποκρύπτετε. Γιατί μένετε στο τυπικό στοιχείο του 50% του νομικού προσώπου του δημοσίου, ενώ είναι γνωστό τι γίνεται σε αυτές τις τράπεζες; Και είναι κάτι που γινόταν χρόνια και γίνεται και τώρα. 
Τέλος έρχομαι στο θέμα των νοσοκομείων. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
θα χρειαστώ ενάμισι λεπτό ακόμα, κύριε Πρόεδρε. 
Θα έρθουμε στο θέμα των νοσοκομείων, όταν θα μιλάμε επί των άρθρων. Αλλά εδώ αποδεικνύεται αυτό που σας λέγαμε από αυτό το Βήμα για τον προϋπολογισμό. Τι σας είχαμε πει τότε; Σας είχαμε πει ότι λέτε ψέματα στον προϋπολογισμό ότι δεν είναι πλεονασματικός ότι είναι ελλειμματικός. Και σας εξηγούσαμε ότι υπάρχουν συγκεκριμένα πράγματα που δεν τα γράφετε μέσα εδώ ή τα μεταθέτετε στο νόμο. Λέγατε ότι είναι κατά διακόσια και πλέον δισεκατομμύρια πλεονασματικός ο προϋπολογισμός. Και σας λέγαμε πως είναι πλεονασματικός ο προϋπολογισμός κατά διακόσια δισεκατομμύρια, επειδή δεν έχετε βάλει μέσα στον προϋπολογισμό τι θα γίνει με τις επιστροφές των αχρεωστήτως καταβαλλομένων φόρων. Πριν αλέκτωρ φωνήσαι ήλθατε εδώ και φέρατε ρύθμιση -εσείς τη φέρατε το Υπουργείο σας- να μην εγγράφονται αυτά. Αφού δεν εγγράφονται, πως να μην είναι πλεονασματικός ο προϋπολογισμός, αφού περίπου ένα τρισεκατομμύριο φόρους που πρέπει να επιστρέψετε δεν τους εγγράφετε; 
Σας λέγαμε τότε ότι δεν έχετε υπολογίσει τα χρέη των νοσοκομείων που εσείς τα πληρώνετε. Και λέγατε, "τι μας λέτε τώρα"; Θα τα πληρώσετε και θα τα πληρώσετε μάλιστα στο μέλλον μέχρι το 2007. Είναι περίπου τριακόσια πενήντα δισεκατομμύρια, με 7,5% τόκο θα φθάσουν γύρω στα πεντακόσια δισεκατομμύρια. Το ερώτημά μου είναι το εξής: θα τα πληρώσει το ελληνικό δημόσιο. Από που φαίνονται αυτά μέσα στον προϋπολογισμό; Μας λέτε; Υπολογίσατε αυτά όταν μας εμφανίσατε εδώ μέσα τον προϋπολογισμό ως πλεονασματικό; Μας τα είπατε; Είναι υπολογισμένα και σε ό,τι αφορά τους φόρους οι οποίοι καταβάλλονται αχρεωστήτως και σε ό,τι αφορά τα θέματα των νοσοκομείων; Τα έχετε υπολογίσει αυτά για να μας πείτε ότι ο προϋπολογισμός είναι πλεονασματικός; 
Θα ήθελα να πω και κάτι άλλο. Τα μεταθέτετε όλα στο μέλλον. Το ίδιο κάνετε και με τα προμέτοχα. Η τακτική σας είναι η ακόλουθη: Με τα προμέτοχα απομυζάτε από το μέλλον για σήμερα. Υποθηκεύετε το μέλλον του τόπου, φαλκιδεύετε το μέλλον των επόμενων γενεών, υπονομεύετε το έργο των επόμενων κυβερνήσεων. Και με τα θέματα των χρεών τα οποία φορτώνονται στις επόμενες γενιές, σε επόμενες κυβερνήσεις μεταθέτετε από τους ώμους σας τις ευθύνες σας. Είναι πολιτική και τακτική καμένης γης, έρημη χώρα! Αυτή είναι η δημιουργική λογιστική σας. 
Έρχεστε μετά και μας λέτε ότι πρέπει να είμαστε υπερήφανοι -αυτά δεν τα έλεγε ο Πρωθυπουργός στην κεντρική επιτροπή, άλλα έλεγε- για την οικονομική κατάσταση του τόπου.
Είναι ντροπή, κύριε Υπουργέ, και με το νομοσχέδιο που φέρνετε και με την εικόνα που εμφανίζετε αυτήν τη στιγμή να μη δέχεστε να ομολογήσετε απλά και τα λάθη σας και τα προβλήματα εκείνα τα οποία ξεκίνησαν ήδη από τον προϋπολογισμό. Και αποδεικνύουν σε πόσο κακή πορεία βρισκόμαστε, την οποία θα δείτε και στον προϋπολογισμό που θα συζητάμε εδώ το Δεκέμβριο, εάν βεβαίως μέχρι τότε είσαστε Κυβέρνηση.
Ευχαριστώ πάρα πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, πολλές και φιλότιμες οι προσπάθειες του Κοινοβουλευτικού Εκπροσώπου της Νέας Δημοκρατίας στα είκοσι δύο λεπτά της αγόρευσής του για να αποδείξει για μία ακόμη φορά ότι η οικονομική πολιτική της Κυβέρνησης τα προηγούμενα χρόνια ήταν αποτυχημένη και πως όλοι οι προϋπολογισμοί που έχει συντάξει είναι πλασματικοί και πως τώρα φαίνονται οι μαύρες τρύπες. Αυτή βεβαίως είναι μία επωδός που από το 1993, δηλαδή από τον πρώτο προϋπολογισμό που έκανε το ΠΑΣΟΚ μετά τις κυβερνήσεις της Νέας Δημοκρατίας μας τις παρουσιάζει, μας ομιλεί για δημιουργικές λογιστικές, αλλά κάθε χρόνο διαψεύδεται από τα αποτελέσματα και τη μεγάλη βεβαίως διάψευση και -λυπάμαι για την Αξιωματική Αντιπολίτευση- και απογοήτευσή που εισέπραξε όταν η Ελλάδα μπήκε στην ΟΝΕ και μπήκε με την ισχυρή και υγιή της οικονομία, με υψηλούς ρυθμούς αναπτυσσόμενη και όχι με πολιτικές διευθετήσεις όπως εννοούσε αυτή. Αυτό, δηλαδή, που η Κυβέρνηση Μητσοτάκη της Νέας Δημοκρατίας δεν μπόρεσε να πετύχει και βύθισε την Ελλάδα στην υπανάπτυξη, την ξαναγύρισε χρόνια πίσω, τόσο στα μακροοικονομικά μεγέθη, όσο και στα κοινωνικά ελλείμματα, αυτό οι κυβερνήσεις του Ανδρέα Παπανδρέου και του Κώστα Σημίτη, οι κυβερνήσεις του ΠΑΣΟΚ το πέτυχαν χωρίς το υψηλό κόστος και κοινωνικό τίμημα που πλήρωσε η Ελλάδα και ο ελληνικός λαός τα χρόνια της Νέας Δημοκρατίας, πολύ περισσότερο χωρίς το υψηλό κοινωνικό κόστος που πλήρωσαν και άλλες χώρες της Ευρωπαϊκής 'Ενωσης, ιδιαίτερα χώρες του νότου στην ανάλογη πορεία τους. 
Δεν έχουν συνηθίσει, λοιπόν, μέχρι τώρα σε αυτές τις συνεχείς διαψεύσεις των προβλέψεών τους, όμως ο ελληνικός λαός τους κατανοεί και γι' αυτό κάθε φορά τους καταψηφίζει. Δεν είναι τόσο κουτός ο ελληνικός λαός, αγαπητοί συνάδελφοι της Αξιωματικής Αντιπολίτευσης, ώστε να μη βλέπει την πορεία της οικονομίας, την εξυγίανση και την ανάπτυξή της, να μην βλέπει τη νέα πραγματικότητα που επικρατεί στη χώρα μας. Βεβαίως και τα οικονομικά προβλήματα συνεχίζουν να υπάρχουν, και ιδιαίτερα τα κοινωνικά προβλήματα, τα προβλήματα της ανεργίας, των χαμηλοσυνταξιούχων, τα προβλήματα ορισμένων κοινωνικών ομάδων, όπως είναι οι αγρότες, οι μικρομεσαίοι, τα προβλήματα της περιφέρειας. Ξέρει, όμως, ότι μπορεί τώρα να αγωνιστεί με την Κυβέρνησή του για να τα λύσει όλα αυτά κάτω από πολύ καλύτερες προϋποθέσεις. Σε κάθε περίπτωση πολύ καλύτερες προϋποθέσεις από αυτές που του έδωσε η κυβέρνηση της Νέας Δημοκρατίας. Πολύ καλύτερες προϋποθέσεις από αυτές που υπόσχεται στην ακατάσχετη υποσχεσιολογία της η Νέα Δημοκρατία την τελευταία περίοδο και κάθε φορά προεκλογικά.
Θέλω, λοιπόν, στον αξιότιμο Κοινοβουλευτικό Εκπρόσωπο της Νέας Δημοκρατίας να πω ότι προσπάθησε με συνεχείς ανακυκλώσεις και ταυτολογίες να καλύψει το χρόνο της αγόρευσής του, γιατί έπρεπε να καταναλώσει το χρόνο τους. Απ' ό,τι φαίνεται τόσο διέθετε για να παραμείνει και στην Αίθουσα της Βουλής, γιατί ήλθε λίγο πριν την αγόρευσή του και εξήλθε αμέσως μετά το τέλος αυτής. Αυτή είναι και η προσήλωση της Νέας Δημοκρατίας στη συζήτηση τόσο σημαντικών θεμάτων. Θα αναφερθώ, όμως, πιο συγκεκριμένα στα θέματα που έθιξε. 
ΣΤΑΥΡΟΣ ΔΑΪΛΑΚΗΣ: Έχουμε Κοινοβουλευτική Ομάδα.
ΙΩΑΝΝΗΣ ΜΑΓΚΡΙΩΤΗΣ: Νομίζω ότι χωρίς τον κ. Παυλόπουλο δεν θα καταστραφεί η Κοινοβουλευτική Ομάδα, εκτός και αν φοβάται, μήπως ανακοινώσει ο κ. Καραμανλής αλλαγές τομεαρχών και κινδυνεύει να αποκεφαλισθεί. Είναι γεγονός ότι την έχει αυτήν την αγωνία τελευταία, κύριε Δαϊλάκη, για να πηγαινοέρχεται.
Θέλω, λοιπόν, να πω πως πρέπει να αφήσει η Νέα Δημοκρατία αυτό το παραμύθι περί πλασματικών προϋπολογισμών, περί δημιουργικής λογιστικής και περί μαύρης τρύπας της οικονομίας. Η οικονομία μας είχε μια φορά μαύρη τρύπα και πολύ μεγάλη, τον Οκτώβρη του 1993 όταν παραδώσατε την Κυβέρνηση. Πάνω από ένα τρισεκατομμύριο δραχμές ήταν το έλλειμμα του προϋπολογισμού του οικονομικού έτους που ήταν σε εξέλιξη. Με αγωνιώδεις προσπάθειες η Κυβέρνηση του ΠΑΣΟΚ προσπάθησε τότε να βρει πόρους για να πληρώσει μισθούς και συντάξεις του δημοσίου και του ευρύτερου δημόσιου τομέα ιδιαίτερα μπροστά στις γιορτές των Χριστουγέννων και της Πρωτοχρονιάς. Από τότε με μια συστηματική πολιτική εξυγίανσης και σταθεροποίησης και ανάπτυξης έχει κλείσει όλες τις μαύρες τρύπες και σήμερα ο προϋπολογισμός μας εκτελείται κανονικότατα. 
Δεν είναι τόσο κουτοί οι Ευρωπαίοι, αγαπητοί συνάδελφοι της Αξιωματικής Αντιπολίτευσης, οι οποίοι συστηματικά ελέγχουν την πορεία της ελληνικής οικονομίας. Δεν είναι, λοιπόν, τόσο κουτοί και τόσο ανόητοι, γιατί επηρεάζεται και η δική τους οικονομία εάν τα δικά μας μεγέθη είναι πλασματικά και τα αποδέχονται όπως τους τα προτείνουμε. Έχουν, λοιπόν, κάθε λόγο και κάθε συμφέρον να εντοπίζουν και να εξακριβώνουν τα ακριβή στοιχεία της οικονομίας μας.
Αφήστε, λοιπόν, αυτήν την επωδό. Το μόνο που πετυχαίνετε είναι να δημιουργείτε αβεβαιότητα στην αγορά και στο διεθνές επενδυτικό κοινό. Αυτό είναι αρνητικό για την πορεία της αγοράς, για την ανάπτυξή της, είναι αρνητικό για την πορεία της οικονομίας μας, στο βαθμό βεβαίως που η Νέα Δημοκρατία που μπορεί να την επηρεάσει. Κάθε Αξιωματική Αντιπολίτευση έχει ένα βαθμό επιρροής στη λειτουργία της αγοράς και της οικονομίας όταν τόσο βάναυσα κακοποιεί την πραγματικότητα.
Μας ρώτησε ο κ. Παυλόπουλος, ποια είναι επιτέλους η κεντρική ιδέα αυτού του νομοσχεδίου για να τη συζητήσουμε. Λοιπόν το νομοσχέδιο αναφέρεται πρωτίστως στις αλλαγές στην ΕΥΑΘ και δευτερευόντως κάνει ορισμένες προσαρμογές αναγκαίες σε επίκαιρα θέματα και προβλήματα που καλείται να λύσει. Ποιο, λοιπόν, το αγωνιώδες ερώτημα περί της φιλοσοφίας του νομοσχεδίου; Θα ήθελε η Νέα Δημοκρατία να έχουμε για κάθε μία από τις διατάξεις προσαρμογής είτε σε μία κοινοτική οδηγία είτε σε μία αλλαγή καθεστώτος ορισμού της διοίκησης μιας ΔΕΚΟ, ξεχωριστό νομοσχέδιο και να συζητάει η Βουλή σε ατέλειωτες συνεδριάσεις αυτές τις επιμέρους ρυθμίσεις και διατάξεις; Ε, δε νομίζω να ευσταθεί αυτή η διαδικαστική αντίληψη και πρόταση της Νέας Δημοκρατίας. Ας μείνουμε, λοιπόν, επί της ουσίας του νομοσχεδίου που συζητάμε.
Και επί του νομοσχεδίου θα θέλαμε να ακούσουμε τη γνώμη σας, γιατί τη γνώμη σας δεν την έχουμε ακούσει μέχρι τώρα στα σοβαρά και κρίσιμα θέματα και ιδιαίτερα στο κεντρικό θέμα που διαπραγματεύεται το νομοσχέδιο αυτό που είναι η ΕΥΑΘ. 
Μας είπατε ότι έχουμε τριτοκοσμική αντίληψη για τις διαρθρωτικές αλλαγές, τις ιδιωτικοποιήσεις και τις μετοχοποιήσεις, ότι έχουμε απλώς μια εισπρακτική λογική η οποία μέχρι τώρα απέδιδε και τώρα δεν αποδίδει και ότι οδηγούμε τις δημόσιες επιχειρήσεις σε αδιέξοδο. Πέστε μας μια δημόσια επιχείρηση που βρίσκεται σήμερα σε αδιέξοδο η οποία έχει ακολουθήσει το δρόμο της μετοχοποιήσεως, της εισαγωγής στο Χρηματιστήριο και της πορείας που εμείς έχουμε προκρίνει. Ποια εταιρεία, ο ΟΤΕ, τα Ελληνικά Πετρέλαια, η Εθνική Τράπεζα; Ποια μεγάλη δημόσια επιχείρηση βρίσκεται μπροστά σε αδιέξοδο; Η πραγματικότητα είναι ριζικά αντίθετη. Όλες οι εταιρείες βρίσκονται σε στάδιο ανάπτυξης και μάλιστα σε στάδιο επέκτασης στην ευρύτερη περιοχή της Νοτιοανατολικής Ευρώπης και όχι μόνο. Είναι ακόμη πιο ισχυρές, ακόμη πιο σύγχρονες και αποτελεσματικές απ' ό,τι στο παρελθόν και βεβαίως έχουν υψηλότατες κερδοφορίες. Όχι μόνο αντέχουν στο διεθνή ανταγωνισμό, αλλά αναλαμβάνουν και πρωτοβουλίες για μεγάλες συνεργασίες. Αυτή είναι η αλήθεια για τις μεγάλες δημόσιες επιχειρήσεις. Επιτέλους κάποια στιγμή πρέπει αυτό να το κατανοήσετε. Γιατί αν δεν το κατανοήσετε δεν μπορείτε να συμβάλετε σε ένα δημιουργικό διάλογο όσον αφορά τις δημόσιες επιχειρήσεις όπως επίσης και γενικότερα την οικονομία. Διότι όλα τα δεδομένα πάνω στα οποία στηρίζετε την πολιτική και τις προτάσεις σας, είναι έξω από την πραγματικότητα, είναι λαθεμένα, είναι αυθαίρετες δικές σας επινοήσεις μόνο και μόνο για να τεκμηριώσετε ότι είναι κακή, κάκιστη η εικόνα της οικονομίας, κακή κάκιστη η πορεία των δημόσιων επιχειρήσεων. Επιτέλους πρέπει να καταλάβετε ότι δεν είναι αυτή η αλήθεια και ότι η πραγματικότητα είναι τελείως διαφορετική. 
Δεύτερον, δεν μας είπατε την άποψή σας για τις διαρθρωτικές αλλαγές και τις ιδιωτικοποιήσεις.
Εσείς, κύριε Δαϊλάκη, ως εισηγητής της Αξιωματικής Αντιπολίτευσης είπατε ότι καταψηφίζετε τις διατάξεις για την αναδιάρθρωση της ΕΥΑΘ, γιατί διαφωνείτε με τη μερική μετοχοποίηση που γίνεται με την εισαγωγή του 25% στο χρηματιστήριο. Μας είπατε ότι δεν λαμβάνουν υπόψη τις θέσεις και τις απόψεις του Δήμου Θεσσαλονίκης. Ε, λοιπόν, οι απόψεις και οι θέσεις του Δήμου Θεσσαλονίκης είναι να παραμείνει στον απόλυτο έλεγχο του δημοσίου η Εταιρεία 'Υδρευσης και Αποχέτευσης. Δεν είναι η πρόταση του Δήμου Θεσσαλονίκης η απόλυτη και πλήρης ιδιωτικοποίηση της ΕΥΑΘ, εκτός και αν εσείς το Δήμο Θεσσαλονίκης τον θεωρείτε ιδιωτικό κομμάτι της οικονομίας. 
Εγώ θα μπορούσα να σας πω ότι είναι κακέκτυπο της λειτουργίας ενός πολιτειακού οργανισμού και φορέα, ενός τμήματος της πολιτείας, ενός τμήματος του δημοσίου, όπως είναι ο Δήμος Θεσσαλονίκης, με μια σειρά παραδείγματα που είπα και στην επιτροπή. Μία, δύο δημοτικές επιχειρήσεις είναι, που είναι καταχρεωμένες λειτουργώντας μέσα από ένα απόλυτα αδιαφανές και ρουσφετολογικό σύστημα. Η Δημοτική Επιχείρηση Πληροφόρησης είναι η πιο χαρακτηριστική περίπτωση. Με πεντακόσια εκατομμύρια έλλειμμα την παραλάβατε από τον προκάτοχο ομοϊδεάτη σας, κ. Κοσμόπουλο, και τώρα είναι 1,5 δισεκατομμύριο το έλλειμμα της Δημοτικής Επιχείρησης Πληροφόρησης στην τρέχουσα οικονομική περίοδο. Κάποια στιγμή οι δημότες Θεσσαλονίκης που την πληρώνουν, ο φορολογούμενος Έλληνας πολίτης που πληρώνει τη Δημοτική Επιχείρηση Πληροφόρησης του Δήμου Θεσσαλονίκης πρέπει να ζητήσει έλεγχο και για τη λειτουργία, αλλά και για το τι προσφέρει αυτή η επιχείρηση, εκτός από το να προπαγανδίζει το ανύπαρκτο έργο του ομοϊδεάτη Δημάρχου σας. 
Βεβαίως ο κ. Παυλόπουλος, όπως και οι άλλοι ομιλητές της Νέας Δημοκρατίας, δεν πήρε θέση υπέρ της ιδιωτικοποίησης της ΕΥΑΘ. Όταν ο Αρχηγός σας μιλάει στον επιχειρηματικό κόσμο, πουλάει και την Εθνική, πουλάει και την Εμπορική, τα πουλάει όλα. Όταν όμως συζητούμε ένα νομοσχέδιο, είτε για την ιδιωτικοποίηση κάποιας δημόσιας επιχείρησης είτε για τη μερική μετοχοποίησή της είτε για την εισαγωγή ενός τμήματος των μετοχών στο χρηματιστήριο, τότε εσείς καταψηφίζετε το νομοσχέδιο αυτό. Δεν το καταψηφίζετε γιατί διαφωνείτε με τη μερική ιδιωτικοποίηση και θέλετε την πλήρη ιδιωτικοποίηση. Το καταψηφίζετε γιατί θέλετε να μείνει απόλυτα στον έλεγχο του δημοσίου ή σε άλλο κομμάτι του δημοσίου, όπως είναι η Τοπική Αυτοδιοίκηση.
Ε, αυτήν την αντίφαση, που την κουβαλάτε από το '93 μέχρι σήμερα με την ηγεσία Έβερτ και στη συνέχεια με την ηγεσία του Κώστα Καραμανλή, πρέπει κάποια στιγμή να τη λύσετε. Ο κόσμος και ιδιαίτερα οι παραγωγικές τάξεις και οι εργαζόμενοι σας έχουν καταλάβει. Έχουν καταλάβει ότι σε όλους θέλετε να λέτε αυτά που τους αρέσουν. Στους μεν εργαζόμενους και στους συνδικαλιστές ότι θα μείνουν δημόσιες οι επιχειρήσεις σε απόλυτο κρατικό έλεγχο με τη μία ή την άλλη μορφή, είτε στο κεντρικό κράτος είτε στο τοπικό κράτος που είναι ο δήμος, στη δε επιχειρηματική κοινότητα και στο διεθνές κεφάλαιο ότι τα πουλάτε όλα και μάλιστα με έναν αποτελεσματικό και δραστικό τρόπο, γιατί "το ΠΑΣΟΚ πολύ αργά το πάει, βρε αδελφέ" και έτσι δεν πετυχαίνει τα πλεονεκτήματα της ιδιωτικοποίησης. Δεν κατακτά, δεν κερδίζει τίποτα και η επιχείρηση και η εθνική οικονομία. 
Σας έχουν καταλάβει όλοι και γι' αυτό σας έχουν στα έδρανα της Αξιωματικής Αντιπολίτευσης. Δεν έχετε σαφή στρατηγική, απλώς θέλετε να ψαρεύετε ψήφους στα θολά νερά. Απ' ό,τι φαίνεται, όμως, τα νερά έχουν καθαρίσει, παρ' ότι μας κατηγορείτε ότι η ανάπτυξη των βιολογικών καθαρισμών σε όλη την Ελλάδα δεν προχωρά. Φαίνεται ότι έχει προχωρήσει αρκετά και δεν μπορείτε να ψαρέψετε σε θολά νερά. Δεν ψαρέψατε χθες, δεν θα ψαρέψετε και αύριο.
Θα μείνω στην ΕΥΑΘ και θα εντοπίσω ακόμα μια μεγάλη αντίφαση. Ο κ. Παυλόπουλος είπε ότι τα συμβούλια όλων των ΔΕΚΟ αποτελούνται από κομματικά στελέχη, που ορίζονται με αδιαφανείς διαδικασίες και εκεί εκτρέφεται ο κομματικός στρατός.
Πρώτα, πρώτα θέλω να θέσω ένα ερώτημα. Κάποιος εάν είναι μέλος ενός κόμματος, σημαίνει ότι είναι και ανάξιος; Πρέπει να απαρνηθεί την κομματική του ταυτότητα ή την πολιτική του άποψη για να είναι παράλληλα και ένας ικανός τεχνοκράτης, διαχειριστής μιας δημόσιας επιχείρησης;
Σε επικίνδυνο δρόμο μας βάζετε, αγαπητοί συνάδελφοι της Αξιωματικής Αντιπολίτευσης, εάν αυτό το εννοείτε πραγματικά. Είναι πολύ σωστό ότι πρέπει με διαχειριστικά και αξιοκρατικά κριτήρια, με κριτήρια αγοράς και ιδιωτικοοικονομικά να επιλέγονται οι μάνατζερς των δημοσίων επιχειρήσεων. Αυτό μέχρι σήμερα γίνεται σε μεγάλο βαθμό.
Εγώ βεβαίως δεν θα αρνηθώ ότι πολλές φορές μπορεί να υπάρχουν και αστοχίες ή λάθος επιλογές προσώπων. Αυτό μέχρι τώρα επικυρωνόταν από τη Βουλή, όπου τις περισσότερες φορές έχει επικυρωθεί με ομοφωνίες ο ορισμός των μάνατζερς στις δημόσιες επιχειρήσεις. 
Μας λέτε όμως ότι κρατάμε το μάνατζμεντ της ΕΥΑΘ στο δημόσιο, γιατί και πάλι θέλουμε να εφαρμόσουμε και εδώ την προσφιλή τακτική του παρελθόντος. 
ΑΓΓΕΛΟΣ ΤΖΕΚΗΣ: Δεν το ξεκαθαρίζετε όμως.
ΙΩΑΝΝΗΣ ΜΑΓΚΡΙΩΤΗΣ: Τι θέλουμε δηλαδή; Αφού η πλειοψηφία των μετοχών μένει στο δημόσιο, το δημόσιο έχει τη διαχείριση. Βεβαίως αυτό θα επιλέξει στη συνέχεια εάν θα ορίσει με τον τρόπο που ορίζεται στις ΔΕΚΟ ή εάν θα προχωρήσει σε μια προκήρυξη για το μάνατζμεντ. Πάντως σε κάθε περίπτωση ο έλεγχος της γενικής συνέλευσης είναι στο δημόσιο και αυτό ορίζει με τον ένα ή με τον άλλο τρόπο το μάνατζερ. Είναι διαφορετικό να μην έχει τον έλεγχο και η γενική συνέλευση να ορίζει τον μάνατζερ με δικά της κριτήρια. Αυτή είναι η ποιοτική διαφορά, αγαπητέ συνάδελφε του Κομμουνιστικού Κόμματος. Αυτήν εντόπισε ο Κοινοβουλευτικός Εκπρόσωπος της Αξιωματικής Αντιπολίτευσης.
Μας είπε, λοιπόν, ότι κρατάμε έτσι τη διάταξη, δηλαδή τον έλεγχο στο δημόσιο για να βάλουμε κάποιον κομματικό ευνοούμενό μας. Μας ζητά αυτό να το καταργήσουμε. Όμως, στην άλλη τροπολογία όπου το Υπουργείο Οικονομικών καταργεί το δικαίωμά του ή το απαρνείται, στην Εμπορική και στην Εθνική Τράπεζα όταν δεν κατέχει το 50% να ορίζει τις διοικήσεις, και πάλι μας κατακρίνουν γιατί μας λένε ότι απεμπολούμε τον έλεγχο του δημοσίου επί αυτών των μεγάλων ΔΕΚΟ και ότι με αυτόν τον τρόπο ξεπουλάμε τα συμφέροντα του δημοσίου.
Επιλέξτε και πάλι. Σας είπα ότι όλες οι αγορεύσεις σας πάνω σ' αυτά τα θέματα βρίθουν αντιφάσεων. Όμως τέτοιες εντονότατες αντιφάσεις στην ίδια αγόρευση επί του ιδίου θέματος δεν τις περίμενα από τον Κοινοβουλευτικό Εκπρόσωπο της Νέας Δημοκρατίας. Από τη μία μεριά στην ΕΥΑΘ που κρατάμε το δικαίωμα διορισμού της διοίκησης στο δημόσιο με την πρωτοβουλία του Υπουργού, αλλά με την έγκριση της Βουλής, μας κατακρίνετε γιατί λέτε ότι με αυτόν τον τρόπο θα προκρίνουμε κάποιο κομματικό στέλεχος. Από την άλλη στις δυο μεγάλες κρατικές τράπεζες όταν το δημόσιο απωλέσει τον έλεγχο του 50% δίνουμε το δικαίωμα στη γενική συνέλευση να επιλέξει τις διοικήσεις. Εδώ μας κατακρίνετε ότι απεμπολούμε ένα δικαίωμα του δημοσίου. Επιτέλους τι θέλετε; Πέστε μας για να ξέρουμε. 
Εμείς όμως ξέρουμε τι θέλετε. Θέλετε να είστε αρεστοί σε όλους. Βαράτε τυφλά. Αυτά όμως τα τυφλά χτυπήματα στο σκοτάδι γυρίζουν πάλι πίσω. Εάν δεν αποσαφηνίσετε την οικονομική σας φιλοσοφία, εάν δεν αποσαφηνίσετε την πρότασή σας για τις διαρθρωτικές αλλαγές και τη στρατηγική σας και κάθε φορά ομιλείτε ανάλογα με το κριτήριο του να είστε αρεστοί, τότε να είστε βέβαιοι ότι στην εποχή της ενημέρωσης και της επικοινωνίας δεν μπορείτε να ξεγελάσετε κανέναν. Όλα αυτά δεν συγκροτούν μια εναλλακτική πρόταση κυβερνητικής εξουσίας αξιόπιστης. Εάν αυτό εφαρμοσθεί κάποια στιγμή ως κυβερνητική πολιτική, θα μας δημιουργήσει από το πρώτο εξάμηνο πρωτοφανές αδιέξοδο, κατάρρευση της οικονομίας και μια παράλυτη κυβέρνηση. Να είστε βέβαιοι ότι αυτή η στιγμή δεν θα έρθει ποτέ.
Ο Κοινοβουλευτικός Εκπρόσωπος της Νέας Δημοκρατίας δεν έχασε και σήμερα την ευκαιρία να κατακρεουργήσει το χρηματιστήριο, ενώ έχουμε πει όλοι μας ότι τα λάθη που έχουμε κάνει και εμείς ως Κυβέρνηση και τα κόμματα της Αντιπολίτευσης και ιδιαίτερα η Αξιωματική Αντιπολίτευση το 1999 προεκλογικά με την πολιτικοποίηση του χρηματιστηρίου δεν πρέπει να επαναληφθούν. 
Σήμερα, το χρηματιστήριο είναι μια ώριμη αγορά, είναι θεσμικά θωρακισμένο. Περνά μια ιδιότυπη κρίση η οποία είναι αντανάκλαση της γενικότερης οικονομικής ύφεσης και της γενικότερης χρηματιστηριακής κρίσης και βεβαίως μιας στιγμιαίας και περιοδικής αβεβαιότητας στην ελληνική αγορά. Έχουμε ένα μούδιασμα των μικροεπενδυτών από τις απώλειες που είχαν χθες. Εμείς τολμούμε να πούμε την αλήθεια για την εικόνα του χρηματιστηρίου. Όμως, οι επενδυτές και ιδιαίτερα οι μικροεπενδυτές θέλουν απ' όλους μας αρωγή και υποστήριξη του χρηματιστηρίου, γιατί γνωρίζουν όλοι οι διεθνείς οργανισμοί ότι ο γενικός δείκτης είναι κάτω από την πραγματική αξία των επιχειρήσεων για τη μεγάλη πλειοψηφία των εισηγμένων εταιρειών. 
Γνωρίζουν ότι με την πορεία της οικονομίας, που είναι βέβαιο ότι θα είναι θετική και με τη θωράκιση που έχει επέλθει, με τις συνεργασίες και τις συμμαχίες του ελληνικού χρηματιστηρίου θα ξεκινήσει αργά αλλά σταθερά η ανοδική του πορεία. Αυτήν την προοπτική που όλη η αγορά την εκτιμά εμείς πρέπει να την πριμοδοτήσουμε με την αρωγή και με την υποστήριξή μας. 
Αν δεν μπορούμε να το κάνουμε αυτό για μικροκομματικούς λόγους, ας σιωπήσουμε τουλάχιστο γύρω από την πραγματικότητα και την πορεία του χρηματιστηρίου. Νομίζω ότι με τη σιωπή μας θα βοηθήσουμε τη χρηματαγορά στην Ελλάδα.
Θα κλείσω λέγοντας ότι ο Κοινοβουλευτικός Εκπρόσωπος της Νέας Δημοκρατίας ως συνήθως δεν διαβάζει καθόλου τα νομοσχέδια, πολύ περισσότερο σήμερα, που έχει και την αγωνία της Κοινοβουλευτικής Ομάδας και της αναδιάρθρωσης των τομέων στη Νέα Δημοκρατία. Αν τα διάβαζε, θα έβλεπε ότι τα χρέη των νοσοκομείων είναι τα χρέη και των ταμείων, δεν είναι χρέη μόνο του δημοσίου. Το δημόσιο απλώς εγγυάται με αυτόν τον ιδιότυπο δανεισμό που κάνει την αποπληρωμή μέσα σε μία πενταετία. Διευκολύνει, δηλαδή, με τη δική του εγγύηση τα ταμεία να πληρώσουν αυτά τα χρέη στους ιδιώτες προμηθευτές μέσα σε μία πενταετία. Και αν θα προσέξατε, η πρώτη δόση θα πληρωθεί την 1.8.2003. Να γιατί η όποια αρωγή του κράτους γι' αυτήν τη διευκόλυνση δεν αναφέρεται στον προϋπολογισμό του 2001. Ούτε στον προϋπολογισμό του 2002 θα αναφέρεται. Σας το λέμε από τώρα, για να μην ψάχνετε τους κωδικούς του προϋπολογισμού που θα συζητήσουμε το Φθινόπωρο. Γιατί από το 2003 θα αρχίσει η αποπληρωμή. Να γιατί, λοιπόν αφενός μεν δεν είναι μόνο χρέη του δημοσίου, είναι και χρέη των ταμείων και αφετέρου η αρωγή του δημοσίου και η διευκόλυνση προς τα ταμεία θα αρχίσει να γίνεται με τη εγγύηση που δίνεται σήμερα με την ψήφιση του νομοσχεδίου και της διάταξης αυτής από τον όγδοο μήνα του 2003. Εάν δεν ξέρετε, θα είναι καλό να διαβάζετε και να προσέχετε, γιατί εκτίθεσθε, αγαπητοί συνάδελφοι της Νέας Δημοκρατίας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ακούσαμε με προσοχή τον κύριο Υπουργό και πραγματικά ήταν ειλικρινής όταν έλεγε ότι οδεύουμε προς την ολοκλήρωση της Ευρωπαϊκής Ένωσης, άρα προχωράμε στην ενοποίηση των χρηματιστηριακών αγορών και βέβαια προσπαθούμε να γίνει ο εκσυγχρονισμός του πιστωτικού συστήματος της κεφαλαιαγοράς σε επίπεδο Ευρωπαϊκής Ένωσης, για να αντιμετωπίσουμε τον παγκόσμιο ανταγωνισμό. Και είναι ειλικρινές αυτό. Είναι ειλικρινές στο ένα σκέλος για τον κύριο Υπουργό, δεν είναι όμως για τον Κοινοβουλευτικό Εκπρόσωπο του ΠΑΣΟΚ, που είπε ότι έγινε η ολοκλήρωση, μπήκαμε στην ΟΝΕ χωρίς να πληρώσει ιδιαίτερα ο ελληνικός λαός. Δεν ρωτήθηκε και ο ελληνικός λαός αν έχει πληρώσει ή όχι, ούτε αν συμφώνησε ή όχι στην ΟΝΕ. 
Να πληροφορήσουμε, λοιπόν, το συνάδελφο, τη Βουλή και τον ελληνικό λαό ότι ο λαός πλήρωσε, πληρώνει και θα πληρώνει! Η ανεργία δεν είναι τυχαίο μέγεθος. Από συγκεκριμένα μέτρα και πολιτική που πήρε η Κυβέρνηση έχει αυξηθεί σε σχέση με το παρελθόν. Η μείωση του εισοδήματος των εργαζομένων της μικρομεσαίας αγροτιάς είναι από συγκεκριμένη πολιτική που ακολουθήθηκε αυτά τα χρόνια, η μείωση του εισοδήματος κατά περιφέρειες σε μειονεκτικές, αν θέλετε, περιοχές της χώρας, που εκεί θα όφειλε να ακολουθηθεί διαφορετική περιφερειακή πολιτική. Θα σας αναφέρω την Ήπειρο, που είχε μείωση του εισοδήματος σε σχέση με το μέσο όρο της Ευρωπαϊκής Ένωσης. Τα νησιά το ίδια. Άρα, λοιπόν, παρατηρούμε ότι ο ελληνικός λαός πλήρωσε, πληρώνει και θα πληρώνει σκληρά τις πολιτικές επιλογές της Κυβέρνησης, χωρίς ο ίδιος ποτέ να δώσει και την ουσιαστική εξουσιοδότηση.
Είπε ο κύριος Υπουργός ότι οι εργαζόμενοι δεν θίγονται. Εμείς επαναλαμβάνουμε για μια ακόμη φορά ότι θίγονται. Το να μετακινηθεί από έναν συγκεκριμένο οργανισμό, όπως είναι τώρα η Ε.Υ.Α.Θ., που έχει συγκεκριμένο εσωτερικό κανονισμό λειτουργίας και συγκεκριμένη σύμβαση εργασίας με τους εργαζόμενους και να μεταβεί είτε στη νέα εταιρία που δημιουργείται είτε στις θυγατρικές, τις οποίες θα ιδρύσει ή θα συμμετέχει, σημαίνει και αλλαγή εργασιακών σχέσεων, άσχετα αν μέσα από το νομοσχέδιο λέει η Κυβέρνηση ότι θα ακολουθηθούν οι εργασιακές σχέσεις, τις οποίες είχε. Γιατί γνωρίζουμε όλοι ότι η κάθε ανώνυμη εταιρία, η κάθε θυγατρική θα λειτουργήσει και λειτουργεί με δικό της περιεχόμενο, έχει τις δικές της συλλογικές συμβάσεις, άρα λοιπόν στις εργασιακές σχέσεις δεν συμπεριλαμβάνονται οι μισθολογικές σχέσεις.
Να καθορίσουμε το ωράριο, να καθορίσουμε τα πλαίσια των εργασιακών σχέσεων, αν θα είναι σε διαρκές ωράριο εργασίας ή θα είναι διακεκομμένο. Γιατί πρόσφατα ψηφίσαμε και το νόμο αυτό, άρα μπορεί να γίνει και αυτό. Υπάρχουν σοβαρά ερωτήματα από πλευράς εργαζομένων και προτείνουν να θεωρηθεί ως απόσπαση σ' αυτές τις θυγατρικές εταιρείες. Γιατί δεν το κάνει αποδεκτό η Κυβέρνηση; Μιλάμε για καταστατικό της νέας εταιρείας. Ξέρετε, είπε ο κύριος Υπουργός, για τριάντα χρόνια θα έχει το δικαίωμα της εκμετάλλευσης χωρίς να έχει το δικαίωμα να το δώσει και αλλού. 
Αλλά δεν μας απάντησε σ' αυτό που είπαμε και στην επιτροπή ότι, ενώ στο αρχικό σχέδιο ορίζονταν εκατό χρόνια ζωής της ΕΥΑΘ Α.Ε., τώρα δεν προβλέπεται τίποτα. Δηλαδή αυτή η εταιρεία δεν θα έχει χρόνο ζωής ; Τι γίνεται εδώ; Θέλουμε αποκλειστικά να μας πείτε ποιο είναι το μέλλον της ΕΥΑΘ Α.Ε. μετά τα τριάντα χρόνια που είναι η σύμβαση. Θα πάμε σε καινούρια σύμβαση και με τι περιεχόμενο; Όλα αυτά βέβαια θα πρέπει να απαντηθούν. 
Είπε ο κύριος Υπουργός ότι υπάρχει ανεπάρκεια υδάτινων πόρων γι' αυτό και θα πρέπει να γίνει ανάλογη διαχείριση στους υδάτινους πόρους που εκεί θα έπρεπε να γίνει μέσα από ένα εθνικό οργανισμό αυτή η διαχείριση των υδάτινων πόρων, γιατί οι υδάτινοι πόροι είναι περιουσία του λαού, είναι περιουσία της χώρας, δεν μπορεί να δοθεί πουθενά. Και βέβαια, εδώ είναι το ζήτημα, ότι και η Ευρωπαϊκή Ένωση, δεν παίρνει καθόλου υπόψη της ότι θα πρέπει να γίνει διαχείριση υδάτινων πόρων και δίνει τις κατευθύνσεις στις χώρες-μέλη να δουν τη διαχείριση της κατανάλωσης με ό,τι αυτό συνεπάγεται στην τιμολογιακή πολιτική, στα πρόστιμα κλπ. 
Εμείς πιστεύουμε ότι υπάρχει επάρκεια υδάτινων πόρων και αυτό το λένε και επιστημονικοί φορείς. Είναι άλλο το ζητούμενο αν αυτούς τους υπόγειους ή υπέργειους υδάτινους πόρους δεν τους εκμεταλλεύεται όπως πρέπει να τους εκμεταλλευθεί μια κυβέρνηση, μια υπεύθυνη πολιτεία μέσα από την ανάπτυξη έργου που πρέπει να γίνει. Και έχουμε προτείνει εδώ όταν συζητήθηκε σε επερώτηση του κόμματός μας αλλά και της Νέας Δημοκρατίας, για τους υδάτινους πόρους, συγκεκριμένες προτάσεις, μικρά και μεγάλα έργα που θα μπορέσουν πραγματικά να συγκρατήσουν όλο αυτόν τον υδάτινο πόρο που χάνεται μέσα από τα ποτάμια και τις λίμνες, όπως και τα όμβρια ύδατα, τα νερά της βροχής δεν συγκεντρώνονται σε αποταμιευτήρες κλπ. Άρα, πρέπει να δούμε τη διαχείριση των υδάτινων πόρων για να μιλήσουμε για ανεπάρκεια πόρων. Εμείς πιστεύουμε ότι είναι επαρκείς και για την καλλιέργεια. Και επιτέλους, ας σταματήσει αυτό το άλλοθι της Κυβέρνησης αλλά και άλλων κομμάτων που χρησιμοποιούν, ότι το 85% είναι για το γεωργικό τομέα. Εδώ, θα πρέπει να γίνει ένας απολογισμός, αυτά τα αρδευτικά δίκτυα που είναι πεπαλαιωμένα, πόσο νερό χάνεται στην πορεία για να ποτιστούν τα χωράφια. Και απ' ό,τι λένε τουλάχιστον επιστημονικοί φορείς έχουμε 13,5 εκατομμύρια στρέμματα που είναι ποτιστικά, μπορούν αυτά να αυξηθούν κάλλιστα βέβαια μέσα από μια διαφορετική διαχείριση των υδάτινων πόρων από αρδευτικά έργα που πρέπει να γίνουν στην περιφέρεια για να μπορέσει και αυτή να αποκτήσει την ανάπτυξή της επιτέλους. 
Έφερε ο κύριος Υπουργός ως θετικό γεγονός ότι 150 εκατομμύρια θα δίνει η ΕΥΑΘ στην ΕΥΑΘ παγίων. Από την άλλη όμως, θα πρέπει να γίνει και ένας απολογισμός, πόσα κερδίζει αυτή η ΕΥΑΘ. Και είπε ο κύριος Υπουργός για μια ακόμη φορά ότι έναντι των τελών για τρία χρόνια, θα της δώσουμε 6 δισεκατομμύρια δραχμές. Και εμείς εξακολουθούμε και λέμε ότι θα είναι ένα έξτρα μπόνους στη νέα διοίκηση της ΕΥΑΘ Α.Ε. Εμείς, δεν μένουμε στο 49%. Γνωρίζουμε όλοι όταν έγινε η ενοποίηση των δύο οργανισμών ΕΥΘ, ΕΑΘ, τότε είχαμε προειδοποιήσει ότι γίνεται το πρώτο βήμα για την ιδιωτικοποίηση των δύο δημόσιων οργανισμών. Τότε, μας καθησύχαζε η Κυβέρνηση αλλά και άλλοι, ότι δεν πρόκειται να δοθεί ούτε μια μετοχή. Βλέπουμε σήμερα να διασπάται εκείνος ο οργανισμός να δίνεται το 49% της μιας εταιρείας προς το ιδιωτικό κεφάλαιο και εμείς δεν καθησυχάζουμε από τη διαβεβαίωση της Κυβέρνησης. Επαναλαμβάνω για μια ακόμη φορά ότι η πικρή εμπειρία συνοδεύει την Κυβέρνηση. Πρόσφατα νομοθετήσαμε εδώ για σοβαρούς στρατηγικούς τομείς ανάπτυξης γι' αυτήν τη χώρα δημόσιους οργανισμούς, όπως είναι ο ΟΤΕ. 
Και επιτέλους -αναφέρομαι στον Κυβερνητικό Εκπρόσωπο που είπε ότι γίνονται μεγάλες επενδύσεις στα Βαλκάνια- είχαμε τονίσει για τον ΟΤΕ ελλείψει αν θέλετε άλλων επενδύσεων από πολύ μεγαλύτερες ανεπτυγμένες χώρες, αυτό δεν ήταν τυχαίο. Αυτήν την ώρα όπως είπε και ο Υπουργός Εθνικής Οικονομίας η πλειοψηφία του μετοχικού πακέτου, έχει περάσει στα χέρια ιδιωτών. Πού ανήκουν, δηλαδή, οι επενδύσεις πλέον προς τις βαλκανικές χώρες; Ανήκουν στο ελληνικό δημόσιο; Όχι ασφαλώς, ανήκουν σ' αυτούς που κατέχουν το μετοχικό κεφάλαιο του ΟΤΕ.
Και βέβαια δεν γνωρίζουμε πού έχει πάει αυτό το μετοχικό κεφάλαιο. Στα διεθνή χρηματιστήρια έχει πάει το 15%. Και δεν ξέρει κανένας ποιος είναι ο ιδιοκτήτης αυτού του οργανισμού, που είναι στρατηγικής και εθνικής -αν θέλετε- σημασίας για τη χώρα.
Επόμενο είναι το ζήτημα της Νέας Δημοκρατίας, που απασχολεί την Αίθουσα σήμερα. Ακούσαμε και τον Κοινοβουλευτικό Εκπρόσωπο, ακούσαμε με προσοχή και τον εισηγητή. Πιστεύουμε ότι η κριτική που γίνεται προς την Κυβέρνηση είναι μέσα στα πλαίσια της διαχείρισης αυτού του συστήματος. Η Νέα Δημοκρατία δεν έχει τι άλλο να προτείνει σε πολλά συγκεκριμένα ζητήματα.
Και στο ζήτημα της Ε.Υ.Α.Θ. Α.Ε. θα πρέπει να πάρει ξεκάθαρη θέση. Δεν μπορεί άλλοι Βουλευτές να μιλάνε για πλήρη ιδιωτικοποίηση, άλλοι να λένε να παραδοθεί στα χέρια της Τοπικής Αυτοδιοίκησης, άλλοι στα χέρια του δημόσιου τομέα. Εφόσον έχει κάνει την επιλογή της ότι θα πρέπει να προχωρήσουν πιο σύντομα οι αναδιαρθρώσεις, θα πρέπει να ξεκαθαρίσει την πολιτική της απέναντι στον ελληνικό λαό.
Πιστεύουμε ότι τα καθαρά λόγια είναι εκείνα που πραγματικά ανταποκρίνονται στην πράξη. Δεν μπορεί όμως να δημαγωγεί για να προσελκύσει ψηφοφόρους. Γνωρίζουν πολύ καλά οι ψηφοφόροι τα έργα και τις ημέρες της Νέας Δημοκρατίας στα τρία χρόνια. Η ξεθεμελίωση του κοινωνικοασφαλιστικού συστήματος άρχισε από εκείνη την εποχή. Οι διαρθρωτικές αλλαγές άρχισαν από εκείνη την εποχή. Άλλο βέβαια τι έλεγε το ΠΑ.ΣΟ.Κ. και τι εφαρμόζει τώρα.
Επομένως, η πρόταση νόμου που έχει καταθέσει η Νέα Δημοκρατία -και την έχουμε μελετήσει- δεν αλλάζει τα πράγματα. Δεν μπορεί να λένε ότι μια ανεξάρτητη αρχή θα λύσει το πρόβλημα της κεφαλαιαγοράς. Όσες ανεξάρτητες αρχές και αν γίνουν, δεν πρόκειται να αλλάξουν τη δομή και το χαρακτήρα του χρηματοπιστωτικού συστήματος. Αυτά θα λειτουργούν προς όφελος του μεγάλου κεφαλαίου. Είναι καθαρά πράγματα. Το κεφάλαιο δεν μπορεί να το βάλεις σε δυο παπούτσια όταν είσαι υποστηρικτής του καπιταλιστικού συστήματος.
Θέλω να κλείσω με το εξής, κύριε Πρόεδρε: Κατηγορηθήκαμε για δογματισμούς και για τριτοκοσμικές αντιλήψεις. Φαίνεται ότι κάποιοι έχουν αναλάβει εργολαβικά να κάνουν την κριτική τους προς το Κομμουνιστικό Κόμμα Ελλάδας. Προσοχή όμως! Εμείς θέλουμε και απαιτούμε τη σκληρή ιδεολογική και πολιτική αναμέτρηση και κριτική. Δεν φοβόμαστε γι' αυτό. Όταν όμως χρησιμοποιούμε λέξεις, δογματικές αντιλήψεις που είναι ξεπερασμένες και αντίθετες προς την πρόοδο, τότε πρέπει να πούμε δυο λόγια γι' αυτό.
Ό,τι εφαρμόζει σήμερα η Κυβέρνηση, εφαρμοζόταν πριν από εκατό χρόνια. Πριν από εκατό χρόνια, ο καπιταλισμός ήταν στη μορφή του εκείνη πριν περάσει στο στάδιο που εμείς σήμερα ονομάζουμε ιμπεριαλισμό. Δεν υπήρχε δημόσιος κρατικός φορέας, κοινωνικός φορέας. Όλα ήταν στα χέρια του ιδιωτικού τομέα. Μετά και από την ανάπτυξη των σοσιαλιστικών κρατών, με τις κοινωνικές παροχές που έγιναν, άρχισε και μέσα στην Ευρωπαϊκή Ένωση να δημιουργείται το κοινωνικό κράτος και, αν θέλετε, από συντηρητικά κόμματα.
Σε αυτό το σημείο, δογματισμός είναι όσο επιμένει κάποιος ότι αυτή η πολιτική της αποκρατικοποίησης, των αναδιαρθρώσεων ωφελεί τον ελληνικό λαό, ενώ η πραγματικότητα δείχνει το αντίθετο. Δείχνει ότι δυόμισι εκατομμύρια δικοί μας συμπολίτες είναι κάτω από το όριο της φτώχιας, ότι η ανεργία αυξάνεται αντί να κατεβαίνει. Ό,τι υπάρχει σε αυτό τον τομέα, θα πρέπει να το παραδεχθούμε.
Εμείς λέμε και υποστηρίζουμε: Ναι, είμαστε δογματικοί στην υπεράσπιση των δικαιωμάτων αυτού του λαού. Παραδεχθείτε όμως και σεις από τη δική σας άποψη ότι είναι δογματισμός να υποστηρίζει κανείς ό,τι υπήρχε πριν από εκατό χρόνια. Αν αυτό εσείς το λέτε εκσυγχρονισμό και πρόοδο, ζήστε λοιπόν με το μεσαίωνα!
ΠΡΟΕΔΡΕΥΩΝ (Παναγιώτης Σγουρίδης): Η κυρία Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Πραγματικά, κύριε Πρόεδρε, δεν έχουμε πάρει ουσιαστικές απαντήσεις στα ερωτήματα τα οποία θέσαμε, ακόμη και για το σκεπτικό μας που ήταν αρκετά διαφορετικό και από τα τέσσερα κόμματα πάνω στην αξιολόγηση αυτού του νομοσχεδίου.
Είναι ένα νομοσχέδιο που ξεκινάει με μια εφαρμογή κοινοτικής οδηγίας, μια προσαρμογή, διαπερνά την κρίση του χρηματιστηρίου, ασχολείται λίγο με τις τράπεζες, μιας και αυτές μας απασχολούν πολύ περισσότερο με όσα τελευταία κάνουν και επιβαρύνουν τους πολίτες και καταλήγει στο να διαχειριστεί με νόμους καθαρά της αγοράς το μεγάλο κοινωνικό αγαθό, που είναι το νερό.
Λοιπόν ο κύριος Υπουργός επαναδιατύπωσε στην ομιλία του, τους όρους του νομοσχεδίου και τις διατάξεις του. Έκανε δηλαδή μια ανάγνωση των διατάξεων. Δεν μας εξήγησε το σκεπτικό του. Εν πάση περιπτώσει εγώ επειδή δεν πρόλαβα στην επί της αρχής τοποθέτηση να μπω σε κάποιες λεπτομέρειες οι οποίες είναι όμως πολύ ουσιαστικές θα ξανατονίσω το εξής. Με ανησυχεί πάρα πολύ για την περίπτωση της ΕΥΑΘ που αυτήν τη στιγμή το μόνο που ενδιαφέρει και το αντίστοιχο Υπουργείο είναι το πώς θα διαχειρισθεί τα κέρδη με τον καλύτερο τρόπο και όχι η κοινωφελής της δράση.
Ενώ είναι τεράστιο το πρόβλημα της διαχείρισης του νερού που εμφανίζεται στη χώρα μας και θα διογκωθεί ακόμα περισσότερο, είναι τεράστια τα ελλείμματα του κρατικού τομέα όσον αφορά τα μέτρα και τις ρυθμίσεις οι οποίες και προκύπτουν από τις υποχρεώσεις μας, που έχουμε από την κοινοτική οδηγία για τη διαχείριση του νερού, αλλά και που προκύπτουν και από το ότι η δημόσια διοίκηση και οι καθ' ύλην αρμόδιες υπηρεσίες από το ΥΠΕΧΩΔΕ μέχρι το Υπουργείο Γεωργίας κ.ο.κ. αυτήν τη στιγμή είναι ιδιαίτερα αποδυναμωμένες. Υπάρχει μια ασάφεια από την άλλη πλευρά αλληλοκάλυψη των αρμοδιοτήτων με αποκορύφωμα βέβαια την όλη διαχείριση των νερών του Αχελώου και των έργων. Άλλα λέει το ΥΠΕΧΩΔΕ στη Λάρισα, άλλα λέει στη Καρδίτσα, άλλα λέει το Υπουργείο Γεωργίας. Φθάνουμε ας πούμε να προκαλούμε τα νέφη κλπ. με διάφορα συστήματα για να δημιουργήσουμε βροχή, εγκαταλείπουμε όλα τα άλλα έργα και δεν δίνουμε και λόγο βέβαια. 
Υπάρχει, λοιπόν, μια πολιτική για πολύ σοβαρά θέματα τα οποία κανένα Υπουργείο τελικά δεν εξηγεί. Εγώ θεωρώ ότι τα κατ' εξοχήν αρμόδια Υπουργεία γι' αυτό το θέμα είναι το ΥΠΕΧΩΔΕ και το Υπουργείο Γεωργίας. Έρχομαι, λοιπόν, εδώ και στο θέμα της ύδρευσης. 
Το ΥΠΕΧΩΔΕ αυτήν τη στιγμή έχει ένα πολύ μεγάλο πρόγραμμα και βέβαια τεράστιες υποχρεώσεις γιατί άφησε τα πράγματα να πάνε πάρα πολύ πίσω όσον αφορά τα έργα υδροδότησης της Θεσσαλονίκης και το δεύτερο μεγάλο πακέτο της υδροδότησης από τον Αλιάκμονα, τα εκατόν πενήντα χιλιάδες περιβόητα κυβικά. Από κει και πέρα είναι η αξιοποίηση των έργων αυτών. Λοιπόν και τα έργα της ύδρευσης από τον Αλιάκμονα δεν έχουν τελειώσει παρ΄όλο που σε πάρα πολλές ερωτήσεις μας μας διαβεβαιώνατε -το αντίστοιχο Υπουργείο βέβαια- ότι θα τελειώνουν μέσα στο 2001. Τώρα από αντίστοιχη ερώτηση του Ευρωβουλευτή κ. Τριανταφύλλου έχουμε ενδείξεις για το 2006. Αλλά εμείς είχαμε θέσει -και εγώ επανειλημμένα- με ερωτήσεις μας ότι στη συνέχεια, είμαστε έτοιμοι για τη διαχείριση; Ο αγωγός ο οποίος γίνεται αυτήν τη στιγμή ταλαιπωρεί ιδιαίτερα τη Θεσσαλονίκη διότι αποφασίσατε πάλι μια πεπαλαιωμένη λύση, να τον περάσετε μέσα από τον κεντρικό άξονα μπροστά από το διοικητήριο, ενώ έπρεπε κανονικά να πάει από την περιφερειακή οδό, ούτως ώστε να μπορεί στο μέλλον να δεχθεί και επεκτάσεις και νέα κάθετα δίκτυα κ.ο.κ. από την άλλη πλευρά οι δεξαμενές οι οποίες θα υποδεχθούν και τα πρόσθετα δίκτυα προς την Καλαμαριά και τις άλλες περιοχές που θα αξιοποιήσουν τα εκατόν πενήντα χιλιάδες κυβικά είναι ακόμα στα χαρτιά και κανένα από αυτά τα έργα δεν έχει ξεκινήσει. Εδώ σας απασχολεί μόνο αυτό το θέμα της ιδιωτικοποίησης και όχι της ποιότητας του νερού και της διαχείρισης του νερού του Αλιάκμονα. Βέβαια υπάρχουν κατά καιρούς και είναι σαφέστατες αυτές οι ανησυχίες για τον αμίαντο στο νερό του Αλιάκμονα για τη μεγάλη επιβάρυνση που έχει η ποιότητα του νερού του από τα γεωργικά φάρμακα κ.ο.κ. Από την άλλη μεριά δεν έχετε λύση το καθεστώς της διαχείρισης κυρίως με τη ΔΕΗ. Στο τέλος θα μαλώνουν μεταξύ τους οι υπηρεσίες και πια οι ιδιωτικοποιημένες επιχειρήσεις του δημόσιου τομέα το τι θα κάνουν με το νερό με την άρδευση, με την ύδρευση κλπ. Αυτά είναι πολύ σημαντικά θέματα το οποία δεν έχουν λυθεί και τα οποία καλείται η ΕΥΑΘ Παγίων να τα ολοκληρώσει κάποτε ούτως ώστε να δώσει στην ΕΥΑΘ Α.Ε. τη δυνατότητα να διαχειριστεί με τον καλύτερο τρόπο το νερό και να βγάλει τα καλύτερα κέρδη, αυτό το οποίο απασχολεί περισσότερο αυτό εδώ το νομοσχέδιο και όχι όλα τα άλλα.
Η Ε.Υ.Α.Θ. Παγίων αυτήν τη στιγμή -έτσι όπως έχει αυτές τις υποχρεώσεις, για να ολοκληρώσει ένα μεγάλο πακέτο έργων, πρέπει να χρηματοδοτηθεί και δεν ξέρουμε αν τελικά θα εξασφαλιστεί η χρηματοδότησή του, έτσι όπως εξελίσσονται τα έργα της περιφέρειας- με μία τροποποίηση που φέρατε -και αυτό με ανησυχεί πάρα πολύ- δεν εποπτεύεται καν από το ΥΠΕΧΩΔΕ. Δηλαδή όλος αυτός ο σχεδιασμός και προγραμματισμός για τα έργα, για πώς γίνονται, για το πώς διαχειρίζεται το νερό, για πολύ μεγάλα τεχνικά θεσμικά και περιβαλλοντικά θέματα που αφορούν όλη αυτή τη διαδικασία αυτή τη στιγμή δεν θα συμμετέχει το ΥΠΕΧΩΔΕ ουσιαστικά (ίσως και από τους προϋπολογισμούς του) στην υλοποίηση αυτών των έργων; Πόσα προβλήματα δημιουργεί τελικά αυτό το νομοσχέδιο που συζητάμε; Πρέπει κάποτε να δείξετε μία αποτελεσματικότητα σαν Κυβέρνηση για τόσα σοβαρά θέματα. Και στο τέλος καταλήγουν εδώ να αντιδικούν τα δύο μεγάλα κόμματα αν η ιδιωτικοποίηση είναι πλήρης ή όχι. Έχετε εξασφαλίσει το νερό στη Θεσσαλονίκη και στην υπόλοιπη περιοχή της και την ποιότητα του νερού και τη συντήρηση του δικτύου; Έχετε εξασφαλίσει την αποχέτευση; Έχετε εξασφαλίσει τη βιωσιμότητα του Θερμαϊκού Κόλπου; Αυτό μας έμεινε να μαλώνουμε εδώ τελικά πώς θα κάνουμε τις ιδιωτικοποιήσεις; 
Εν πάση περιπτώσει, απαιτώ, κύριε Υπουργέ, μία απάντηση σε αυτά τα βασικά θέματα. Όσον αφορά τα άλλα οι νόμοι της αγοράς, έτσι όπως έχετε επιλέξει, θα βρουν τον τρόπο να διαχειριστούν το νερό με τον καλύτερο τρόπο, για το οποίο το κράτος δεν έχει βρει ακόμη τον τρόπο να το εξασφαλίσει στους πολίτες, όταν κυρίαρχο μέλημα να είναι το εύλογο κέρδος;
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, πάντοτε γίνεται θόρυβος στην Αίθουσα για το αν ο ιδιωτικός τομέας παράγει, αν ο δημόσιος είναι περισσότερο συνεπής. Το πρόβλημα μετακινείται σε άγονους θεωρητικούς χώρους και έγκειται το πρόβλημα αυτό στο ερώτημα: σε κάθε συγκεκριμένη περίπτωση, τούτο ή εκείνο περισσότερο ωφελεί ή βλάπτει το λαό, την πρόοδο; Πιστεύω ότι όταν εναρμονίζεται και συνδυάζεται ο ιδιωτικός -και αυτή είναι η προσαρμογή του κόμματός μου- με το δημόσιο τομέα χωρίς αγκυλώσεις, προκατάληψεις και χωρίς δογματικές αγκιστρώσεις σε παρωχημένες αντιλήψεις, ευεργετεί την πρόοδο, την οικονομία και το λαό. 
Αναμφισβητήτως υπάρχουν στρατηγικοί χώροι εθνικής διάστασης μέσα στους οποίους δεν μπορεί να διεισδύσει το ιδιωτικό κεφάλαιο. Εκεί μένουν ελεγχόμενοι από το κράτος, πιστεύω, και δεν διατρέχουν κανένα κίνδυνο ανεξέλεγκτων καπιταλιστικών εξελίξεων. Η αγορά επομένως, όταν είναι ελεγχόμενη -και αυτή είναι η θέση μας- έρχεται να λύσει προβλήματα που δεν μπορεί ο αγκυλωμένος, ο με τραχηλιά στο λαιμό δημόσιος τομέας, με την έννοια του καφετζή, να λύσει, να απαντήσει στην οικονομία. Το κράτος δεν μπορεί να είναι καφετζής. Εκεί που έγινε καφετζής, τα αποτελέσματα τα είδαμε και τα βλέπουμε. Οι γειτονικές μας χώρες, η Βουλγαρία, η Γιουγκοσλαβία, η Αλβανία, αποτελούν κραυγαλέα παραδείγματα του κράτους-καφετζή. Το ένα είναι αυτό.
Το δεύτερο σημείο. Πιστεύω ότι εναρμονίζει και συνδυάζει το συγκεκριμένο νομοσχέδιο αυτή τη σύζευξη, που οφείλουμε να κάνουμε για οικονομικούς και κοινωνικούς λόγους, μεταξύ ιδιωτικού και δημόσιου τομέα. Ανοίγεται από τη μία πλευρά με το ένα πόδι η Ε.Υ.Α.Θ. στις λειτουργίες των ιδιωτικοοικονομικών κριτηρίων και διευρύνσεων και από την άλλη μεριά τα πάγια, οι μελέτες, οι αγωγοί, οι πάγιες εγκαταστάσεις, η διεύρυνση, η εκμετάλλευση, η εκτέλεση έργων, οι πηγές και άλλα, μένουν αποκλειστικά στο δημόσιο τομέα.
Επομένως μέσα στο πνεύμα και στο γράμμα του νομοσχεδίου, νομίζω ότι συνδυάζεται ο ιδιωτικός με το δημόσιο τομέα. 
Θα ήθελα να αναφερθώ και σ' ένα τρίτο ζήτημα, απευθυνόμενος στον αγαπητό συνάδελφο του Κ.Κ.Ε. Δεν τους άκουσα ποτέ να κάνουν μια στοιχειώδη αυτοκριτική. Εμείς εδώ τα βάζουμε με το κόμμα μας, εγώ μάλιστα και πέρα από το μέτρο, κύριε συνάδελφε -αν θέλετε- και επανειλημμένως διακινδύνευσα και διαγραφές. 
Κύριε Υπουργέ, είναι έτσι ή δεν είναι ;
ΓΕΩΡΓΙΟΣ ΔΡΥΣ (Υφυπουργός Οικονομικών): Βεβαίως.
ΚΥΡΙΑΚΟΣ ΣΠΥΡΙΟΥΝΗΣ : Κάνουμε κριτική και πέρα από το μέτρο στο κόμμα μας . Δεν τους άκουσα μια φορά και να πω ότι "βρε παιδί μου, κάνουν και μια αυτοκριτική οι άνθρωποι". Μόλις δε πάμε να πούμε κάτι για το κόμμα σας, μας επιτίθεσθε με έναν τρόπο ανήκειο εντελώς. Το θέμα είναι το εξής: Λέτε ότι εγώ εκτελώ εδώ μέσα εργολαβία κριτικής για εσάς; 
ΑΓΓΕΛΟΣ ΤΖΕΚΗΣ : Δεν το είπα για εσάς.
ΚΥΡΙΑΚΟΣ ΣΠΥΡΙΟΥΝΗΣ : Είμαι πολύ ελεύθερος άνθρωπος, κύριε συνάδελφε, για να εκτελώ εργολαβία κάποιου. Αυτό ήταν ένα από τα χαρακτηριστικά του στρατηγού Σπυριούνη. 
ΠΡΟΕΔΡΕΥΩΝ (Παναγιώτης Σγουρίδης): Ελεύθερος και στρατηγός.
ΚΥΡΙΑΚΟΣ ΣΠΥΡΙΟΥΝΗΣ: Θα ήθελα να πω τελειώνοντας ότι έχουμε μια ιστορία ο καθένας, κύριε Πρόεδρε και δεν μπορούμε από ταπεινοφροσύνη να μιλήσουμε, αλλά πάντως έχουμε μια ιστορία για το τι συμβιβασμούς κάναμε στη ζωή μας, πόσο μείναμε ελεύθεροι, μαχητές για τις αξίες της δημοκρατίας και της πατρίδας κλπ. Ο καθένας κουβαλάει στην πλάτη του τη δική του ιστορία. 
Νομίζω ότι στο νομοσχέδιο, με τους συνδυασμούς που κάνει για τη λύση καθημερινών πιεστικών προβλημάτων, με το άπλωμά του για να μπουν σε ένα νομοσχέδιο και μη συναφή θέματα, αν και ανάγονται στην οικονομία και με την ευρεία έννοια της λέξεως -απαντώ και στην κριτική από την πλευρά της Νέας Δημοκρατίας- όλα αυτά δεν έχουν κάποια σχέση το ένα με το άλλο. Υπάρχει μια συνάφεια στο πλαίσιο της ευρύτερης έννοιας της οικονομίας και νομίζω ότι είναι όλα μεταξύ τους συνδεδεμένα. Εν πάση περιπτώσει, στο πνεύμα και στη βάση του νομοσχεδίου, του περιεχομένου του νομοσχεδίου, αυτά έχουν συγκεκριμένη και διαυγή συνάφεια, αν εφαρμοσθεί σωστά το νομοσχέδιο. 
Κύριε Υπουργέ, εδώ υπάρχει πρόβλημα, στην πατρίδα γενικότερα. Εδώ υπάρχει ένα μεγάλο πρόβλημα και, αν θέλετε, υπάρχει κυβερνητική ευθύνη. Ψηφίζονται, συγκροτούνται ιδέες σε συγκεκριμένες θεσμικές απεικονίσεις και δεν εφαρμόζονται. Γιατί δεν εφαρμόζονται; Γιατί όλη η αλυσίδα των εκτελεστικών οργάνων δεν αντιλαμβάνεται το βαθύτερο νόημα και τις επιπτώσεις της θετικής ή της αρνητικής ανταπόκρισης. Γιατί στην πατρίδα μας, σας το είπα και στη Διαρκή Επιτροπή, κύριε Πρόεδρε, είναι σημαντικό αυτό το θέμα, είναι επιταγή της δημοκρατίας, η οποία συνδυάζει την τάξη με την ελευθερία. Δεν είναι άτακτος συνδυασμός πραγμάτων ασυντόνιστων και ανεξέλεγκτων. 
Η δημοκρατία είναι ρυθμός, είναι τάξη. Έχει αρχές και κανόνες που συνδυάζουν την ελευθερία με την εξουσία. Αυτό δεν υπάρχει, γιατί μέσα στην έννοια της δημοκρατίας που ποικιλοτρόπως και ποικιλοχρώμως την εκμεταλλεύτηκαν όλες οι παρατάξεις ...
ΠΡΟΕΔΡΕΥΩΝ (Παναγιώτης Σγουρίδης): Κύριε Σπυριούνη, σας παρακαλώ, τελειώνετε. 
ΚΥΡΙΑΚΟΣ ΣΠΥΡΙΟΥΝΗΣ :... βλήθηκαν βασικές αρχές της δημοκρατίας. Τελειώνοντας θέλω να πω το εξής: Στοπ στην ατιμωρησία. Είμαι και στρατιωτικός και δεν το αρνούμαι και αισθάνομαι τιμή, όπως τιμώ όλες τις τάξεις. Για κάθε τι που πράττεται ή παραλείπεται να πραχθεί, υπεύθυνος είναι ένας. Αυτός στο στρατό λέγεται διοικητής. Στο δημόσιο τομέα λέγεται διευθυντής ή όπως αλλιώς λέγεται. Χωρίς αίτηση ευθύνης δεν υπάρχει εξουσία και δεν υπάρχει αρμοδιότητα. Αυτή είναι η έννοια της ηγεσίας και σε αυτό το σημείο πάσχουμε και ευθύνεται και η Κυβέρνηση.
ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς από τους συναδέλφους Βουλευτές που θέλει να πάρει το λόγο; Κανείς.
Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κυρίες και κύριοι συνάδελφοι, μετά τη δευτερολογία των Βουλευτών αλλά και την τοποθέτηση των Κοινοβουλευτικών Εκπροσώπων, νομίζω ότι χρειάζεται μια απάντηση από τη μεριά της Κυβέρνησης για όσα ανακριβή, αναληθή και άστοχα ελέχθησαν κυρίως από τη Νέα Δημοκρατία.
H Νέα Δημοκρατία κατηγόρησε την Κυβέρνηση με αφορμή το συγκεκριμένο νομοσχέδιο για προχειρότητα, διότι το νομοσχέδιο αυτό έχει διαφορετικές διατάξεις στο περιεχόμενό του. Εγώ δεν θα είχα αντίρρηση να δεχθώ ότι πράγματι το νομοσχέδιο αυτό δεν αποτελεί μια ενιαία νομοθετική πρωτοβουλία, αφού ούτως ή άλλως τα θέματα τα οποία διαπραγματεύεται είναι διαφορετικά.
Για παράδειγμα, θέλω να πω ότι η ενσωμάτωση της οδηγίας η οποία γίνεται στο πρώτο μέρος του νομοσχεδίου και αφορά την επάρκεια των ιδίων κεφαλαίων των εταιρειών επενδύσεων και των πιστωτικών ιδρυμάτων, βεβαίως δεν σχετίζεται με τη μετοχοποίηση της Εταιρείας Ύδρευσης-Αποχέτευσης Θεσσαλονίκης. Αλλά, κύριοι συνάδελφοι, η οδηγία 98/31/ΕΚ αποτελεί ευρωπαϊκό κεκτημένο, το οποίο οφείλουμε πλέον να εντάξουμε στο δικό μας νομικό οπλοστάσιο. Άρα, λοιπόν, είναι η φύση των διαπραγματευομένων θεμάτων η οποία επέβαλε στην Κυβέρνηση την κατάρτιση του νομοσχεδίου αυτού.
Όμως θέλω να τονίσω στη Νέα Δημοκρατία, και ιδιαίτερα στον εκπρόσωπό της, ένα θέμα λειτουργίας του κόμματος αυτού. Η Νέα Δημοκρατία ως μεγάλο κόμμα πρέπει να έχει μνήμη για όλα όσα έχει η ίδια νομοθετήσει καθ' ο χρόνο βεβαίως ήτο Κυβέρνηση στη χώρα μας. Σας θυμίζω ότι στην περίοδο 1990-1991, όταν Υπουργός Εθνικής Οικονομίας ήταν ο κ. Σουφλιάς, συζητούσαμε εδώ -κύριε Παυλόπουλε, για τα θέματα της ανταγωνιστικότητας και της ανάπτυξης. Μέσα σ' αυτό το νομοσχέδιο -και παρακαλώ ελέγξτε το- υπάρχει διάταξη η οποία ρυθμίζει την απόσταση των ραδιοφωνικών κεραιών από τα οικήματα της πόλεως των Χανίων. Αν μπορείτε να μου πείτε ότι αυτό έχει σχέση με την ανταγωνιστικότητα, τότε βεβαίως και εγώ θα μπορούσα να σας πω πόσο σέβεται η Νέα Δημοκρατία τα επιχειρήματά της.
Το δεύτερο, είναι ότι το νομοσχέδιο αυτό επειδή έχει τρεις διαφορετικές ενότητες -και συμφωνώ μαζί σας σ' αυτό, εξάλλου και εγώ το ανέφερα- αποτελεί ένα σχέδιο νόμου "χωματερή". Δεν κατάλαβα γιατί μπορεί να είναι σχέδιο νόμου "χωματερή". Είναι "χωματερή", για παράδειγμα, διότι ρυθμίζουμε τα θέματα που έχουν σχέση με τη μετοχοποίηση της ΕΥΑΘ; Είναι "χωματερή" το νομοσχέδιο γιατί ρυθμίζουμε τα θέματα που έχουν σχέση με το ΤΑΠ-ΟΤΕ; Είναι "χωματερή" διότι ρυθμίζουμε τα θέματα που έχουν σχέση με τα χρέη των νοσοκομείων προς τους προμηθευτές; Νομίζω ότι είναι τουλάχιστον φραστικός βερμπαλισμός, αλλά και υπερβολή όσα λέχθησαν από την Ν.Δ.
Θα σας πω, λοιπόν, και εγώ τι λέει η Νέα Δημοκρατία, για την ενσωμάτωση της οδηγίας 98/31 του Ευρωπαϊκού Κοινοβουλίου. Και βέβαια δεν θα πάρω τίποτα δικό μου, θα σας διαβάσω από τα Πρακτικά τα οποία δεν κάνατε τον κόπο να συμβουλευθείτε πριν έρθετε εδώ να εκφράσετε μία τελείως διαφορετική γνώμη από αυτή την οποία εξέφρασε ο Κοινοβουλευτικός σας Εκπρόσωπος στην επιτροπή. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν υπάρχει Κοινοβουλευτικός Εκπρόσωπος στην Επιτροπή.
ΓΕΩΡΓΙΟΣ ΔΡΥΣ (Υφυπουργός Οικονομικών): Ο εισηγητής σας.
ΠΡΟΚΟΠΗΣ ΠΑΥΛΟΠΟΥΛΟΣ: Ο εισηγητής είναι εδώ. 
ΓΕΩΡΓΙΟΣ ΔΡΥΣ (Υφυπουργός Οικονομικών): 'Ενας εκ των ομιλητών σας, κορυφαίο στέλεχός σας. 
ΠΡΟΚΟΠΗΣ ΠΑΥΛΟΠΟΥΛΟΣ: Τι ήταν ακριβώς; Εισηγητής, Κοινοβουλευτικός Εκπρόσωπος....
ΓΕΩΡΓΙΟΣ ΔΡΥΣ (Υφυπουργός Οικονομικών): Συγγνώμη για τους τίτλους τους οποίους του απέδωσα.
ΣΤΑΥΡΟΣ ΔΑΪΛΑΚΗΣ: Ήμουν εγώ ή δεν ήμουν...
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν ήταν ο κ. Δαϊλάκης, ο κ. Κωστόπουλος ήταν. 
Εσείς, λοιπόν, μας κατηγορήσατε γιατί δεν ενσωματώσαμε γρήγορα στο δικό μας νομικό πλαίσιο την οδηγία 98/31 του Ευρωπαϊκού Κοινοβουλίου. Αφού σας δώσω μία απάντηση γιατί δεν έγινε αυτό, θα σας πω τι λέγατε εσείς.
Δεν ενσωματώθηκε αμέσως γιατί η Οδηγία αυτή είναι άκρως τεχνική, έπρεπε να προσαρμοσθεί στην ελληνική πραγματικότητα με πολύ μεγάλη προσοχή. Έπρεπε να ληφθούν σημαντικές πρωτοβουλίες, όχι από τη μεριά της Κυβέρνησης, αλλά από τη μεριά της Τράπεζας της Ελλάδος και της Επιτροπής Κεφαλαιαγοράς.
Αφού εγένοντο αυτά τότε έπρεπε να τη φέρουμε στο Κοινοβούλιο. Αυτό ακριβώς κάναμε. 
Θέλω να σας πω ακόμη πως παρά το ότι ενώ έχει ενσωματωθεί στο Ευρωπαϊκό Δίκαιο, η επιτροπή του Ευρωπαϊκού Κοινοβουλίου μελετά την τροποποίηση της οδηγίας 98/31. Ακριβώς γι' αυτόν το λόγο ο συνάδελφός σας στην επιτροπή είπε επί λέξει: "Θα πρέπει, λοιπόν, να περιμένουμε ακόμα ένα μήνα, ώστε να γίνει η τροποποίηση της οδηγίας και να μη χρειαστεί να την ξανατροποποιήσουμε". Δηλαδή...
ΠΡΟΚΟΠΗΣ ΠΑΥΛΟΠΟΥΛΟΣ: Και το φέρνετε τώρα...
ΓΕΩΡΓΙΟΣ ΔΡΥΣ (Υφυπουργός Οικονομικών): Προσέξτε: Αναγνωρίζει ότι η οδηγία αυτή συζητείται ήδη -παρά το ότι έχει ψηφισθεί από το Ευρωπαϊκό Κοινοβούλιο το 1998- και μελετά την αναθεώρησή της. Και είπα στον κ. Κωστόπουλο ότι κάνει λάθος αν νομίζει ότι σε ένα μήνα -έτσι γράφει εδώ- θα έχει τελειώσει η επεξεργασία. Ούτε σε τρία, τέσσερα χρόνια θα έχει τελειώσει. Γι' αυτό το λόγο, από τη στιγμή που η Τράπεζα της Ελλάδος και η Επιτροπή Κεφαλαιαγοράς εξέδωσαν τις σχετικές αποφάσεις, από κει και πέρα δεν μπορούμε να περιμένουμε.
Άρα μη μας κατηγορείτε γιατί καθυστερήσαμε. Δεν καθυστερήσαμε. 
Έρχομαι τώρα σε ένα άλλο θέμα, που αφορά τα χρέη των νοσοκομείων και ότι γι΄ αυτό ο Προϋπολογισμός είναι πλασματικός. Θέλω να πω ένα πράγμα. Η Νέα Δημοκρατία για πάρα πολλά χρόνια βρίσκεται εκτός άσκησης κυβερνητικής εξουσίας. Αυτό έχει σαν συνέπεια -πέραν όλων των άλλων πολιτικών προβλημάτων- να έχει και πρόβλημα βαθειάς γνώσης των στελεχών της στη λειτουργία των κυβερνητικών υπηρεσιών. 
Θέλω να σας πω ότι ο προϋπολογισμός συντάσσεται με συγκεκριμένους κανόνες, οι οποίοι είναι σύμφωνοι με τα οριζόμενα στην Ευρωπαϊκή Ένωση. Δεν είναι δυνατόν να παρουσιάσουμε έναν προϋπολογισμό ο οποίος θα είχε αυτά τα χαρακτηριστικά τα οποία περιέγραψε η Νέα Δημοκρατία και τα στελέχη της. Ένα χρέος οφείλει να εγγραφεί στον προϋπολογισμό από τη στιγμή που το αναγνωρίζει η Κυβέρνηση. Η Κυβέρνηση λοιπόν τώρα, μετά από μελέτη του θέματος είπε ότι τα χρέη των νοσοκομείων είναι 355 δισ. δραχμές, αναλαμβάνει το δημόσιο την πληρωμή και τακτοποίηση αυτού του χρέους το οποίο θα πληρωθεί με τον τρόπο που περιγράφεται στο νομοσχέδιο. Δεν κάναμε καμία απολύτως πράξη λαθροχειρίας ή προσπάθεια απόκρυψης υποχρεώσεων. Κι όταν θα έρχονταν οι ελεγκτές είτε από την Ευρωπαϊκή Επιτροπή είτε από διεθνείς οργανισμούς, θα μας ρωτούσαν γι' αυτά και τότε θα ήμασταν σε πολύ δύσκολη θέση να τα υποστηρίξουμε.
Άρα για άλλη μία φορά λέμε ότι λειτουργούμε σύμφωνα με τους κανόνες που ορίζουν την απεικόνιση των προϋπολογισμών των κρατών μελών της Ευρωπαϊκής 'Ενωσης. 
Όμως κάνατε και μία άστοχη αναφορά για τα προμέτοχα. Ακούστε: Θα είχατε δίκιο για τα προμέτοχα, αν τα χρήματα τα οποία παίρνουμε από τα προμέτοχα, τα χρησιμοποιούσαμε για την ικανοποίηση καταναλωτικών αναγκών. Όταν τα χρήματα αυτά τα χρησιμοποιούμε για να μειώσουμε το υπάρχον δημόσιο χρέος, δεν μπορείτε να μας λέτε ότι παίρνουμε από τις επόμενες γενεές, διότι ούτως ή άλλως το δημόσιο χρέος αν δεν πληρωθεί το 2001, θα πληρωθεί το 2002, το 2003, το 2005... Είναι συμφέρον λοιπόν να μειώσουμε ταχύτερα το δημόσιο χρέος, γιατί εξοικονομούμε τεράστια βάρη από τόκους. Θα έπρεπε να είστε κι εσείς υπέρ αυτής της διαδικασίας των προμετόχων, η οποία -το τονίζω άλλη μια φορά- πρέπει να γίνεται για τη μείωση του δημοσίου χρέους. Εάν δεν εγένετο αυτό, τότε βεβαίως θα είχατε δίκιο να λέτε ότι δεσμεύουμε τις επόμενες γενιές. 
ΓΕΩΡΓΙΟΣ ΣΑΛΑΓΚΟΥΔΗΣ: Και ποιος δημιούργησε το δημόσιο χρέος; Έτσι ήρθε;
ΓΕΩΡΓΙΟΣ ΔΡΥΣ (Υφυπουργός Οικονομικών): Αυτό είναι ένα άλλο θέμα, κύριε Σαλαγκούδη. Θα το δούμε αργότερα.
Τώρα κάτι άλλο: Άκουσα ότι δεν είμαστε ειλικρινείς γιατί δεν απεικονίσαμε στον Π/Υ τις επιστροφές φόρων. 
Έχω απαντήσει, αλλά σας το λέω, μήπως τελικά γίνω κάποτε κατανοητός. Οι επιστροφές φόρων έχουν γίνει και το ξέρετε πολύ καλά. Άρα δεν υπάρχει στρέβλωση, λόγω μη πληρωμής, του Προϋπολογισμού. Πρέπει να ξέρετε όμως ότι αυτή την απεικόνιση, διαδικασία της επιστροφής φόρων στον Προϋπολογισμό εφαρμόσθηκε για πρώτη φορά από τον κ. Παλαιοκρασσά. Εκείνος το καθιέρωσε το 1992 και ετηρείτο μέχρι φέτος, που άλλαξε με νόμο. 
Ποιο ήταν το πρόβλημα; Για παράδειγμα ένας φορολογούμενος οφείλει εκατό δραχμές φόρο, εισοδήματος τις οποίες και καταβάλλει σε κάποια ΔΟΥ. Όταν όμως γίνει η εκκαθάριση από το ΚΕΠΥΟ μετά από ένα χρόνο, αποδεικνύεται ότι ο φόρος δεν είναι εκατό δραχμές, αλλά είναι ενενήντα πέντε δραχμές. Του επιστρέφει, λοιπόν, το δημόσιο τις πέντε δραχμές. Πρέπει όμως να συμφωνήσουμε, πού θα απεικονιστούν τα μεγέθη αυτά. Ακριβώς αυτά τα προβλήματα επιλύσαμε με την ψηφισθείσα τροπολογία. Ας έχουμε ένα μέτρο τουλάχιστον, όταν συζητούμε. 
Τέλος, είπατε ότι το νομοσχέδιο είναι πρόχειρο και ότι καταθέσατε πρόταση νόμου για το Χρηματιστήριο. Δεν έπρεπε να κάνετε αυτό το ολίσθημα, διότι η πρόταση νόμου που καταθέσατε προχθές περιέχει το άρθρο 11 -σας το είπα και στην επιτροπή- που είναι διάταξη του νομοσχεδίου που συζητάμε. 
Δηλαδή τι λέτε εσείς; Μιλάω για τη συνένωση του Χρηματιστηρίου Αξιών και των Παραγώγων. Και κάνατε πρόταση ως Νέα Δημοκρατία ενώ είχε κατατεθεί το νομοσχέδιο και μάλιστα το συζητούσαμε στην επιτροπή. Αν αυτό δεν λέγεται μέγιστη προχειρότητα από πλευράς Νέας Δημοκρατίας, δεν ξέρω αν μπορεί να βρει κανείς άλλο χαρακτηρισμό. 
Τελειώνω λέγοντας το εξής. Άκουσα τον κ. Παυλόπουλο και ορισμένους άλλους να κάνουν μαθήματα για την έννοια των ιδιωτικοποιήσεων και των μετοχοποιήσεων. Νομίζω ότι μαθήματα δεν χρειαζόμαστε. Κρατήστε τα για τον εαυτό σας. Δεν νομίζω ότι είναι κατάλληλος ο χώρος του Κοινοβουλίου για να κάνει κανείς μαθήματα. 
Σύμφωνα με το νόμο 2000/91 τον οποίο νομίζω να αναγνωρίζει η Νέα Δημοκρατία ότι τον ψήφισε οι μετοχοποιήσεις είναι μορφή ιδιωτικοποιήσεων. Αυτό λέει ο νόμος 2000/91. Αν και αυτό εσείς δεν το κατανοείτε, τότε πρέπει να μας κάνετε μια καινούρια πρόταση νόμου και να ορίσετε πλέον καινούριο περιεχόμενο του όρου, ιδιωτικοποιήσεων, μετοχοποιήσεων ή άλλων ρυθμίσεων, έτσι ώστε τελικά να συνεννοούμεθα. 
Κύριοι συνάδελφοι, για άλλη μια φορά αποδέχομαι -το τονίζω και πάλι- ότι το νομοσχέδιο περιέχει τρεις ενότητες θεμάτων, οι οποίες δεν έχουν συνοχή. Ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Γεωργίας και Δικαιοσύνης, κατέθεσαν σχέδιο νόμου "Συσκευασίες και εναλλακτική διαχείριση των συσκευασιών και άλλων προϊόντων, ίδρυση Εθνικού Οργανισμού Εναλλακτικής Διαχείρισης Συσκευασιών και άλλων προϊόντων".
Παραπέμπεται στην αρμόδια Διαρκή Επιτροπή. 
Ο κ. Παυλόπουλος έχει το λόγο. 
ΠΡΟΚΟΠΗΣ ΠΑΥΛΟΠΟΥΛΟΣ: θα είμαι σύντομος κύριε Πρόεδρε. Ούτως ή άλλως επί της αρχής συζητάμε και για τα άρθρα. Ξέρετε γιατί; Το είπαμε από την αρχή. Αυτό το νομοσχέδιο αρχή δεν έχει. Αναγκαστήκαμε ήδη να μιλήσουμε επί των άρθρων, θα τα πούμε και λεπτομερώς...
ΠΡΟΕΔΡΕΥΩΝ (Παναγιώτης Σγουρίδης): Δεν είναι κακό αυτό.
ΠΡΟΚΟΠΗΣ ΠΑΥΛΟΠΟΥΛΟΣ: Εκεί θα αποκαλυφθεί ποιος έχει δίκιο. Απλώς θα ζητήσουμε ονομαστική ψηφοφορία επί της αρχής. Και επειδή υπάρχουν απορίες, γιατί ζητάμε τις ονομαστικές ψηφοφορίες ως Νέα Δημοκρατία και κάθε φορά το ΠΑΣΟΚ ως κοινοβουλευτική Πλειοψηφία καταφέρνει και περνάει τα νομοσχέδιά του, ήθελα να πω ότι ίσως ορισμένοι δεν έχουν καταλάβει πως λειτουργεί το Κοινοβούλιο. Και δεν αντιλαμβάνονται ότι οι ονομαστικές ψηφοφορίες γίνονται για να αναλαμβάνει κανείς τις ευθύνες του μέσα σε αυτόν το χώρο και να μην περιφέρεται εκτός Κοινοβουλίου και να λέει "εγώ δεν τα ήξερα αυτά, τα αποφάσισε η Κυβέρνηση". Μιλάω από την πλευρά της κοινοβουλευτικής Πλειοψηφίας. Οι ονομαστικές ψηφοφορίες και στο παρελθόν, αλλά ιδίως από εδώ και πέρα θα αποδεικνύουν προς τον ελληνικό λαό και όλους ποιος και πως αναλαμβάνει τις ευθύνες του για ό,τι θα συμβεί.
Στο χώρο της κυβερνητικής Πλειοψηφίας δεν θα υπάρχουν αυτοί που παριστάνουν τους καλούς και αυτοί που παριστάνουν τους κακούς. Η ευθύνη θα είναι ενιαία για όλες τις επιλογές.
Σε ό,τι αφορά την ουσία θα απαντώ μόνο σε αυτά που θα αποδεικνύουν οι εισηγητές από πλευράς κυβέρνησης και κυβερνητικής Πλειοψηφίας, οι οποίοι γνωρίζουν τουλάχιστον κατά τεκμήριο αυτό για το οποίο μιλούν. Δεν θα απαντώ σε θέματα που προέρχονται από ανθρώπους που δεν γνωρίζουν για τι μιλάμε και, κυρίως, απαντούν σε πράγματα που δεν ετέθησαν. Κάτω από αυτές τις προϋποθέσεις είμαι υποχρεωμένος να ασχοληθώ με αυτά που είπε ο κύριος Υπουργός. 
Σημείο πρώτο. Μου ανέφερε σαν παράδειγμα νομοσχέδιο επί Νέας Δημοκρατίας του Γιώργου Σουφλιά. Προφανώς μιλάει για το νόμο που έχει να κάνει με τα κίνητρα. Ήταν ο πρώτος νόμος του Υπουργείου Εθνικής Οικονομίας επί κυβέρνησης Κωνσταντίνου Μητσοτάκη και είχε κάποιες διατάξεις που δεν είχαν σχέση με το αντικείμενο. 
Κύριε Δρυ, το νομοσχέδιο εκείνο της Νέας Δημοκρατίας είχε μία αρχή και ένα τέλος. Μπορεί να είχε κάποιες διατάξεις που δεν είχαν σχέση με το αντικείμενο. Ούτως ή άλλως όλα τα νομοσχέδια που μας φέρνετε έχουν κάποια αρχή και κάποια άσχετα πράγματα. Εδώ σας τόνισα ότι υπάρχει ένα περίεργο νομοσχέδιο το οποίο δεν έχει μία ενότητα, δεν έχει μία αρχή. Άλλο να φέρνατε ένα νομοσχέδιο που έχει μία αρχή και να λέγατε ότι επ' ευκαιρία αυτού ρυθμίζονται και κάποια άλλα θέματα. Και άλλο να λέτε ότι φέρνετε ένα νομοσχέδιο που έχει τέσσερα διαφορετικά πράγματα.
Σας κακοφάνηκε που το είπα "νομοθέτημα χωματερή". Βεβαίως και είναι. Σας αρέσει καλύτερα να το πω "νόμο φρουτιέρα" όπως έλεγαν οι Ρωμαίοι; Πάντως είναι κρίμα, είναι πέρα και έξω από τη λογική του νομοθετικού έργου, πέρα και έξω από εκείνους που ασχολούνται με την εφαρμογή του δικαίου να υπάρχουν τόσο ετερογενή και ετερόκλητα νομοθετήματα. Κάθε ένα από αυτά μπορούσε να είναι ένα χωριστό νομοσχέδιο. Επιτέλους, βάλτε μία αρχή σε κάθε νομοσχέδιο. Δεν μπορώ να καταλάβω πώς μπορούμε αυτήν τη στιγμή να μιλάμε για διατάξεις που δεν έχουν καμία σχέση μεταξύ τους και να έχουμε τέσσερα διαφορετικά αντικείμενα. Επί ποιας αρχής μιλάμε; Ήδη παραβιάζουμε τον Κανονισμό της Βουλής, που λέει να μιλάμε επί της αρχής. Ποιου πράγματος; Επί της αρχής κάθε ενότητας; Τουλάχιστον το νομοσχέδιο που αναφέρατε είχε μία αρχή. Είχε και κάποιες διατάξεις που δεν είχαν σχέση με αυτό. Να δεχθώ ότι αυτό δεν πρέπει να γίνεται. Τουλάχιστον εκεί υπήρχε μία αρχή. Εδώ δεν υπάρχει. Αυτό επαναλαμβάνω και τονίζω.
Όσον αφορά το πρώτο ζήτημα σας είπα ότι καθυστερήσατε τριάμισι χρόνια να κάνετε την προσαρμογή. Σας είπε ο Δημήτρης Κωστόπουλος στην Επιτροπή ότι καθυστερήσατε τόσο πολύ, ώστε το φέρνετε τώρα που είναι έτοιμη η Ευρωπαϊκή Ένωση να τροποποιήσει την οδηγία του 1998. 
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν είναι ακριβές. Η επιτροπή μελετά. 
ΠΡΟΚΟΠΗΣ ΠΑΥΛΟΠΟΥΛΟΣ: Ο Δημήτρης Κωστόπουλος σας είπε ότι θα πάμε στην επόμενη μεταβολή και τώρα κάνουμε την προσαρμογή. Δηλαδή τακτική που ακολουθούν οι μωρές παρθένες στο χώρο του Κοινοβουλίου. Αν θεωρείτε ότι περιέχει αντίφαση αυτό που σας είπα εγώ σε σχέση με αυτό που σας είπε ο Δημήτρης Κωστόπουλος αφήστε να τα δούμε όλα μαζί μετά. Εγώ σας ρώτησα γιατί από το 1998 μέχρι τώρα και απάντηση δεν πήρα.
ΓΕΩΡΓΙΟΣ ΔΡΥΣ (Υφυπουργός Οικονομικών): Σας απάντησα.
ΠΡΟΚΟΠΗΣ ΠΑΥΛΟΠΟΥΛΟΣ: Μου λέτε ότι χρειάζονται πολλά τεχνικά δεδομένα. Και η Τράπεζα της Ελλάδας χρειαζόταν χρόνο. Εάν χρειάζεται τριάμισι χρόνια η Τράπεζα της Ελλάδας και η Κυβέρνηση για να αντιληφθούν τι είπε το 1998 η Ευρωπαϊκή 'Ενωση, τότε δεν μπορώ να δεχθώ τίποτα άλλο, παρά ότι υπάρχει καθυστέρηση σε ό,τι αφορά τον τρόπο αντίληψης της Κυβέρνησης σχετικά με τις κοινοτικές μας υποχρεώσεις. Αν θέλετε τριάμισι χρόνια για να προσαρμοστείτε στους κανόνες του Ευρωπαϊκού Κοινοτικού Δικαίου είναι σαν να μας λέτε ότι είναι αδύνατον να προσαρμοστείτε στα κοινοτικά δεδομένα. Πείτε το και έτσι. Εγώ δεν φανταζόμουν ότι ήταν έτσι. 
Νόμιζα ότι είναι απλή αβελτηρία, σεις μου ομολογείτε ότι αδυνατείτε. 
Σε ό,τι αφορά τα λοιπά θέματα τα οποία μου θέσατε, θέλω να ξεκινήσω από το δεύτερο ζήτημα, το οποίο σχετίζεται με την ύδρευση και την αποχέτευση της Θεσσαλονίκης. Σας ξαναλέω για πολλοστή φορά ότι ο νόμος της Νέας Δημοκρατίας περί ιδιωτικοποιήσεων ήταν ένας πάρα πολύ σωστός νόμος. Πρώτα πρώτα χαίρομαι που αναφέρεσθε σ' αυτόν. Γιατί το τι είχατε πει σ' αυτήν την Αίθουσα εδώ μέσα εσείς και οι συνάδελφοί σας όταν ψηφιζόταν ο νόμος με Υπουργό τότε τον Ανδρέα τον Ανδριανόπουλο καλά θα κάνετε να μην το αναφέρετε. Γιατί αν μου τον επικαλείσθε τότε το νόμο, θα σας πω και εγώ, αφού τα είχατε πει εκεί τα πράγματα εκείνη την εποχή, γιατί τον κρατάτε ακόμα; 
Σωστά τα είχε πει ο νόμος ο δικός μας, αλλά εμείς τον καιρό που μιλάγαμε για μετοχοποίηση των εταιρειών λογικά σκεπτόμαστε σαν ένα φιλελεύθερο κόμμα που σέβεται την οικονομία της αγοράς που όταν κάνει μετοχοποίηση, φυσικά το διοικητικό συμβούλιο από πλευράς διορισμού και συμπεριφοράς προσαρμόζεται στους κανόνες της οικονομίας της αγοράς. Εμείς δεν σκεπτόμαστε ποτέ ότι θα έχουμε μετοχοποίηση, η οποία όμως θα είχε ως διοικητικό συμβούλιο που θα διαχειριζόταν πλέον αυτήν τη νέα μορφή την εταιρική ένα σύνολο κομματικών καρεκλοκενταύρων. Δεν μπορούσαμε να φανταστούμε τη διαστρέβλωση. Εσείς την έχετε. Εσείς παίρνετε ένα νομοσχέδιο που είναι νόμος πια του κράτους που κατηγορούσατε τότε και τώρα το επαινείτε και το εφαρμόζετε και στραβά. 
Αντιλαμβάνεσθε, λοιπόν, ότι χρειάστηκαν δέκα χρόνια για να προσαρμοστείτε στην πραγματικότητα και δεν την έχετε ακόμη αντιληφθεί. Μη μου το φέρνετε, λοιπόν, ως επιχείρημα. Ο νόμος μας δεν έβαλε το αυτονόητο, ότι θα έπρεπε το διοικητικό συμβούλιο να προσαρμοσθεί τους κανόνες της αγοράς, γιατί το θεωρούσε ότι είναι δεδομένο. Εσείς δεν το θεωρείτε. Εσείς θεωρείτε ότι είναι ιδιωτικοποίηση το να κάνετε μετοχοποιήσεις, αλλά να διοικούν τις αντίστοιχες εταιρείες κομματικά στελέχη εν ονόματι του κομματικού κράτους. Σας λέω, η λογική σας είναι πώς θα εισπράξουμε πέντε δεκάρες. Και μου το επιβεβαιώσατε μετά όταν σας είπα για τα θέματα των νοσοκομείων. 
Πρώτα πρώτα χαίρομαι γιατί εσείς δώσατε απάντηση σ' αυτά που έλεγε ο Κοινοβουλευτικός σας Εκπρόσωπος. Όλα αυτά τα ξέρατε, εμείς σας τα λέγαμε από τότε. Τις μέρες που ψηφιζόταν ο προϋπολογισμός εμείς τι ήμασταν, μάντεις; Χαρτιά διαβάσαμε, στοιχεία είχαμε και σας είπαμε: Σε δύο σημεία θα αποδειχτεί πριν αλέκτωρ φωνείσαι τρεις, ότι ο προϋπολογισμός σας είναι πλασματικός. Διότι θα έλθετε και θα μας πείτε πώς θα υπολογίζετε τον τρόπο εγγραφής των αχρεωστήτως καταβληθέντων φόρων και πώς θα 'ρθει να βάλετε το ζήτημα της εγγύησης του δημοσίου για τα χρέη των νοσοκομείων. 
Η ομιλία Καραμανλή είναι εκεί, η δική μου ως Κοινοβουλευτικού Εκπροσώπου είναι εδώ, να σας φέρω τα Πρακτικά, να σας πω τι λέγαμε τότε. Ε, αυτά που λέγαμε τότε, αυτά κάνετε τώρα. Και επειδή μας ομολογείτε ότι τώρα τα φέρνετε γιατί τώρα αποδέχεται τα χρέη το δημόσιο, σας λέμε ότι φυσικά τα αποδέχεται τώρα για να μπορέσετε να μην τα εγγράψετε, να εμφανίσετε ότι είναι πλεονασματικός ο προϋπολογισμός και να τα στείλετε στο μέλλον. Να τα φορτωθούν άλλες κυβερνήσεις, άλλες γενιές. Και μου λέτε για τα προμέτοχα το εξής: Μα, τα προμέτοχα για καταναλωτικούς σκοπούς τα χρησιμοποιούμε; Είπα εγώ τέτοιο πράγμα; Τι κάνετε, όμως; Αυτή είναι η δημιουργική σας λογιστική. Προεισπράττετε από Γ΄ Κοινοτικό Πλαίσιο Στήριξης, από ολυμπιακά έργα, από ιδιωτικοποιήσεις που δεν έχετε κάνει αλλά θα κάνετε, για να δείξετε ότι έχετε έσοδα αυτήν τη στιγμή, άρα μειώνετε το δημόσιο χρέος, το οποίο όμως μακροπρόθεσμα θα παραμείνει το ίδιο. Γιατί όταν θα έλθει η ώρα να πληρώσετε αυτά τα οποία εσείς δανείζεσθε με τη μορφή ομολόγων, τότε το χρέος θα είναι το ίδιο. Απλά προσπαθείτε να κάνετε το καλό παιδί σαν Κυβέρνηση τώρα, για να δείξετε ότι εκπληρώνετε την υποχρέωση μείωσης του δημόσιου χρέους, ώστε να υπάρχει μείωση της αντιστοιχίας μεταξύ δημόσιου χρέους και Ακαθάριστου Εγχώριου Προϊόντος που είναι η δέσμευση την οποία αναλάβατε όταν μπήκαμε στην ευρωζώνη. Αυτό είναι δημιουργική λογιστική, κύριε Υπουργέ. Αυτό αποδεικνύει ότι είσθε κακοί λογιστές, ούτε καν διαχειριστές δεν είσθε. Κακοί λογιστές αν υπήρχε εφορία ή αν υπήρχε ΣΔΟΕ για τις κυβερνήσεις θα είχε μπει μέσα και θα σας είχε ρίξει τα βιβλία.
ΠΡΟΕΔΡΕΥΩΝ (Παναγιώτης Σγουρίδης): Το ΣΔΟΕ για τις κυβερνήσεις είναι ο λαός.
ΠΡΟΚΟΠΗΣ ΠΑΥΛΟΠΟΥΛΟΣ: Κάνετε λάθος. Ξέρετε κάτι; Έχετε ως Κυβέρνηση μια τάση να πιστεύετε ότι κάθε φορά που έχουμε εκλογές και, βεβαίως, υπάρχει ένα εκλογικό αποτέλεσμα, το εκλογικό αυτό αποτέλεσμα λειτουργεί σαν ένα είδος καθαρτηρίου πυρός για να φεύγουν όλες οι αμαρτίες. Πραγματικά είναι η λογική της ιεράς εξέτασης από τη μία πλευρά και η λογική του ότι εν πάση περιπτώσει οι εκλογές είναι δυνατόν να δημιουργήσουν προϋποθέσεις, ώστε να μη θυμάται κανένας τι έκαναν οι κυβερνήσεις πριν.
Αν είναι έτσι, τότε θα πρέπει να σας πω πολλά πράγματα για το παρελθόν.
ΠΡΟΕΔΡΕΥΩΝ (Παναγιώτης Σγουρίδης): Ε, μα τότε τι θα πρέπει να έχουμε; Το Διεθνές Νομισματικό Ταμείο πρέπει να έχουμε για ΣΔΟΕ; Όχι το λαό; 
ΠΡΟΚΟΠΗΣ ΠΑΥΛΟΠΟΥΛΟΣ: Είπα κάτι απλό, κύριε Πρόεδρε, ότι αν αυτή τη δημιουργική λογιστική του κυρίου Υπουργού τη χρησιμοποιούσε ιδιωτική επιχείρηση, τότε θα ήταν υπόλογη στο ΣΔΟΕ. Γιατί τα τερτίπια δεν περνάνε στο ΣΔΟΕ. Επειδή όμως δεν υπάρχει κανένας έλεγχος -αν εννοείτε ως έλεγχο τον έλεγχο που γίνεται κάθε φορά που έχουμε εκλογές, με γεια σας, με χαρά σας- εγώ σας λέω ότι αυτό λέγεται "δημιουργική λογιστική". Δεν ανταποκρίνεται στην πραγματικότητα, δείχνει την αμηχανία, τον πανικό και την αδυναμία της Κυβέρνησης να χειριστεί τα μεγέθη της οικονομίας και, κυρίως, την κακή πορεία της οικονομίας. Δεν το λέω εγώ, ο ίδιος ο Πρωθυπουργός και τα στελέχη του το ομολογούν, όχι εδώ, στα κομματικά όργανα του ΠΑΣΟΚ. Εκεί φαίνεται είναι πιο ειλικρινής.
Κύριε Πρόεδρε, σας καταθέτω την αίτηση ονομαστικής ψηφοφορίας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, σήμερα έχουμε μία νέα εκδοχή των ονομαστικών ψηφοφοριών από τη Νέα Δημοκρατία. 
ΑΓΓΕΛΟΣ ΤΖΕΚΗΣ: Πάλι έφυγε ο κ. Παυλόπουλος. 
ΙΩΑΝΝΗΣ ΜΑΓΚΡΙΩΤΗΣ: Τι να κάνουμε, έχει αγωνία, κύριε Τζέκη. Γι' αυτό και όταν απαντά δεν έχει ακούσει αυτά που έχω πει και απαντάει επί άλλων θεμάτων και προσθέτει νέες αντιφάσεις στις ομιλίες και στις παρεμβάσεις του. 
Σήμερα η Νέα Δημοκρατία μας παρουσίασε μία άλλη εκδοχή των ονομαστικών ψηφοφοριών. Μας είπαν ότι καταθέτουν ονομαστική ψηφοφορία, αλλά δεν μας είπαν για ποιο θέμα καταθέτουν ονομαστική ψηφοφορία, για να αναλαμβάνουν τις ευθύνες τους όλοι οι Βουλευτές του ΠΑΣΟΚ και να μη γυρίζουν έξω από την Αίθουσα του Κοινοβουλίου. Την προηγούμενη εβδομάδα όμως μας έλεγε, όταν κατέθεσε η Νέα Δημοκρατία τις τρεις ονομαστικές ψηφοφορίες, ότι θα αποδείξουν πως είναι παράλυτη η Κυβέρνηση και είναι παράλυτη και ανύπαρκτη και η κοινοβουλευτική Πλειοψηφία, η οποία Κοινοβουλευτική Ομάδα του ΠΑΣΟΚ δεν στηρίζει την Κυβέρνηση και αν εκείνοι δεν ψήφιζαν τα νομοσχέδια, δεν θα νομοθετούσε η Κυβέρνηση. 
Ξαφνικά άλλαξε στρατηγική η Νέα Δημοκρατία; Τι μεσολάβησε και άλλαξε στρατηγική. Απλώς κάνει φιλοτιμία την ανάγκη ο κ. Παυλόπουλος γιατί η τριπλή ήττα της προηγούμενης εβδομάδας κόστισε στη Νέα Δημοκρατία. Και αν κάποιοι έλειπαν από την Αίθουσα του Κοινοβουλίου την ώρα της ονομαστικής ψηφοφορίας που η Νέα Δημοκρατία ζήτησε, δεν ήταν οι Βουλευτές του ΠΑΣΟΚ, ήταν οι Βουλευτές της Νέας Δημοκρατίας και αυτός ήταν ο δεύτερος κόλαφος που υπέστη η Νέα Δημοκρατία την προηγούμενη εβδομάδα. 
Βεβαίως θα πάρετε και πάλι την απάντηση για την ονομαστική ψηφοφορία που βάζετε. Απλώς θέλετε να καθυστερείτε το νομοθετικό έργο, γιατί μόνο καθυστερώντας το νομοθετικό έργο ή καθυστερώντας το κυβερνητικό έργο θα έχετε να λέτε ότι "εμείς σας λέγαμε να προχωρήσετε με πιο γρήγορους ρυθμούς, αλλά εσείς αργείτε". Ούτε αυτό όμως θα μπορέσετε να το πετύχετε, όπως και την προηγούμενη εβδομάδα δεν το πετύχατε, αγαπητοί συνάδελφοι της Νέας Δημοκρατίας. Τουλάχιστον θα περίμενα από τον Κοινοβουλευτικό Εκπρόσωπο της Νέας Δημοκρατίας όταν αναφέρθηκε στη δευτερολογία του στην κατάθεση πρότασης ονομαστικής ψηφοφορίας, να μας αναφέρει και τους λόγους για τους οποίους ζητά ονομαστική ψηφοφορία.
Σε εμένα υπάρχει ένα εύλογο ερώτημα: Με ποια προσέγγιση και με ποια άποψη ζητείται η ονομαστική ψηφοφορία; Ζητείται με την άποψη του κ. Παυλόπουλου ο οποίος είπε ότι "κάνετε τριτοκοσμική ιδιωτικοποίηση και στην ουσία δεν κάνετε τίποτα στην ΕΥΑΘ" ή με την άποψη του εισηγητή της Νέας Δημοκρατίας, ο οποίος ζήτησε να παραμείνει δημόσιος φορέας ή να πάει στην Τοπική Αυτοδιοίκηση και πάλι δηλαδή να είναι δημόσιος οργανισμός η ΕΥΑΘ; Θα ήθελα πράγματι να ξέρω, γιατί δεν νομίζω να ζητούν ονομαστική ψηφοφορία επί των δύο κοινοτικών οδηγιών, για τις οποίες μάλιστα μας κατηγόρησαν ότι καθυστερήσαμε να τις φέρουμε στη Βουλή. Φαντάζομαι ότι για την ΕΥΑΘ θα είναι η ονομαστική ψηφοφορία. Βεβαίως, δεν είχε τη διάθεση ο κ. Παυλόπουλος να μας το αναφέρει. 
Εγώ λοιπόν ρωτώ: Ονομαστική ψηφοφορία με ποια άποψη; Με την άποψη της πλήρους ιδιωτικοποίησης ή με την άποψη της παραμονής στο δημόσιο της Εταιρείας Ύδρευσης και Αποχέτευσης Θεσσαλονίκης;
Να, γιατί δεν έχει να πει τίποτα η Νέα Δημοκρατία. Να, γιατί βρίθει με αντιφάσεις. Να, γιατί το μόνο που γνωρίζει και ξέρει να κάνει είναι να κωλυσιεργεί, να γενικολογεί και να καταστροφολογεί. Να, γιατί λοιπόν ο ελληνικός λαός της δίνει κάθε φορά απαντήσεις και ας μην υποτιμά τον ελληνικό λαό και την ψήφο του κάθε φορά ο κ. Παυλόπουλος. Βεβαίως, δεν είναι καθαρτήριο για κάθε λάθος και κάθε αστοχία μίας κυβέρνησης σε μια ολόκληρη τετραετία, αλλά είναι η συντριπτική αξιολόγηση του κυβερνητικού έργου της τετραετίας και της προοπτικής μιας κυβερνητικής πρότασης. Είναι η σύγκριση και η αξιολόγηση της ηγετικής πρότασης, της αξιοπιστίας των ηγεσιών των δύο κομμάτων, όλων των κομμάτων που κρίνει ο ελληνικός λαός, αγαπητέ συνάδελφε της Νέας Δημοκρατίας, και κάθε φορά επιδοκιμάζει το ΠΑΣΟΚ.
Και κάθε φορά επιδοκιμάζεται το ΠΑΣΟΚ. Μια φορά στο θολό περιβάλλον του 1989 σας έδωσε μια πλειοψηφία και γρήγορα σας την πήρε πίσω γιατί μόνο δεινά φέρατε και στη χώρα, αδιέξοδα στην οικονομία και στον ελληνικό λαό. 
Στο θέμα τώρα των ιδιωτικοποιήσεων. Εδώ πρέπει να θυμίσουμε κάποια πράγματα πάλι. Θα πρέπει να μιλούμε για διαρθρωτικές αλλαγές στην οικονομία. Αυτός είναι ο ακριβής επιστημονικός και πολιτικός όρος. Η ιδιωτικοποίηση είναι μια μορφή διαρθρωτικής αλλαγής. Η μετοχοποίηση: Η μερική μετοχοποίηση είναι μια άλλη μορφή διαρθρωτικής αλλαγής. Η αλλαγή των εργασιακών σχέσεων μέσα σε μια δημόσια επιχείρηση είναι μια άλλη μορφή διαρθρωτικής αλλαγής. Το μάνατζμεντ στον ιδιωτικό τομέα και το 100% των μετοχών στο δημόσιο είναι μια άλλη μορφή διαρθρωτικής αλλαγής. Αυτή ακριβώς την αδογμάτιστη αντίληψη για τις διαρθρωτικές αλλαγές έχει το ΠΑΣΟΚ γι' αυτό πορεύεται πάντοτε με το συμφέρον της οικονομίας, των εργαζομένων και γενικότερα των δημοσίων επιχειρήσεων. Το ΠΑΣΟΚ και γι' αυτό έχει επιτυχίες. Η Νέα Δημοκρατία έκανε βεβαίως ιδιωτικοποιήσεις και σε προβληματικές εταιρείες, τις έδωσε δωρεάν σχεδόν και με επιδοτήσεις σε επιχειρηματίες και ξαναγύρισαν ξαναχρεώνοντας το δημόσιο και το δημόσιο χρέος πολύ γρήγορα πίσω. Έκανε ιδιωτικοποιήσεις η Νέα Δημοκρατία στα ναυπηγεία και της Σύρου και στη ναυπηγοεπισκευαστική ζώνη και ποια τα αποτελέσματα; Ανεργία και πάλι το δημόσιο, το μεγάλο κόστος, και κάνουμε προσπάθεια να ανασυγκροτήσουμε τα ναυπηγεία. Επιχείρησε ιδιωτικοποίηση και στον ΟΤΕ. Εκεί πράγματι πήγε να δώσει το 35% του μάνατζμεντ και τις προμήθειες σε ξένο οίκο. Και εκεί η Νέα Δημοκρατία έχασε. Γιατί αν συγκρίνουμε αυτό που πήγε να κάνει τότε, με την πορεία του ΟΤΕ επί των κυβερνήσεων του ΠΑΣΟΚ, πράγματι θα δούμε τα συγκριτικά πλεονεκτήματα της νέας πορείας που ακολούθησε ο ΟΤΕ.
Μιλούμε για διαρθρωτικές αλλαγές. Το ΠΑΣΟΚ, αδογμάτιστα πάντα, με βάση τις ανάγκες της οικονομίας, των επιχειρήσεων και με τη συνεννόηση και συναίνεση των εργαζομένων, προχωρά στις διαρθρωτικές αλλαγές. Αν σε κάτι θα μπορούσαμε να δεχθούμε την κριτική της Νέας Δημοκρατίας ήταν οι ρυθμοί των διαρθρωτικών αλλαγών. Εδώ πράγματι θα έπρεπε να έχουμε πιο γρήγορους ρυθμούς στις διαρθρωτικές αλλαγές. Υπάρχει όμως πάντα και ο διεθνής παράγων, η διεθνής οικονομική ύφεση, η διεθνής χρηματιστηριακή ύφεση που και αυτή επηρεάζει την πορεία των διαρθρωτικών αλλαγών. Ελπίζω ότι το δεύτερο κύμα θα ξεκινήσει πολύ γρήγορα, το έχει ανάγκη η ελληνική οικονομία, το έχουν ανάγκη οι ελληνικές επιχειρήσεις, το έχουν ανάγκη οι εργαζόμενοι για να διασφαλίζουν τις θέσεις απασχόλησης και για να δημιουργηθούν νέες θέσεις απασχόλησης. 
Τώρα θα ήθελα να πω για το θέμα των προμετόχων. Δεν κατάλαβε ο κ. Παυλόπουλος την εξήγηση που του έδωσε ο κύριος Υπουργός ότι δεν πάνε οι εισπράξεις από τα προμέτοχα για την κατανάλωση, αλλά πάνε για την αποπληρωμή του δημόσιου χρέους. Πάνε για την επιτάχυνση της αποπληρωμής του δημόσιου χρέους, διότι στον τρέχοντα προϋπολογισμό έχουν διασφαλιστεί όλοι οι πόροι για να κατέβει το δημόσιο χρέος κάτω από το 100% του ΑΕΠ. Γι' αυτό να είσθε βέβαιοι. Όπως κάθε χρόνο, έτσι και φέτος θα επιτευχθεί αυτός ο στόχος. Εμείς, όμως, θέλουμε να επιταχύνουμε τους ρυθμούς μείωσης του δημόσιου χρέους για να μειώσουμε το κόστος εξυπηρέτησης του δημόσιου χρέους, για να εξασφαλίσουμε πόρους, περισσότερους πόρους, για την ανάπτυξη και την κοινωνική πολιτική. Αυτή είναι η διαφορά της δικής μας οικονομικής πολιτικής από τη δική σας πολιτική. Τουλάχιστον αν δεν μπορείτε να την καταλάβετε, μην επιμένετε στις αρχικώς εσφαλμένες διατυπωθείσες απόψεις σας. 
Τώρα, όσον αφορά για τον ετεροχρονισμό της αποπληρωμής των δανείων για το οποίο μας μιλήσατε, εγώ θέλω να σας πω ότι όχι μόνο δεν γίνεται αυτό, αλλά ο εφευρέτης του ετεροχρονισμού στην αποπληρωμή των δανείων είναι ο κ. Παλαιοκρασσάς. Να θυμηθείτε το 1992 τη μεγάλη μετάθεση για την επόμενη δεκαπενταετία της αποπληρωμής του μεγαλύτερους μέρους των δανείων μεσοπρόθεσμων και βραχυπρόθεσμων που τότε έπρεπε να πληρωθούν από την κυβέρνηση της Νέας Δημοκρατίας. Εάν δε τα ετεροχρονήσατε η εκτόξευση του δημόσιου χρέους και των ελλειμμάτων θα ήταν συγκλονιστική, τεράστια. 
Θα μου πεις, δεν ήταν και με αυτόν τον ετεροχρονισμό; Ε, συνδυάζονται αυτά τα δύο δεδομένα, θα μπορέσετε να καταλάβετε το μέγεθος της αποτυχημένης οικονομικής πολιτικής, που ασκήσατε, κύριοι συνάδελφοι της Νέας Δημοκρατίας, θα καταλάβετε γιατί σας καταψήφισε και τόσο μαζικά μάλιστα ο ελληνικός λαός τον Οκτώβρη του 1993. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομικών: "Τροποποίηση και συμπλήρωση των διατάξεων, που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ. Α.Ε. και άλλες διατάξεις".
Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί της αρχής του νομοσχεδίου, της οποίας το κείμενο έχει ως εξής:
"ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
Οι υπογράφοντες ζητούμε τη διεξαγωγή ονομαστικής ψηφοφορίας επί της αρχής του συζητούμενου σχεδίου νόμου "Τροποποίηση και συμπλήρωση των διατάξεων, που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ. Α.Ε. και άλλες διατάξεις".
Αθήνα, 4 Ιουλίου 2001
Οι αιτούντες Βουλευτές
Προκόπης Παυλόπουλος
Σταύρος Δαϊλάκης
Γεώργιος Σαλαγκούδης
Μιλτιάδης Βαρβιτσιώτης
Αθανάσιος Κατσιγιάννης"
Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Προκόπης Παυλόπουλος. Παρών.
Ο κ. Σταύρος Δαϊλάκης. Παρών.
Ο κ. Γεώργιος Σαλαγκούδης. Παρών.
Ο κ. Μιλτιάδης Βαρβιτσιώτης. Παρών.
Ο κ. Αθανάσιος Κατσιγιάννης. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό της Βουλής.
Δ Ι Α Κ Ο Π Η
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση.
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (Άρθρο 72 παράγραφος 3), θα λύσει τη συνεδρίαση για αύριο Πέμπτη 5 Ιουλίου 2001 και ώρα 10.30΄ με αντικείμενο εργασιών του Τμήματος νομοθετική εργασία, ονομαστική ψηφοφορία επί της αρχής, και συνέχιση της συζήτησης επί των άρθρων και του συνόλου του σχεδίου νόμου: "Τροποποίηση και συμπλήρωση των διατάξεων που αφορούν στην επάρκεια των ιδίων κεφαλαίων των επιχειρήσεων παροχής επενδυτικών υπηρεσιών και των πιστωτικών ιδρυμάτων, ρυθμίσεις Ε.Υ.Α.Θ. Α.Ε. και άλλες διατάξεις".
Λύεται η συνεδρίαση.
Ώρα λήξης 15.43΄'

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



