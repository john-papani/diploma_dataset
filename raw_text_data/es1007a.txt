ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ Β΄
Δευτέρα 7 Οκτωβρίου 2002 (απόγευμα)
ΘΕΜΑΤΑ
Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ. 
2. Εκλογή Κοσμητόρων και Γραμματέων, σελ.

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Γ΄
ΣΥΝΕΔΡΙΑΣΗ Β΄
Δευτέρα 7 Οκτωβρίου 2002 (απόγευμα)

Αθήνα, σήμερα στις 7 Οκτωβρίου 2002, ημέρα Δευτέρα και ώρα 18.50'   συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει  υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην 
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
1. Εκλογή Κοσμητόρων και τεσσάρων Γραμματέων από τη Συμπολίτευση.
2. Εκλογή ενός Κοσμήτορα και ενός Γραμματέα από την Αξιωματική Αντιπολίτευση.
3. Εκλογή ενός Γραμματέα από το δεύτερο κόμμα της Αντιπολίτευσης.
Κύριοι συνάδελφοι, για οικονομία του χρόνου, αν δέχεσθε να γίνει μια ψηφοφορία. Συμφωνείτε να συμπτύξουμε τις δύο ψηφοφορίες που προβλέπει ο Κανονισμός σε μία; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Επομένως με τη συμφωνία όλου του Σώματος θα γίνει μια ψηφοφορία με τρεις κάλπες ως ακολούθως:
Η πρώτη κάλπη φέρει την ένδειξη "Κοσμήτορες και Γραμματείς από το ΠΑΣΟΚ"
Η δεύτερη κάλπη φέρει την ένδειξη "Κοσμήτορας και Γραμματέας από τη Νέα Δημοκρατία".
Η τρίτη κάλπη φέρει την ένδειξη "Γραμματέας από το Κομμουνιστικό Κόμμα Ελλάδας".
Αντιστοίχως σας έχουν διανεμηθεί τρία ψηφοδέλτια: 'Ένα ψηφοδέλτιο με τα ονόματα των προτεινομένων Κοσμητόρων και Γραμματέων από τη Συμπολίτευση, ένα ψηφοδέλτιο με τα ονόματα του προτεινόμενου Κοσμήτορα και Γραμματέα από την Αξιωματική Αντιπολίτευση και ένα ψηφοδέλτιο με το όνομα του προτεινόμενου Γραμματέα από τη δεύτερη σε δύναμη Κοινοβουλευτική Ομάδα της Αντιπολίτευσης. 
Επίσης έχετε στη διάθεσή σας ισάριθμα λευκά ψηφοδέλτια.
Θα γίνει μια εκφώνηση του καταλόγου.  Παρακαλείσθε μετά την εκφώνηση του ονόματός σας να προσέρχεστε και να ρίχνετε στην αντίστοιχη ψηφοδόχο το ψηφοδέλτιο των υποψηφίων του καθενός από τα τρία κόμματα. Μπορείτε να ρίξετε και το λευκό ψηφοδέλτιο.
Παρακαλώ επίσης να συμφωνήσετε ότι εάν κατά λάθος ριφθεί σε άλλη ψηφοδόχο το ψηφοδέλτιο με τα ονόματα που αφορούν όχι στην ίδια αλλά σε άλλη ψηφοδόχο, να προσμετρηθεί κανονικά αυτό το ψηφοδέλτιο. 
Το Σώμα συμφωνεί;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα συμφώνησε. 
Καλούνται επί του καταλόγου ο συνάδελφος κ. Ιωάννης Ανθόπουλος από το ΠΑΣΟΚ και ο κ. Γεώργιος Καλαντζής από τη Νέα Δημοκρατία.
Καλούνται ως ψηφολέκτες:
 Για την πρώτη κάλπη οι συνάδελφοι κ. Παντελής Τσερτικίδης από το ΠΑΣΟΚ και κ. Κωνσταντίνος Κιλτίδης από τη Νέα Δημοκρατία. 
Για τη δεύτερη κάλπη οι συνάδελφοι κ. Κωνσταντίνος Σπηλιόπουλος από το ΠΑΣΟΚ και κ. Αθανάσιος Νάκος από τη Νέα Δημοκρατία.
Για την τρίτη κάλπη οι συνάδελφοι κ. Βασίλειος Παπανικόλας από το ΠΑΣΟΚ και κ. Σπυρίδων Ταλιαδούρος από τη Νέα Δημοκρατία.
Πρόεδροι των εφορευτικών επιτροπών ορίζονται κατά κάλπη ο κ. Αναστάσιος Μαντέλης για την πρώτη, ο κ. Νικόλαος Σαλαγιάννης για τη δεύτερη και ο κ. Αθανάσιος Μάτης για την τρίτη.
Κυρίες και κύριοι συνάδελφοι, παρακαλώ να αρχίσει η ανάγνωση του καταλόγου.
(Ψ Η Φ Ο Φ Ο Ρ Ι Α)
(Κατά τη διάρκεια διεξαγωγής της ψηφοφορίας την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
(ΜΕΤΑ KAI TΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος κύριος συνάδελφος, που δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση και διαλογή των ψηφοδελτίων και στην εξαγωγή του αποτελέσματος.
(ΚΑΤΑΜΕΤΡΗΣΗ - ΔΙΑΛΟΓΗ)
(ΜΕΤΑ ΤΗ ΔΙΑΛΟΓΗ)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω προς το Σώμα το αποτέλεσμα της διεξαχθείσης μυστικής ψηφοφορίας.
Ψήφισαν συνολικά 160 Βουλευτές.
Μετά τη διαλογή των ψήφων έλαβαν για το αξίωμα των Κοσμητόρων από το κόμμα της Συμπολίτευσης η κα Μαρία Θωμά 126 ψήφους και ο κ. Δημήτριος Λιντζέρης 126 ψήφους.
Λευκά 34.
Για το αξίωμα των Γραμματέων από το κόμμα της Συμπολίτευσης ο κ. Παναγιώτης Αντωνακόπουλος 126 ψήφους, ο κ. Ιωάννης Βαθειάς 126 ψήφους, ο κ. Λεωνίδας Γρηγοράκος 126 ψήφους και ο κ. Βασίλειος Τσιλίκας 126 ψήφους.
Λευκά 34.
Για το αξίωμα του Κοσμήτορα από το κόμμα της Αξιωματικής Αντιπολίτευσης ο κ. Ιωάννης Χωματάς έλαβε 154 ψήφους.
Λευκά 6.
Για το αξίωμα του Γραμματέα από το κόμμα της Αξιωματικής Αντιπολίτευσης ο κ. Χρήστος Ζώης έλαβε 154 ψήφους.
Λευκά 6.
Για το αξίωμα του Γραμματέα από το κόμμα της δεύτερης σε δύναμη Κοινοβουλευτικής Ομάδας της Αντιπολίτευσης ο κ. Άγγελος Τζέκης έλαβε 139 ψήφους.
Λευκά 21.
Επομένως εξελέγησαν άπαντες.
Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδρίασης.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 19.35' λύεται η συνεδρίαση για αύριο Τρίτη 8 Οκτωβρίου 2002 και ώρα 18.00'  με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ
Συνεδρίαση    7-10-2002   απόγευμα                     σελ.1

