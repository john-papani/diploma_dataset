      ΣΥΝΕΔΡΙΑΣΗ ΟΔ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      Παρασκευή, 30 Ιανουαρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν δόκιμοι του Πολεμικού Ναυτικού από το Κέντρο Εκπαιδεύσεως «Παλάσκας», σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας, 2 Φεβρουαρίου 2004, σελ.
      4. Συζήτηση επικαίρων ερωτήσεων.
      α) προς τον Πρωθυπουργό, σχετικά με την εύρυθμη λειτουργία του Υπουργείου Εξωτερικών εν όψει εξελίξεων στα κρίσιμα εθνικά θέματα, σελ.
      β) προς τον Πρωθυπουργό, σχετικά με τη ιδιωτικοποίηση της Εταιρείας Ελληνικά Τουριστικά Ακίνητα Α.Ε., σελ.
      γ) Προς τον Υπουργό Μεταφορών και Επικοινωνιών, σχετικά με την επαναλειτουργία της γραμμής του Οργανισμού Σιδηροδρόμων Ελλάδας Κορίνθου – Τρίπολης – Καλαμάτας κλπ., σελ.
      δ) Προς τον Υπουργό Ανάπτυξης, σχετικά με την παραχώρηση χώρου του αιγιαλού στην περιοχή Λαγονησίου για εκμετάλλευση από ιδιωτική εταιρεία, τις αντιδράσεις του Δήμου Καλυβίων, κλπ., σελ.
      5. Συζήτηση επερώτησης Βουλευτών της Νέας Δημοκρατίας προς τον Υπουργό Οικονομίας και Οικονομικών σχετικά με τις μικρομεσαίες επιχειρήσεις, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίου  νόμου:
      Οι Υπουργοί Εξωτερικών, Οικονομίας και Οικονομικών, Εθνικής Άμυνας, Εσωτερικών Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και  Πρόνοιας Γεωργίας, Πολιτισμού, Μεταφορών και Επικοινωνιών, Δημόσιας Τάξης και Τύπου και Μέσων Μαζικής Ενημέρωσης, κατέθεσαν σχέδιο νόμου: «Κύρωση της Συμφωνίας σύνδεσης μεταξύ της Ευρωπαϊκής Κοινότητας και των Κρατών-μελών της αφ’ ενός και της Δημοκρατίας της Χιλής αφ’ ετέρου μετά των Παραρτημάτων και των Πρωτοκόλλων αυτής», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΙΑΝΝΙΤΣΗΣ Αν., σελ.
      ΚΑΤΣΙΓΙΑΝΝΗΣ Α., σελ.
      ΚΕΔΙΚΟΓΛΟΥ Β., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΣΤΕΡΓΙΟΥ Ι., σελ.
      ΣΤΡΑΤΑΚΗΣ Ε., σελ.
      ΣΤΥΛΙΑΝΙΔΗΣ Ε.,σελ.
      ΤΣΟΧΑΤΖΟΠΟΥΛΟΣ Α., σελ.
      Β. Επί της επερώτησης:
      ΑΛΟΓΟΣΚΟΥΦΗΣ Γ., σελ.
      ΚΑΛΛΙΩΡΑΣ Η., σελ.
      ΝΙΚΟΛΟΠΟΥΛΟΣ Ν., σελ.
      ΡΕΓΚΟΥΖΑΣ Α., σελ.
      ΣΚΡΕΚΑΣ Θ., σελ.
      ΤΣΙΠΛΑΚΟΣ Α., σελ.
      ΤΣΟΧΑΤΖΟΠΟΥΛΟΣ Α., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΟΔ΄
Παρασκευή 30 Ιανουαρίου 2004
	Αθήνα, σήμερα στις 30 Ιανουαρίου 2004, ημέρα Παρασκευή  και ώρα 10.55΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29.1.2004 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΟΓ΄ συνεδριάσεώς του, της Πέμπτης 29 Ιανουαρίου 2004, σε ό,τι αφορά στην ψήφιση στο σύνολο του σχεδίου νόμου του Υπουργείου Εργασίας και Κοινωνικών Ασφαλίσεων: «Θέματα κοινωνικής ασφάλισης και άλλες διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Ευριπίδη Στυλιανίδη,  Βουλευτή Ροδόπης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση κατασκευή του νέου κτιρίου του ΕΘΙΑΓΕ στην Ιεράπετρα.
2) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία ο Σύλλογος Γολεμιωτών Ναυπακτίας «Η ΑΝΑΓΕΝΝΗΣΗ» ζητεί την οικονομική ενίσχυση του Δήμου Αποδοτίας Αιτωλ/νίας για να αποκαταστήσει τις ζημιές που προκάλεσαν οι βροχοπτώσεις στην περιοχή του.
3) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δικηγορικός Σύλλογος Αθηνών ζητεί με κατάλληλη ερμηνευτική διάταξη του Ν. 2521/97 να διευκρινισθεί ότι στο ειδικό μισθολόγιο των δικαστών περιλαμβάνονται και οι δικαστικοί λειτουργοί της Στρατιωτικής Δικαιοσύνης.
4) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Πανελλήνιες Ομοσπονδίες Αστυνομικών Υπαλλήλων, Αξιωματικών Ε.Α., Ενώσεων Προσωπικού Λιμενικού Σώματος, Ενώσεων Υπαλλήλων Πυροσβεστικού Σώματος και Αξιωματικών Πυροσβεστικού Σώματος, ζητούν να χορηγηθεί στο Αστυνομικό, Πυροσβεστικό και Λιμενικό Προσωπικό το ποσό των 850 ευρώ για την ενασχόλησή τους σε εκλογικής φύσεως εργασίες κατά την εκλογική περίοδο.
5) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Αστυνομικών ζητεί από την Κυβέρνηση να μην χρησιμοποιεί την Αστυνομία για να εξαναγκάζει την εφαρμογή αντιλαϊκών μέτρων.
6) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Συνδικάτο Εργατοϋπαλλήλων Επισιτισμού Τουρισμού Αθηνών και Περιχώρων καταγγέλλει τις τρομοκρατικές ενέργειες ένστολων αστυνομικών σε βάρος του Γραμματέα του Εργατικού Κέντρου Αθήνας και στελέχους του ΠΑΜΕ Γιώργου Πέρρου.
7) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Συμβασιούχων ΟΠΑΠ ΑΕ ζητεί να αντιμετωπισθεί άμεσα το πρόβλημα της εξασφάλισης της εργασιακής απασχόλησης των συμβασιούχων εργαζομένων στην ΟΠΑΠ ΑΕ που καλύπτουν πάγιες και διαρκείς ανάγκες.
8) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία οι Εργαζόμενοι στο GRAVEYARD του Καζίνο Λουτρακίου Κορινθίας καταγγέλλουν ψεκασμούς στο συγκεκριμένο χώρο που βλάπτουν την υγεία εργαζομένων και πελατών.
9) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Συνδικάτο Εργατοϋπαλλήλων και Υπαλλήλων Ιματισμού  - Κλωστοϋφαντουργίας και Πλεκτικής Βορείου Ελλάδος ζητεί να διασφαλισθεί το εργασιακό μέλλον των 13 εργαζομένων στη Δημοτική Επιχείρηση Ένδυσης του Δήμου Θεσσαλονίκης που σταμάτησε  να λειτουργεί.
10) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία το Σωματείο Επαγγελματοβιοτεχνών Ψυκτικών και Κλιματιστικών Εγκαταστάσεων Νομών Αργολίδας και Αρκαδίας εκφράζει την αντίθεσή του στο Σχέδιο Π.Δ. για το Μητρώο Κατασκευαστών Ιδιωτικών Έργων.
11) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία το Σωματείο Επαγγελματιών Αδειούχων Ψυκτικών Νομού Ηλείας εκφράζει την αντίθεσή του στο Σχέδιο Π.Δ. για το Μητρώο Κατασκευαστών Ιδιωτικών Έργων.
12) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύνδεσμος Εργοληπτών Ηλεκτρολόγων Νομού Αιτωλ/νίας εκφράζει την αντίθεσή του στο Σχέδιο Π.Δ. για το Μητρώο Κατασκευαστών Ιδιωτικών Έργων.
13) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύνδεσμος Εργοληπτών – Εγκαταστατών Ηλεκτρολόγων Νομού Φλώρινας εκφράζει την αντίθεσή του στο Σχέδιο Π.Δ. για το Μητρώο Κατασκευαστών Ιδιωτικών Έργων.
14) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία ο Σύνδεσμος Εργοληπτών – Εγκαταστατών Ηλεκτρολόγων Νομού Κορινθίας εκφράζει την αντίθεσή του στο Σχέδιο Π.Δ. για το Μητρώο Κατασκευαστών Ιδιωτικών Έργων.
15) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύνδεσμος Εργοληπτών Ηλεκτρολόγων Νομού Θεσπρωτίας εκφράζει την αντίθεσή του στο Σχέδιο Π.Δ. για το Μητρώο Κατασκευαστών Ιδιωτικών Έργων.
16) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύνδεσμος Εργοληπτών – Εγκαταστατών Ηλεκτρολόγων Πειραιά εκφράζει την αντίθεσή του στο Σχέδιο Π.Δ. για το Μητρώο Κατασκευαστών Ιδιωτικών Έργων.
17) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία οι Δήμαρχοι Πλωμαρίου και Πολιχνίτου  Λέσβου, Τοπικοί Φορείς καθώς και Κάτοικοι της Λέσβου επισημαίνουν ότι είναι απόλυτα αναγκαίο να κατασκευαστεί το έργο «Νότιος Οδικός Άξονας» δηλαδή ο δρόμος Γέρας – Πλωμαρίου – Μελίντας – Βατερών Λέσβου.
18) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος Αγελαδοτρόφων Νομού Μαγνησίας ζητεί να καταβληθούν άμεσα στα μέλη του τα ποσά επιδότησης που δικαιούνται.
19) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Σύλλογος Αγελαδοτρόφων Νομού Μαγνησίας ζητεί να καταβληθούν άμεσα στα μέλη του τα ποσά επιδότησης που δικαιούνται.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 3469/23-9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 600/8-10-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής, κ. Σ. Σπηλιωτόπουλoς, σας πληροφορούμε τα εξής
     Από το 1994, με τη δημοσίευση του Προεδρικού Διατάγματος 410/94 (ΦΕΚ Α΄ 231), είχε γίνει γνωστό στις περιφερειακές αρχές της χώρας ότι η Εθνική και Κοινοτική νομοθεσία, επιβάλλουν αυστηρότερους κανόνες υγιεινής στον τομέα της παραγωγής κρέατος.
     Ήδη από το 1990,προβλεπόταν η οικονομική ενίσχυση με κονδύλια κρατικά και κοινοτικά, σε ποσοστό 75% της όλης δαπάνης, για την ίδρυση ή τον εκσυγχρονισμό των παλαιών σφαγείων για τη συμμόρφωση τους προς τους όρους της υγιεινής παραγωγής και τη διαφύλαξη της υγείας των καταναλωτών.
     Προϋπόθεση όμως για τη χορήγηση της γενναίας αυτής ενίσχυσης ήταν η επίδειξη ενδιαφέροντος από τους αρμοδίους φορείς. που διαχειρίζονται τα σφαγεία, είτε αυτοί ήταν δημοτικές αρχές είτε ιδιώτες.
     Με την Διυπουργική Απόφαση αρ. πρωτ. 393393/5188/29-8-2001 καθορίσθηκε η διαδικασία υπαγωγής επενδυτικών σχεδίων μεταποίησης και εμπορίας γεωργικών προϊόντων σε προγράμματα ενίσχυσης για την περίοδο 2000-2005 μέσω του Γ΄ Κ.Π.Σ. και στην οποία προβλέπεται η ενίσχυση για την ίδρυση σφαγείων ή των εκσυγχρονισμών παλαιών σφαγείων σε ποσοστό 50%.
     Στο Υπουργείο Γεωργίας έχουν υποβληθεί δύο (2) επενδυτικά σχέδια έργων που αφορούν σφαγεία στο Νομό Αχαΐας, προκειμένου να ενταχθούν στο Μέτρο 2.1 του Καν. (Ε,Ε.) 1257/99, Τα επενδυτικά σχέδια αυτά είναι:
     - «Μετεγκατάσταση σφαγείου χοιρινών, βοδινών και αιγοπροβάτων του Δήμου Δύμης Πατρών», με φορέα την εταιρεία Σφαγεία Αχαΐας- Σκάγιας Ανώνυμη Βιομηχανική Εμπορική Εταιρία στην ΒΙΠΕ Πατρών και 
     - «Εκσυγχρονισμός και συμπλήρωση Δημοτικών σφαγείων» με φορέα τον Δήμο Τριταίας στην Ερυμάνθεια.
     Τα ανωτέρω επενδυτικά σχέδια αφού αξιολογήθηκαν προωθήθηκαν στην Δ/νση Προγραμματισμού και Γεωργικών Διαθρώσεων και εγκρίθηκαν από την Γνωμοδοτική Επιτροπή του Υπ. Γεωργίας.
     Σημειώνεται ότι στην περίπτωση που κάποιος Δήμος διαθέτει σφαγείο το οποίο προτίθεται να εκσυγχρονίσει, θα πρέπει προκειμένου να ενισχυθεί, να ενταχθεί στο πρόγραμμα του Υπουργείου Γεωργίας (ΚΥ Α 450/01), υποβολή δηλαδή οικονομοτεχνικής μελέτης, σε καθοριζόμενη από το Υπουργείο Γεωργίας περίοδο υποβολής και λοιπά όπως προβλέπεται στην παραπάνω Κ.Υ.Α.
     Ο Υφυπουργός
     Φ. ΧΑΤΖΗΜΙΧΑΛΗΣ»
     2. Στην με αριθμό 2940/12-9-03 ερώτηση του Βουλευτή κ. Ιωάννη Κεφαλογιάννη δόθηκε με το υπ’ αριθμ. 518/6-10-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής, κ. Γ. Kεφαλογιάννης, σας πληροφορούμε τα εξής:
     Στο πλαίσιο του προγράμματος αροτραίων καλλιεργειών, σύμφωνα με τους Κοινοτικούς Κανονισμούς και τις εφαρμοστικές εγκυκλίους, μόνιμοι βοσκότοποι θεωρούνται οι εκτάσεις που καλύπτονται με αυτοφυή βλάστηση ή με βλάστηση που είναι αποτέλεσμα ανθρώπινης παρέμβασης (τεχνητός λειμώνας) και σε κάθε περίπτωση προορίζονται για τη βόσκηση βοοειδών και αιγοπροβάτων. Η βόσκηση μπορεί να είναι μόνιμη η εποχική. Εκτός της βόσκησης τα βοσκοτόπια χρησιμοποιούνται και για την παραγωγή σανού ή χορτονομής για ενσίρωση για τη διατροφή των βοοειδών και αιγοπροβάτων της εκμετάλλευσης.
     Σύμφωνα με την υπ' αριθμ. 88743/21-5-2003 εγκύκλιο του ΟΠΕΚΕΠΕ αναφορικά με την εφαρμογή του ολοκληρωμένου συστήματος για ορισμένα καθεστώτα κοινοτικών ενισχύσεων, οι παραγωγοί μπορούν να δηλώσουν όλα τα αγροτεμάχια, τα οποία καλλιεργούν και ανήκουν νόμιμα στην εκμετάλλευσή τους.
     Κατά την τρέχουσα περίοδο και σε ότι αφορά την πιστοποίηση κατοχής των αγροτεμαχίων οι ιδιοκτήτες και οι ενοικιαστές είναι υποχρεωμένοι να διαθέτουν τα εξής παραστατικά κατοχής
     Ενοικιαζόμενα:
     - Ιδιωτικό συμφωνητικό μίσθωσης στο οποίο πρέπει 
     α) να αναφέρουν αναλυτικά τα στοιχεία του αγροτεμαχίου (τοποθεσία, έκταση, κωδικός, όπου είναι διαθέσιμος ,κλπ) και τη χρονική περίοδο της μίσθωσης και
     β)να είναι θεωρημένο από την οικονομική εφορία.
     Ιδιόκτητα
     -Τίτλοι ιδιοκτησίας /κυριότητας -συμβόλαια. Σαν τίτλοι θεωρούνται τα εξής:
     Αποδοχή κληρονομιάς
     Δωρεά ακινήτου.
     Κτήση με προσκύρωση
     Απονομή κυριότητας με δικαστική απόφαση 
     Κληρονομητήριο.
     Σε περίπτωση αδυναμίας προσκόμισης των τίτλων αυτών, ο ιδιοκτήτης μπορεί να προσκομίσει το έντυπο Ε9 της φορολογικής του δήλωσης στο οποίο πρέπει να δηλώνεται το συγκεκριμένο τεμάχιο. Αντίστοιχα παραστατικά πρέπει να είναι διαθέσιμα και για τους βοσκοτόπου ς και για τα τεμάχια, που δηλώνονται και επιδοτούνται από τα συμβατά καθεστώτα.
     Αναφορικά με την έκταση των βοσκοτόπων λόγω της κλίσης του εδάφους, σύμφωνα με τους κανονισμούς και τις οδηγίες της Ε. Ε. η μετρούμενη έκταση εκφράζεται η έκταση που προβάλλεται στο εθνικό σύστημα το οποίο χρησιμοποιείται για το σύστημα γεωγραφικής πληροφόρησης του ΟΣΔΕ. Συνεπώς η έκταση του βοσκότοπου είναι αυτή που απεικονίζεται στις ορθοφωτογραφίες και στα αντίστοιχα ψηφιακά αρχεία που έχουν προκύψει σύμφωνα με τις τεχνικές προδιαγραφές που απαιτεί η μέθοδος προβολής. Επιπλέον στις περιπτώσεις απευθείας μέτρησης της καλλιεργούμενης έκτασης η Ε.Ε. απαιτεί τη χρήση κατάλληλων οργάνων Π.χ. (παγκόσμιου συστήματος εντοπισμού στίγματος) και ουδεμία αύξηση της συνολικής έκτασης μπορεί να γίνει αποδεκτή.
     Στο πλαίσιο του προγράμματος της Εξισωτικής Αποζημίωσης το ύψος της ενίσχυσης κατά περίπτωση δικαιούχου υπολογίζεται με βάση τον αριθμό των στρεμμάτων, που κατέχεται νόμιμα και αξιοποιείται συστηματικά στα όρια των ορεινών, μειονεκτικών και με ειδικά προβλήματα περιοχών, όπως συμπληρώνεται στην ετήσια αίτηση του παραγωγού με ανώτατο όριο τα 150 στρέμματα. Ειδικά για την ενίσχυση του ζωικού κεφαλαίου του παραγωγού απαιτείται η κατοχή του βοσκότοπου όπως αυτό ορίζεται από τις κοινοτικές και εθνικές διατάξεις, έκτασης ίσης με εκείνη που προκύπτει από τις πυκνότητες βόσκησης για το δηλούμενο ζωικό κεφάλαιο με ανώτατο όριο τα 500 στρέμματα. Επομένως, η πληρωμή των παραγωγών για το 2003 θα στηριχθεί στα στοιχεία αίτησής τους για το αντίστοιχο έτος.
     Επίσης, για την υποβολή των αιτήσεων έτους 2003 για το καθεστώς της εξισωτικής αποζημίωσης, εκδόθηκαν από το Υπουργείο Γεωργίας-Δ/νση Προγραμματισμού και γεωργικών Διαρθρώσεων σε συνεργασία με τον ΟΠΕΚΕΠΕ οι υπ΄ αριθμ. 224838/3006/  21-3-2003 και 240384/4771/22-5-2003 εγκύκλιοι οι οποίες καθόριζαν τα εξής:
     Η 30η Ιουνίου 2003 ήταν η καταληκτική ημερομηνία για την υποβολή των αιτήσεων στους ΟΤΑ.
     Για την πληρωμή του παραγωγού απαιτούνταν η υποβολή αντίγραφου της αίτησης ΟΣΔΕ συμπληρωμένη με τους χαρτογραφικούς κωδικούς όλων των αγροτεμαχίων της εκμετάλλευσης του παραγωγού, ώστε να υπάρξει κοινό χαρτογραφικό υπόβαθρο με το ΟΣΔΕ. Αναλυτικότερα για τους κοινοτικούς βοσκότοπους δίνεται ένα χαρτογραφικός κωδικός ανά βοσκότοπο και γίνεται ποσοστιαία κατανομή της έκτασης ανά παραγωγό λαμβάνοντας υπόψη την κατάσταση δικαιωμάτων βοσκής, που αποστέλλει ο δήμος στις Δ/νσεις Αγροτικής Ανάπτυξης.
     Ο Υφυπουργός
     Φ. ΧΑΤΖΗΜΙΧΑΛΗΣ»
      3. Στην με αριθμό 3965/1-10-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. Β-4661/23-10-03 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 3965/1-10-2003 που κατέθεσε στη Βουλή ο Βουλευτής κ. Πέτρος Μαντούβαλος, σχετικά και με προβλήματα του τηλεπικοινωνιακού δικτύου στην περιοχή της Μάνης, σας πληροφορούμε τα παρακάτω:
     Με το ν. 2867/2000 (ΦΕΚ 2731Α12000) «Οργάνωση και λειτουργία των τηλεπικοινωνιών και άλλες διατάξεις» άρθρο 3 «Συγκρότηση, αρμοδιότητες, λειτουργία και διοίκηση της Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.)» η υπόψη Επιτροπή ορίζεται ως ανεξάρτητη διοικητική Αρχή, στις αρμοδιότητες της οποίας εμπίπτουν, σύμφωνα με τον υπόψη νόμο, ο έλεγχος και η ρύθμιση του τομέα των τηλεπικοινωνιών καθώς και η εποπτεία της τηλεπικοινωνιακής αγορά.
     2. Σύμφωνα με το αριθμ. πρωτ. 22077/Φ.500/15-10-2003 έγγραφο της Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) πληροφορούμε επίσης ότι με το άρθρο 13 παρ. 2 του Νόμου 2867/2000 «Οργάνωση και Λειτουργία των Τηλεπικοινωνιών και Άλλες Διατάξεις», ο Ο.Τ.Ε. Α.Ε είναι υπόχρεος για την παροχή της Καθολικής Υπηρεσίας έως 31 Δεκεμβρίου 2001. Με την Απόφαση της Ε.Ε.Τ.Τ.
     (Αριθμός Αποφάσεως 240 /13/28-12-2001) που δημοσιεύτηκε στο ΦΕΚ Β΄ 23/16-01-02, η υποχρέωση του Ο.Τ.Ε Α.Ε. για την παροχή Καθολικής Υπηρεσίας παρατάθηκε έως την 31 Δεκεμβρίου 2002 και με την Απόφαση της Ε.Ε.Τ.Τ. 264/140 / 2002 Ορισμός Υπόχρεων Παροχής Καθολικής Υπηρεσίας» (ΦΕΚ 1368/Β/2002) ο Ο.Τ.Ε. ορίσθηκε ως υπόχρεος Καθολικής Υπηρεσίας μέχρι της 31 Δεκεμβρίου 2003. Η κύρια αποστολή της Καθολικής Υπηρεσίας είναι η τηλεπικοινωνιακή εξυπηρέτηση όλων των περιοχών της χώρας.
     Επίσης η Ε.Ε.Τ.Τ. έχει εκδώσει την με αριθμ Αποφ. Α.Π.255/83/14-06-02 σύμφωνα με την εξουσιοδότηση του άρθρου 8 παρ. 5 του Ν. 2867/2000, όπου καθορίζονται με λεπτομέρεια οι υπηρεσίες που περιλαμβάνονται στην Καθολική Υπηρεσία καθώς και όλα τα γενικότερα ζητήματα που προκύπτουν από την εφαρμογή της.
     Επιπλέον, σύμφωνα με τα παραπάνω ο ΟΤΕ, ως Πάροχος Καθολικής Υπηρεσίας, δεσμεύεται για την τήρηση συγκεκριμένων ποιοτικών δεικτών όσον αφορά συχνότητα βλαβών, ποσοστά αποτυχίας κλήσεων και ποσοστά αποκατάστασης βλαβών.
     Η Ε.Ε.Τ.Τ. στα πλαίσια της προσπάθειά της για την εφαρμογή των διατάξεων περί Καθολικής Υπηρεσίας έχει απευθύνει το αριθμ. 22076/Φ.305/15-10-2003 έγγραφο ερώτημα προς τις αρμόδιες υπηρεσίες του ΟΤΕ με οποίο ζητείται η αποκατάσταση των προβλημάτων τηλεφωνικής επικοινωνίας στην περιοχή της Μάνης, το συντομότερο δυνατό χρονικό διάστημα, με περιγραφή των απαιτουμένων ενεργειών.
     3. Ο Οργανισμός Τηλεπικοινωνιών Ελλάδος (Ο.Τ.Ε Α.Ε) ο οποίος ως γνωστόν αποτελεί πλέον δημόσια επιχείρηση με το έγγραφό του 938/387812/15-10-2003 προς το Υπ.Μ.Ε πληροφορεί ότι τόσο στη περιοχή της Μεσσηνιακής Μάνης όσο και στη περιοχή της Λακωνικής Μάνης έχει γίνει ψηφιακοποίηση του συνόλου των τηλεπικοινωνιακών εγκαταστάσεων με χρήση σύγχρονων ψηφιακών συστημάτων με αποτέλεσμα την υψηλή ποιότητα των επικοινωνιών της περιοχής. Οι μόνες διακοπές τηλεφωνοδότησης που σημειώθηκαν για το έτος 2003, (τέσσερις συνολικά), ήταν τον μήνα Φεβρουάριο και οφείλονταν όλες τις πολύωρες διακοπές της ΔΕΗ. Σημειώνεται ότι οι εγκαταστάσεις μας για αυτές τις περιπτώσεις είναι εξοπλισμένες με συσσωρευτές που εξασφαλίζουν τη μεγαλύτερη δυνατή αυτονομία.
     Οι οικισμοί Βάτα, Ζούδα και Κότρωνας τηλεφωνοδοτούνται από το 1996 με σύγχρονη ψηφιακή ασυρματική ζεύξη (ΣΑΡ), που έχει εγκατασταθεί στον Κότρωνα. Και σε αυτές τις περιοχές οι διακοπές τηλεφωνικής επικοινωνίας οφείλονται σε αντίστοιχα μεγάλης διάρκειας διακοπές της ΔΕΗ ,που μερικές φορές ξεπερνούν τις δυνατότητες, των .εγκατεστημένων συσσωρευτών μας, που καλύπτουν την τροφοδοσία των διατάξεων μας για τρεις (3) έως δέκα (10) ώρες, ανάλογα με το φορτίο που εξυπηρετούν.
     Τέλος, βεβαιώνει ότι στα πλαίσια της συνεχιζόμενης προσπάθειας για την αναβάθμιση των προσφερομένων τηλεφωνικών υπηρεσιών σε όλη τη χώρα, δίνει μεγάλη προσοχή στα παράπονα των πελατών -συνδρομητών του και καταβάλλει κάθε δυνατή προσπάθεια για την επίλυσή τους.
     Ο Υφυπουργός
     ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
     4. Στην με αριθμό 3873/30-9-03 ερώτηση  της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Φ. 90023/24311/1571/24-10-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην παραπάνω ερώτηση που κατατέθηκε στη Βουλή από τη Βουλευτή κ. Ε. Σχοιναράκη-Ηλιάκη, σχετικά με τα προβλήματα που έχουν ανακύψει κατά την εφαρμογή των διατάξεων του άρθρου 26 του ν. 2520/97, σας γνωρίζουμε τα εξής:
     Από τις ανωτέρω διατάξεις προβλέπεται μείωση κατά 50% των ελάχιστων ημερών εργασίας που απαιτούνται για την κατασκευή πρώτης κατοικίας μέχρι 140τ.μ. καθώς και λοιπών αγροτικών κατασκευών που ανεγείρονται εντός αγροτικών κατασκευών από αγρότες, νέους αγρότες, νεοεισερχόμενους στον αγροτικό τομέα, εργάτες γης και ομογενείς. Προϋπόθεση για την κατά τα παραπάνω μείωση είναι η προσκόμιση των απαραίτητων δικαιολογητικών από τις κατά τόπους αρμόδιες Δ/νσεις Αγροτικής Ανάπτυξης.
      Η Διοίκηση του ΙΚΑ έχει δόσει οδηγίες για την εφαρμογή της διάταξης αυτής με τις αριθ. 85/98, 47/99 εγκυκλίους, καθώς και το αριθ. E41/109/8.5.2003 Γενικό Έγγραφο. Ειδικότερα στην 85/98 εγκύκλιο διευκρινίζεται ότι η μείωση κατά 50% αφορά τις κατ΄ ελάχιστα προσδιοριζόμενες, με βάση τους συντελεστές του άρθρου 38 του Κανονισμού Ασφάλισης ΙΚΑ, ημέρες εργασίας και όχι τις ημέρες, οι οποίες πραγματοποιούνται από εργατοτεχνίτες οικοδόμους, για τις οποίες είναι υποχρεωτική η καταβολή των αντιστοίχων ασφαλιστικών εισφορών.
      Όπως μας έγινε γνωστό από τη Διοίκηση του ΙΚΑ, στις μονάδες του Νομού Ηρακλείου, όπου και προέκυψε πρόβλημα εφαρμογής των ανωτέρω, δόθηκαν ήδη οδηγίες για την ενιαία αντιμετώπιση των περιπτώσεων σύμφωνα με το πνεύμα του νόμου και τις προαναφερόμενες εγκυκλίους της Διοίκησης του Ιδρύματος.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      5. Στην με αριθμό 3937/1.10.03 ερώτηση του Βουλευτή κ. Ηλία Φωτιάδη δόθηκε με το υπ’ αριθμ. 107733-ΙΗ/23.10.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3937/1.10.03 την οποία κατέθεσε ο Βουλευτής κ. Ηλίας Φωτιάδης και η οποία αναφέρεται στους αναπληρωτές καθηγητές των Τ.Ε.Ε. του Ν. Ημαθίας, σας γνωρίζουμε τα ακόλουθα:
      Οι διορισμοί των εκπαιδευτικών γίνονται σε οργανικά κενά που προκύπτουν μετά τις μεταθέσεις των εκπαιδευτικών σε συνάρτηση με τις πιστώσεις που εγκρίνονται από την αρμόδια επιτροπή του ΥΠΕΣΔΔΑ.
      Επιπροσθέτως, σας γνωρίζουμε ότι αν για οποιαδήποτε αιτία απουσιάζουν από τα σχολεία εκπαιδευτικοί της πρωτοβάθμιας και δευτεροβάθμιας εκπαίδευσης καθώς και αν υπάρχουν άλλες έκτακτες ανάγκες λειτουργίας των σχολείων που δημιουργούνται κατά τη διάρκεια του διδακτικού έτους προσλαμβάνονται με αίτησή τους, προσωρινοί αναπληρωτές με σχέση εργασίας ιδιωτικού δικαίου από τους υποψηφίους των πινάκων του Ν.3027/02.
      Συγκεκριμένα, τα κενά που καλύφθηκαν από μόνιμους και αναπληρωτές καθηγητές στα σχολεία της δευτεροβάθμιας εκπαίδευσης του νομού Ημαθίας για το σχολικό έτος 2003-2004 μέχρι σήμερα είναι τα εξής:
      Μόνιμοι         Θέσεις                        Αναπληρωτές            Θέσεις
      ΠΕ.08              7                                ΠΕ.04.01                      1
      ΠΕ.12             1                                  ΠΕ.04.02                      2
      ΠΕ.14              2                                 ΠΕ.07                            1
      ΠΕ.15              3                                  ΠΕ.18                           3
      ΠΕ.17               2                                 ΤΕ.01                           3
      ΠΕ.18               1                                                                       
      ΠΕ.19               5
      ΠΕ.20               12
      Επομένως, έχουν ήδη διοριστεί στο νομό Ημαθίας 33 μόνιμοι εκπαιδευτικοί και 10 αναπληρωτές. Για τυχόν κενά που δεν έχουν καλυφθεί ακόμη, η αρμόδια Υπηρεσία του ΥΠΕΠΘ μεριμνά για τοποθέτηση αναπληρωτών ή ωρομισθίων εκπαιδευτικών, αλλά και μονίμων αποσπασμένων από άλλες Διευθύνσεις Δ/θμιας Εκπ/σης ή με διάθεση σε σχολεία άλλης περιοχής της αρμοδιότητας του ίδιου ΠΥΣΔΕ ή με ανάθεση υπερωριακής διδασκαλίας στο ίδιο σχολείο. Σύμφωνα με τα ανωτέρω, σύντομα Θα αντιμετωπιστεί το πρόβλημα με τα κενά που ανέκυψαν στα ΤΕΕ του Ν. Ημαθίας.
      Ο Υφυπουργός
      Ν. ΓΚΕΣΟΥΛΗΣ»
      6. Στην με αριθμό 3311/22.4.03 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 581/8.10.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Δ. Πιπεργιάς, για τα θέματα της αρμοδιότητάς μας, σας πληροφορούμε τα εξής:
      Από το 1994, με τη δημοσίευση του Προεδρικού Διατάγματος 410/94 (ΦΕΚ Α΄ 231), είχε γίνει γνωστό στις Περιφερειακές αρχές της χώρας ότι η Εθνική και Κοινοτική νομοθεσία, επιβάλλουν αυστηρότερους κανόνες υγιεινής στον τομέα της παραγωγής κρέατος.
      Ήδη από το 1 990,προβλεπόταν η οικονομική ενίσχυση με κονδύλια κρατικά και κοινοτικά, σε ποσοστό 75% της όλης δαπάνης, για την ίδρυση ή τον εκσυγχρονισμό των παλαιών σφαγείων για τη συμμόρφωση τους προς τους όρους της υγιεινής παραγωγής και τη διαφύλαξη της υγείας των καταναλωτών.
      Προϋπόθεση όμως για τη χορήγηση της γενναίας αυτής ενίσχυσης ήταν η επίδειξη ενδιαφέροντος από τους αρμοδίους φορείς που διαχειρίζονται τα σφαγεία, είτε αυτοί ήταν δημοτικές αρχές είτε ιδιώτες.
      Με την Διυπουργική Απόφαση αρ. πρωτ. 393393/5188/29-8-2001 καθορίσθηκε η διαδικασία υπαγωγής επενδυτικών σχεδίων μεταποίησης και εμπορίας γεωργικών προϊόντων σε προγράμματα ενίσχυσης για την περίοδο 2000-2005 μέσω του Γ΄ Κ.Π.Σ. και στην οποία προβλέπεται η ενίσχυση για την ίδρυση σφαγείων ή των εκσυγχρονισμών παλαιών σφαγείων σε ποσοστό 50%.
      Στο Νομό Ευβοίας έχει εγκριθεί από την Γνωμοδοτική Επιτροπή του Υπουργείου Γεωργίας ένα (1) επενδυτικό σχέδιο που αφορά σφαγείο αιγοπροβάτων που Θα μπορούσε να εξυπηρετήσει και τους κτηνοτρόφους της Σκύρου. Το επενδυτικό σχέδιο αυτό έχει τίτλο:
      «Μετεγκατάσταση και εκσυγχρονισμός σφαγείου χοιρινών, βοδινών και αιγοπροβάτων στο Δήμο Κονίστρων Ν. Εύβοιας».
      Στον Τομέα Κρέατος δεν υποβλήθηκε κανένα επενδυτικό σχέδιο για τη νήσο Σκύρο μέχρι σήμερα , που να αφορά ίδρυση ή εκσυγχρονισμό σφαγείου.
      Η αρμόδια Υπηρεσία του Υπ. Γεωργίας Θα εξετάσει το αίτημα ενίσχυσης της ίδρυσης σφαγείου στο νησί όταν υποβληθεί πλήρης οικονομοτεχνική μελέτη για ένταξη στο 30 Κ.Π.Σ μέσω του μέτρου 2.1 του Καν. (Ε.Ε.) 1257/99 (ΚΥΑ 450/01), σε περίοδο καθοριζόμενη από το Υπουργείο Γεωργίας.
      Ο Υφυπουργός
      Φ. ΧΑΤΖΗΜΙΧΑΛΗΣ»
      7. Στην με αριθμό 3453/23-9-03 ερώτησης της βουλευτού κ. Μαρίας Δαμανάκη, δόθηκε με το υπ’ αριθμ. 599/8-10-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής, κα. Μ. Δαμανάκη, σας πληροφορούμε τα εξής:
      Το Υπουργείο Γεωργίας είναι αρμόδιο για τη χορήγηση των εγκρίσεων κυκλοφορίας στα φυτοπροστατευτικά προϊόντα, φυτοφάρμακα (φ .π.) Τα φ.π. εγκρίνονται όταν πληρούν τις απαιτήσεις που καθορίσθηκαν με την οδηγία 91/414 της Ε.Ε., σύμφωνα με τις οποίες θα πρέπει να αποδεικνύεται ότι, όταν χρησιμοποιούνται σύμφωνα με τα αναφερόμενα στην έγκρισή τους, είναι κατάλληλα για το σκοπό που προορίζονται και δεν έχουν μη αποδεκτή επίδραση στο περιβάλλον, τους χρήστες τους και τους καταναλωτές των παραγόμενων προϊόντων.
      Αρμόδιες Υπηρεσίες για τον έλεγχο της ορθής χρήσης των φ.π. είναι σι κατά τόπους Διευθύνσεις Γεωργίας των Νομαρχιακών Αυτοδιοικήσεων. Το Υπουργείο Γεωργίας, με βάση τα στοιχεία ελέγχου των Δ/νσεων Γεωργίας, επιβάλλει τις προβλεπόμενες διοικητικές κυρώσεις. Εάν διαπιστωθεί ότι από την χρήση των φ.π. προκλήθηκε μόλυνση των υδάτων, επιφανειακών ή υπόγειων, το Υπουργείο Γεωργίας είναι υποχρεωμένο να επανεξετάσει τις εγκρίσεις των αντίστοιχων φυτοφαρμάκων ή να επιβάλλει τις προβλεπόμενες διοικητικές κυρώσεις στους υπεύθυνους για τη μόλυνση ‚εάν αυτή προέρχεται από μη εγκεκριμένη χρήση των φ.π.
      Το Υπ. Γεωργίας έχει θεσπίσει στο πλαίσιο της υλοποίησης των Αγροπεριβαλλοντικών προγραμμάτων του ΕΠΑΛ τους Κώδικες Ορθής Γεωργικής Πρακτικής, οι οποίοι αποτελούν τις ελάχιστες περιβαλλοντικές δεσμεύσεις αναφορικά με τη φυτοπροστασία, και προβλέπουν την εφαρμογή φυτοπροστατευτικών προϊόντων σύμφωνα με την εθνική νομοθεσία και τις οδηγίες των σκευασμάτων με βάση τις υποδείξεις του παρασκευαστή, καθώς και τις πραγματικές ανάγκες των φυτών.
      Το Υπ. Γεωργίας χρηματοδότησε το Αριστοτέλειο Πανεπιστήμιο Θεσσαλονίκης - Εργαστήριο Γεωργικών Φαρμάκων, το οποίο εκπόνησε το ερευνητικό Πρόγραμμα με τίτλο «Πρόγραμμα Ελέγχου Ποιότητας Επιφανειακών Υδάτων στη Μακεδονία Θράκη » και διήρκεσε 2 χρόνια (1999-2000). Για τον έλεγχο της ποιότητας των επιφανειακών νερών έγινε προσδιορισμός όλων των χημικών παραμέτρων συμπεριλαμβανομένων και των φυτοφαρμάκων. Έγιναν χημικές αναλύσεις για το προσδιορισμό 200 περίπου δραστικών ουσιών. Από τα αποτελέσματα των χημικών αναλύσεων διαπιστώνεται η ανίχνευση γεωργικών φαρμάκων στα νερά των ποταμών και λιμνών την περίοδο Απριλίου Ιουνίου 2000, δηλαδή αμέσως μετά την εφαρμογή των γεωργικών φαρμάκων από τους αγρότες οι συγκεντρώσεις των οποίων είναι σε γενικές κάτω από τα επιτρεπτά όρια.
      Ο Υφυπουργός
      Ε. ΑΡΓΥΡΗΣ»
      8. Στην με αριθμό 4117/6.10.03 ερώτηση του Βουλευτή κ. Παναγιώτη Σκανδαλάκη δόθηκε με το υπ’ αριθμ. 109779/ΙΗ/29.10.03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4117/6-10-03 την οποία κατέθεσε ο Βουλευτής κ. Παν. Σκανδαλάκης και αφορά σε αιτήματα πολυτέκνων και στα θέματα της αρμοδιότητάς μας, σας γνωρίζουμε τα ακόλουθα:
      1. Σύμφωνα με τις διατάξεις του Ν. 2525/97 (ΦΕΚ 188Α) όπως τροποποιήθηκε με τις διατάξεις του Ν. 2909/01 (ΦΕΚ 90 Α΄), από το ακαδημαϊκό έτος 2000 — 2001 καταργήθηκαν οι εξετάσεις εισαγωγής στην Τριτοβάθμια Εκπαίδευση. Η πρόσβαση πλέον σε αυτήν γίνεται με βάση τα βαθμολογικά δεδομένα των μαθημάτων των δύο τελευταίων τάξεων του Λυκείου, τα οποία στις τελικές προαγωγικές και απολυτήριες εξετάσεις εξετάζονται σε κοινά σε εθνικό επίπεδο θέματα.
      Το αίτημα δε περί μοριοδοτήσεως των παιδιών αυτών για την εισαγωγή τους σε Σχολές και Τμήματα της Τριτοβάθμιας Εκπαίδευσης κατ’ εξαίρεση των κείμενων διατάξεων δεν είναι δυνατόν να ικανοποιηθεί, γιατί μια τέτοια ρύθμιση θα ήταν αντίθετη με την αρχή Περί ισότητας του Συντάγματος.
      2. Σύμφωνα με την ισχύουσα νομοθεσία, οι φοιτητές που σπουδάζουν σε ισότιμες και ομοταγείς σχολές ή τμήματα Παν/μίων του εξωτερικού μετεγγράφονται σε αντίστοιχα τμήματα Ελληνικών Παν/μίων κατόπιν εξετάσεων, δεδομένου ότι η συνδρομή ενός ελαχίστου επιπέδου γνώσεων είναι πολύπλευρα επιβεβλημένη.
      Σύμφωνα με την ισχύουσα νομοθεσία οι πολύτεκνοι και τα παιδιά πολυτέκνων μετεγγράφονται χωρίς ποσοτικό περιορισμό- εφόσον συμπληρώσουν τη βάση της βαθμολογίας στα τρία εξεταζόμενα μαθήματα. Σε ό,τι αφορά τις μετεγγραφές φοιτητών Παν/μίων του εσωτερικού, είναι απαραίτητη η εγγραφή των νεοεισαχθέντων στο πανεπιστημιακό τμήμα της πόλης όπου εισήχθησαν, γιατί διαφορετικά αλλοιώνονται τα αποτελέσματα εισαγωγής.
      Επίσης το Υπουργείο μελετά την τροποποίηση του νόμου περί μετεγγραφών φοιτητών πολύτεκνων οικογενειών με τρία παιδιά σε Πανεπιιστήμια του εσωτερικού.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      9. Στην με αριθμό 4270/8-10-03 ερώτηση του Βουλευτή κ. Αναστάσιου Νεράντζη δόθηκε με το υπ’ αριθμ. Φ. 90022/25495/5286/31-10-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 4270/08-10-2003 ερώτηση, που κατατέθηκε στη Βουλή από το βουλευτή κ. Αναστάσιο Νεραντζή, σχετικά με το προαναφερόμενο θέμα, σας πληροφορούμε τα ακόλουθα, όπως μας γνώρισε το Ι.Κ.Α.:
      Η ορθή κατανομή των ωραρίων των γιατρών αποτελεί απαραίτητη προϋπόθεση για την απρόσκοπτη και αποτελεσματική λειτουργία των Υπηρεσιών Υγείας του ΙΚΑ.
      Αποτελεί επίσης μείζονος σημασίας θέμα και για την επιτυχή εφαρμογή του θεσμού του τηλεφωνικού ραντεβού (184).
      Όπως ορίζεται στη διαταγή για τα ωράρια των γιατρών η γενική ρύθμιση που δεν επιδέχεται εξαιρέσεις είναι η απαγόρευση των διακεκομμένων ωραρίων και η απασχόληση των γιατρών σε πλήρες πρωινό ή πλήρες απογευματινό ωράριο.
      Η ρύθμιση για ενδιάμεσο ωράριο αφορά μόνο τις περιπτώσεις που στη Μονάδα Υγείας υπηρετεί ένας και μόνο γιατρός ορισμένης ειδικότητας.
      Στόχος του μέτρου αυτού είναι η εξυπηρέτηση από την ειδικότητα αυτή τόσο των συνταξιούχων όσο και της μεγάλης πλειοψηφίας των εργαζομένων ασφαλισμένων χωρίς να αναγκάζονται να απουσιάζουν από την εργασία τους.
      Στην εξυπηρέτηση μέσω του τηλεφωνικού ραντεβού (184) από άλλες Μονάδες, όπως αναφέρεται στην ερώτηση, πρέπει να παραπέμπονται οι ασφαλισμένοι μόνο κατ' εξαίρεση και εφόσον έχουν εξαντληθεί όλες οι δυνατές ρυθμίσεις για την εξυπηρέτηση τους στη Μονάδα που ανήκουν. Δεν είναι δυνατό να ταλαιπωρούνται οι ασφαλισμένοι από Μονάδα σε Μονάδα.
      Γι΄ αυτό άλλωστε το ΙΚΑ έχει αναπτύξει τόσο ευρύ και εκτεταμένο δίκτυο υπηρεσιών Πρωτοβάθμιας Φροντίδας Υγείας, ώστε οι ασφαλισμένοι του να εξυπηρετούνται όσο το δυνατό πλησιέστερα στον τόπο κατοικίας τους.
      Ο Διευθυντής της Μονάδας Υγείας έχει ασφαλώς την αρμοδιότητα καθορισμού του ωραρίου κάθε γιατρού της υπηρεσίας του, πάντοτε όμως σύμφωνα με το γενικό πλαίσιο οδηγιών της Διοίκησης.
      Εφόσον υπάρχουν λόγοι αντικειμενικής αδυναμίας εφαρμογής του ενδιάμεσου ωραρίου, όπως για παράδειγμα ανεπάρκεια χώρων ή άλλοι ιδιαίτερα σοβαροί λόγοι (χωροταξίας της περιοχής κλπ.) ακόμα και προσωπικής φύσης (όπως συνέβη με γιατρό πολύτεκνη μητέρα), η Διοίκηση εξετάζει το κατά περίπτωση υπόμνημα του Διευθυντή της Μονάδας και εγκρίνει, εφόσον υπάρχει τεκμηρίωση την εξαίρεση Μονάδας ή γιατρού από αυτό.
      Από όλα τα παραπάνω προκύπτει ότι η Διοίκηση του Ιδρύματος γνωρίζει ότι η μεγάλη πλειοψηφία των γιατρών παρέχει ιδιαίτερα σημαντικές υπηρεσίες στον ευαίσθητο τομέα της Υγείας.
      Για το λόγο αυτό στα γενικά μέτρα που λαμβάνει με στόχο τη βελτίωση της ποιότητας της παρεχομένης περίθαλψης, αποδέχεται, όταν και εφόσον οι ειδικές συνθήκες μιας υπηρεσίας το καθιστούν αιτιολογημένα αναγκαίο, την ειδική ρύθμιση - εξαίρεση.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      10. Στην με αριθμό 589/8-7-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 62/28-7-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Ύδρευσης Αποχέτευσης (Δ6), της ΕΥΔΕ/Αυτοκινητόδρομος ΠΑΘΕ και της ΕΥ ΔΕ/Αεροδρομίων Νοτίου Ελλάδος τα εξής:
      1. Το έργο της κάλυψης του χειμάρρου Διακονιάρη είναι ένα από τα πλέον σημαντικά και αναγκαία για την αντιπλημμυρική προστασία της πόλης με ταυτόχρονη επίλυση κυκλοφοριακών προβλημάτων (Σύνδεση Ν.Λ Πάτρας με Εθνική οδό).
      Το έργο αυτό είναι πρώτιστα υδραυλικό (αντιπλημμυρικό) και κατά δεύτερο λόγο γίνεται κυκλοφοριακό (οδικό) με την μερική (κατά θέσεις) κάλυψη του χειμάρρου.
      Η αρμόδια Υπηρεσία του ΥΠΕΧΩΔΕ (Δ6) για τις υδραυλικές μελέτες έχει εκπονήσει και εγκρίνει προκαταρκτική μελέτη με τίτλο «Αντιπλημμυρικά έργα χειμάρρου Διακονιάρη ανάντη και κατάντη της Ευρείας Παράκαμψης Πατρών» στην οποία τα προτεινόμενα έργα χωρίζονται σε έργα Α΄ φάσης (κατάντη της ευρείας παράκαμψης Πατρών) που αφορούν στην διευθέτηση του χειμάρρου Διακονιάρη κατάντη της ευρείας παράκαμψης Πατρών από χ.θ 0+000 έως χ.θ.5+084 και σε έργα Β΄ φάσης που αφορούν στα έργα ανάντη της ευρείας παράκαμψης Πατρών καθώς και την κατασκευή αγωγών εκτροπής στις οδούς Παπαναστασίου και Ν. Πλαστήρα.
      Επίσης πληροφορούμε τον κ. Βουλευτή ότι η Προμελέτη των έργων της Α' φάσης (κατάντη της ευρείας παράκαμψης Πατρών) ολοκληρώθηκε και εγκρίθηκε με την υπ' αρ. Δ6/1699/08.07.2003 Απόφαση ΥΠΕΧΩΔΕ.
      Το αντικείμενο του έργου «Σύνδεση Ευρείας Παράκαμψης Πάτρας (Ε.Π.Π.) με την πόλη της Πάτρας, με κάλυψη του χειμάρρου Διακονιάρη» αφορά στην κατασκευή του οδικού τμήματος από τον Ανισόπεδο κόμβο Κ4 της Ευρείας Παράκαμψης Πάτρας μέχρι την πόλη της Πάτρας μήκους τεσσάρων χιλιομέτρων περίπου και διευθέτηση και μερική κάλυψη του χειμάρρου Διακονιάρη σε συνολικό μήκος 4 χλμ. περίπου.
      Στις 23.10.2002 ξεκίνησε η πρώτη φάση του διαγωνισμού (Προεπιλογή) ανάθεσης του έργου, η οποία ολοκληρώθηκε και η δημοπράτηση της δεύτερης φάσης του έργου πρόκειται να γίνει σύντομα.
      Εγκεκριμένο χρονοδιάγραμμα με φάσεις κατασκευής προκύπτει σύμφωνα με το Νόμο με την εγκατάσταση αναδόχου.
      Στο πρόγραμμα Δημοσίων Επενδύσεων 2003 στη ΣΑΕ 110 έχει εγκριθεί το ενάριθμο 2003 ΣΕ11000000 με προϋπολογισμό 67.500.000,00 ευρώ. Υπάρχει επομένως διασφαλισμένη πίστωση για την άμεση δημοπράτηση της Β΄ φάσης του υπόψη έργου.
      2. Το ΥΠΕΧΩΔΕ είναι αρμόδιο για τη δημοπράτηση και παρακολούθηση της κατασκευής του έργου αναβάθμισης του Αεροδρομίου Αράξου.
      Μετά την οριστικοποίηση των μελετών και τη σύνταξη των τευχών δημοπράτησης, έγινε, στις 04.06.2003, από την αρμόδια Υπηρεσία του ΥΠΕΧΩΔΕ (ΕΥΔΕ/Αεροδρομίων Νοτίου Ελλάδος) ο διαγωνισμός για το έργο «Ανάπτυξη Αεροδρομίου Αράξου» με προϋπολογισμό μελέτης 15.000.000 ευρώ. Η διαδικασία ευρίσκεται στο στάδιο ανάδειξης αναδόχου για το υπόψη έργο.
      Επιπλέον πληροφορούμε τον κ. Βουλευτή ότι αρμόδια για τον προγραμματισμό και σύνταξη της Τεχνικής Μελέτης του παραπάνω έργου είναι η Υπηρεσία Πολιτική Αεροπορίας του Υπουργείου Μεταφορών και Επικοινωνιών.
      Η Υπουργός
      ΒΑΣΩ ΠΑΠΑΝΔΡΕΟΥ»
      11. Στην με αριθμό 4885/9-10-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 2/60847/0094/30-10-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην αριθμό 4385/9.10.2003 ερώτηση, που κατέθεσε ο βουλευτής κ. Σπήλιος Σπηλιωτόπουλος, σχετικά με τις περικοπές κονδυλίων για την πρακτική άσκηση σε Πανεπιστήμια του εξωτερικού των φοιτητών του Τμήματος Ξένων Γλωσσών, Μετάφρασης και Διερμηνείας του Ιονίου Πανεπιστημίου, σε ό,τι μας αφορά σας γνωρίζουμε τα ακόλουθα:
      Στον υποβληθέντα στην υπηρεσία μας για έγκριση προϋπολογισμό του Ιονίου Πανεπιστημίου, οικ. έτους 2003, είχε προβλεφθεί ποσό 600.000 € για αντιμετώπιση δαπανών εκπαίδευσης των φοιτητών του παραπάνω Τμήματος στο εξωτερικό. Το ποσό αυτό εμφανίστηκε για πρώτη φορά σε ξεχωριστό Κωδικό Αριθμό Εξόδων (Κ.Α.Ε. 4121 ε), χωρίς καμία αιτιολόγηση για την αναγκαιότητα του συνόλου της προβλεπόμενης πίστωσης.
      Η υπηρεσία μας, μετά από συνεννόηση με το Πανεπιστήμιο, προέβη σε περικοπή του ποσού κατά 150.000 €, προκειμένου να τηρηθούν οι δημοσιονομικές κατευθύνσεις που δόθηκαν με την αριθ. 2/34044/0094/18.6.2002 εγκύκλιό μας για την κατάρτιση του προϋπολογισμού των Ν.Π.Δ.Δ., οικ. έτους 2003.
      Με την 1η τροποποίηση του προϋπολογισμού, ζητήθηκε από το Πανεπιστήμιο αύξηση της εν λόγω πίστωσης κατά 85.000 €, η οποία και εγκρίθηκε στο σύνολό της, με αποτέλεσμα να διαμορφωθεί αυτή σε 535.000 €.
      Τέλος σε περίπτωση που το Πανεπιστήμιο θεωρεί το παραπάνω ποσό ανεπαρκές για κάλυψη της σχετικής δαπάνης μέχρι το τέλος του τρέχοντος έτους, έχει τη δυνατότητα να επανέλθει με νέα τροποποίηση του προϋπολογισμού του, την οποία θα εξετάσουμε στο πλαίσιο των αρμοδιοτήτων μας.
      Ο Υφυπουργός
      ΝΙΚΟΣ ΦΑΡΜΑΚΗΣ»
      12. Στην με αριθμό 3212/18-9-03 ερώτηση του Βουλευτή κ. Νικόλαου Κατσαρού δόθηκε με το υπ’ αριθμ. 563/10-10-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ν. Kατσαρός, σας πληροφορούμε τα εξής:
      Για τις ζημιές που προκλήθηκαν στις καλλιέργειες αμυγδαλιάς στην περιοχή του Δομένικου Ελασσόνας, από τον παγετό της 1 ης Απριλίου 2003, οι Γεωπόνοι του ΕΛΓΑ διενήργησαν τις εκτιμήσεις σύμφωνα με τον Κανονισμό Ασφάλισης Φυτικής Παραγωγής.
      Από τον Κανονισμό προβλέπεται ότι όσοι παραγωγοί δεν συμφωνούν με το πόρισμα εκτίμησης έχουν τη δυνατότητα να ζητήσουν επανεκτίμηση. Οι επανεκτιμήσεις των ζημιών διενεργούνται από δύο έμπειρους Γεωπόνους και τυχόν λάθη ή παραλείψεις διορθώνονται.
      Η εκτίμηση των ζημιών, λόγω του όγκου, της χρονικής και χωροταξικής διασποράς τους, δεν μπορεί να γίνεται μόνο από μονίμους Γεωπόνους Εκτιμητές. Για το λόγο αυτό ο ΕΛΓΑ, προσλαμβάνει κατ' έτος συμβασιούχους Γεωπόνους και τους κατανέμει στα διάφορα υποκαταστήματα. Πριν αναλάβουν το έργο των εκτιμήσεων ενημερώνονται και εκπαιδεύονται σχετικά με τις καλλιέργειες που καλούνται να εκτιμήσουν, ώστε να διατυπώσουν τα πορίσματα εκτίμησης με τη μεγαλύτερη δυνατή ακρίβεια, πάντα κάτω από την επίβλεψη και καθοδήγηση εμπείρων στελεχών του ΕΛΓΑ.
      Ο Υπουργός
      Γ. ΔΡΥΣ»)
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι έχω την τιμή να σας ανακοινώσω ότι η Διάσκεψη των Προέδρων ομόφωνα συμφώνησε να μην πραγματοποιηθούν οι συνεδριάσεις κοινοβουλευτικού ελέγχου της Δευτέρας 2 Φεβρουαρίου 2004 και της Παρασκευής 6 Φεβρουαρίου 2004.
     Οι επίκαιρες ερωτήσεις θα συζητηθούν την Τρίτη 3 Φεβρουαρίου 2004.
     Επίσης έχω την τιμή να σας ανακοινώσω το δελτίο επικαίρων ερωτήσεων της Δευτέρας 2 Φεβρουαρίου 2004.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (‘Αρθρο 130 παρ.4 Καν.Βουλής)
     1. Η με αριθμό 393/27.1.2004 επίκαιρη ερώτηση του Βουλευτή της Νέας Δημοκρατίας κ. Γεωργίου Κωνσταντόπουλου προς τον Υπουργό Υγείας και Πρόνοιας, σχετικώς με την επίλυση των προβλημάτων που αντιμετωπίζει η Σχολή Τυφλών Βορείου Ελλάδας κλπ.
     2. Η με αριθμό 390/27.1.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου για το διορισμό μονίμων εκπαιδευτικών, την καταβολή των δεδουλευμένων στους αναπληρωτές και ωρομισθίους κλπ.
    Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.4 Καν. Βουλής).
    1. Η με αριθμό 395/27.1.2004 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκη προς τον Υπουργό Γεωργίας, σχετικώς με την καταβολή της επιδότησης στους κτηνοτρόφους του Νομού Ηρακλείου κλπ.
    2. Η με αριθμό 391/27.1.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Τύπου και Μέσων Μαζικής Ενημέρωσης, Εργασίας και Κοινωνικών Ασφαλίσεων, σχετικώς με τη μονιμοποίηση των συμβασιούχων εργαζομένων στην Ελληνική Ραδιοφωνία Τηλεόραση κλπ.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 387/14/27.1.2004 επίκαιρη ερώτηση του Βουλευτή της Νέας Δημοκρατίας κ. Ευριπίδη Στυλιανίδη προς τον Πρωθυπουργό, σχετικώς με την εύρυθμη λειτουργία του Υπουργείου Εξωτερικών ενόψει εξελίξεων στα κρίσιμα εθνικά θέματα.
      Θα απαντήσει ο Αναπληρωτής Υπουργός Εξωτερικών σύμφωνα με το άρθρο 129 παράγραφος 3.
      Η επίκαιρη ερώτηση του κυρίου Βουλευτή έχει ως εξής:
      «Επανερχόμαστε στο θέμα που θίξαμε με προηγούμενη επίκαιρη ερώτηση προς τον Πρωθυπουργό, αριθμ. πρωτ. 367/12/20.1.2004, αφού μέχρι σήμερα δεν έχει δοθεί απάντηση. Παρ’ ότι η Κυβέρνηση επικαλέστηκε τις εξελίξεις στα εθνικά θέματα για να προκηρύξει πρόωρες εκλογές, τις σημαντικές τούτες ώρες το ΥΠΕΞ παραμένει κατ’ ουσίαν ακέφαλο, έχοντας μεταβληθεί σε δεύτερη «Χαριλάου Τρικούπη», που προετοιμάζει την εκλογή του κ. Παπανδρέου στην ηγεσία του ΠΑΣΟΚ.
      Τούτη την ώρα που η εγχώρια, αλλά και η διεθνής κοινή γνώμη αναμένουν με αγωνία τις εξελίξεις στο Κυπριακό, τη στιγμή που ο Γενικός Γραμματέας του ΟΗΕ αναλαμβάνει εκ νέου πρωτοβουλία εξεύρεσης λύσης μέχρι την 1η Μαΐου και η Άγκυρα δείχνει διάθεση να συμβάλλει στην επίλυση του προβλήματος, η Ελλάδα δεν διαθέτει Υπουργό Εξωτερικών και ολοκληρωμένη πολιτική, αφού ο Υπουργός περιοδεύει ανά τη χώρα ψηφοθηρώντας.
      Η εξωτερική πολιτική είναι μία διαρκής διαδικασία χάραξης στρατηγικής και εφαρμογής των απαραίτητων κινήσεων προκειμένου να εξυπηρετούνται τα εθνικά συμφέροντα. Αντί όμως να ασκούν τα αυτονόητα καθήκοντά τους ο Υπουργός και οι συνεργάτες του, έχουν μετατρέψει το Υπουργείο σε κομματικό γραφείο και σε ορμητήριο ικανοποίησης των προσωπικών και πολιτικών τους φιλοδοξιών.
      Το μοναδικό θέμα που έχει απασχολήσει τις μέρες αυτές την ηγεσία του ΥΠΕΞ είναι η πρόωρη και βιαστική διεξαγωγή του μικρού υπηρεσιακού συμβουλίου, προκειμένου να τακτοποιηθούν εκτάκτως ζητήματα προαγωγών και τοποθετήσεων των ημετέρων».
      Ερωτάται ο κύριος Πρωθυπουργός:
      1. Τι προτίθεται να πράξει προκειμένου να εξασφαλίσει την αδιατάρακτη λειτουργία του σημαντικού αυτού Υπουργείου, ενόψει και των εξελίξεων στα εθνικά θέματα;
      2. Τι νοοτροπία εκπέμπεται από την Κυβέρνηση, όταν το σημαντικότερο Υπουργείο μεταβάλλεται σε δεύτερη «Χαριλάου Τρικούπη», ο Εκπρόσωπος Τύπου του Υπουργείου κ. Μπεγλίτης μετατρέπεται σε εκπρόσωπο Τύπου του κομματικού γραφείου του Υπουργού και το μόνο ενδιαφέρον της ηγεσίας είναι πώς θα τακτοποιήσει βιαστικά πριν φύγει τους «ημετέρους»;»
      Θα απαντήσει ο Αναπληρωτής Υπουργός Εξωτερικών κ. Γιαννίτσης.
      Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Ευχαριστώ, κύριε Πρόεδρε.
      Οφείλω να πω ότι ακόμη είμαι συγκλονισμένος, όπως και όλοι στο Υπουργείο, από το ιδιαίτερο ενδιαφέρον που δείχνει η Αξιωματική Αντιπολίτευση και ο ερωτών Βουλευτής για το πώς πηγαίνουν τα θέματα του Υπουργείου Εξωτερικών και της εξωτερικής πολιτικής. Πραγματικά είναι πολύ συγκινητικό όλο αυτό το ενδιαφέρον και είμαστε ευτυχείς για τη συμπαράστασή του.
      Ωστόσο, ας αφήσουμε στην άκρη και τις ερωτήσεις και τα σχόλια αυτού του είδους.
      Είναι σαφές από την ερώτηση αυτή της Αξιωματικής Αντιπολίτευσης ότι έχει ενοχληθεί και στόχος της είναι ο μελλοντικός Πρόεδρος του ΠΑΣΟΚ και οι εκλογές. Το εξεδήλωσε άλλωστε και ο κ. Καραμανλής στην πρόσφατη συζήτηση πριν από δύο μέρες στη Βουλή, όπου έδειξε πόσο ενοχλημένος ήταν που ο κύριος Παπανδρέου μιλά με το λαό, μιλά με τον κόσμο και βρίσκεται σε επαφή με την ελληνική κοινωνία, αντί να είναι εδώ και να τον έχει μπροστά του για να του απαγορεύει αυτές τις επαφές.
      Θα μου επιτρέψετε να πω ότι είναι ατυχής η ερώτηση για διάφορους λόγους. Πρώτον, ο μελλοντικός Πρόεδρος του ΠΑΣΟΚ κ. Παπανδρέου και Υπουργός Εξωτερικών σήμερα, έχει συνδέσει το όνομά του με την εξωτερική πολιτική της χώρας. Και μάλιστα έχει συνδέσει το όνομά του με μια εξωτερική πολιτική και μ΄ ένα χώρο πολιτικής, που έχει τεράστια απήχηση και στο εσωτερικό και στο εξωτερικό της χώρας. Έχει ένα τεράστιο αποτέλεσμα, γιατί έχει οδηγήσει σε πολύ απτά και συγκεκριμένα αποτελέσματα στο χώρο της εξωτερικής πολιτικής.
      Τι να πρωτοθυμηθεί κανείς; Την Κύπρο; Τα Βαλκάνια; Την Ευρωπαϊκή Ένωση; Το Ιράκ και άλλες περιπτώσεις; Δεν είναι τυχαίο ότι έφτασε ο κ. Παπανδρέου να είναι υποψήφιος Πρόεδρος μέσα από μια πρωτοφανή, μια καθολική αναγνώριση του έργου του που τον ανέδειξε υποψήφιο Πρόεδρο από τα πράγματα. Ποτέ δεν θα άφηνε φαινόμενα παράλυσης να κυριαρχήσουν στο ΥΠΕΞ. Αυτό θα ήταν ένας πολιτικός αυτοχειριασμός. 
      Αυτά ως προς την πρώτη ερώτηση, που είναι και απάντηση για το ήθος.
      Κάνει και μια ερώτηση ο κ. Στυλιανίδης για τον κ. Μπεγλίτη. Ο κ. Μπεγλίτης, πολύ απλά, είναι ο Εκπρόσωπος Τύπου του Υπουργείου. Δεν γνωρίζω κάποιες δηλώσεις του κ. Μπεγλίτη που να συγχέονται με το ρόλο του αυτό ή να συνδέεται με τα φαινόμενα στα οποία αναφέρεται ο κύριος Βουλευτής.
      Επομένως είναι ξεκάθαρη αυτή η απάντηση και η σχέση του κ. Μπεγλίτη με το Υπουργείο, ώστε να μη δημιουργούνται εντυπώσεις, επειδή βρισκόμαστε σε προεκλογική περίοδο.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Στυλιανίδης έχει το λόγο.
      ΕΥΡΥΠΙΔΗΣ ΣΤΥΛΙΑΝΙΔΗΣ: Η Νέα Δημοκρατία ευσυνείδητα εδώ και αρκετά χρόνια εξαίρεσε τα ζητήματα εξωτερικής πολιτικής από την ατζέντα της κομματικής αντιπαράθεσης, δείχνοντας πρωτοφανή υπευθυνότητα και ωριμότητα για ελληνικό κόμμα και δεν θέλησε να αποδυναμώσει στις κρίσιμες στιγμές τη διαπραγματευτική θέση της χώρας μας.
      Η Κυβέρνηση επικαλέστηκε τα εθνικά θέματα για να προχωρήσει σε πρόωρες εκλογές. Σε μια πολύ δύσκολη και κρίσιμη καμπή για το Κυπριακό, αλλά και για άλλα ζητήματα που αφορούν στην Ελλάδα, το ελληνικό Υπουργείο Εξωτερικών παραμένει ακέφαλο. Δεν με ενδιαφέρει τι γίνεται στο ΠΑΣΟΚ, αν το ΠΑΣΟΚ αποφασίζει να αποκτήσει Αρχηγό με απευθείας ανάθεση ή όχι, αυτό όμως που έχει σημασία για εμάς, είναι να λειτουργεί το κρισιμότερο και σημαντικότερο Υπουργείο της Κυβέρνησης, το Υπουργείο των Εξωτερικών, το οποίο εδώ και πάρα πολλές μέρες δεν λειτουργεί ή μάλλον λειτουργεί ως δεύτερη Χαριλάου Τρικούπη, μιας και έχει μεταβληθεί σε εκλογικό κέντρο του κ. Παπανδρέου. 
      Ο κ. Μπεγλίτης τις πρώτες μέρες ασκούσε συστηματικά καθήκοντα εκπροσώπου Τύπου του πολιτικού γραφείου του Υπουργού και όχι του Υπουργού των Εξωτερικών. Το Υπηρεσιακό Συμβούλιο προσφάτως, εκτάκτως και έξω από κάθε προγραμματισμό έσπευσε να τακτοποιήσει τους ημέτερους σε καίριες θέσεις, δηλώνοντας κατ’ αυτό τον τρόπο και την απόφαση των κυβερνώντων ότι εγκαταλείπουν την εξουσία.
      Εγώ αυτό το οποίο ήθελα να πω και σε αυτό να καταλήξω είναι ότι δεν χρειάζεται βοήθεια για να χάσει ο κ. Παπανδρέου στις εκλογές, τα καταφέρνει και μόνος του, κάτι που μας δείχνει αυτές τις ημέρες. Αυτό, όμως, που μας ενδιαφέρει αυτή την κρίσιμη ώρα, είναι στο Υπουργείο των Εξωτερικών οι υπηρεσίες να λειτουργούν με κριτήριο τη σωστή εφαρμογή μιας εθνικής εξωτερικής πολιτικής. Την ώρα που η γείτονα διαπραγματεύεται με την υπερδύναμη ή συζητά με το Γενικό Γραμματέα των Ηνωμένων Εθνών, καλό θα ήταν η Κυβέρνηση να φροντίσει το Υπουργείο να λειτουργεί, προασπίζοντας αποτελεσματικά τα εθνικά συμφέροντα της χώρας και όχι υπηρετώντας τα προσωπικά συμφέροντα και τις φιλοδοξίες του κ. Παπανδρέου.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, είναι αντικείμενο κοινοβουλευτικού ελέγχου και δικαίωμά σας η κριτική προς τον Υπουργό των Εξωτερικών για το πώς χειρίζεται τα θέματα. Δεν είναι, όμως, αντικείμενο κοινοβουλευτικού ελέγχου ο τρόπος εκλογής του Αρχηγού ενός κόμματος, για να ξεκαθαρίζουμε τα πράγματα και με τους θεσμούς.
      Ο κύριος Υπουργός έχει το λόγο.
      ΑΝΑΣΤΑΣΙΟΣ  ΓΙΑΝΝΙΤΣΗΣ (Αναπληρωτής Υπουργός Εξωτερικών): Κύριε Πρόεδρε, ορισμένα πράγματα εδώ με εκπλήσσουν. Με εκπλήσσουν διότι φαίνεται ότι βλέπω φαντάσματα. Από τις 7 Ιανουαρίου μέχρι σήμερα, δηλαδή μέσα σε διάστημα τριών περίπου εβδομάδων, όλη η Ελλάδα είδε ότι ο κ. Παπανδρέου ως Υπουργός Εξωτερικών έκανε ένα ταξίδι στο Λονδίνο, όπου συνάντησε τον κ. Μπλερ και τον Υπουργό Εξωτερικών κ. Τζακ Στρόου, έκανε ένα ταξίδι στο Βερολίνο, όπου συνάντησε τον Υπουργό Εξωτερικών κ. Φίσερ, παρευρισκόταν στην επίσκεψη του κυρίου Προέδρου της Κυπριακής Δημοκρατίας κ. Τάσου Παπαδόπουλου και στις συσκέψεις που είχαμε εδώ σε επίπεδο Πρωθυπουργού, ακριβώς για να συζητήσουμε το Κυπριακό, παραυρέθηκε στο Συμβούλιο Γενικών Υποθέσεων στις Βρυξέλλες την περασμένη Δευτέρα, όπου συζητήθηκε μια σειρά από θέματα, ως συνήθως στο Συμβούλιο αυτό, είναι σε τηλεφωνική επικοινωνία με κορυφαίες πολιτικές προσωπικότητες του διεθνούς χώρου. Κοντολογίς, μέσα σε τρεις εβδομάδες έχει κάνει περισσότερες ίσως επαφές και ταξίδια για τα θέματα του Υπουργείου Εξωτερικών απ’ ό,τι θα μπορούσε κανείς να θεωρήσει λογικό. Και αυτά γιατί, όπως είπα, ο κ. Παπανδρέου είναι δεμένος με την εξωτερική πολιτική της χώρας, με το πολύ ουσιαστικό έργο που έχει γίνει.
      Δεν νομίζω, λοιπόν, ότι ήταν φάντασμα το ότι είδαμε τον κ. Παπανδρέου σε όλες αυτές τις δραστηριότητες. Όλα αυτά δείχνουν ότι η εξωτερική πολιτική της χώρας λειτουργεί και λειτουργεί πολύ αποτελεσματικά. Θα ήθελα να ζητήσω από τον ερωτώντα Βουλευτή, τον κ. Στυλιανίδη, να μας πει αν το 1993 ο κ. Μητσοτάκης ως Πρόεδρος της Νέας Δημοκρατίας και ως Πρωθυπουργός της χώρας που είχε αναλάβει και το ρόλο του Υπουργού Εξωτερικών στο τελευταίο διάστημα ήταν στο Υπουργείο Εξωτερικών, του οποίου ανέλαβε την ευθύνη -και βεβαίως θυμόμαστε όλοι σε ποια κατάσταση ήταν τα θέματα εξωτερικής πολιτικής τότε- ή αν περιόδευε και αυτός για να κάνει προεκλογική εκστρατεία για το κόμμα του και τον εαυτό του.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος  Γείτονας):  Η με αριθμό 389/27-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή των έργων βελτίωσης της Εθνικής Οδού Αθηνών-Θεσσαλονίκης στο Πέταλο του Μαλιακού Κόλπου κλπ. λόγω κωλύματος του κυρίου Υπουργού δεν θα συζητηθεί και διαγράφεται.
      Επόμενη είναι η με αριθμό 386/13/26-1-2004 επίκαιρη ερώτηση του Προέδρου του Συνασπισμού της Αριστεράς των Κινημάτων και της Οικολογίας κ. Νικολάου Κωνσταντόπουλου προς τον Πρωθυπουργό, σχετικώς με την ιδιωτικοποίηση της Εταιρείας Ελληνικά Τουριστικά Ακίνητα Α.Ε. κλπ..
      Σύμφωνα με το άρθρο 129 παρ. 3 θα απαντήσει ο Υπουργός Ανάπτυξης.
      Η επίκαιρη ερώτηση του κ. Κωνσταντόπουλου έχει ως εξής:
      «Η ΕΤΑΙΡΕΙΑ ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε. αποτέλεσε κυβερνητική επινόηση και χρησιμοποιείται ως εργαλείο για την εμπορευματοποίηση συλλογικών αγαθών αναπαλλοτρίωτης δημόσιας περιουσίας. Από τη δημόσια περιουσία που είναι στοιχείο λαϊκής κυριαρχίας και κοινωνικού κράτους οδηγούμαστε στους κύκλους προνομιακών συμφερόντων και ανωνύμων μετόχων που κερδοσκοπούν με τα υπάρχοντα της χώρας.
      Με ειδική τροπολογία που την ψήφισε συμπαγής η κυβερνητική πλειοψηφία με επικεφαλής τους κ. Σημίτη και Γ. Παπανδρέου, ορίστηκε, κατά παρέκκλιση της κείμενης νομοθεσίας, ειδικός τρόπος αποτίμησης της περιουσίας που παραχωρήθηκε ή θα παραχωρηθεί στην ΕΤΑ από τον ΕΟΤ ή άλλο κρατικό φορέα.
      Με τον ίδιο διαβλητό τρόπο προωθείται η εισαγωγή της ΕΤΑ Α.Ε. στο Χρηματιστήριο με χαμηλή τιμή λόγω υποτιμημένου υπολογισμού της περιουσίας της, ώστε να πωληθεί ευκολότερα και φθηνότερα.
      Ερωτάται ο κύριος Πρωθυπουργός:
      Είναι ή δεν είναι σε βάρος του δημοσίου συμφέροντος να εμφανίζεται η ΕΤΑ Α.Ε. με μετοχικό κεφάλαιο 301.850.000 ευρώ (100 δισεκατομμύρια δραχμές), προκειμένου να εισαχθεί στο Χρηματιστήριο, ενώ η πραγματική αξία των 70.000 στρεμμάτων και εγκαταστάσεων που περιήλθαν σε αυτήν από τον ΕΟΤ είναι ανεκτίμητη και μοναδική;
      Είναι ή δεν είναι ρυθμίσεις υπέρ της κερδοσκοπίας και της διαπλοκής οι διατάξεις του ν. 3139/2003, που προβλέπουν ότι ο στρατηγικός επενδυτής με μειοψηφία μετοχών μπορεί να διορίζει την πλειοψηφία του Δ.Σ. της ΕΤΑ Α.Ε., με συνέπεια η ΕΤΑ Α.Ε. και οι θυγατρικές της να μην υπάγονται στην κατηγορία των οργανισμών και επιχειρήσεων του δημοσίου και του ευρύτερου δημόσιου τομέα και να μετατραπούν σε πανίσχυρο ιδιωτικό μονοπώλιο, χωρίς κανέναν απολύτως έλεγχο και καμία λογοδοσία;»
      Το λόγο έχει ο Υπουργός Ανάπτυξης κ. Απόστολος – Αθανάσιος Τσοχατζόπουλος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κύριε Πρόεδρε.
      Κυρίες και κύριοι συνάδελφοι, θα ήθελα αμέσως να απαντήσω στον αξιότιμο Πρόεδρο του Συνασπισμού ότι εμείς ούτε εκποιούμε ούτε ξεπουλάμε περιουσία του δημοσίου. 
      Απεναντίας προωθούμε μία σύγχρονη πολιτική αξιοποίησης της τουριστικής περιουσίας του δημοσίου προς όφελος του ελληνικού λαού. Τούτο γίνεται μέσα από τη σχετική εταιρεία που ιδρύθηκε το 2000 την ΕΤΑ ΑΕ με νόμο από την ελληνική Βουλή τον οποίο ψήφισε μάλιστα προς τιμήν της και η Αξιωματική Αντιπολίτευση. Σκοπός της εταιρείας είναι να αξιοποιήσει ένα μέρος της περιουσίας της, που ανέρχεται περίπου σε τριάντα χιλιάδες στρέμματα και αφορά την ιδιωτική τουριστική περιουσία του δημοσίου, η οποία όπως γνωρίζετε όλοι σας για πολλά χρόνια βρισκόταν εγκαταλελειμμένη, ερειπωμένη με τα διάφορα και περίφημα αρχιτεκτονικά ξενοδοχεία ΞΕΝΙΑ ή τις τουριστικές ακτές ή τα κάμπινγκ. 
      Από την άλλη όμως, το μεγαλύτερο τμήμα της περιουσίας του δημοσίου, σαράντα χιλιάδες περίπου στρέμματα, έναντι τριάντα χιλιάδων στρεμμάτων, που είναι η ιδιωτική τουριστική περιουσία, αποτελεί πράγματι αναπαλλοτρίωτη δημόσια περιουσία. Συμφωνώ μαζί σας ότι αυτή δεν πρέπει να αξιοποιηθεί. Αυτό και πράττουμε. Επίσης, αφορά αρχαιολογικούς χώρους, εθνικούς δρυμούς, αιγιαλούς όπου παραδίδονται στην Τοπική Αυτοδιοίκηση, στο δημόσιο, στους φορείς που έχουν ευθύνη προστασίας τέτοιων ιδιαιτέρου κάλλους και προστασίας περιοχών. 
      Πέραν των εθνικών δρυμών, των αιγιαλών έχουμε την ικανότητα αυτές τις περιοχές να τις παραδίδουμε αποκλειστικά στο δημόσιο. Θα σας καταθέσω τους σχετικούς καταλόγους, ώστε να είναι σαφές ότι δεν υπάρχει αξιοποίηση αυτών των περιοχών. 
      (Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Παράλληλα η ΕΤΑ ΑΕ παρέλαβε αυτές τις εγκαταλελειμμένες τουριστικές εγκαταστάσεις -παρέλαβε δηλαδή μία ζημιογόνα δραστηριότητα του τουρισμού η οποία έβγαζε μισό ευρώ ανά εργαζόμενο- και μέσα σε τρία χρόνια με τη συνεργασία του ιδιωτικού τομέα προσέλκυσε 170 δισεκατομμύρια επενδύσεις σε ξενοδοχεία, μαρίνες, ακτές και τουριστικές εγκαταστάσεις, εξυγίανε τις επιχειρήσεις του ΕΟΤ και απέφερε στο ελληνικό δημόσιο 60 δισεκατομμύρια δραχμές και όλα αυτά με διεθνείς διαγωνισμούς. Ούτε ένα περιουσιακό στοιχείο δεν αξιοποιήθηκε χωρίς διαγωνισμό. Έτσι έχει επιπλέον έσοδα η ΕΤΑ ΑΕ 1 δισεκατομμύριο το χρόνο για το Λαγονήσι, 500 εκατομμύρια το χρόνο για το Ναύπλιο, 150 εκατομμύρια για το Λυκαβηττό, 150 εκατομμύρια για κάθε οργανωμένη ακτή, 1 δισεκατομμύριο για τη μαρίνα του Φλοίσβου. 
      Πού πήγαν όμως αυτά τα χρήματα; Πήγαν για να καλύψουν τρύπες του δημοσίου; Όχι. Πήγαν 25 δισεκατομμύρια δραχμές για τον Ελληνικό Οργανισμό Τουρισμού, για προβολή και διαφήμιση, 10 δισεκατομμύρια για την κατασκευή της ολυμπιακής μαρίνας του Φαλήρου και τον εκσυγχρονισμό των μεθοριακών σταθμών καθώς και του χιονοδρομικού κέντρου Παρνασσού, 7 δισεκατομμύρια για την ανάπλαση του Λυκαβηττού, του Τουρκολίμανου, τη χρηματοδότηση των μαθητικών εβδομάδων –άσπρες και πράσινες εβδομάδες που ανακοινώσαμε πρόσφατα για τα χιονοδρομικά κέντρα και τους εθνικούς δρυμούς- και φορολογία 18 δισεκατομμύρια προς όφελος του κράτους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Υπάρχει συναίνεση σ’ αυτήν την προσπάθεια; Το σύνολο των δήμων - Αθήνα, Πειραιά, Παλαιό Φάληρο, Άλιμο, Βούλα, Βουλιαγμένη, Μενίδι- συναίνεσαν με αποφάσεις των δημοτικών τους συμβούλων για τη συγκεκριμένη αξιοποίηση. 
      Ποιο είναι το σκάνδαλο, λοιπόν, που χαρακτηρίζετε ότι είναι η ΕΤΑ ΑΕ; Μας λέτε το μετοχικό κεφάλαιο. Γνωρίζετε ότι δεν έχει καμία σχέση  με τη μετοχική αξία της επιχείρησης. Καταθέτω και εδώ ένα άλλο στοιχείο για το ποια είναι η περιουσία της ΕΤΑ Α.Ε.
      (Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, περισσότερα θα πείτε στη δευτερολογία σας.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Επίσης μας λέτε ότι δεν γνωρίζετε τη διεθνή αξία. Καταθέτω και τη γνωμοδότηση του χαρτοφυλακίου περί ακίνητης περιουσίας που λέει ότι η ΕΤΑ ΑΕ έχει μετοχική αξία 296 εκατομμύρια ευρώ και η αξία στην κεφαλαιοποίησή της, όπως λέει ο γνωμοδότης, είναι 603 εκατομμύρια ευρώ. 
      (Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτά ήθελα προς το παρόν να καταθέσω. Επιφυλάσσομαι και για τα υπόλοιπα στοιχεία να απαντήσω στη δευτερολογία μου.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντόπουλος έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς των Κινημάτων και της Οικολογίας): Κύριε Πρόεδρε, ρωτώ συγκεκριμένα και επιμένω να ζητάω απαντήσεις.
      Η Εταιρεία Τουριστικών Ακινήτων Ανώνυμη Εταιρεία είναι εργαλείο και επινόηση για την εκποίηση δημόσιας αναπαλλοτρίωτης περιουσίας. Θα έλεγα ότι είναι και πατέντα κερδοσκοπίας και διαπλοκής με συλλογικά αγαθά.
      Και είναι ευθύνη και του ΠΑΣΟΚ και της Νέας Δημοκρατίας  ότι ψήφισαν αυτήν την πατέντα. Είναι ή δεν είναι σκάνδαλο να εισαχθεί στο χρηματιστήριο η Εταιρεία Τουριστικών Ακινήτων με μετοχικό κεφάλαιο 100 δισεκατομμυρίων δραχμών;  Αυτό ρωτώ. Για να πουληθεί εύκολα και γρήγορα και φθηνά. Είναι ή δεν είναι σκάνδαλο ο φυσικός πλούτος της χώρας, δηλαδή παραλίες, ακτές, λιμάνια, δάση, δρυμοί, υδροβιότοποι, λίμνες, εγκαταστάσεις  τουριστικής υποδομής, ιαματικές πηγές, σπήλαια , καταφύγια, ξενώνες  περίπτερα ό,τι ανήκει στον ΕΟΤ και αρχαιολογικοί χώροι να μπορεί να το πουλάει το Διοικητικό Συμβούλιο της ΕΤΑ, το οποίο διορίζεται κατά πλειοψηφία από το στρατηγικό επενδυτή, που κατέχει το μειοψηφικό πακέτο των μετοχών. Νάτη η πατέντα. Θα καταργήσετε αυτήν την αμαρτωλή διάταξη; Ναι ή όχι; Και για να γίνω συγκεκριμένος. Χαρακτηριστική περίπτωση η λίμνη των Λουτρών Καϊάφα. Για να χτιστούν ξενοδοχεία πέραν αυτών που υπάρχουν –και μην σας παραπλανούν- γήπεδα γκολφ και άλλες εγκαταστάσεις, ετοιμάστηκε από το Υφυπουργείο σας η προσθήκη της παραγράφου 6 στο άρθρο 27 του νόμου περί ιαματικού τουρισμού. Για να υλοποιηθεί η διάταξη αυτή, πρέπει προηγουμένως να αποχαρακτηριστεί η περιοχή. Τι κάνει η ΕΤΑ; Η ΕΤΑ φτιάχνει στα μέτρα της ό,τι την βολεύει, φτιάχνει έγγραφο, βάζει στον τίτλο του εγγράφου τον τίτλο «Κτηματική Υπηρεσία Ηλείας», το δίνει στον Υφυπουργό Ανάπτυξης και το στέλνει ο  Υφυπουργός Ανάπτυξης στον προϊστάμενο  της Κτηματικής Υπηρεσίας Ηλείας για να υπογραφεί.  Ο προϊστάμενος αρνείται και ο Υφυπουργός Ανάπτυξης ισχυρίζεται ότι πρόκειται για συνήθη πρακτική.
      Σας ρωτώ: Είναι συνήθης πρακτική για το  Υφυπουργείο Ανάπτυξης η ΕΤΑ να φτιάχνει δημόσια έγγραφα που να βεβαιώνουν ψευδή και ανυπόστατα πράγματα και να τα διαβιβάζει μέσω του Υφυπουργείου στη διοίκηση; Πώς συντάχθηκε, κύριε Υπουργέ, αυτό το έγγραφο και από ποιον; Και ποιος έβαλε τον τίτλο «Κτηματική Υπηρεσία του Δημοσίου»; Και γιατί το στέλνει ο Υφυπουργός σας στο διευθυντή που αρνείται για να υπογράψει; Γιατί διαβιβάζεται από τον Υφυπουργό σας ένα κατά περιεχόμενο ψευδές και ψευδεπίγραφο έγγραφο;
      ΠΡΟΕΔΡΕΥΩΝ (Κωνσταντίνος  Γείτονας): Παρακαλώ ολοκληρώστε.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς των Κινημάτων και της Οικολογίας): Για την ισότητα των όπλων ολοκληρώνω. Γιατί με αυτήν τη διαδικασία, κύριε Υπουργέ, ξέρετε τι επιχειρήθηκε; Επιχειρήθηκε να ξεπεραστεί η επίμονη άρνηση της υπηρεσίας να συμπράξει σε παράβαση καθήκοντος και εκποίηση δημόσιας περιουσίας. Δεν μιλάμε για τις υπάρχουσες εγκαταστάσεις μέσα στη χερσόνησο της λίμνης.  Μιλάμε για αποχαρακτηρισμό λίμνης ότι δεν έχει παρόχθιες ζώνες, ενώ έχει, ότι δεν είναι λίμνη διότι δεν τροφοδοτείται από αέναη ροή, ενώ τροφοδοτείται, ότι δεν επικοινωνεί με τη θάλασσα ενώ επικοινωνεί.
      Και η κάθε κυβέρνηση πρέπει να ξέρει ότι η δημόσια περιουσία, το φυσικό κεφάλαιο της χώρας δεν είναι ιδιοκτησία της ούτε πολιτική της προίκα, αλλά και εσείς επίσης να γνωρίζετε ότι εθνική στρατηγική για τον τουρισμό δεν μπορεί να γίνει αν ξεπουληθούν όλα αυτά. Και το ερώτημα είναι αν θα αφήσουμε και κάτι για τα παιδιά μας.
      Κύριε Υπουργέ, εδώ καταθέτω τι πουλάει η ΕΤΑ, τι έχει βγάλει στο σφυρί. Δείτε τα. Επίσης σας λέω ότι είναι πρωτοφανές  να συντάσσεται στην Αθήνα άγνωστο από ποιον και άγνωστο πού έγγραφο με το οποίο επιχειρείται μία λίμνη, που είναι λίμνη, να θεωρηθεί ότι δεν είναι λίμνη, ότι δεν έχει παρόχθιες ζώνες για να επιτραπεί κατά προσθήκη ο αποχαρακτηρισμός και η προσφορά αυτής της περιοχής σε οικοπεδοποίηση.
      ΠΡΟΕΔΡΕΥΩΝ (Κωνσταντίνος  Γείτονας): Παρακαλώ ολοκληρώστε. Δεν υπάρχει χρόνος.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς των Κινημάτων και της Οικολογίας): Και το λέω αυτό, κύριε Πρόεδρε, επικαλούμενος την ευαισθησία όλων σας. Μέθοδοι όπως αυτές, να βάζει ο οιοσδήποτε Υφυπουργός νομαρχιακές επιτροπές  του ΠΑΣΟΚ να καταγγέλλουν τον Πρόεδρο του Συνασπισμού που ασκεί κοινοβουλευτική πρακτική, ως ηθικό αυτουργό του εγκλήματος που επιχειρείται στον Καϊάφα και την Ηλεία, ανήκουν σε ύφος και πρακτικές εξουσίας τις οποίες ο Συνασπισμός θα τις παλεύει πάντοτε . 
Ηθικός αυτουργός εγκλήματος σε βάρος της ανάπτυξης της χώρας είναι ο Υφυπουργός σας. 
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, σας παρακαλώ. Υπάρχει και ο Κανονισμός. Ολοκληρώστε. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς, των Κινημάτων και της Οικολογίας): Είναι στη διάθεσή σας, κύριε Υπουργέ, τα σχετικά έγγραφα, προκειμένου να εξετάσετε και με ένορκη διοικητική εξέταση και με οποιονδήποτε άλλο τρόπο πώς και από ποιους συντάσσονται και κυκλοφορούν αυτά τα έγγραφα. Ποιος δίνει στο χέρι έτοιμη απόφασης διοίκησης;
      (Στο σημείο αυτό ο  Πρόεδρος του Συνασπισμού της Αριστεράς, των Κινημάτων και της Οικολογίας κ. Νικόλαος Κωνσταντόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυ-ξης): Ευχαριστώ, κύριε Πρόεδρε.
      Αγαπητοί συνάδελφοι, ομολογώ ότι με εντυπωσιάζει ο δυναμισμός με τον οποίο ο αξιότιμος Πρόεδρος του Συνασπισμού επιχειρεί να δημιουργήσει αντιπαράθεση. Κατανοώ, βέβαια, την ευαισθησία για συμπατριώτες για τοπικής σημασίας θέματα. Όμως, επιτρέψτε μου να ξεκαθαρίσουμε λίγο τα πράγματα, ώστε να υπάρχει μια νηφάλια προσέγγιση στην πραγματικότητα.
      Κατ’ αρχάς, κύριε Κωνσταντόπουλε, η ΕΤΑ δεν ξεπουλάει. Η ΕΤΑ δεν προχωρεί σε εκποίηση σε ημετέρους, όπως γινόταν στο παρελθόν. Τα ζήσαμε κατά τη διάρκεια της διακυβέρνησης της Νέας Δημοκρατίας. Όπως ξέρετε, τότε είχαν δοθεί τμήματα της περιουσίας του ΕΟΤ -είτε στο ΞΕΝΙΑ της Αράχωβας είτε στη Βουλιαγμένη είτε στη Βούλα είτε στο HOTEL ΑΙΓΑΙΟ, είτε στο Φλοίσβο- και μάλιστα μετά τις εκλογές σε ημετέρους. Εμείς έχουμε συγκροτήσει μια σύγχρονη επιχείρηση, η οποία φροντίζει πρώτα-πρώτα να υπερασπιστεί τις περιοχές των 40 χιλιάδων στρεμμάτων, τα οποία είναι αρχαιολογικοί χώροι, εθνικοί δρυμοί, αιγιαλοί. 
      Από την άλλη μεριά, προσπαθεί να αξιοποιήσει με τον καλύτερο τρόπο -με διαγωνισμούς- την περιουσία του προσφέροντας στη διεθνή αγορά. Δηλαδή έχουμε διεθνή αξιοποίηση. Ελπίζω να συμφωνείτε σε μια τέτοια προοπτική, γιατί είναι εθνική ανάγκη να αναδείξουμε τα πλεονεκτήματα της τουριστικής περιοχής της χώρας μας. 
      Η περιουσία της ΕΤΑ, που σας ανέφερα προηγουμένως, έχει αποτιμηθεί σε 603 εκατομμύρια ευρώ. Το μετοχικό της κεφάλαιο, στο οποίο αναφέρεστε, είναι περίπου 1 δισεκατομμύριο δραχμές.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς, των Κινημάτων και της Οικολογίας): Πόση είναι η αξία της; Εξακόσια εκατομμύρια ευρώ;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυ-ξης): Βεβαίως. Το μετοχικό της κεφάλαιο είναι περίπου 296 εκατομμύρια ευρώ. Υπολογίστε, επομένως, πόσο είναι. Ένα δισεκατομμύριο δραχμές. Η εταιρεία στην κεφαλαιοποίησή της βάσει αξιολογητή είναι 603 εκατομμύρια ευρώ. Άρα δεν είναι ορθή η επιχειρηματολογία σας. 
      Δεν έχετε, επίσης, αντιληφθεί ότι η ρύθμιση του ν. 3139/2003 και του ν. 2636/1998, στην οποία αναφέρεσθε, ότι δηλαδή μετά την ανάθεση της διοίκησης και της διαχείρισης σε ιδιώτες φεύγει από το δημόσιο τομέα, έχει καταργηθεί. Δεν ισχύει η διάταξη αυτή. Αυτό έγινε πρόσφατα με νομοθετική ρύθμιση που ψήφισε η ελληνική Βουλή.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς, των Κινημάτων και της Οικολογίας): Ποιος διορίζει την πλειοψηφία;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κανένα πρόβλημα δεν υπάρχει, κύριε συνάδελφε. Εξάλλου επιτρέψτε μου να σας πω, εάν εσείς δεν συμφωνείτε ότι η ιδιωτική περιουσία του δημοσίου –ξενοδοχεία και άλλες υποδομές- δεν είναι σωστό να αξιοποιούνται, αυτή είναι η θέση σας, η πολιτική σας. Επιτρέψτε μας, όμως, να σας πούμε εμείς ότι, ενώ προστατεύουμε τη δημόσια περιουσία, εκείνη η οποία ανήκει στους ειδικούς χώρους περιβαλλοντικής προστασίας, ιδιαιτέρου κάλλους, αρχαιολογικούς χώρους κλπ. τους προστατεύουμε, τους διατηρούμε και μάλιστα με κόστος της ΕΤΑ. Παράλληλα, αξιοποιούμε το υπόλοιπο δυναμικό σε ιδιωτική τουριστική περιουσία του δημοσίου με τον καλύτερο τρόπο για το δημόσιο, όπως σας είπα προηγουμένως.
      Κύριε Πρόεδρε, σχετικά με την Ηλεία, πρέπει να ξεκαθαρίσουμε ότι η περιοχή Καϊάφα ουδέποτε ζητήθηκε από την ΕΤΑ να αποχαρακτηρισθεί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, ένα λεπτό. Όπως σας είχα πει και την άλλη φορά, η περιοχή είναι ενταγμένη στο πρόγραμμα NATURA 2000 και διέπεται από συγκεκριμένη ΖΟΕ. Η ρύθμιση που είχαμε στο νομοσχέδιο που καταθέσαμε στη Βουλή -αλλά, δυστυχώς, δεν ψηφίστηκε- αφορά περιοριστική διευκρίνιση της υπάρχουσας ΖΟΕ, η οποία επιτρέπει εγκαταστάσεις εξυπηρέτησης ιαματικών λουτρών Καϊάφα. Άρα η διάταξη αυτή συγκεκριμενοποιεί τους περιορισμούς με βάση τις αρχές ήπιας και βιώσιμης ανάπτυξης. 
      Εσείς δε δέχεστε ως παράταξη ότι στις περιοχές NATURΑ της Ελλάδος επιτρέπεται η ήπια και βιώσιμη ανάπτυξη. Εμείς λέμε ότι επιτρέπεται. Και το λέμε βάσει του νόμου. Και γι’ αυτό έχουμε πάρει και έγκριση από το ΥΠΕΧΩΔΕ και τις αρμόδιες αρχές και υπηρεσίες του δημοσίου.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς των Κινημάτων και της Οικολογίας): Δεν έχετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όσον αφορά τώρα το έγγραφο στο οποίο αναφέρεστε, παρακαλώ να το πάρω να το κοιτάξω και θα το λάβω υπόψη.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς των Κινημάτων και της Οικολογίας): Θα το θέσω υπόψη σας και να το ερευνήσετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θέλω να σας διαβεβαιώσω ότι η ΕΤΑ δεν ζήτησε ποτέ αποχαρακτηρισμό της περιοχής. Από κει και πέρα πληροφορήθηκα ότι υπήρξε κάποιος διάλογος και κάποια συνεργασία της Γενικής Γραμματείας Τουρισμού και του Υφυπουργείου με τις συγκεκριμένες υπηρεσίες στην Ηλεία, αλλά πέραν τούτου δεν γνωρίζω τίποτε άλλο.
      Πιστεύω όμως ότι όλα αυτά έχουν σκοπό να πετύχουν μια συμφωνία της Τοπικής Αυτοδιοίκησης με τον τουρισμό, τον ΕΟΤ και την ΕΤΑ. Διότι, όπως ξέρετε, κύριε Πρόεδρε, μόνο με συμφωνία σήμερα προχωρούν οι επενδύσεις. Χωρίς συμφωνία των δήμων και των κοινοτήτων οι επενδύσεις είτε τουριστικού είτε οποιουδήποτε άλλου σκοπού –ακόμη και νοσοκομείο και σκοποί υγείας- δεν προχωρούν. Αυτός είναι μόνο ο λόγος της οποιασδήποτε συνεννόησης.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των επικαίρων ερωτήσεων δευτέρου κύκλου.
      Θα συζητηθεί η με αριθμό 392/27-1-2004 επίκαιρη ερώτηση του Βουλευτή της Νέας Δημοκρατίας κ. Αθανασίου Κατσιγιάννη προς τον Υπουργό Ανάπτυξης, σχετικώς με την παραχώρηση χώρου του αιγιαλού στην περιοχή Λαγονησίου για εκμετάλλευση από ιδιωτική εταιρεία, τις αντιδράσεις του Δήμου Καλυβίων κλπ.
      Η επίκαιρη ερώτηση του κυρίου συναδέλφου έχει ως εξής:
      «Τον τελευταίο καιρό έχουμε γίνει μάρτυρες μιας ενορχηστρωμένης προσπάθειας εκποίησης αγαθών δημοσίου χαρακτήρα. Η Εταιρεία Ελληνικά Τουριστικά Ακίνητα (ΕΤΑ) αποφάσισε να παραχωρήσει σε επιχειρηματικό όμιλο ιδιωτικών συμφερόντων παραλία στο Λαγονήσι έναντι 15.000 ευρώ ετησίως. Σύσσωμη η Δημοτική Αρχή και οι κάτοικοι του Δήμου Καλυβίων, όπου βρίσκεται η παραλία, έχουν αντιταχθεί στην ενοικίασή της. Η παραπάνω απόφαση έρχεται να συμπληρώσει μια σειρά ενεργειών αμφιβόλου νομιμότητας, που στερούν από τους πολίτες τη δυνατότητα ελεύθερης πρόσβασης στις παραλίες.
      Κατόπιν των ανωτέρω, ερωτάται ο αρμόδιος Υπουργός:
      1. Κατά πόσο η παραχώρηση παραλίας είναι σύμφωνη με τους νόμους και το Σύνταγμα της χώρας;
      2. Γιατί συνεχίζονται οι οικοδομικές εργασίες καθ’ υπέρβαση της οικοδομικής αδείας και κατά πόσο η παραχώρηση παραλίας έναντι ευτελούς ποσού υπηρετεί το δημόσιο συμφέρον;»
      Στην επίκαιρη ερώτηση θα απαντήσει ο Υπουργός Ανάπτυξης κ. Τσοχατζόπουλος.
      ΒΑΣΙΛΗΣ ΚΕΔΙΚΟΓΛΟΥ: Έχει την τιμητική του σήμερα ο Υπουργός.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ναι, έτσι είναι. Αγαπητέ συνάδελφε, όπως βλέπετε, στο πλαίσιο συζήτησης άρθρων…
      ΒΑΣΙΛΗΣ ΚΕΔΙΚΟΓΛΟΥ: Είναι όμως ευαίσθητος αυτός ο Υπουργός.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε συνάδελφε, βλέπετε ότι στο πλαίσιο ενός σχεδίου νόμου, το οποίο δεν συζητήθηκε και δεν ψηφίστηκε, υπάρχει τόσο ενδιαφέρον για συζήτηση. Αυτό είναι πολύ καλό βέβαια.
      ΒΑΣΙΛΗΣ ΚΕΔΙΚΟΓΛΟΥ: Τόσο το καλύτερο.
      ΠΡΟΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε συνάδελφε, θα φροντίσουμε μετά τις εκλογές να τα ψηφίσουμε αυτά τα πράγματα, διότι τα έχει ανάγκη ο ελληνικός λαός.
      Κυρίες και κύριοι συνάδελφοι, αν μου επιτρέπετε να απαντήσω καταρχήν στο ερώτημά σας για παραχώρηση παραλίας σύμφωνη με τους νόμους και το Σύνταγμα της χώρας. Η παραλιακή έκταση του Λαγονησίου προστατεύεται, όπως ξέρετε, από το προεδρικό διάταγμα περί Λαυρεωτικής και προορίζεται αποκλειστικά για έργα πρασίνου, ναυτοαθλητικές και λειτουργικές εγκαταστάσεις. Η μίσθωση παραλιακής έκτασης σε παρακείμενη επιχείρηση προβλέπεται από το νόμο περί αιγιαλών 2971/2001. Και η νομιμότητα της διαδικασίας για την εκμίσθωση της έκτασης αυτής έχει ελεγχθεί από το Ελεγκτικό Συνέδριο με πόρισμα του πενταμελούς κλιμακίου στις 13.9.1999.
      Τώρα, το τίμημα, στο οποίο αναφέρεστε, δεν είναι βέβαια 15.000 ευρώ, αλλά 159.000 ευρώ, εφόσον βέβαια γίνει η ανάπλαση και αξιοποιηθεί. Ήδη όμως τώρα, χωρίς να έχει γίνει τίποτε, ο ανάδοχος πληρώνει σταθερά 15.000 ευρώ το μήνα, παρ’ όλο που δεν μπορεί να εκμεταλλευτεί και δεν του έχει ακόμη εκχωρηθεί η συγκεκριμένη περιοχή.
      Όσον αφορά τις οικοδομικές εργασίες στο συγκρότημα Λαγονησίου, αυτό είναι θέμα των εποπτικών αρχών της Πολεοδομίας, οι οποίες, αν υπάρχει παρανομία, παρεμβαίνουν. Όπως ξέρετε μάλιστα, έχει συμβεί το αντίθετο. Η εταιρεία «ΑΤΤΙΚΟΣ ΗΛΙΟΣ», για να μπορέσει να συνεχίσει τις εργασίες, προσέφυγε στο Διοικητικό Εφετείο Αθηνών, εκδόθηκε διαταγή εισαγγελέα, σύμφωνα με την οποία αναστέλλεται η εκτέλεση διακοπής των εργασιών. Δηλαδή το δικαστήριο έκρινε ότι οι εργασίες εκτελούνται νόμιμα και η πράξη διακοπής από τον κύριο Νομάρχη ήταν παράνομη.
      Τέλος, για να άρω κάθε επιφύλαξη των κατοίκων, δηλώνω ότι πάγια πολιτική της Κυβέρνησης είναι η εξασφάλιση μόνιμα της ελεύθερης πρόσβασης και χρήσης των παραλιών από τους πολίτες και τους επισκέπτες και από το Δήμο Καλυβίων και απ’ όλη την Αττική.
      Κύριε συνάδελφε, επιτρέψτε μου να σας ενημερώσω ότι σ’ αυτήν τη βάση εγώ έχω υπογράψει ένα μνημόνιο συνεργασίας, το έχω προτείνει στο Δήμο Καλυβίων. Πρέπει να υπάρχει εμπιστοσύνη μεταξύ Τοπικής Αυτοδιοίκησης και Κυβέρνησης. Και γι’ αυτό με σχετικό μνημόνιο, προτείνω ουσιαστικά να εξασφαλίζεται η πρόσβαση των λουομένων και επισκεπτών στις εγκαταστάσεις, καθώς και η χρήση αιγιαλού ελεύθερα, χωρίς καταβολή εισιτηρίου. Τυχόν άδεια κατά τις κείμενες διατάξεις θα χορηγείται μετά την έγκριση του οικείου δημοτικού συμβουλίου. Η εποπτεία και ο έλεγχος λειτουργίας μπορεί να ανατίθεται σε πενταμελή επιτροπή που αποτελείται από τον οικείο δήμαρχο ως πρόεδρο και δύο μέλη που ορίζει με απόφαση το οικείο δημοτικό συμβούλιο, αλλά και δύο μέλη που ορίζονται με απόφαση του φορέα που διαχειρίζεται την έκθεση. Αυτό το πρότεινα ως νομοθετική ρύθμιση και το περιελάμβανα στο σχετικό νομοσχέδιο, αλλά δυστυχώς δεν συζητήθηκε και έτσι υπάρχει η πολιτική δέσμευση απέναντι στο Δήμο Καλυβίων, ότι και νομοθετικά θα κατοχυρώσουμε τα δικαιώματα, την ελεύθερη πρόσβαση σε όλους τους κατοίκους της Αττικής και βέβαια του δήμου, έτσι ώστε να μην υπάρχει κανένα πρόβλημα στις σχέσεις μας, διότι, αγαπητέ συνάδελφε, όπως είπα προηγουμένως και στον κ. Κωνσταντόπουλο, η πολιτική μας –και τη δείξαμε και στο Υπουργείο Εθνικής Άμυνας και στο Υπουργείο Εσωτερικών- είναι ότι χωρίς σύμφωνη γνώμη της Τοπικής Αυτοδιοίκησης δε μπορεί να γίνει καμία επένδυση καμία δραστηριότητα πουθενά στην Ελλάδα. Αυτή είναι μια πολιτική θέση στρατηγικού χαρακτήρα, την οποία πιστεύω βαθύτατα και γι’ αυτό ακριβώς η συμπεριφορά μας έγκειται πάντοτε πάνω σε αυτήν την αρχή και τη δέσμευση.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσιγιάννης έχει το λόγο.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ, κύριε Πρόεδρε.
      Αυτό που ακούστηκε τώρα από τον κύριο Υπουργό ήταν κάτι καινούριο. Μέχρι τώρα, μέχρι χθες δεν υπήρχε καμία συνεργασία και καμία πρόθεση συνεργασίας με το Δήμο Καλυβίων.
      ΒΑΣΙΛΗΣ ΚΕΔΙΚΟΓΛΟΥ: Να γίνει με τη σύμβαση.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Είναι κάτι θετικό αυτό που ακούστηκε, κύριε Υπουργέ, μόνο που είναι αργά και δεν θα προλάβετε πλέον και κάποιοι άλλοι θα κατοχυρώσουν την ελεύθερη πρόσβαση στις ακτές και στις παραλίες και αυτή θα είναι η νέα κυβέρνηση της Νέας Δημοκρατίας.
      Αυτές τις μέρες κύριε Πρόεδρε, συγκρούονται δύο πολιτικές σχετικά με τη διαχείριση των ακτών, αλλά και γενικότερα με τη διαχείριση του φυσικού μας περιβάλλοντος. Η μία είναι αυτή που εκφράζεται από το Υπουργείο Ανάπτυξης και την «ΕΤΑ Α.Ε». και αντιμετωπίζει το φυσικό περιβάλλον σαν ένα εμπορεύσιμο είδος χωρίς καμία προοπτική βιωσιμότητας. Εμπορεύονται τον ήλιο, τη θάλασσα, τα οικοσυστήματα και τα διαπραγματεύονται με οργανωμένα επιχειρηματικά σχήματα. Η άλλη άποψη είναι αυτή που εκφράστηκε τις τελευταίες μέρες και εκφράζεται και τώρα από τους κατοίκους και τους ΟΤΑ, οι οποίοι μάχονται για να παραμείνει το περιβάλλον δημόσιο αγαθό, έτσι ώστε να μπορούν να το απολαμβάνουν όλοι οι πολίτες χωρίς διακρίσεις. 
      Η παραχώρηση της παραλίας στο Λαγονήσι από την «ΕΤΑ Α.Ε.» σε επιχειρηματικό όμιλο θα δημιουργήσει σίγουρα και ουσιαστικά συνθήκες αποκλεισμού για τους κατοίκους της ευρύτερης περιοχής, αλλά και για τους λουόμενους που την επισκέπτονται από όλες τις περιοχές της Αθήνας. 
      Είναι ακριβώς η απουσία του χωροταξικού σχεδιασμού. Το γεγονός δηλαδή ότι ποτέ δεν προσπαθήσαμε να βάλουμε τάξη στο χώρο που τελικά μας οδηγεί σε παρόμοιες καταστάσεις. Στη χώρα μας μέχρι τώρα όλες οι αποφάσεις για το χώρο και την οργάνωσή του λαμβάνονται τυχαία και αποσπασματικά μέσα από προσωπικές επιλογές και τυχαίες αποφάσεις. Δεν έχουμε ένα οργανωμένο σχέδιο για την ανάπτυξη της χώρας και έτσι οδηγούμαστε σε χρήσεις γης και λειτουργίες που αντιστρατεύονται τη λογική μιας πραγματικά βιώσιμης ανάπτυξης. Χαρακτηριστικό παράδειγμα; Η συγκεκριμένη περίπτωση, σχετικά με τη διαχείριση των ακτών. Γιατί όλα πρέπει να γίνονται πάνω στο κύμα; Ποιος σχεδιασμός με προοπτική και σεβασμό στο περιβάλλον και την ποιότητα ζωής επιτρέπει τέτοιου είδους ρυθμίσεις; Υψώνουμε τείχη στο παραλιακό μέτωπο της Αττικής. Και όταν πλέον θα έχουμε κτίσει τα πάντα, ή αποκλείσει τις ακτές μας, τότε θα μιλάμε για βιώσιμη ανάπτυξη, για βιώσιμη τουριστική ανάπτυξη;
      ΒΑΣΙΛΗΣ ΚΕΔΙΚΟΓΛΟΥ: Μάλλον για αβίωτη.
     ΑΘΑΝΑΣΙΟΣ ΚΑΤΣΙΓΙΑΝΝΗΣ: Πέραν αυτού ήθελα να μιλήσω σχετικά με το μίσθωμα. 
     Είπε ο κύριος Υπουργός ότι το ποσό…
     (Στο σημείο, αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, παρακαλώ να κλείσετε.
     ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, ο κύριος Υπουργός μίλησε αρκετή ώρα παραπάνω από το χρόνο του. Επιτρέψτε μου και εμένα…
     ΠΡΟΕΔΡΕΥΩΝ (Κωνσταντίνος Γείτονας): Δεν τοποθετείτε έτσι το θέμα. Τελειώστε.
     ΑΘΑΝΑΣΙΟΣ ΚΑΤΣΙΓΙΑΝΝΗΣ: Όλο το πρωί έτσι γίνεται, σ΄ εμένα θα μειωθεί ο χρόνος; Ούτως ή άλλως μισό λεπτό θέλω ακόμα.
     Ειπώθηκε κάτι για το μίσθωμα. Κατ’ αρχήν είναι 15.000 ευρώ και αργότερα θα είναι 144.000 ευρώ. Μετά το 2009 εννοείτε.
      Όμως να πάρουμε κάποια συγκριτικά στοιχεία σημερινά. Σήμερα νοικιάζονται τα ογδόντα πέντε στρέμματα με 15.000 ευρώ. Ο Δήμος Καλυβίων για δυο καντίνες συνολικής έκτασης διακοσίων τετραγωνικών μέτρων έπαιρνε ενοίκιο 76.200 ευρώ για ένα χρόνο. Αν αυτά είναι συγκρίσιμα λυπάμαι. 
      Εγώ πιστεύω ότι υπάρχουν ευθύνες για αυτήν την κατάσταση, πολιτικές ευθύνες, ευθύνες που ανήκουν στην Κυβέρνηση η οποία βάζει πάνω απ’ όλα την προάσπιση άλλων συμφερόντων και όχι τον πολίτη και το περιβάλλον. Αυτό το βιώσαμε πρόσφατα και με τη γνωστή τροπολογία του Πόρτο Καρράς.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, σχετικά με το τίμημα θα ήθελα να είμαι σαφής. Το τίμημα είναι 159.000 ευρώ. Άρα είναι συγκρίσιμο με το τίμημα που είπατε ότι έπαιρνε ο δήμαρχος εφόσον είχε εγκαταστάσεις επιχειρηματικού χαρακτήρα που λειτουργούν. Εδώ πέρα όμως το τίμημα των 15.000 ευρώ το πληρώνει από την υπογραφή της σύμβασης παρά το γεγονός ότι ούτε του έχει εκχωρηθεί η έκταση ούτε ακόμη έχει ξεκινήσει οποιαδήποτε εκμετάλλευση. Και το τίμημα των 150.000 ευρώ θα ξεκινήσει μόλις εγκριθεί και αφού τεθεί και υπό την έγκριση του δήμου η όποια παρέμβαση υπάρξει στην περιοχή.
      Κύριε Πρόεδρε, θα ήθελα να τονίσω ότι δεν μπορώ να καταλάβω την αντίδραση της Νέας Δημοκρατίας στην τουριστική εκμετάλλευση του «ΞΕΝΙΑ» του Λαγονησίου διότι αυτό με διεθνή διαγωνισμό δόθηκε σε οικονομική εκμετάλλευση επιχειρηματική δραστηριότητα. Πιστεύω ότι δεν είσαστε αντίθετοι σε αυτήν την εξέλιξη διότι δεν υπάρχει και άλλος τρόπος. Εγκαταλελειμμένες ή ρημάζουσες ή αργούσες περιουσίες του δημοσίου θαυμάσιες κατά τα άλλα του ΕΟΤ από την δεκαετία του 1950 και 1960 σήμερα μόνο ένας τρόπος υπάρχει να αναθέσουμε στην αγορά, στην οικονομία του τουρισμού, να τις αξιοποιήσει με τον καλύτερο δυνατό τρόπο. Αυτό, λοιπόν, και έγινε. Τώρα αν υπάρχουν δραστηριότητες μη νόμιμες στην περιοχή του Λαγονησίου από το μισθωτή αυτό είναι αρμοδιότητα της πολεοδομίας που παρεμβαίνει το ελέγχει, το εξετάζει. Και σας είπα προηγουμένως ότι αυτό όχι μόνο ελέγχεται αλλά φθάνουν στο σημείο να υπάρχουν και παράνομες αποφάσεις απαγόρευσης του νομάρχη που έρχεται το δικαστήριο να τις ακυρώσει.  Γι’ αυτό το λόγο πιστεύω έλεγχος υπάρχει και όσο αφορά την ακτή που μισθώνεται τώρα για να μπορέσει να προσφερθεί αξιοποιήσιμη όμως με υποδομές σύμφωνα με την απόφαση του δήμου προς όλους τους πολίτες της Αττικής τους πολίτες του Δήμου Καλυβίων αισθάνομαι ιδιαίτερη ανάγκη εδώ απ’ αυτό το Βήμα να ξεκαθαρίσω ότι καμία σύγκρουση και καμία παρεξήγηση δεν υπάρχει. Σταθερά τρεις φορές είχα διάλογο με το Δήμαρχο Καλυβίων και με εκπροσώπους της δημοτικής αρχής και τους πρόσφερα μάλιστα τη δυνατότητα να μας καλέσουν να πάμε στο Δήμο Καλυβίων να κάνουμε ένα δημοτικό συμβούλιο, να κάνουμε μια ανοικτή συνέλευση κατοίκων, να συζητήσουμε.
      ΙΩΑΝΝΑ ΣΤΕΡΓΙΟΥ: Σας κάλεσε και δεν πήγατε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Με συγχωρείτε πάρα πολύ. Τώρα αν υπήρξαν συγκρούσεις διότι κάποιοι επέλεξαν τη σύγκρουση αντί του διαλόγου, λόγω εκλογικής σκοπιμότητας και στην οποία εκλήθησαν μόνο εκπρόσωποι της παράταξης σας ενώ αποκλείστηκαν όλοι οι άλλοι εκπρόσωποι όπως και οι Βουλευτές του ΠΑΣΟΚ και ο κ. Πάγκαλος και άλλοι Βουλευτές αυτό δεν αφορά εμάς και δεν θέλω να το εμπλέξω σε αυτήν τη διαδικασία, διότι θέλω να παραμείνω στην ουσία. Καθήκον και υποχρέωσή μας είναι να εξυπηρετήσουμε το σύνολο των κατοίκων και των πολιτών της Αττικής. Δεν μπορούμε να περιοριστούμε απλά στις απόψεις μιας παράταξης η οποία μπορεί να έχει τη δική της άποψη που να λέει δεν είναι εκμεταλλεύσιμη ή αξιοποιήσιμη μια συγκεκριμένη περιοχή αλλά εμείς με την πλειοψηφία του λαού δημοκρατικά προωθούμε με συναίνεση μόνο με σύμφωνη γνώμη του δήμου συγκεκριμένες μορφές εκμετάλλευσης. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 388/27.1.2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Μεταφορών και Επικοινωνιών, σχετικώς με την επαναλειτουργία της γραμμής του Οργανισμού Σιδηροδρόμων Ελλάδας Κορίνθου-Τρίπολης-Καλαμάτας κλπ. 
      Η ερώτηση της κυρίας συναδέλφου έχει ως εξής:
      «Μετά τους δυο εκτροχιασμούς τρένων στην Αρκαδία απευθύναμε ερώτηση στον Υπουργό και ζητούσαμε να μας γνωστοποιήσει τα μέτρα που θα ληφθούν για την αποτροπή νέων παρόμοιων σιδηροδρομικών ατυχημάτων στη γραμμή Κορίνθου-Τρίπολης-Καλαμάτας. Πριν λάβουμε την απάντηση του Υπουργού η διοίκηση του ΟΣΕ έκλεισε, με ανυπολόγιστες συνέπειες για τους επιβάτες της Πελοποννήσου και τον ΟΣΕ, τη γραμμή Κορίνθου-Τρίπολης-Καλαμάτας με το πρόσχημα δήθεν της ανακαίνισης της γραμμής.
      Είναι γνωστό ότι όταν γίνεται ανακαίνιση γραμμών προηγούνται έργα υποδομής και μετά προωθούνται οι αλλαγές σιδηροτροχιών και στρωτήρων, οι οποίες μπορούν να πραγματοποιηθούν χωρίς να διακοπεί οριστικά η αντίστοιχη γραμμή. Παράδειγμα το τμήμα Μεγάρων-Αγίων Θεοδώρων στο οποίο έγιναν πολλές παραλλαγές στη γραμμή χωρίς την κατάργηση δρομολογίων, αν και παρουσίαζε πολύ μεγαλύτερη κυκλοφορία. 
      Τα προβλήματα δεν είναι στην γραμμή Κορίνθου-Τρίπολης- Καλαμάτας, όπως διαπιστώνεται από τοπικούς τεχνικούς του ΟΣΕ, αλλά στην ποιότητα του τροχαίου υλικού (τροχοί, άξονες κ.λ.π.) και σε ελλείμματα ανταλλακτικών. 
      Ερωτάται ο κύριος Υπουργός: 
      1. Γιατί έκλεισε το τμήμα Κορίνθου-Τρίπολης- Καλαμάτας και πότε θα επαναλειτουργήσει; 
      2. Γιατί η διοίκηση του ΟΣΕ δεν έχει προμηθευτεί τα …απαραίτητα ανταλλακτικά π.χ. τροχούς- άξονες και 
      Ποια είναι η κατάσταση λειτουργίας των αμουδιέρων (συστήματα πέδησης σε επικλινές έδαφος) και σε πόσες Α/Α (αυτοκινητάμαξες) και Δ.Η. (διζελομηχανές), της Πελοποννήσου λειτουργούν»; 
      Θα απαντήσει ο Υφυπουργός Μεταφορών και Επικοινωνιών κ. Στρατάκης.
      Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
      Από την μια πλευρά η αγαπητή κυρία συνάδελφος ζητά να μάθει ποια μέτρα θα πάρουμε για την αποτροπή εκτροχιασμών και λέει ότι δήθεν είναι πρόσχημα η ανακαίνιση και από την άλλη βέβαια παραπονείται γιατί έκλεισε η γραμμή, όπως λέει, Κόρινθος- Καλαμάτα, ενώ στην πράξη έκλεισε μόνο το τμήμα Άργους-Καλαμάτας και μάλιστα από τις 14-1-2004. 
      Είναι όμως γνωστό, κύριε Πρόεδρε, ότι στην γραμμή Ανδρίτσαινας- Τρίπολης- Καλαμάτας δημοπρατήθηκε το έργο για τη συντήρηση και ανακαίνιση των υφισταμένων γραμμών και έχει υπογραφεί ήδη η σύμβαση από το Σεπτέμβριο του 2003. Το έργο χρηματοδοτείται από εθνικούς πόρους, με προϋπολογισμό 40.500.000 ευρώ και συμβατικό αντικείμενο περίπου 36.000.000 ευρώ και θα περατωθεί το Μάρτιο του 2005. 
      Αντικείμενο δε του συγκεκριμένου αυτού έργου είναι η αναβάθμιση των υφιστάμενων σιδηροδρομικών γραμμών, συνολικού μήκους 179 χιλιομέτρων. Συγκεκριμένα τοποθετούνται συγκολλημένες σιδηροτροχιές 31,6 χιλιόγραμμων, ολόσωμη από μπετό, στρωτήρες με σύγχρονους ελαστικούς συνδέσμους, με αποτέλεσμα η γραμμή αυτή να ανακατασκευάζεται στην ουσία με σύγχρονης τεχνολογίας υλικά.
      Στο διάστημα που μεσολάβησε από τη σύμβαση μέχρι να αρχίσουν οι εργασίες έγιναν οι απαραίτητες προεργασίες, η παραγγελία υλικών -από τα οποία κάποια έρχονται από το εξωτερικό, όπως σιδηροτροχιές και υλικά συνδέσεως- η πιστοποίηση των λατομείων και οι εργαστηριακοί έλεγχοι της ποιότητας των στύλων, η προσκόμιση των ειδικών μηχανημάτων για την κατασκευή της γραμμής. 
      Στην συνέχεια βέβαια είναι γνωστό ότι προκειμένου να αρχίσουν οι εργασίες αποψίλωσης έπρεπε να διακοπεί η γραμμή και αυτό έγινε από τις 14-1-2004. Τα δρομολόγια εκτελούνται από την Αθήνα μέχρι το Άργος κανονικά, από δε το Άργος μέχρι την Καλαμάτα με λεωφορεία. Η διακοπή της κυκλοφορίας της γραμμής ήταν επιβεβλημένη, λόγω της μορφής και της έκτασης των εργασιών. Δεν μπορούσαμε να πάμε τμηματικά σε εργασίες, για να ολοκληρωθεί το τμήμα στο προβλεπόμενο χρονικό διάστημα, που είναι οι δεκαοκτώ μήνες, ώστε να είναι έτοιμο το Μάρτιο του 2005.
      Όσον αφορά το θέμα των αμουδιέρων, θέλω να τονίσω ότι τα συστήματα των αμουδιέρων που υπάρχουν στις διζελάμαξες και τις αυτοκινητάμαξες, μετρικής (Πελοποννήσου) και κανονικής γραμμής, λειτουργούν και συντηρούνται σύμφωνα με όσα προβλέπουν οι κατασκευαστές και οι αντίστοιχες τεχνικές οδηγίες του ΟΣΕ. Οι οδηγίες αυτές προβλέπουν και ημερήσιες επιθεωρήσεις, τυχόν δε βλάβες που διαπιστώνονται σε αυτές αποκαθίστανται. 
      Επισημαίνεται ότι τα συστήματα δεν ανήκουν στα συστήματα πέδησης. Χρησιμοποιούνται κατά κύριο λόγο επί ανωφέρειας και σε έλξη για αποφυγή περιστροφικής ολίσθησης, ενεργοποιούνται δε κατά την κρίση του μηχανοδηγού με χειροκίνητο χειρισμό, όταν προβλέπεται και συντρέχει τέτοιος λόγος. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Η κ. Στεργίου έχει το λόγο. 
      ΙΩΑΝΝΑ ΣΤΕΡΓΙΟΥ: Ευχαριστώ, κύριε Πρόεδρε.
      Κύριε Υπουργέ, γεγονός είναι ότι έπρεπε να περιμένετε να γίνουν δύο εκτροχιασμοί, ίσως και κάποιοι άλλοι στο παρελθόν, για να αποφασίσετε να εκσυγχρονίσετε τη γραμμή της Πελοποννήσου, η οποία είναι από την εποχή του Τρικούπη.
      Το ζήτημα είναι ότι ναι μεν υπάρχουν προβλήματα, όπως λέτε στη γραμμή, αλλά εδώ υπάρχουν συγκεκριμένες καταγγελίες ότι δεν χρησιμοποιείται καινούριο τροχαίο υλικό. Παίρνουν τους τροχούς και τους περνάνε από διαδικασία τόρνου για να ταιριάξουν στις γραμμές. 
      Δεν λειτουργούν καθόλου αυτά τα συστήματα των αμουδιέρων. Επομένως δεν είναι θέμα της γραμμής.
      Έπειτα είναι το ζήτημα της λειτουργίας των αυτοκινηταμαξών. Πόσες είναι οι καινούριες αυτοκινημάταξες και οι διζελομηχανές που έχετε; Σε τι κατάσταση είναι; Ποια είναι η λειτουργία τους; Είναι θέμα κατάστασης του τροχαίου υλικού του ΟΣΕ. Και εδώ είναι ένα ζήτημα. Κλείσατε μια ολόκληρη γραμμή, ενώ θα μπορούσατε τμηματικά, όπως κάνατε στη γραμμή Μεγάρων-Αγίων Θεοδώρων, χωρίς να κλείσει αυτό το κομμάτι αλλά κάποιες ώρες να λειτουργεί και να κάνετε αυτήν την ανακαίνιση. Εκεί υπάρχει ένα σοβαρό πρόβλημα. Διαμαρτύρεται η τοπική κοινωνία και φυσικά εσείς και γενικά η Κυβέρνηση είναι απασχολημένη με άλλα ζητήματα. Τώρα, τον ΟΣΕ στην Πελοπόννησο θα δούμε;
      Υπάρχει ένα σοβαρό ζήτημα. Νομίζουμε ότι θα πρέπει έγκαιρα να το λύσετε. Και εδώ θέλουμε να μας δώσετε και μία συγκεκριμένη απάντηση για το αν έχετε προμηθευτεί αυτό το υλικό που χρειάζεται και μήπως περιμένετε στο μέλλον να το κάνετε και αυτό. Είναι άμεσο το ζήτημα. Είναι θέμα έλλειψης τροχαίου υλικού και είναι θέμα λειτουργίας των ήδη υπαρχουσών αυτοκινηταμαξών. Και τέλος, είναι αυτό που λέμε ότι δεν λειτουργούν όλα τα συστήματα πέδησης και αυτά που είναι απαραίτητο να  γίνουν.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Και παρεμπιπτόντως, κύριε Υπουργέ, και με την ανοχή σας, κύριε Πρόεδρε, θέλω να θέσω μια ερώτηση εκτός της επίκαιρης ερώτησης. Με τη γραμμή του Θριασίου-Μεγαρίδας τι θα γίνει; Θα περάσει ο προαστιακός, θα κάνει στάσεις σε τρία σημεία στο Θριάσιο και αποκλείονται: ο Ασπρόπυργος, η Ελευσίνα, ο Λουτρόπυργος, η Νέα Πέραμος και τα Μέγαρα. Δεν θα έχουν σταθμούς. Με την ευκαιρία που μιλάμε για τον ΟΣΕ καλό θα είναι, αν έχετε χρόνο, να μου απαντήσετε.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
    ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, θέλω να τονίσω ξανά στην αγαπητή συνάδελφο και στο λαό της Πελοποννήσου μέσω του Κοινοβουλίου ιδιαίτερα το εξής: ότι το τροχαίο υλικό είναι πάντα εξοπλισμένο με καινούριους τροχούς. Και αυτό το λέω προς κάθε κατεύθυνση γιατί έτσι είναι τα πράγματα.
     Βέβαια κατηγορούμαστε γιατί αγνοήσαμε την γραμμή της Πελοποννήσου. Μα, είμαστε οι πρώτοι που ουσιαστικά ξεκινάμε ένα πολύ σημαντικό έργο για το σύνολο των σιδηροδρομικών γραμμών της χώρας και αυτό δεν έχει ξαναγίνει. Και αντί να αναγνωρίζεται και από τη Βουλή –αναγνωρίζεται ευτυχώς από τον ελληνικό λαό- εδώ μας κατηγορείτε ότι κάναμε έργο που χρειάζεται, που είναι αναγκαίο για τον εκσυγχρονισμό και όχι μόνο στη συγκεκριμένη γραμμή, αλλά και στη γραμμή της δυτικής Πελοποννήσου, στο δυτικό άξονα κ.ο.κ. και βέβαια όχι μόνο εκεί, αλλά και σε όλη την υπόλοιπη χώρα που έχει σιδηροδρόμους. Άρα, λοιπόν, δεν έχετε κανένα στοιχείο προς αυτήν την κατεύθυνση για να μας κατηγορείτε. Το αντίθετο μάλιστα θα έπρεπε να λέγεται.
    Όσον αφορά το ότι έκλεισε η γραμμή, θα ήθελα να πω ότι ήταν αναγκαίο διότι γίνεται ουσιαστικό έργο και δεν μπορεί να συλλειτουργήσει η γραμμή μαζί με τα μεγάλα έργα υποδομής που γίνονται γιατί, όπως είπατε και σεις, είναι πολύ παλιά η γραμμή και χρειάζεται ριζική ανακαίνιση.
    Εκείνο όμως που θέλω να τονίσω για το υλικό, γιατί γίνεται πολλή συζήτηση, είναι ότι για το τροχαίο υλικό που χρειάζεται υπάρχει υπερεπάρκεια και απόθεμα για δύο χρόνια τουλάχιστον, παρ’ όλο που το συγκεκριμένο ανταλλακτικό δεν έχει μέχρι σήμερα παρουσιάσει ακόμη προβλήματα. Εμείς όμως έχουμε πάρει καινούριο και υπάρχει υπερεπάρκεια για πάνω από δύο χρόνια.
    Σε ό,τι αφορά τις παραγγελίες της σύμβασης προμήθειας τροχών για το τροχαίο υλικό Πελοποννήσου, θα ήθελα να σας ενημερώσω ότι αναμένονται τροχοί από συγκεκριμένες συμβάσεις, που είναι οι εξής. Σας τα λέμε γιατί μπορείτε να τα ελέγξετε. Είναι η σύμβαση 6642 για επτακόσιους τριάντα τροχούς με συμβατική ημερομηνία παράδοσης 3-2-2004 και η σύμβαση 3044/2003 για ενενήντα τροχούς με συμβατική ημερομηνία παράδοσης 14-3-2004. 
    Όσον αφορά τα θέματα της πέδησης που θέσατε, νομίζω ότι είναι θέματα που, όπως σας είπα πριν, δεν έχουν σχέση με την ασφάλεια των τρένων στη συγκεκριμένη περίπτωση, διότι δεν χρησιμοποιούνται σε κατωφέρειες. Χρησιμοποιούνται μόνο σε ανωφέρειες όταν υπάρχει πρόβλημα περιστροφικής πέδησης και απ’ αυτό ακριβώς θέλουμε να προστατεύσουμε. Και αυτά όμως λειτουργούν με ευθύνη και κατά την κρίση του μηχανοδηγού και μόνον. Αυτό νομίζω ότι καλύπτει το σκέλος της απάντησης που πρέπει να πάρετε και δεν πρέπει να διαμορφώνουμε εντυπώσεις, ότι δήθεν δεν έχουμε φρένα ή τα συστήματα πέδησης υποφέρουν. Κάθε άλλο μάλιστα. Τα συστήματα πέδησης λειτουργούν άψογα και αυτά τα πρόσθετα συστήματα έχουν άλλο σκοπό και άλλο στόχο.
    Ευχαριστώ πολύ.
    ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά και βόρεια θεωρεία της Βουλής, αφού προηγουμένως ξεναγήθηκαν στην Έκθεση Παιδικής Ζωγραφικής μαθητών από την Κρήτη στο Περιστύλιο της Βουλής, εκατόν τριάντα δόκιμοι του Πολεμικού Ναυτικού από το Κέντρο Εκπαιδεύσεως «Παλάσκας».
    Η Βουλή τους καλωσορίζει.
    (Χειροκροτήματα από όλες τις πτέρυγες της Βουλής)
      Η Τρίτη με αριθμό 380/26.1.2004 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, σχετικώς με την εκτέλεση των αναγκαίων έργων αποκατάστασης  και λειτουργίας της οδού Αιδηψός-Ροβιές-Λίμνης στην Εύβοια κλπ. λόγω κωλύματος του κυρίου Υπουργού δεν θα συζητηθεί και διαγράφεται.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Θερμή παράκληση, επειδή οι Ανεξάρτητοι έχουμε μόνο την Παρασκευή για ερωτήσεις, να επανακαταθέσω την ερώτησή μου και να μπει στην κλήρωση για να συζητηθεί, γιατί τα παιδιά δεν μπορούν να πάνε σχολείο και οι τοπικές κοινωνίες από την Αιδηψό μέχρι τη Λίμνη στην Εύβοια διαπληκτίζονται σχετικά με το δρόμο από το Καντήλι.
      ΠΡΟΕΔΡΕΥΩΝ (Κωνσταντίνος Γείτονας): Προφανώς, έχετε δικαίωμα επανακατάθεσης και θα ακολουθηθεί η διαδικασία του Κανονισμού.
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ πολύ, κύριε Πρόεδρε. Θα παρακαλούσα την υποστήριξή σας για να ξαναμπεί στην κλήρωση, ώστε να είναι δύο οι αρμόδιοι Υπουργοί, διότι την Παρασκευή δεν έρχονται οι Υπουργοί από τις περιφέρειες.
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 19/10.11.2003 επερώτηση των Βουλευτών της Νέας Δημοκρατίας κυρίων Ηλία Καλλιώρα, Νικόλαου Νικολόπουλου, Αδάμ Ρεγκούζα, Θεόδωρου Σκρέκα, Δημητρίου Κωστόπουλου, Σάββα Τσιτουρίδη, Αριστείδη Τσιπλάκου και Γεωργίου Αλογοσκούφη προς τον Υπουργό Οικονομίας και Οικονομικών, σχετικώς με τις μικρομεσαίες επιχειρήσεις.
      Για τη συζήτηση της επερώτησης ορίζεται ως Κοινοβουλευτικός Εκπρόσωπος από τη Νέα Δημοκρατία ο Βουλευτής Α΄ Αθήνας κ. Γιώργος Αλογοσκούφης.
      Το λόγο έχει ο πρώτος εκ των επερωτώντων ο κ. Καλλιώρας.
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
      Αγαπητοί συνάδελφοι, συζητούμε για μια ακόμα φορά το θέμα των μικρομεσαίων επιχειρήσεων. Δυστυχώς –και ξεκινώ αυτήν την καταγγελία- το ΠΑΣΟΚ δεν κατάλαβε ορισμένα πράγματα, τα οποία συμβαίνουν γύρω μας. Δεν κατάλαβε και δεν μπόρεσε να εμπεδώσει την έννοια της παγκοσμιοποίησης. Δεν μπόρεσε να κατανοήσει τι σημαίνει η αλλαγή του νομίσματος. Έχουμε νέο νόμισμα -το ευρώ- και αυτό είναι από τις πράξεις τις πολιτικές και τις αποφάσεις που παίρνει. Δεν κατάλαβε ότι δεν είμαστε πια η Ελλάδα αλλά μια περιφέρεια της Ευρώπης. Δεν κατάλαβε ότι πέρασε η εποχή που τα μεγάλα ψάρια τρώνε τα μικρά και σήμερα πια τα γρήγορα ψάρια τρώνε τα αργά. Δεν κατάλαβε ότι μικρομεσαίοι –περίπου επτακόσιες πενήντα χιλιάδες μικρομεσαίοι σε όλη τη χώρα- αποτελούν εθνικό πλούτο αυτό καθαυτό. Δεν είχαν ποτέ τη βοήθεια από το κράτος.
      Σε ό,τι έχει σχέση με τις μικρομεσαίες επιχειρήσεις, θυμάμαι, κύριε Υπουργέ, καθηγητή –όταν σπούδαζα στην άλλη άκρη του Ατλαντικού- που ήρθε να κάνει ειδική έρευνα, όταν η Πολωνία μετασχηματιζόταν προς την οικονομία της αγοράς από οικονομία κεντρικού προγραμματισμού και είχε κάνει έρευνα που έλεγε ότι ή θα έχουμε 3,8 εκατομμύρια επιχειρήσεις ή δεν μπορεί να αναπτυχθεί ο τόπος, δηλαδή είναι δομικό πρόβλημα.
      Ποια είναι όμως η κατάσταση σήμερα; Η κατάσταση σήμερα –για να μη τα ξεχνάμε κι αυτά: «PALCO», «YBONNH STORES», «ΠΑΠΑΣΤΡΑΤΟΣ», «ΑΝΤΩΝΟΠΟΥΛΟΣ» και πάει λέγοντας- δείχνει ότι η μικρομεσαία επιχείρηση αυτό που προσπαθεί να κάνει είναι απλά να επιβιώσει. Αντιμετωπίζει γενικότερα προβλήματα που έχει η οικονομία και τα ειδικότερα του κλάδου που η κάθε μία απ’ αυτές εμπίπτει.
      Ακούμε τη λέξη «εκσυγχρονισμός». Να πω ότι ο εκσυγχρονισμός σταμάτησε. Ο κ. Σημίτης πήγε και παρέδωσε τα κλειδιά στον κ. Παπανδρέου. Τα προβλήματα όμως των μικρομεσαίων επιχειρήσεων παραμένουν και αυξάνονται.
      Κύριε Υπουργέ, υπάρχει έλλειψη στρατηγικής και το βλέπουν όλοι αυτό πλην από εσάς στο ΠΑΣΟΚ. Οι μικρομεσαίες επιχειρήσεις και οι επιχειρηματίες βρίσκονται υπό διωγμό. Επειδή σας έχω ακούσει πολλές φορές να λέτε ότι η μικρομεσαία επιχείρηση είναι η «ραχοκοκαλιά» της ελληνικής κοινωνίας, αυτό που κάνατε για το 2002 ήταν τους φορολογήσατε τέσσερις φορές, πρώτον με τα αντικειμενικά κριτήρια, δεύτερον με την τακτική φορολογία, τρίτον με τη συνάφεια και τέταρτον με την εξαετία. Αυτό ήταν το «δώρο» που κάνατε για τη «ραχοκοκαλιά» της ελληνικής οικονομίας.
      Κύριε Υπουργέ, ας δούμε τα γενικότερα προβλήματα μέσα στα οποία προσπαθούν οι επιχειρήσεις αυτές να ζήσουν και να δραστηριοποιηθούν φυσικά με όφελος. Θα προχωρήσω απλά σε ορισμένες σκέψεις γιατί δεν έχουμε χρόνο για ανάλυση.
      Πρώτα απ’ όλα, όλοι καταλαβαίνουμε, κύριε Πρόεδρε, ότι τώρα ήλθαν τα «απόνερα» από το Χρηματιστήριο Αξιών Αθηνών. Αυτήν τη στιγμή βλέπουμε την έλλειψη εμπιστοσύνης που υπάρχει ανάμεσα στους παράγοντες της οικονομίας. Αυτό είναι ένα σημαντικότατο πρόβλημα. Το χρέος ήταν επί Νέας Δημοκρατίας σε πέντε μήνες δουλειάς για να κλείσει, αλλά και το δημόσιο χρέος ήταν φανερό, ήταν κρυφό και των επιχειρήσεων, αλλά και των φυσικών προσώπων. Εσείς «μεγαλουργήσατε» και το πήγατε σε είκοσι πέντε μήνες δουλειάς. Εδώ δρουν και δραστηριοποιούνται –επαναλαμβάνω- οι μικρομεσαίες επιχειρήσεις.
      Εξαγωγές: Το Βέλγιο με ίδιο πληθυσμό με τη δική μας χώρα έχει δεκαέξι φορές μεγαλύτερες εξαγωγές από εμάς. Το Λουξεμβούργο, με τριακόσιες χιλιάδες πολίτες, έχει τέσσερις φορές περίπου μεγαλύτερες εξαγωγές από εμάς.
      Άμεσες ξένες επενδύσεις: 50 εκατομμύρια πέρσι από 1,5 δισεκατομμύρια πρόπερσι. Αυτά είναι τα επίσημα στοιχεία. Το παιδί που γεννιέται αυτήν τη στιγμή χρωστάει 7 εκατομμύρια δραχμές.
      Επίσης, πρέπει να πω ότι υπάρχει το τεράστιο πρόβλημα της ανεργίας. Δεν υπάρχει διαθέσιμο εισόδημα, όπως λένε οι οικονομολόγοι, όταν οι άνεργοι σήμερα ξεπερνούν τις εξακόσιες χιλιάδες επισήμως από τον ΟΑΕΔ.
      Μας λέτε ότι υπάρχει ανάπτυξη 4% και σας λέμε: «Ναι, υπάρχει ανάπτυξη». Σας ρωτάμε όμως πού πάει αυτή η ανάπτυξη. Πάει από το κέντρο στην ύπαιθρο; Η ύπαιθρος μαράζωσε. Σε πολλούς θύλακες η κατάσταση είναι μη ανατάξιμη. Πάει αυτός ο πλούτος σε ανθρώπους που έχουν ανάγκη, στους μη έχοντες και κατέχοντες, κατά τη ρήση του κ. Σημίτη; Όχι. Αυτό το ζουν οι πολίτες, δε χρειάζονται τα δικά μας νούμερα.
      Στον προϋπολογισμό του 2004 -για να συνεχίσουμε και να δούμε τι βλέπουν οι μικρομεσαίες επιχειρήσεις και πού ζουν- δημιουργήσατε «τρύπα» 21,6 δισεκατομμυρίων με ενδοκυβερνητικό χρέος και με ειδικούς λογαριασμούς.
      Αναπτυξιακός νόμος: Με το ν.2601/1998 έγιναν περίπου δύο επενδύσεις ανά νομό από το 1998 μέχρι σήμερα με τα δικά σας στοιχεία. Αυτή είναι η ανάπτυξη της χώρας, αυτό είναι που προσδοκούμε από τον αναπτυξιακό νόμο;
      Αποκρατικοποιήσεις: Τις αποκρατικοποιήσεις τις είδατε μόνο ως εισπρακτικό μηχανισμό. Ενδιαφέρεστε μόνο να εισπράξετε. Η φιλοσοφία της Νέας Δημοκρατίας είναι εντελώς διαφορετική, ώστε να αναδιαρθρώσουμε την οικονομία.
      Μιλάμε για Β΄ και Γ΄ Κοινοτικό Πλαίσιο Στήριξης, μία «τραγωδία». Δυόμισι δισεκατομμύρια ευρώ. Χθες ήλθαν τα στοιχεία από την Ευρώπη, επίσημα από τον κ. Μπαρνιέ. Ακόμα ψάχνουμε για 836 δισεκατομμύρια από το Β΄ και το Γ΄ Κοινοτικό Πλαίσιο Στήριξης που προχωράει αυτήν τη στιγμή στον τρίτο χρόνο υλοποίησης.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Κύριε Υπουργέ, κάτω απ’ αυτές τις συνθήκες δεν είναι δυνατόν να αναπτυχθούν οι μικρομεσαίοι. Επαναλαμβάνω ότι κάθε φορά τους θυμάστε όταν είναι να τους φορολογήσετε.
      Θέλω να κάνω μία ειδικότερη αναφορά. Μικρομεσαίες επιχειρήσεις και τουρισμός. Το λέω για να γραφτεί και στα Πρακτικά.
      Η Νέα Δημοκρατία, για να βοηθήσει τις μικρομεσαίες επιχειρήσεις, θα προχωρήσει από τις 8 Μαρτίου στην ίδρυση Υπουργείου Τουρισμού.
      Η Νέα Δημοκρατία γνωρίζει ότι η ακτή της χώρας αν μπει σε μια νοητή γραμμή είναι μεγαλύτερη από την ήπειρο της Αφρικής.
      Η Νέα Δημοκρατία γνωρίζει ότι υπάρχουν εννέα χιλιάδες επτακόσια ογδό΄ντα οκτώ νησαία εδάφη.
      Η Νέα Δημοκρατία γνωρίζει ότι η Ελλάδα δεν είναι μικρή χώρα, γιατί σε έκταση είναι μεγαλύτερη απ’ όσο είναι μαζί Βέλγιο, Λουξεμβούργο, Δανία και Ολλανδία. 
      Δεν είναι, λοιπόν, ψωροκώσταινα ούτε με αυτήν την έννοια. Και επιτέλους επειδή βλέπουμε μπροστά, κύριε Υπουργέ, γνωρίζουμε ότι το 2025 η εβδομάδα εργασίας θα είναι τρεισήμισι ημέρες δουλειάς και τρεισήμισι θα καθόμαστε. Γι’ αυτό στοχεύουμε, για την επόμενη γενιά.
      Από αυτές τις σκέψεις προσδοκούμε με το νέο σχεδιασμό να αλλάξουμε πολλά πράγματα που εσείς δυστυχώς τα αφήσατε σ’ έναν τύπο πολιτικού «λαπά» σε ό,τι έχει σχέση με τις μικρομεσαίες επιχειρήσεις.
      Πάμε να δούμε, κύριε Υπουργέ, τι γίνεται με την ενδιάμεση έκθεση αξιολόγησης. Από το Γ΄ Κοινοτικό Πλαίσιο Στήριξης ο κ. Πάχτας όσο ήταν Υπουργός μας έλεγε ότι θα «μαζέψουμε» το 30%. Επίσημα το Υπουργείο μας λέει σήμερα ότι είναι 22,6%. Και μέσα στην ενδιάμεση έκθεση που εσείς μιλάτε για ΕΠΑΜ προγράμματα, μια μόνο αλήθεια θέλω να πω.
      Στη χώρα μας δίνεται το 22% των συνολικών πόρων από το Κοινοτικό Πλαίσιο Στήριξης που τρέχει, ενώ στην Ισπανία είναι 30,5% και στην Ιταλία το 48,5%. Τα μισά δηλαδή χρήματα που κατευθύνονται στην Ιταλία πάνε για τις μικρομεσαίες επιχειρήσεις. Βέβαια σε μας πηγαίνουν για μεγάλες υποδομές, για να τακτοποιήσουμε τους εθνικούς εργολάβους και τους προμηθευτές.
      Όμως, κύριε Υπουργέ, επειδή δεν έχω αρκετό χρόνο στη διάθεσή μου, θα πω μόνο δύο πράγματα τα οποία θεωρώ σημαντικά. Τα προβλήματα των μικρομεσαίων επιχειρήσεων τα κωδικοποιώ εν τάχει, λακωνικότατα, στη γραφειοκρατία –αυτό μας παραπονούνται όλοι- δεν υπάρχει πληροφόρηση και ενημέρωση, δεν υπάρχει απλό και σταθερό φορολογικό σύστημα και πλαίσιο. Υπάρχει πολύ μεγάλη δυσκολία για να βρουν πιστώσεις για ιδέες που έχουν και μπορούν να αποφέρουν κέρδη. Τα κριτήρια που χρησιμοποιούν με δική σας ανοχή τα πιστωτικά ιδρύματα είναι εξωπραγματικά και επίσης χρησιμοποιείτε τα αναπτυξιακά κίνητρα με διαχωριστικό τρόπο, παλιές και νέες επιχειρήσεις.
      Εμείς, λοιπόν, κύριε Υπουργέ, θα σας πούμε ορισμένες σκέψεις την Τρίτη το μεσημέρι που θα δώσουμε στη δημοσιότητα το πλήρες πρόγραμμα της Νέας Δημοκρατίας για την οικονομία. 
      Θα σας πω μερικές σκέψεις αναφορικά με τη φιλοσοφία αυτού του προγράμματος. Απλοποίηση του φορολογικού συστήματος. Δέσμευση Κώστα Καραμανλή. Σταθερότητα με τέσσερα χρόνια ορίζοντα. Μείωση σταδιακά των φορολογικών συντελεστών. Φορολόγηση του πραγματικού εισοδήματος. Να μην υπάρχει αυτό που γίνεται σήμερα και να αποφευχθεί η διολίσθηση κονδυλίων του Κοινοτικού Πλαισίου Στήριξης από τις μικρομεσαίες επιχειρήσεις προς άλλες κατευθύνσεις.
      Η Νέα Δημοκρατία επίσης στο πρόγραμμά της σκέπτεται να δώσει την ιδιαίτερη ανάπτυξη που χρειάζεται ο τόπος με δίκτυα πληροφόρησης για να υπάρχει και δημιουργία μητρώου για τις μικρομεσαίες επιχειρήσεις. Δεν το κάνατε για τους γνωστούς λόγους.
      Επίσης, κύριε Υπουργέ, μιλάμε για το Ταμείο Γεωδοσίας μικρών και πολύ μικρών επιχειρήσεων και μέχρι πριν από δύο-τρεις εβδομάδες υπήρχε αγγελία στον Τύπο ότι ζητείται γενικός διευθυντής. Δηλαδή μετά από χρόνια τώρα σκεφθήκαμε να προσλάβουμε γενικό διευθυντή. Με το καλό, λοιπόν.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αυτός είναι νέος φορέας. Τώρα έγινε.
      ΗΛΙΑΣ ΚΑΛΛΙΩΡΑΣ: Να μας πείτε με ποιο νόμο έγινε …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Να τον διαβάσετε.
      ΗΛΙΑΣ ΚΑΛΛΙΩΡΑΣ:  Κύριε Υπουργέ, πρέπει να βοηθηθούν οι μικρομεσαίες επιχειρήσεις και η Νέα Δημοκρατία θα το κάνει σκεπτόμενη το γερμανικό μοντέλο  της διαχείρισης των αναγκών που έχουν οι μικρομεσαίες επιχειρήσεις. Είναι ένα εξαίρετο μοντέλο -δεν υπάρχει χρόνος να το αναλύσουμε- και είναι πραγματικά ο στυλοβάτης και ο κορμός αυτών των μικρομεσαίων επιχειρηματιών. 
      Επίσης ο θεσμός της μιας στάσης. Την εξαγγείλατε, είπατε για τη Φθιώτιδα, Λαμία και εδώ πάντα σας χάνουμε. Λέτε αλλά δεν κάνετε. Επίσης η Νέα Δημοκρατία –και αυτό είναι άλλη μία δέσμευση του Προέδρου- θα αντικειμενικοποιήσει το φορολογικό σύστημα και τους ελέγχους για να μην υπάρχουν οι γνωστές συναλλαγές και όλα αυτά που γίνονται από την πίσω πόρτα. Και έχουμε ακούσει τόσα πολλά αυτές τις μέρες.
      Επίσης δύο ακόμη σκέψεις. Πρέπει και η Νέα Δημοκρατία να σκέφτεται να θεσπίσει φορολογικά κίνητρα για συγχωνεύσεις πολύ πιο ισχυρά από τα υπάρχοντα σήμερα.
      Επίσης, κύριε Πρόεδρε, ειδικότερη έμφαση θα δοθεί από την παράταξη της Νέας Δημοκρατίας για να μπορούν να συμμετέχουν οι μικρομεσαίες επιχειρήσεις στα Κοινοτικά Πλαίσια Στήριξης.
      Κύριε Υπουργέ, κλείνοντας θα ήθελα να πω δύο ακόμη σκέψεις. Η πρώτη: Δυστυχώς, κυβερνάτε τον τόπο είκοσι χρόνια και όταν βρίσκεστε σε αμηχανία γυρίζετε και μας λέτε, ότι εμείς στα τρία χρόνια που κυβερνήσαμε καταστρέψαμε τον τόπο. Κύριε Υπουργέ, αν εσείς κάνατε σωστά και πράττατε σωστά αυτά τα χρόνια, όσο και στραβά να τα κάναμε εμείς αυτά τα τρία χρόνια στα είκοσι τα δικά σας –εφτά φορές περισσότερο χρόνο- ο τόπος δεν θα ήταν αυτήν τη στιγμή στην κατάντια την οποία βρίσκεται. Μην ψάχνετε να βρείτε τη θεωρία του μαύρου δράκου όπου για όλα φταίνε όλοι οι άλλοι πλην της Κυβέρνησης. Και τώρα με τις μικρομεσαίες η φιλοσοφία σας είναι ότι φταίνε οι επιχειρηματίες. 
      Και ένα δεύτερο: Μετά από είκοσι χρόνια και κάνοντας τον απολογισμό που θα ακούσουμε –θα μας πείτε βέβαια νούμερα, θα μας πείτε περίεργα πράγματα λες και οι άνθρωποι έξω δεν ζουν την πραγματικότητα, θα μας πείτε, 3,5%, 7,5%, 20,4%- θα προσπαθήσετε να μας πείσετε αλλά και τον κόσμο που ζει έξω την πραγματικότητα ότι κάνατε πολλά πράγματα. Την απάντηση θα την πάρετε στις 7 Μαρτίου, γιατί μη τι άλλο οι μικρομεσαίοι για σας ήταν ένας σάκος του μποξ, ένας σάκος από τον οποίο αντί για σοσιαλισμό παίρνατε σοσι-αλλησμό και δυστυχώς δεν δώσατε την έμφαση και η απάντηση θα έρθει από τους ίδιους οι οποίοι σήμερα πένονται ή προσπαθούν απλά να επιβιώσουν.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Θα δώσω το λόγο στον κ. Τσιπλάκο. Θέλετε και τη δευτερολογία σας, κύριε συνάδελφε;
      ΑΡΙΣΤΕΙΔΗΣ ΤΣΙΠΛΑΚΟΣ: Θα δω ανάλογα με το χρόνο, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης):  Μάλιστα.
      Ορίστε, κύριε Τσιπλάκο, έχετε το λόγο.
      ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, η δική μου άποψη είναι ότι στα προβλήματα των μικρομεσαίων επιχειρήσεων η Κυβέρνηση συμπεριφέρεται σαν να κυβερνάει άλλη χώρα. Οι πρωτοβουλίες που προωθεί είναι κυρίως οι περισσότερες αντιγραφή ξένων προγραμμάτων χωρίς να λαμβάνει υπόψη της τις ελληνικές ιδιαιτερότητες.
      Οι καθοριστικοί παράγοντες που διέπουν την ανάπτυξη των μικρομεσαίων επιχειρήσεων, κύριε Πρόεδρε, είναι το χαμηλό επίπεδο φορολόγησης σε συνδυασμό με το υψηλό επίπεδο υποστήριξης. Στην Ελλάδα υστερούμε απογοητευτικά και στους δύο αυτούς τομείς. Στον τομέα της φορολόγησης οι φορολογικοί συντελεστές είναι απαγορευτικά υψηλοί που σε συνδυασμό με τα μέτρα του εξωλογιστικού προσδιορισμού του φόρου, τη λεγομένη συνάφεια, δημιουργούν ένα πολύ αρνητικό επιχειρηματικό και επενδυτικό περιβάλλον.
      Στον τομέα της υποστήριξης τα πράγματα είναι ακόμη πιο απογοητευτικά. Όπως ακούστηκε προηγουμένως, η υποστήριξη μικρομεσαίων επιχειρήσεων παρέχεται από μία πληθώρα ενδιάμεσων φορέων, ΕΟΜΜΕΧ, ΟΑΕΔ, τράπεζες, νομαρχίες, ΟΤΑ, χωρίς ουσιαστικό συντονισμό και με ακατανόητη γραφειοκρατία. 
      Όσον αφορά το πρόγραμμα της ανταγωνιστικότητος ΕΠΑΝ στο τέλος του 2003, δηλαδή στα μισά της περιόδου του Γ΄ Κοινοτικού Πλαισίου Στήριξης, παρουσιάζει πρόοδο μόλις 14%. Το πρόγραμμα στήριξης των ΠΕΠ που επιχειρήθηκε να υλοποιηθεί μέσω των τραπεζών απέτυχε οικτρά και ευτυχώς που δεν το εφάρμοσε το Υπουργείο Ανάπτυξης. Απέτυχε οικτρά γιατί είχαμε εγκαίρως ειδοποιήσει, ότι η ανάθεση του ρόλου στις τράπεζες έγινε κατά παράβαση των κοινοτικών κανονισμών και αφ’ ετέρου λόγω του κερδοσκοπικού χαρακτήρα των τραπεζών με τις πελατειακές του σχέσεις επηρεάζεται η κρίση τους. Είναι γνωστά, κύριε Πρόεδρε, και έχουμε περιπτώσεις όπου οι τράπεζες φρόντισαν να προσκαλέσουν για να επιδοτήσουν φαλιρισμένες επιχειρήσεις για να πάρουν πίσω τα επισφαλή δάνεια τα οποία τους είχαν δώσει με αποτέλεσμα να μην γίνονται επενδύσεις.
      Αυτό είναι γεγονός, κύριε Υπουργέ, και είναι προς τιμήν σας που το εντοπίσατε και δεν ακολουθήσατε την τακτική του κ. Πάχτα. Είχαμε διαμαρτυρηθεί επανειλημμένως αλλά δεν μας άκουσε κανένας τότε και τα αποτελέσματα τα βλέπουμε. Οι προτάσεις που έχουν υποβληθεί στις τράπεζες αφορούν τρεις χιλιάδες περιπτώσεις, κύριε Πρόεδρε, και βρίσκονται σε εκκρεμότητα πάνω από ένα χρόνο χωρίς να έχει καταβληθεί ούτε ένα ευρώ. Αυτό ήταν το αποτέλεσμα. Έπειτα η κατάτμηση των κοινοτικών πόρων εκπαίδευσης σε πληθώρα προγραμμάτων με κομματικές σκοπιμότητες, οδηγούν στην κατασπατάληση τεράστιων κεφαλαίων και σε απαξίωση του ανθρώπινου δυναμικού της χώρας. Επίσης το Ταμείο Εγγυοδοσίας των επιχειρήσεων που τόσο διαφημίστηκε βρίσκεται ακόμη στα χαρτιά. Ακόμη δεν υπήρξε συγκεκριμένη περιφερειακή πολιτική ούτε επιμέρους τοπικά ειδικά προγράμματα ανάπτυξης, αντίστοιχα με τις ιδιαιτερότητες και τα πλεονεκτήματα κάθε περιοχής που είναι τελείως αναγκαίο.
      Αποτέλεσμα όλων αυτών, σύμφωνα και με έκθεση του Παγκοσμίου Οικονομικού FORUM είναι η Ελλάδα στη λίστα ανταγωνιστικότητας να βρίσκεται στην τριακοστή πέμπτη θέση, στο δείκτη επιχειρηματικής ανταγωνιστικότητας στην τριακοστή ενάτη θέση. Και στις δυο περιπτώσεις είμαστε οι τελευταίοι στους δεκαπέντε της Ευρωπαϊκής Ένωσης.
      Τώρα λίγα λόγια για τον αναπτυξιακό νόμο, γιατί δεν έχω πολύ χρόνο. Αν θέλουμε ο αναπτυξιακός νόμος να πετύχει τους στόχους του, θα πρέπει πρώτα-πρώτα να καταργηθούν τα πάσης φύσεως γραφειοκρατικά, φορολογικά αντικίνητρα που σήμερα παρεμποδίζουν την ανάπτυξη των επενδύσεων.
      Δεύτερον τα κίνητρα δεν πρέπει να εφαρμόζονται ομοιόμορφα και ισοπεδωτικά σε όλη την επικράτεια αλλά να προσαρμόζονται για την αξιοποίηση των συγκριτικών πλεονεκτημάτων κάθε περιοχής.
      Τρίτον θα πρέπει ο νόμος να είναι αξιοποιήσιμος από το σύνολο των ελληνικών επιχειρήσεων και να καλύπτει τομείς της εθνικής οικονομίας που αγνοεί ή καλύπτει υποτυπωδώς, όπως είναι ο τομέας μεταποίησης, τυποποίησης, εμπορίας αγροτικών προϊόντων κλπ.
      Τέλος το κόστος που απορρέει από την αναποτελεσματικότητα της δημόσιας διαχείρισης είναι για τις ελληνικές μικρομεσαίες επιχειρήσεις δυσβάσταχτο και σε συνδυασμό με το πολύπλοκο νομοθετικό πλαίσιο καθιστούν το περιβάλλον άκρως απαγορευτικό για την ανάπτυξη μικρομεσαίων.
      Ένας άλλος λόγος κακοδαιμονίας των μικρομεσαίων επιχειρήσεων είναι η νοοτροπία των κυβερνήσεων του ΠΑΣΟΚ και ιδιαίτερα της πρώτης περιόδου που επιδίωξε τη δημιουργία επιχειρηματιών νέου τύπου, όπως γεωργικούς συνεταιρισμούς, επιχειρήσεις ΟΤΑ –τα γνωρίσαμε αυτά- οι οποίοι θα υποκαθιστούσαν νέους φορείς επενδύσεων, χωρίς όμως οργάνωση και προγραμματισμό των αντίστοιχων επιχειρήσεων της ελεύθερης αγοράς, ενώ ήταν πασιφανές ότι όλες αυτές οι επιδοτούμενες επιχειρήσεις όχι μόνο θα έσβηναν με πολύ μεγάλες δημοσιονομικές απώλειες, όπως συμβαίνει με τους χρεοκοπημένους πεντέμισι χιλιάδες συνεταιρισμούς, αλλά θα προκαλούσαν κρίση στις άλλες επιχειρήσεις με τον αθέμιτο ανταγωνισμό.
      Πέρα όμως απ’ αυτά, κύριε Πρόεδρε, να δούμε και τα αποτελέσματα των αναπτυξιακών νόμων.
      Κύριε Υπουργέ, έχω περάσει από το Υπουργείο και θέλω να σας πληροφορήσω και το είχα εντοπίσει τότε, ότι κανένας δεν γνωρίζει το γεγονός ότι ουδέποτε η πολιτεία προέβη στον έλεγχο των χιλιάδων ολοκληρωθεισών επιχειρήσεων. Είχα επιχειρήσει τότε ως αρμόδιος Υπουργός και είχαμε κάνει κατάλογο πεντακοσίων επιχειρήσεων που είχαν πάρει τις επιχειρήσεις που ήταν γιαπιά και εγκαταλειμμένες επιχειρήσεις. Αυτό είναι το σφάλμα της πολιτείας όλων των κυβερνήσεων που δεν στάθηκαν στο σημείο του ελέγχου για να δούμε εάν λειτούργησαν ή αν λειτουργούν ποτέ αυτές οι επιχειρήσεις που πήραν τις επιδοτήσεις. Κανένας δεν γνωρίζει αν πραγματικά δημιουργήθηκαν οι προβλεπόμενες εκατόν πενήντα χιλιάδες θέσεις εργασίας.
      Ξέρετε, την τελευταία δόση της επιδοτήσεως την έπαιρνε ο επιχειρηματίας όταν βεβαίωνε η υπηρεσία ότι ολοκληρώθηκε η επένδυση ή βρίσκεται στο τέλος. Από εκεί και πέρα, ουδείς ασχολήθηκε. Λειτούργησε η επιχείρηση; Πήραν προσωπικό; Έκλεισε η επιχείρηση; Τι έγινε μετά; Και βλέπουμε χιλιάδες γιαπιά εγκαταλειμμένα, εγκαταλελειμμένες επιχειρήσεις και σπαταλήθηκαν άσκοπα τα χρήματα γιατί δεν υπήρχε ο ανάλογος έλεγχος της πολιτείας. Και αυτό πρέπει να το προσέξουμε όλες οι κυβερνήσεις. Η πολιτεία επενέβαινε, κύριε Πρόεδρε, μόνο όταν είχαμε καταγγελίες σαν και αυτή του κ. Γεωργακόπουλου, του αρμόδιου Υπουργού, που μιλούσε για εικονικά τιμολόγια, μιλούσε για απάτες, μιλούσε για μίζες, για τα κοράκια των δημοσίων υπαλλήλων κλπ. Αλλά αυτό δεν είναι αρκετό να παρεμβαίνουμε περιστασιακά αλλά πρέπει να γίνεται πλήρης και ουσιαστικός έλεγχος.
      Συμπερασματικά δημιουργείται η βεβαιότητα ότι οι αναπτυξιακοί νόμοι δεν εξυπηρέτησαν το στόχο της ώριμης ανάπτυξης της περιφέρειας. Αντίθετα από τα αποτελέσματα, αποδεικνύεται αβίαστα πρώτον, η μη ισόρροπη ανάπτυξη της περιφέρειας με την απομάκρυνση του πληθυσμού από τις εστίες, η αύξηση της ανεργίας και η άναρχη εφαρμογή της τουριστικής πολιτικής και η δημιουργία απαράδεκτων διαφορών εισοδήματος, απασχολήσεως και όρων διαβίωσης των κατοίκων των επιμέρους περιοχών.
      Κύριε Πρόεδρε, είναι αργά για να δει τα προβλήματα αυτά η Κυβέρνηση και οι μικρομεσαίες επιχειρήσεις έχουν βρεθεί σε απόγνωση. Είμαι βέβαιος ότι η κυβέρνηση που θα έρθει από τις εκλογές της 7ης Μαρτίου θα δει πιο προσεκτικά τα ζητήματα αυτά και θα ασχοληθεί με το θέμα των μικρομεσαίων επιχειρήσεων που αποτελούν τον κορμό της ελληνικής οικονομίας, γιατί εκεί βρίσκεται το πρόβλημα της ανεργίας, εκεί βρίσκεται το πρόβλημα της ανάπτυξης, εκεί είναι το θέμα που πρέπει να προσέξουμε όλοι, διότι πρόκειται για έναν εγκαταλειμμένο τομέα.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Νικολόπουλος.
      Θα πάρετε και εσείς τη δευτερολογία σας;
      ΝΙΚΟΛΑΟΣ ΝΙΚΟΛΟΠΟΥΛΟΣ: Ναι, κύριε Πρόεδρε.
      Σύμφωνα με το παγκόσμιο οικονομικό φόρουμ η Ελλάδα είναι τριακοστή πέμπτη στη λίστα της ανταγωνιστικότητας και τελευταία ανάμεσα στους δεκαπέντε της Ευρωπαϊκής Ένωσης. Αντίθετα η Φιλανδία, μια χώρα που βρίσκεται στο βορειότερο άκρο της Ευρωπαϊκής Ένωσης με το μισό πληθυσμό από την Ελλάδα, κατατάσσεται πρώτη παγκοσμίως.
      Σύμφωνα με τον ΟΟΣΑ, κατά το 2002 μειώθηκαν κατά 97% οι ξένες επενδύσεις στην Ελλάδα. Η «επιτυχία» αυτή της Κυβέρνησης δεν είναι τυχαία. Μεταξύ των λόγων στους οποίους οφείλεται, είναι και ο τρόπος αντιμετώπισης των μικρομεσαίων επιχειρήσεων που ως γνωστό –πολλές φορές το είπε αυτό η Κυβέρνηση και το ΠΑΣΟΚ- αποτελούσαν τη ραχοκοκαλιά της ελληνικής οικονομίας.
      Συγκεκριμένα οι επιχειρήσεις μέχρι εννέα άτομα αποτελούν πράγματι το 97% των επιχειρήσεων στην Ελλάδα και το 94% στην Ευρωπαϊκή Ένωση και δημιουργούν τα 2/3 των νέων θέσεων εργασίας.
      Στη χώρα μας συμβαίνουν τα εξής:
      Πρώτον, οι διαδικασίες ίδρυσης μιας τέτοιας επιχείρησης είναι άκρως γραφειοκρατικές. Ένας οδηγός με εννέα βήματα με πολλές παραγράφους σε κάθε βήμα, που κυκλοφόρησε για να διευκολύνει την κατάσταση, καθρεφτίζει το μέγεθος της τεράστιας γραφειοκρατίας που επικρατεί.
      Δεύτερον, ο διαχωρισμός των μικρομεσαίων επιχειρήσεων μεταξύ τους είναι ανύπαρκτος, σε μικρές επιχειρήσεις ή μικροεπιχειρήσεις από μηδέν έως εννέα άτομα, σε μικρές επιχειρήσεις από δέκα έως σαράντα εννέα άτομα και σε μεσαίες επιχειρήσεις από πενήντα έως διακόσια πενήντα άτομα.
      Η θεσμοθέτηση του διαχωρισμού κρίνεται ως απαραίτητη από την Οικονομική και Κοινωνική Επιτροπή της Ελλάδος (ΟΚΕ, Νοέμβριος 2001) και από την Ευρωπαϊκή Οικονομική και Κοινωνική Επιτροπή (ΕΟΚΕ, Σεπτέμβριος 2003), γιατί πρέπει να είναι σαφής ο προορισμός των κοινοτικών και εθνικών κονδυλίων, καθώς και όλων των ενεργειών της πολιτείας προς τις ομάδες των μικρομεσαίων επιχειρήσεων, διότι η λογική της συνολικής αντιμετώπισης των μικρομεσαίων επιχειρήσεων αποβαίνει τελικά σε βάρος των μικρών αφού βεβαίως οι μεγάλες έχουν συγκριτικά πλεονεκτήματα.
      Τρίτον, η ανυπαρξία ενός ενιαίου φορέα για τις μικρομεσαίες επιχειρήσεις τις αφήνει στο έλεος της παραπληροφόρησης διαφόρων οργανισμών, οργανώσεων, ενδιάμεσων φορέων, Υπουργείων, τραπεζών και λοιπών άλλων εμπλεκομένων φορέων, οι οποίοι όμως εμπλέκονται αποσπασματικά στο σχεδιασμό και την υλοποίηση διαφόρων προγραμμάτων. Τα Κέντρα Επιχειρηματικής Ανάπτυξης δεν έχουν αντικαταστήσει ακόμα την περιφερειακή δομή που είχε ο ΕΟΜΕΧ, ο οποίος έχει καταργηθεί εδώ και δέκα ολόκληρα χρόνια.
      Αποτέλεσμα αυτής της κατάστασης είναι να επικρατεί σύγχυση, κυρίως στους μικρούς επιχειρηματίες της περιφέρειας και να γίνεται ελάχιστη ή καθόλου αξιοποίηση των διαθέσιμων πόρων.
      Τέταρτον, το Ταμείο Εγγυοδοσίας Μικρών και πολύ Μικρών Επιχειρήσεων δεν έχει δώσει ακόμα καρπούς, παρά τις πομπώδεις κυβερνητικές εξαγγελίες εδώ και τρία χρόνια.
      Πέμπτον, ο αναπτυξιακός νόμος διακρίνει τις επιχειρήσεις σε παλαιές και νέες που ιδρύθηκαν την τελευταία πενταετία και αποκλείει από την άμεση επιχορήγηση όποια επιχείρηση –άκουσον, άκουσον- υφίσταται τα τελευταία πέντε χρόνια, τα έχει καταφέρει, έχει πετύχει και θέλει να μεγαλώσει. Η πλειοψηφία, όμως, των επτακοσίων σαράντα μικρομεσαίων επιχειρήσεων υφίσταται πάνω από πέντε χρόνια.
Ως εκ τούτου δεν επιχορηγείται καμιά. Το μέτρο των φοροαπαλλαγών δεν αγγίζει τις μικρομεσαίες επιχειρήσεις και ιδιαίτερα τις πολύ μικρές από ένα έως εννέα άτομα γιατί δεν μπορούν να συγκεντρώσουν κεφάλαια για να τα επενδύσουν και στη συνέχεια να τύχουν ευνοϊκής φορολόγησης.
      Η ισοπεδωτική πολιτική που ασκήθηκε μέσω του αναπτυξιακού νόμου για την ανάπτυξη της χώρας εμφανίζεται χαρακτηριστικά στη χρηματοδότηση επενδύσεων της αρμοδιότητας του Υπουργείου Ανάπτυξης στην περίοδο 1995-1999 γι’ αυτά τα πέντε χρόνια κατά 53% στην Αττική, κατά 1% στη Θράκη και κατά 46% σε όλη την υπόλοιπη Ελλάδα.
      Έκτον, όσον αφορά το Γ΄ Κοινοτικό Πλαίσιο Στήριξης, αξίζει να σταθεί κανείς στην πρόσφατη έκθεση δύο εταιρειών που έγινε για λογαριασμό του Υπουργείου Οικονομίας και Οικονομικών, στην οποία τονίζεται ότι τα προγράμματα ενίσχυσης των μικρομεσαίων επιχειρήσεων είναι τα λιγότερα από κάθε άλλο κράτος της Ευρωπαϊκής Ένωσης και προτείνεται η επαναχάραξη του Γ΄ Κοινοτικού Πλαισίου Στήριξης με πιο πολλά χρήματα στις μικρομεσαίες επιχειρήσεις. 7% στην Ελλάδα, 4,5% στις παραγωγικές επενδύσεις, 15% στη Γερμανία, 15% στην Ιταλία, 23% στην Πορτογαλία. Στην πράξη, όμως, τα πράγματα είναι ακόμα χειρότερα. Στο τέλος του τρίτου έτους ή στο μέσο του Γ΄ Κοινοτικού Πλαισίου Στήριξης έχει απορροφηθεί μόνο το 19% του επιχειρησιακού προγράμματος ανταγωνιστικότητας. 
      Μεταξύ άλλων, διαφαίνεται και η ανταγωνιστική διάθεση συναρμοδίων Υπουργείων που επιβαρύνει ακόμα πιο πολύ το κλίμα. Το Υπουργείο Οικονομίας και Οικονομικών αποφάσισε για πιο γρήγορα –λέει- αποτελέσματα να προωθήσει προγράμματα του Γ΄ Κοινοτικού Πλαισίου Στήριξης για τις μικρομεσαίες επιχειρήσεις μέσω τραπεζών, γιατί, όπως απάντησε σε ερώτησή μας εδώ μέσα στη Βουλή, οι ενδιάμεσοι φορείς διαχείρισης του Υπουργείου Ανάπτυξης έχουν αρνητικά αποτελέσματα απορρόφησης. Η ίδια η Κυβέρνηση! Ο ένας Υπουργός για τον άλλο Υπουργό! Σήμερα, λοιπόν, ενεργώντας ανταγωνιστικά μεταξύ τους τα δυο Υπουργεία -το Υπουργείο Οικονομίας και Οικονομικών με το Υπουργείο Ανάπτυξης- μόνο την ανταγωνιστικότητα των επιχειρήσεων καταστρέφουν. 
      Όλες οι μελέτες για τις μικρομεσαίες επιχειρήσεις από το Ευρωπαϊκό Παρατηρητήριο της EUROSTAT, το Ευρωπαϊκό Λαϊκό Κόμμα, την Τράπεζα της Αγγλίας και από άλλους φορείς συγκλίνουν στις εξής τρεις παρατηρήσεις: Πρώτον, η ανάκαμψη της εργασίας επέρχεται μέσω των μικρομεσαίων επιχειρήσεων. Δεύτερον, η πλειοψηφία των μικρομεσαίων επιχειρήσεων που είναι πολύ μικρές, μηδέν έως εννέα άτομα, και αποτελούν το 94% του συνόλου στην Ευρωπαϊκή Ένωση ιεραρχούν ως πιο σημαντικό τους πρόβλημα τη δυσκολία πρόσβασης στη χρηματοδότηση. Τρίτον, οι πολύ μικρές επιχειρήσεις μηδέν έως εννέα ατόμων έχουν αδυναμία πρόσβασης στην ενημέρωση και πληροφόρηση για θέματα που τους αφορούν. Για αυτούς τους λόγους οι περισσότερες χώρες της Ευρωπαϊκής Ένωσης λαμβάνουν μέτρα δημιουργίας ενός ευνοϊκού περιβάλλοντος για τη στήριξη, ενίσχυση και ίδρυση των μικρομεσαίων επιχειρήσεων.
      Κλείνοντας, κύριε Πρόεδρε, θέλω να τονίσω πως πράγματι οι πλέον ανεπτυγμένες χώρες, όπως η Αμερική, ο Καναδάς, η Βρετανία, η Γαλλία και άλλες, έχουν δημιουργήσει υπηρεσίες εξυπηρέτησης των μικρών επιχειρήσεων με ενιαία δομή με δεκάδες σημεία στήριξης και με δυνατότητες χρηματοδότησης εγγυοδοσίας, τεχνικής βοήθειας, γενικής πληροφόρησης. Ακόμα η Πορτογαλία έχει συγκεντρώσει σε μια μοναδική στέγη τους φορείς που εμπλέκονται στην ίδρυση μιας επιχείρησης με αποτέλεσμα να γίνεται σε ελάχιστες μέρες.
      Αυτές τις προτάσεις επανειλημμένως, κύριε Πρόεδρε, παρουσιάσαμε εδώ στη Βουλή. Σήμερα που μάλλον είναι μία από τις τελευταίες επερωτήσεις, μία από τις τελευταίες διαδικασίες ελέγχου της Κυβέρνησης δεν περιμένουμε να ακούσουμε τίποτα περισσότερο. Αλλά σ’ αυτήν την τελευταία τη σημαδιακή του κοινοβουλευτικού ελέγχου θέλω να υπενθυμίσω σε όλους τους συναδέλφους ότι η Νέα Δημοκρατία σ’ αυτήν τη σύνοδο έφερε δεκαεπτά φορές το θέμα των μικρομεσαίων επιχειρήσεων μέσω επερωτήσεων και τριακόσιες πενήντα τέσσερις ερωτήσεις κατετέθησαν για τις μικρομεσαίες επιχειρήσεις.
      Μαζί με την ανάδειξη των προβλημάτων ζητούσαμε από την Κυβέρνηση να λάβει υπόψη της τις θετικές μας προτάσεις. Έστω και τώρα, λοιπόν, ας περιμένουμε ότι ο διάδοχος θα βρει χρόνο να μελετήσει το πρόγραμμά μας και έστω ας το αντιγράψει για να συμφωνήσουμε. Στην επόμενη κυβέρνηση του Κώστα Καραμανλή, τότε πιο σοφοί εσείς από τα λάθη και τις παραλείψεις σας να στηρίξετε το δικό μας έργο για την ανάπτυξη των μικρομεσαίων επιχειρήσεων.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Κύριε Πρόεδρε, και ο πρωτοετής φοιτητής οικονομικών σήμερα γνωρίζει ότι οι πληθωριστικές πιέσεις τροφοδοτούνται, κυρίως, από τα προβλήματα της ανταγωνιστικότητας της οικονομίας, από την παντελή έλλειψη μιας αποτελεσματικής αναπτυξιακής πολιτικής, από τη μεγάλη καθυστέρηση στις αναγκαίες μεταρρυθμίσεις που έχει ανάγκη η οικονομία και η λειτουργία του κράτους, από την επενδυτική άπνοια που υπάρχει, από την έλλειψη κινήτρων για να μπορέσει η οικονομία να πάει μπροστά και από τη μεγάλη διαφθορά που μαστίζει το δημόσιο βίο και το ζουν καθημερινά γενικά οι επιχειρήσεις. Βέβαια ο άλλος βραχνάς  είναι οι συνεχείς δανεισμοί των νοικοκυριών, των επιχειρήσεων αλλά και του κράτους. Οι καθυστερήσεις αυτές έχουν δημιουργήσει τα σημερινά προβλήματα στην αγορά, τα οποία μπορεί κανείς να τα αποτιμήσει με τους δείκτες ασφυξίας, τις διαμαρτυρημένες μεταχρονολογημένες επιταγές, τα γραμμάτια, το κλείσιμο των επιχειρήσεων. Γινόμαστε μάρτυρες καθημερινά περπατώντας στους κεντρικούς δρόμους των μεγάλων πόλεων αλλά και αλλού ξενοίκιαστων μαγαζιών, χωρίς να υπάρχει ο επιχειρηματικός οργασμός που υπήρχε τα προηγούμενα χρόνια που δεν πρόφταινε να ξενοικιαστεί μαγαζί και γινόταν πανικός για το ποιος θα το πρωτοκαταλάβει. 
      Μια άλλη απόδειξη αυτής της εξέλιξης στην οικονομία και στην επιχειρηματικότητα και μια «κατάκτηση» της σημερινής Κυβέρνησης με την πολιτική της, είναι οι επιδόσεις που καταγράφονται, που είναι αδιάψευστοι μάρτυρες. Θα αναφερθώ σε ορισμένες επιδόσεις της ελληνικής οικονομίας που είναι άμεσα συνδεδεμένες με την επιχειρηματικότητα.
      Όσον αφορά το θέμα των θετικών επιδόσεων, της συνολικής ανταγωνιστικότητας, η χώρα μας είναι τελευταία. Στον έλεγχο της διαφθοράς η χώρα μας είναι τελευταία. Μιλάω σε σχέση με τις χώρες της ευρωζώνης. Στα επιτόκια η χώρα μας είναι τελευταία. Στο κατά κεφαλήν εισόδημα σε ισοτιμία αγοραστικής δύναμης, η χώρα μας είναι τελευταία. Σε χιλιάδες ευρώ το 2002 η χώρα μας είναι προτελευταία. Στις ξένες άμεσες επενδύσεις η χώρα μας είναι τελευταία. Στην πιστοληπτική αξιολόγηση είναι τελευταία η Ελλάδα στις χώρες της ευρωζώνης. Στη διαφάνεια η χώρα μας είναι τελευταία. Η μόνη θετική επίδοση της χώρας είναι στο ΑΕΠ. Και είναι συγκεκριμένοι οι λόγοι που οφείλεται αυτή η πρωτιά, που είναι επίπλαστη, θα έλεγε κανείς, γιατί αφορά την αξιοποίηση των κοινοτικών πόρων, αφορά τα μεγάλα έργα και ιδιαίτερα της Ολυμπιάδας, δεν διαχέεται στους πολλούς πολίτες και τροφοδοτεί και συντηρεί τους πολύ λίγους πολίτες που είναι και το μεγάλο πρόβλημα σήμερα στην ελληνική οικονομία.
      Στις αρνητικές επιδόσεις στην ανεργία η Ελλάδα είναι δεύτερη από το τέλος. Στη γραφειοκρατία το 1990 ήταν πρώτη από το τέλος και το 2001 είναι τέταρτη από το τέλος. Στο δημόσιο χρέος είναι τρίτη από το τέλος. Στον πληθωρισμό είναι δεύτερη από το τέλος. Στη διαφθορά είναι πρώτη από το τέλος. Στην παραοικονομία την περίοδο ’89-’90 ήταν δεύτερη και την περίοδο 1999-2000 είναι πρώτη. Στις παράνομες επιδοτήσεις από την Ευρωπαϊκή Ένωση είναι πρώτη. Εδώ ακριβώς αναδεικνύεται και η διαφθορά.
      Οι επιδόσεις αυτές, η ανυπαρξία των κινήτρων για τις μικρομεσαίες επιχειρήσεις μεγαλώνουν ασφαλώς το πρόβλημα και τροφοδοτούν μαζί με τον αγροτικό τομέα,  όπως φαίνεται κανονικά από τα στοιχεία, την «αδάμαστη» ανεργία που βιώνουν όλοι οι πολίτες και ιδιαίτερα οι νέοι και οι γυναίκες.
      Είναι σαφές ότι υπάρχει ανάγκη να πάρουμε μέτρα που να στοχεύουν στους τρεις βασικούς πυλώνες των προβλημάτων που αντιμετωπίζουν σήμερα οι μικρομεσαίες επιχειρήσεις. Tην φορολογική τους αντιμετώπιση, που έχει σχέση με την φορολογική μεταρρύθμιση, τα χρηματοπιστωτικά προβλήματα που έχουν σχέση με τη δανειοδότηση και τον οργανισμό εγγυοδοσίας που αναφέρθηκε προηγούμενα, αλλά και το μεγάλο πρόβλημα των πανωτοκίων, που ταλανίζει όχι μόνο τις επιχειρήσεις αλλά έχει μεταβληθεί και σε κοινωνικό πρόβλημα όχι μόνο για τις επιχειρήσεις αλλά και για τους πολλούς πολίτες. Βέβαια υπάρχουν και τα προβλήματα ανταγωνισμού που αντιμετωπίζουν οι επιχειρήσεις και που η Κυβέρνηση προσπαθεί με θεατρικές παραστάσεις να τα αντιμετωπίσει είτε αυτά έχουν σχέση με την ακρίβεια είτε έχουν σχέση με το υπαίθριο εμπόριο και τα προβλήματα ανταγωνισμού είτε έχουν σχέση με τους κανόνες λειτουργίας των μεγάλων καταστημάτων.
      Η Κυβέρνηση προς αυτήν την κατεύθυνση είναι απαθής ή προσπαθεί να επιδαψιλεύσει την ακοή των ανθρώπων της αγοράς, χωρίς να έχει μία συγκεκριμένη πολιτική, χωρίς να έχει διαμορφώσει μέτρα που θα οδηγούν σε έξοδο από αυτό το μεγάλο πρόβλημα.
      Όμως, για να γίνουν όλα αυτά χρειάζεται μία άλλη πολιτική, δεν χρειάζεται μία πολιτική που επανειλημμένως έχουμε επισημάνει, που έχει δώσει αποτελέσματα και έχει αποτύχει. Δηλαδή η πολιτική των συνεχών φορολογιών, με την απαράδεκτη απόσταξη που έχει γίνει στις μικρομεσαίες επιχειρήσεις, με τις συνάφειες και τα τερτίπια για να καλυφθούν τα πρόσκαιρα δημοσιονομικά προβλήματα, για να  τροφοδοτηθεί στην πράξη η ρευστότητα της οικονομίας αλλά και η μεγάλη διαφθορά που μαστίζει το δημόσιο βίο.
      Εμείς είμαστε σταθερά προσηλωμένοι στην ανθρωποκεντρική πολιτική, τη φιλελεύθερη άποψη, που δίνει διέξοδο από τα σημερινά προβλήματα, που δεν την ανακαλύψαμε ξαφνικά. Θεωρούμε τους εαυτούς μας και το κόμμα μας ότι είμαστε το κατ’ εξοχήν κόμμα της ελεύθερης οικονομίας και η φιλελεύθερη άποψη που κυριαρχεί σ’ όλον τον κόσμο δεν μπορεί να αντιμετωπίζεται με προχειρότητα, με αυτοσχεδιασμούς ή πρόσκαιρη αντιμετώπιση των δημοσιονομικών προβλημάτων της. Πρέπει να έχει μία συνοχή, μία συνέχεια για να εγγυάται την αποτελεσματικότητα στην απόδοση της οικονομίας. Η νεα εποχή και οι ανάγκες της απαιτούν ρεαλιστικές και γρήγορες αποφάσεις, τίμιους, αποτελεσματικούς και ξεκάθαρους πολιτικούς για να δώσουν τη δυνατότητα της ανάστροφης πορείας από τη σημερινή κατωφερική πορεία που έχει πάρει η οικονομία και ο τόπος. Οι όποιες ωραιοποιήσεις της οικονομίας, τα καλά και τα μεγάλα λόγια στους επιχειρηματίες δεν  λύνουν το πρόβλημα και δεν μπορούν, όσο κι αν νομίζουν κάποιοι μέσω των επικοινωνιακών τεχνασμάτων, να υποκαταστήσουν την ουσία και το περιεχόμενο της πολιτικής με το επικοινωνιακό εμπόρευμα. Το επικοινωνιακό εμπόρευμα έχει πρόσκαιρο χαρακτήρα, δεν τιμά τη δημοκρατία  και ταυτόχρονα έχει σαν στόχο να παραπλανήσει τους πολίτες. Όμως, η δημοκρατία, η λαϊκή κυριαρχία που είναι τα βασικά στοιχεία της δημοκρατίας δεν συντηρούνται και δεν προστατεύονται από διακηρύξεις. Χρειάζονται εφαρμοσμένες πολιτικές που να εγγυώνται τη λογική της δημοκρατίας και αυτή η Κυβέρνηση έχει καταγράψει τεράστια ελλείμματα όχι με τη συσσώρευση πολλών προβλημάτων αλλά, κυρίως, με την πτώση της ποιότητας της δημοκρατίας στον τόπο μας. Και αυτό οι πολίτες το βιώνουν, το βλέπουν με γυμνό οφθαλμό και αυτά τα στοιχεία είναι που θα διαμορφώσουν την εκλογική τους τάση στις ερχόμενες εκλογές.
      Εμείς δίνουμε την εγγύηση ως παράταξη αλλά εγγυώμαστε με ένα νέο άνθρωπο που μπορεί να σταθεί με αποτελεσματικότητα στο πηδάλιο της χώρας, τον Κώστα Καραμανλή. Και πιστεύουμε ότι οι πολίτες που σε λίγο έχουν το λόγο,  θα δώσουν και την εντολή. Γιατί είναι ανάγκη η χώρα να αρχίσει πάλι τη δύσκολη ανάστροφη πορεία της προόδου για ένα καλύτερο αύριο της χώρας αλλά και των νέων ανθρώπων.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε, κύριοι συνάδελφοι, η Νέα Δημοκρατία για μια ακόμη φορά, διά του συντονιστού μας στον τομέα της οικονομίας κ. Αλογοσκούφη, των τομεαρχών κ. Ρεγκούζα και κ. Νικολόπουλου, αλλά και των αναπληρωτών τομεαρχών, της ταπεινότητάς μου και του Ηλία Καλλιώρα, φέρνει στην Αίθουσα του Εθνικού Κοινοβουλίου επερώτηση, για να συζητήσουμε ένα από τα σημαντικότερα θέματα που αφορά την οικονομία του τόπου μας, τις μικρομεσαίες επιχειρήσεις.
      Η παρουσία του Υπουργού σήμερα στη συζήτηση αυτή κρίνεται από την πλευρά μου θετική. Όμως είναι μια παρουσία που έρχεται με μεγάλη καθυστέρηση, γιατί τώρα πλέον είναι αργά και για τον Υπουργό, αλλά και για την Κυβέρνηση να ακούσει, να δει, να ερευνήσει και να πάρει αποφάσεις, για να βοηθήσει αυτόν το σημαντικό κλάδο. Πρόκειται για έναν κλάδο που για όλες τις χώρες του κόσμου είναι αυτός ο οποίος δημιουργεί τον πλούτο μέσα από την ανάπτυξη και τη βιώσιμη λειτουργία, αλλά και απορροφά την ανεργία των χωρών, κάτι που τόσο πολύ στον τόπο μας σήμερα έχουμε ανάγκη.
      Ήρθε στα χέρια μου ένας πίνακας με στοιχεία της Γενικής Γραμματείας Πληροφοριακών Συστημάτων, όπου αποτυπώνεται ανάγλυφα το τρομακτικό πρόβλημα που αντιμετωπίζει σήμερα η μικρομεσαία επιχείρηση στην Ελλάδα. Μέσα σε ένα χρόνο, την περίοδο 2001-2002, εκατόν σαράντα τρεις χιλιάδες τριακόσιες είκοσι τρεις μικρές και μεσαίες επιχειρήσεις έκλεισαν. Και με το κλείσιμο των επιχειρήσεων αυτών οδηγήθηκαν στην ανεργία πολλοί εργαζόμενοι. Αν πάρουμε ως μέσο όρο απασχόλησης δύο άτομα σε κάθε επιχείρηση απ’ αυτές, έχουμε ένα μεγάλο αριθμό εργαζομένων –διακόσιες ογδόντα έξι χιλιάδων εξακοσίων σαράντα έξι- που μπήκαν στις λίστες ανεργίας του ΟΑΕΔ. Σε αυτούς, αν προσθέσουμε και τα αφεντικά των επιχειρήσεων αυτών, που είναι  εκατόν σαράντα τρεις χιλιάδες τριακοσίων είκοσι τρεις, έχουμε, κύριε Πρόεδρε και κύριοι συνάδελφοι, ένα νούμερο της τάξεως των τετρακόσιες τριάντα εννέα χιλιάδων εννιακοσίων εξήντα εννέα ανέργων. Βέβαια, είναι άνεργοι οι οποίοι δεν αποτυπώνονται στις καταστάσεις του ΟΑΕΔ.
      Έρχεται η Κυβέρνηση, διά των στελεχών, αλλά και διά των Υπουργών, και μιλάει σήμερα προς τον ελληνικό λαό για ισχυρή οικονομία και μια διακυβέρνηση της τετραετίας που πέρασε, που ήταν η καλύτερη απ’ αυτήν που γνώρισε το ελληνικό κράτος μέχρι τώρα. Είναι μια διακυβέρνηση και μια οικονομία, η οποία από πλευράς δεικτών, όπως τους παρουσιάζει η Κυβέρνηση, όντως δείχνουν ότι η Ελλάδα βρίσκεται σε καλή θέση μεταξύ των χωρών της Ευρωπαϊκής Ένωσης. 
      Όμως από την άλλη πλευρά βλέπουμε ότι στην Ελλάδα οι δείκτες εκείνοι που πραγματικά αποτυπώνουν την πραγματική κατάσταση της οικονομίας μας είναι οι χειρότεροι μεταξύ των χωρών της Ευρωπαϊκής Ένωσης. Και, βεβαίως, αυτό ερμηνεύεται από το γεγονός ότι ο πλούτος σε αυτήν τη χώρα, με τις δύο τετραετίες Σημίτη συγκεντρώθηκε στα χέρια των ολίγων. Και ο λαός η συντριπτική πλειοψηφία των Ελλήνων πολιτών, σήμερα ζει τη μεγάλη ανεργία και τη φτώχεια. Ζει με την αγωνία για το τι πρόκειται να γίνει αύριο και για την επιβίωσή του, αλλά και για τα παιδιά του.
      Έχω στα χέρια μου αυτόν τον πίνακα της Γενικής Γραμματείας Πληροφοριακών Συστημάτων, του πρώην ΚΕΠΥΟ. Την περίοδο 2001-2002, από το νούμερο που ανέφερα των εκατόν σαράντα τριών χιλιάδων τριακοσίων είκοσι τριών επιχειρήσεων που έκλεισαν –γιατί μέσα σε αυτές υπολογίζονται και οι επιχειρήσεις που μπήκαν μέσα στην αγορά- φαίνεται ότι σε όλους τους νομούς της Ελλάδας υπάρχει μείωση.
      Σε κανένα νομό της Ελλάδος δεν υπάρχει θετικό ισοζύγιο. Αναφέρω τους νομούς της περιφέρειάς μου: Στο Νομό Τρικάλων από εννέα χιλιάδες εννιακόσιες δύο μικρομεσαίες επιχειρήσεις που λειτουργούσαν την περίοδο του 2001, μειώθηκαν στα τέλη του 2002 κατά οκτακόσιες σαράντα έξι Νομός Καρδίτσας από οκτώ χιλιάδες εβδομήντα πέντε μειώθηκαν κατά χιλίους εξήντα πέντε. Νομός Μαγνησίας από δεκαεπτά χιλιάδες εκατόν είκοσι έξι μειώθηκαν κατά δύο χιλιάδες πεντακόσιοι εξήντα οκτώ. Νομός Λαρίσης από δεκαεννέα χιλιάδες εκατόν εννέα μειώθηκαν κατά δύο χιλιάδες εξήντα τέσσερις. Σύνολο μικρομεσαίων επιχειρήσεων που δραστηριοποιούνται στην περιφέρεια Θεσσαλίας σαράντα τέσσερις χιλιάδες διακόσιες δώδεκα  μειώθηκαν κατά έξι χιλιάδες πεντακόσιες τρεις. Γι’ αυτό σήμερα οι Νομοί της Θεσσαλίας αλλά και ο Νομός Τρικάλων αντιμετωπίζουν σοβαρότατο πρόβλημα απασχόλησης. Αντιμετωπίζουν σοβαρότατο πρόβλημα οι τοπικές μας οικονομίες. Αντιμετωπίζουν σοβαρότατο πρόβλημα από πλευράς φτώχειας όλοι οι πολίτες της περιφέρειας Θεσσαλίας.
      Βεβαίως υπάρχει και το θέμα του τι πρόκειται να γίνει. Αυτό που πρόκειται να γίνει είναι αυτό που δεν έκανε η Κυβέρνηση να εφαρμόσει ένα σωστό απλό και δίκαιο φορολογικό σύστημα.
      Δεύτερον, να δώσει τη δυνατότητα στη μικρομεσαία επιχείρηση να έχει σωστή πρόσβαση στο τραπεζικό σύστημα.
      Και τρίτον να δώσει τη δυνατότητα αξιοποίησης κοινοτικών πόρων από τα πλαίσια στήριξης γιατί ήταν αποκομμένη και απομονωμένη για να μπορέσει να εκσυγχρονισθεί.
      Εμείς ως Νέα Δημοκρατία δηλώνουμε εγγυόμαστε  και δεσμευόμαστε ότι ως αυριανή κυβέρνηση πρώτον θα ανοίξουμε την πρόσβαση της μικρομεσαίας επιχείρησης προς το τραπεζικό σύστημα.
      Δεύτερον, θα βοηθήσουμε τη μικρομεσαία επιχείρηση μέσα από τη φορολογική μεταρρύθμιση την οποία έχουμε έτοιμη και την οποία διά νόμου θα εφαρμόσουμε ως αυριανή κυβέρνηση, ώστε η μικρομεσαία επιχείρηση να μπορεί να λειτουργήσει όπως γίνεται σε όλες τις άλλες χώρες της Ευρωπαϊκής Ένωσης.
      Και τρίτον, να μπορεί να έχει πρόσβαση άντλησης πόρων, κινήτρων από το Γ΄ Κοινοτικό Πλαίσιο Στήριξης ή από το Δ΄ Κοινοτικό Πλαίσιο Στήριξης για να μπορέσει η μικρομεσαία επιχείρηση να κάνει τον εκσυγχρονισμό της, να γίνει ανταγωνιστική και να μπορέσει πλέον αυτό που χρειάζεται η οικονομία μας.
      Κλείνω με αυτό, κύριε Πρόεδρε, ότι σήμερα στην Ελλάδα εισάγουμε πάνω από το 75% των προϊόντων για τις ανάγκες μας προϊόντα που θα μπορούσαμε να τα αποκτήσουμε μέσα από τη μικρομεσαία επιχείρηση στον τόπο μας. Αυτό σημαίνει με απλά λόγια ότι η Ελλάδα σήμερα εξάγει πλούτο προς τις άλλες χώρες αλλά και απασχόληση γιατί για να γίνουν αυτά τα προϊόντα για να τα πάρουμε εμείς, δουλεύουν άτομα στις χώρες από τις οποίες τα εισάγουμε και εκείνο που κρατάμε για τον εαυτό μας είναι η ανεργία και τη φτώχεια.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, θα ήθελα πράγματι να ευχαριστήσω τους συναδέλφους, διότι κλείνοντας τις λειτουργίες του Κοινοβουλίου σ’ αυτήν την περίοδο έχουμε τη δυνατότητα να μιλήσουμε για την ελληνική οικονομία στις μικρομεσαίες επιχειρήσεις τις δυνατότητες παρέμβασής τους στο σύγχρονο κόσμο, ο οποίος όπως και εσείς επισημάνατε αλλάζει ραγδαία και η ικανότητα της ελληνικής οικονομίας να αντιμετωπίσει αποτελεσματικά το διεθνή ανταγωνισμό που εντείνεται, να αντιμετωπίσει τις συνέπειες της παγκοσμιοποιημένης πλέον εξέλιξης της οικονομίας και της σύγκλισης των χωρών μεταξύ τους γεγονός που δημιουργεί ακόμη πιο ανοικτό ανταγωνισμό, αλλά και της ανάγκης να στραφεί η ελληνική οικονομία σε μια εξωστρεφή εξέλιξη της πορείας της αναδεικνύονται ως πολιτική προτεραιότητα πρώτου μεγέθους.
      Θα έλεγα ότι έχουμε ανάγκη στη σύγχρονη εποχή, κυρίες και κύριοι συνάδελφοι, μιας εθνικής στρατηγικής, για να μπορέσουμε να αντιμετωπίσουμε τις δυσκολίες της προσαρμογής στα νέα δεδομένα. Πάνω απ’ όλα νομίζω ότι αυτό το οποίο χρειάζεται και πρέπει να γίνει κατανοητό και να ληφθεί υπόψη και στα φιλόδοξα σχέδια της Νέας Δημοκρατίας, αφού όπως άκουσα προτίθεσθε πολύ σύντομα την άλλη βδομάδα, να καταθέσετε ένα νέο οικονομικό πρόγραμμα ανάπτυξης της χώρας. Πρέπει, λοιπόν, να ληφθούν υπόψη αυτές οι εμπειρίες, οι πρακτικές, όλη αυτή η εξέλιξη της ελληνικής οικονομίας τα τελευταία επτά-οκτώ χρόνια.
      Διότι δημιούργησε, πράγματι, νέα δεδομένα στην πορεία εξέλιξης της ελληνικής οικονομίας, κυρίες και κύριοι συνάδελφοι. Θα έλεγα ότι σήμερα στρατηγική επιδίωξη της χώρας μας είναι η εδραίωση συνθηκών βιώσιμης ανάπτυξης με την πολιτική, την οποία εφαρμόσαμε. Αυτό σημαίνει ότι επιδιώξαμε ένα διαρκώς αυξανόμενο βιοτικό επίπεδο, υψηλό, για όλους τους Έλληνες πολίτες και βέβαια θέλουμε να εξασφαλίσουμε τη σύγκλιση του επιπέδου ανάπτυξης της Ελλάδος με το μέσο ευρωπαϊκό επίπεδο, με γρήγορους ρυθμούς, σε ένα περιβάλλον όμως αρμονικής σύζευξης οικονομίας, κοινωνίας, αλλά και προστασίας του περιβάλλοντος.
      Αυτό είναι πολύ σημαντικό, διότι αποτελεί και μια σημαντική διαφορά με τη δική σας αντίληψη. Διότι η νεοφιλελεύθερη και η νεοσυντηρητική αντίληψη περί αναπτύξεως περιορίζεται στη μεγέθυνση της οικονομικής διάστασης της οικονομίας, δηλαδή στη μεγέθυνση της οικονομίας ως μέγεθος αποκλειστικό που προσδιορίζει τον όρο της ανάπτυξης, αγνοώντας την κοινωνική και την περιβαλλοντική διάσταση. Και, βέβαια, είναι γνωστή η νεοφιλελεύθερη αντίληψη ότι μόνο στο βαθμό που υπάρχει η οικονομική μεγέθυνση μόνο στο βαθμό που οι αγορές λειτουργούν αποτελεσματικά, εμπιστεύεστε θεοποιώντας την αγορά και τη λειτουργία της οικονομίας ως την κύρια δύναμη, η οποία θα προσδιορίσει το μέλλον των ανθρώπων.
      Εμείς, σε αντίθεση με εσάς, πιστεύουμε ότι η κοινωνική ανάπτυξη, η περιβαλλοντική ανάπτυξη αποτελούν βασική προϋπόθεση για να υπάρξει οικονομική μεγέθυνση της χώρας. Να, λοιπόν, γιατί στοχεύουμε στη βιώσιμη στρατηγική της ολοκληρωμένης δημοκρατικής ανάπτυξης, προωθώντας την κατοχύρωση της δημοκρατίας πέρα από το χώρο της πολιτικής και της κοινωνίας και στο χώρο της οικονομίας, κυρίες και κύριοι συνάδελφοι. Διότι είναι η μόνη διαδικασία που επιτρέπει το σύνολο του ελληνικού λαού να συμμετέχει στο αναπτυξιακό αποτέλεσμα της χώρας μας.
      Αντίθετα, εάν δεν ακολουθήσουμε αυτήν την πορεία, περιοριστούμε μόνο στην αγορά, περιοριστούμε μόνο στην οικονομική διάσταση της ανάπτυξης, τότε έχουμε το φαινόμενο ένα τμήμα μόνο του ελληνικού λαού και όπως το τονίσατε, οι ισχυροί μόνο να συμμετέχουν επαρκώς και δίκαια στο αναπτυξιακό οικονομικό αποτέλεσμα, ενώ αντίθετα οι υπόλοιποι μένουν πίσω ως κοινωνικά αποκλεισμένοι, ως φτωχοί, ως περιθωριοποιημένοι.
      Αυτοί όμως αποτελούν για μας, για τις πολιτικές του ΠΑΣΟΚ, πρώτη προτεραιότητα. Είναι στο επίκεντρο της προσπάθειάς μας. Έχουμε ανθρωποκεντρικές στρατηγικές ανάπτυξης για τη χώρα. Και γι’ αυτό ακριβώς το λόγο, κυρίες και κύριοι συνάδελφοι –πρέπει να τονίσω- επειδή ενδιαφερόμαστε για μια ανθρωποκεντρική ανάπτυξη, που αφορά κάθε Έλληνα πολίτη, γι’ αυτό βάζουμε ως μεγάλη προτεραιότητα στην πολιτική μας τη βελτίωση της ανταγωνιστικότητας της ελληνικής οικονομίας.
      Η πολιτική για την ενίσχυση της ανταγωνιστικότητας αγκαλιάζει, όπως ξέρετε, το σύνολο του επιχειρηματικού κόσμου. Βεβαίως, οι μικρομεσαίες επιχειρήσεις έχουν το στόχο τους, έχουν το ρόλο τους, τη θέση τους. Και θέλουμε, βέβαια, να τις βοηθήσουμε να αναπτυχθούν, ανεξάρτητα από το μέγεθος, την εταιρική τους μορφή ή τον τομέα που δραστηριοποιούνται.
      Κυρίες και κύριοι συνάδελφοι, στα χρόνια που πέρασαν αναπτύξαμε μια πολιτική, η οποία συνίσταται πρώτον, στη δημιουργία ενός σταθερού οικονομικού και κοινωνικού περιβάλλοντος, με γνωστούς και σταθερούς όρους άσκησης της οικονομικής δραστηριότητας, με παροχή υπηρεσιών και προϊόντων υψηλής ποιοτικής στάθμης, με αποτελεσματική και εύρυθμη λειτουργία των αγορών. Γιατί μόνο έτσι μπορούμε να πετύχουμε σταθερότητα τιμών, ανταγωνιστικότητα των τιμών και βέβαια σε πρώτη προτεραιότητα, την προστασία του καταναλωτή. Βασικό στοιχείο της πολιτικής μας είναι να εμπεδωθεί η έννοια της αξίας σ’ όλα τα επίπεδα. Και η αξία έχει σημασία, διότι, κυρίες και κύριοι συνάδελφοι, αποτελεί τη δημοκρατική αντίληψη της κοινωνικής και οικονομικής προόδου και της ανάπτυξης σε προσωπικό και συλλογικό επίπεδο.
      Για να το πετύχουμε αυτό επιλέξαμε και θέσαμε ως προτεραιότητα, τόσο στο εσωτερικό επίπεδο της χώρας μας, όσο όμως και κατά τη διάρκεια της ελληνικής προεδρίας, έχοντας την ευθύνη της προεδρίας του Συμβουλίου Ανταγωνιστικότητας της Ευρωπαϊκής Ένωσης, τη διευκόλυνση της επιχειρηματικότητας, την τόνωση της ικανότητας των ελληνικών επιχειρήσεων να παράγουν καινοτόμα προϊόντα και υπηρεσίες μέσα από τη δημιουργία βέβαια ενός ευνοϊκού πλαισίου και υποδομών που εξασφαλίζουν σύγχρονες δομές πρόσβασης στις αγορές, ελεύθερες αγορές, ανταγωνιστικές αγορές, αλλά πάντοτε με σοβαρή προστασία των καταναλωτών.
      Βέβαια η εξέλιξη αυτή, κυρίες και κύριοι συνάδελφοι, πρέπει να λάβει υπόψη ότι μπήκαμε στην κοινωνία της γνώσης. Είναι ανάγκη να επενδύσουμε στο κεφάλαιο. Επιδιώκουμε επομένως τη δημιουργία ενός ισχυρού ρεύματος επιχειρηματικής δημιουργίας στην ελληνική κοινωνία που συνδυάζει την αξιοποίηση της κοινωνίας της γνώσης, επιβραβεύει τους νέους ανθρώπους που αναλαμβάνουν κινδύνους και βέβαια βελτιώνει τις πηγές χρηματοδότησης, αλλά και το θεσμικό πλαίσιο λειτουργίας. Συμπληρωματικά στη δική τους προσπάθεια λειτουργεί ήδη με επιτυχία μία σειρά από μηχανισμούς ενημέρωσης και στήριξης των επιχειρήσεων υψηλού επιπέδου και προδιαγραφών, με την παροχή βέβαια υψηλού επιπέδου υπηρεσιών, γιατί αυτές χρειάζονται ιδιαίτερα στην ελληνική περιφέρεια, για να μπορέσει να αναπτυχθεί η επιχειρηματικότητα στις επιχειρήσεις που βρίσκονται στην ελληνική περιφέρεια.
      Δίνουμε ιδιαίτερο βάρος στην περιφερειακή ανάπτυξη, η οποία έχει προτεραιότητα, κυρίες και κύριοι συνάδελφοι, αυτήν την περίοδο, μετά την ολοκλήρωση της μεγάλης εθνικής προσπάθειας που κατεβλήθη στην Αττική με την πραγματοποίηση των Ολυμπιακών Αγώνων, που για πρώτη φορά η πιο μικρή χώρα πραγματοποιεί με επιτυχία Ολυμπιακούς Αγώνες, γεγονός που έχει εντυπωσιακά αποτελέσματα στην απασχόληση, στην επιχειρηματικότητα, στην ανάπτυξη, στην εργασία, στην ευρύτερη περιοχή, τη μείζονα περιοχή της Αττικής και των γύρω νομών. Έρχεται, λοιπόν, η επόμενη τετραετία να αναδειχθεί ως η περίοδος της ελληνικής περιφέρειας, στην οποία πρέπει να στραφούν όλοι οι πόροι, το σύνολο των πόρων που δεν θα χρειάζονται πλέον για τη διάθεση δημιουργίας των υποδομών για τους Ολυμπιακούς Αγώνες και για την τοπική δημιουργία συνθηκών ανταγωνιστικής κίνησης και δράσης στην Αττική.
      Έτσι, λοιπόν, προωθήσαμε, κυρίες και κύριοι συνάδελφοι, δομές στήριξης, όπως τα Κέντρα Υποδοχής Επενδυτών, πενήντα τέσσερα σε κάθε νομό, που διευκολύνουν πλέον τις επενδύσεις. Δημιουργήσαμε τα Κέντρα Επιχειρηματικής και Τεχνολογικής Ανάπτυξης τα οποία συστάθηκαν ένα σε κάθε περιφέρεια, δεκατρία ΚΕΤΑ τα οποία λειτουργούν αποτελεσματικά και μαζί με τους αντίστοιχους περιφερειακούς φορείς του Υπουργείου Γεωργίας, αλλά και του Υπουργείου Εργασίας έχουν σκοπό να συγκροτήσουμε σε περιφερειακή βάση μία κοινή ενιαία υποδομή συντονισμού της τεχνολογίας, της ανταγωνιστικότητας και της στήριξης της επιχειρηματικότητας, οποιασδήποτε νομικής μορφής επιχειρηματικότητα, είτε είναι προσωπική επιχείρηση, είτε είναι ομόρρυθμη, ή Α.Ε. Σημασία έχει ότι λειτουργεί ένα ολόκληρο δίκτυο υποστήριξης αυτής της οικονομικής δραστηριότητας στην ελληνική περιφέρεια.
      Και βέβαια, προωθήσαμε, για να μπορέσουμε να υποστηρίξουμε τους μηχανισμούς, όπως σας είπα, υποστήριξης των επιχειρήσεων, το Ταμείο Εγγυοδοσίας μικρών και πολύ μεγάλων επιχειρήσεων, ένα φορέα ο οποίος ιδρύθηκε και λειτουργεί πλέον, αξιοποιώντας το ιδρυτικό του κεφάλαιο των 100 εκατομμυρίων ευρώ. Ψηφίστηκε, όπως ξέρετε, τον Οκτώβριο του 2002, λειτουργεί πλέον από τον Ιανουάριο, υπάρχει συμφωνία και συνεργασία με τις τράπεζες, οι εγκύκλιοι έχουν σταλεί από τις τράπεζες προς τις μικρομεσαίες και μικρές επιχειρήσεις, έτσι ώστε, πράγματι, αυτή η μεγάλη έλλειψη χρηματοδοτικής πιστοληπτικής ικανότητας προς τις τράπεζες των μικρομεσαίων επιχειρήσεων να καλυφθεί με τον πλέον αποτελεσματικό τρόπο, αποκτώντας ένα μόνιμο δημοκρατικό θεσμό οικονομικής στήριξης των μικρομεσαίων επιχειρήσεων.
      Βέβαια, το εθνικό παρατηρητήριο για τις μικρομεσαίες επιχειρήσεις, που λειτουργεί ουσιαστικά σε κάθε περιφέρεια έχει σκοπό να εξειδικεύσει τις πολιτικές μας και σε συνεργασία με τον ΕΟΜΜΕΧ να δώσει τη δυνατότητα εξειδίκευσης των αναπτυξιακών πολιτικών της γνώσης, της τεχνολογίας, της καινοτομίας, της ανταγωνιστικότητας σε όλες τις μικρομεσαίες επιχειρήσεις, κάτι το οποίο, όπως σας είπα και προηγουμένως, είναι βασική προϋπόθεση για υψηλότερους ρυθμούς ανάπτυξης.
      Βιομηχανικές επιχειρηματικές περιοχές: Βέβαια εκεί υπήρξε μια καθυστέρηση, όμως εξασφαλίσαμε μέσα από την αξιοποίηση του επιχειρησιακού προγράμματος «Ανταγωνιστικότητα», του ΕΠΑΝ όπως γνωρίζετε, ένα ειδικό νέο καθεστώς για τις ΒΙΠΕ και τις ΒΙΟΠΑ μετά την αποκρατικοποίηση της ΕΤΒΑ και την ανάληψη ουσιαστικά από ιδιωτικό φορέα. 
      Έπρεπε τον παραδοσιακό τρόπο, ως κρατικό έργο δημιουργίας των ΒΙΠΕ, να το αναπροσαρμόσουμε. Αυτό το πετύχαμε με έγκριση των ευρωπαϊκών αρχών και έτσι πλέον προωθήθηκαν προγράμματα δημιουργίας ΒΙΠΕ-ΒΙΟΠΑ νέας μορφής σε πολλά σημεία της χώρας, αλλά και ολοκλήρωση των υπαρχόντων ΒΙΠΕ-ΒΙΟΠΑ, τα οποία έχουμε αρχίσει να εγκαινιάζουμε. 
      Μεθαύριο στο Σχιστό θα μπορέσουμε να εγκαινιάσουμε το νέο βιομηχανικό πάρκο της περιοχής και να συνδέσουμε με το απαραίτητο νέο ενεργειακό προϊόν, το φυσικό αέριο, που ως προτεραιότητα πλέον μπαίνει σε όλες τις βιομηχανικές ζώνες, σε όλες τις βιομηχανικές περιοχές της χώρας για να δώσει και προστασία στο περιβάλλον, αλλά προπαντός παραγωγικότερη και αποτελεσματικότερη ενέργεια στην οικονομική ανάπτυξη. 
      Έτσι, βέβαια, συγκροτούμε πλέον δίκτυα επιχειρηματικών υποδομών και δικτύων διότι τα δίκτυα του φυσικού αερίου στις πόλεις και τις βιομηχανικές περιοχές είναι η μια διάσταση. Οι επενδύσεις στα ερευνητικά κέντρα και στα προγράμματα συνεργασιών με επιχειρήσεις είναι η άλλη διάσταση των αναπτυξιακών δικτύων που προχωρούμε. 
      Τεχνολογικοί πόλοι καινοτομίας σε ολόκληρη την ελληνική περιφέρεια, στην Θεσσαλονίκη, στο Ηράκλειο, στην Κρήτη, στην Αθήνα, στην Πάτρα, στην Αλεξανδρούπολη, αποτελούν ολοκληρωμένα κέντρα τεχνολογικής συνεργασίας, όπου οι εφαρμογές, οι καινοτομίες έχουν την δυνατότητα να περνάνε στις μικρομεσαίες επιχειρήσεις και να δημιουργούμε αυτήν την ανταγωνιστικότητα των επιχειρήσεων και την νέα ποιότητα στην οποία αναφερθήκαμε. 
      Η αναδιοργάνωση και ηλεκτρονικοποίηση των κρατικών προμηθειών του δημοσίου, όπως επίσης το Γενικό Επαγγελματικό Μητρώο των επιχειρήσεων συμβάλλουν στο να αναβαθμίσουμε την ικανότητα των επιχειρήσεων για παρέμβαση ουσιαστικά στην οικονομία. 
      Βέβαια συνδυάζεται αυτή η δραστηριότητα των επιχειρήσεων με την αξιοποίηση των επενδυτικών μας προγραμμάτων και σ’ αυτήν την κατεύθυνση θα ήθελα να τονίσω ότι μέσα από το πρόγραμμα «Ανταγωνιστικότητα», ύψους 7.000.000.000 ευρώ, είναι σε εξέλιξη -με σαράντα προκηρύξεις περίπου- το 70% των πόρων και έχουν κατανεμηθεί πάνω από δέκα χιλιάδες επιχειρήσεις. Από αυτές το 80% είναι μικρομεσαίες και το 75% εκτός Αττικής. 
      Μεταξύ των προτάσεων που υπεβλήθησαν, κυρίες και κύριοι συνάδελφοι, έχουμε χίλιες πεντακόσιες επενδύσεις για την ίδρυση νέων επιχειρήσεων. Γυναικεία επιχειρηματικότητα, επιχειρηματικότητα των νέων, επιχειρηματικότητα των ατόμων με ειδικές ανάγκες εντάσσονται σε αυτά τα επιχειρηματικά σχέδια, τα οποία χρηματοδοτούνται, επιδοτούνται από το πρόγραμμα «Ανταγωνιστικότητα» και αποτελούν τη βάση μιας νέας μορφής δραστηριότητας των επιχειρήσεων.  
     Θα συμφωνήσετε μαζί μου ότι χρειαζόμαστε πολλές νέες επιχειρήσεις, νέα προϊόντα, νέα επιχειρηματικότητα. Είναι ο μόνος τρόπος για να διευρύνουμε την ανταγωνιστικότητα, την απασχόληση και με μια άλλη νοοτροπία να βελτιώσουμε συνολικά την εθνική ανταγωνιστικότητα της χώρας. 
     Έχουμε χίλια εξακόσια σχέδια αναδιοργάνωσης για την διασφάλιση συστημάτων ποιότητας, χίλια διακόσιες προτάσεις για αγορά εξοπλισμού, αναδιοργάνωση και απόκτηση τεχνογνωσίας στις μικρομεσαίες επιχειρήσεις. Βλέπετε λοιπόν ότι έμπρακτα υποστηρίζονται οι μικρομεσαίες επιχειρήσεις, μ’ έναν τρόπο που τους δίνει την δυνατότητα να αναβαθμίσουν τον εξοπλισμό τους, να αποκτήσουν τεχνογνωσία, αλλά και συστήματα ποιότητας στην λειτουργία τους. 
     Επίσης δυόμισι χιλιάδες προτάσεις αναβάθμισης τουριστικών καταλυμάτων, δυόμισι χιλιάδες προτάσεις τεχνολογικού εξοπλισμού ενεργειακής και περιβαλλοντικής διαχείρισης και δημιουργίας επιχειρήσεων νέας γνώσης και εκτέλεσης ερευνητικών και καινοτομικών έργων συμπληρώνουν τον κύκλο αυτών των μέχρι στιγμής πάνω από δέκα χιλιάδες επιχειρήσεων που επωφελήθηκαν στα πρώτα τρία χρόνια της λειτουργίας του επιχειρησιακού προγράμματος «Ανταγωνιστικότητα» του Υπουργείου Ανάπτυξης. 
     Όλη αυτή η δραστηριότητα, κυρίες και κύριοι συνάδελφοι, περνάει μέσα από το Εθνικό Συμβούλιο Ανταγωνιστικότητας, ένα θεσμό που δημιουργήσαμε με σκοπό να δοθεί η δυνατότητα σε όλους τους φορείς της χώρας μας -είτε προέρχονται από το χώρο της βιομηχανίας, των μικρομεσαίων, το χώρο της εργασίας, το χώρο του δημοσίου τομέα, τον αγροτικό, τον πρωτογενή τομέα- να συμβάλλουν ώστε η εθνική ανταγωνιστικότητα να γίνει ένα θέμα που μας αφορά όλους.
      Ευχαριστώ ιδιαιτέρως για τη συμμετοχή και την εκπροσώπηση όλων των φορέων, διότι πραγματικά συνέβαλαν στο να υπάρξει μια ολοκληρωμένη πολιτική ανταγωνιστικότητας στη χώρα μας. Χαίρομαι επίσης γιατί την ερχόμενη εβδομάδα, την Τετάρτη, προσεκλήθησαν όλα τα κόμματα, προσεκλήθη και η Κυβέρνηση βεβαίως, και με την παρουσία του Πρωθυπουργού θα γίνει η παρουσίαση της ετήσιας έκθεσης ανταγωνιστικότητας της χώρας μας για πρώτη φορά. Θα αποκτήσουμε δηλαδή ένα εργαλείο -εθνική ανταγωνιστικότητα 2002-2003- που θα δώσει απάντηση σε όλες εκείνες τις αξιολογήσεις που γίνονται από τους διεθνείς οργανισμούς κατατάσσοντας τη χώρα μας, ανάλογα με τα κριτήρια που χρησιμοποιεί ο καθένας, στο τάδε επίπεδο και αριθμό σειράς ανάλογα με τη μεγέθυνση του Ακαθάριστου Εθνικού Προϊόντος της χώρας μας, ενός βασικού στοιχείου όπου, όπως ξέρετε, η χώρα μας βρίσκεται πολύ ψηλά, διότι είμαστε η μόνη χώρα στην Ευρωπαϊκή Ένωση που μεγεθύνει την οικονομία της σταθερά με ρυθμούς πάνω από 4% τα τελευταία πέντε, έξι χρόνια, τουλάχιστον δύο ή τρεις φορές παραπάνω από το μέσο ευρωπαϊκό όρο. Και βεβαίως την ίδια στιγμή μετριέται η παραγωγικότητα της εργασίας μας, που είναι επίσης πολύ σημαντικό να πούμε ότι σταθερά αυξάνεται πάνω από 3% το χρόνο. Και βέβαια πρέπει να πούμε ότι και το πραγματικό εισόδημα αυξάνεται πάνω από 2,5% το χρόνο σταθερά τα τελευταία χρόνια, αλλά και ότι οι επενδύσεις, δημόσιες και ιδιωτικές, αυξάνονται με σταθερούς ρυθμούς που ξεπερνούν το 6%, το 7% και το 8% μάλιστα τη χρονιά που διανύουμε, δίνοντας έτσι την εικόνα μιας εύρωστης, δυνατής οικονομίας, η οποία δημιουργεί αποτέλεσμα και αποτελεί τον καλύτερο όρο για να πετύχουμε τη βελτίωση της ανταγωνιστικότητας της ελληνικής οικονομίας.
      Κυρίες και κύριοι συνάδελφοι, θα συμφωνήσετε μαζί μου ότι χρειαζόμαστε θεσμικές αλλαγές, παρεμβάσεις, συνεχείς αλλαγές, για να μπορέσουμε να πετύχουμε σ’ αυτόν τον εθνικό στόχο βελτίωσης της παραγωγικότητας, της ανταγωνιστικότητας της ελληνικής οικονομίας. Και βέβαια χρειαζόμαστε το να συμμετέχουμε με τον καλύτερο τρόπο στην ανταγωνιστικότητα με τις ευρωπαϊκές χώρες. Γι’ αυτό χρειαζόμαστε μια ενιαία στρατηγική για την ανταγωνιστικότητα. Ακολουθούμε ολοκληρωμένη προσέγγιση, ώστε  οι εφαρμοζόμενες πολιτικές στην ανάπτυξη, στην ανταγωνιστικότητα και να υποστηρίζονται, και να είναι συμπληρωματικές αμοιβαία μεταξύ τους και γι’ αυτόν ακριβώς το λόγο με τα εργαλεία τα οποία σας παρουσίασα προηγουμένως εξασφαλίζουμε ώστε από τη μεριά της ανταγωνιστικότητας να διαμορφώνουμε τους ευνοϊκότερους δυνατούς όρους για την εξέλιξη των επιχειρήσεών μας.
      Βέβαια πρέπει να πω ότι οι θεσμικές αλλαγές επεκτείνονται και σε άλλους τομείς. Χρειαζόμαστε μέτρα για την απλοποίηση των διαδικασιών για τις επιχειρήσεις μας. Χρειαζόμαστε να προωθήσουμε πολιτικές ελέγχου για τις αγορές, πολιτικές εποπτείας των αγορών και ρύθμισης των αγορών. Και γι’ αυτό χαίρομαι γιατί πρόσφατα η ελληνική Βουλή ψήφισε το σχετικό φορέα εποπτείας της ασφαλιστικής αγοράς, δίνοντας πράγματι τη δυνατότητα να υπάρξει μια μεταρρύθμιση, μια τομή στην ιδιωτική ασφάλιση, εξασφαλίζοντας και εδώ όρους ανταγωνισμού, όπως και για τις τράπεζες και για τη χρηματιστηριακή αγορά. Γιατί, σε τελική ανάλυση, μόνο με την καθιέρωση υπεύθυνων, ανεξάρτητων φορέων εποπτείας των αγορών, για τις οποίες είμαστε υπεύθυνοι, θα πετύχουμε την καλύτερη δυνατή παραγωγικότητα και ανταγωνιστικότητα στη λειτουργία αυτών των αγορών. 
      Χρειαζόμαστε βέβαια και μέτρα για την απλοποίηση των διαδικασιών για τις επιχειρήσεις, διότι έτσι η μικρή επιχείρηση αποκτά, αν θέλετε, νέες δυνατότητες. Και, σε αντίθεση με τα όσα μας καταμαρτυρείτε ότι δεν τις στηρίξαμε, οι μικρομεσαίες επιχειρήσεις υπήρξαν πρώτες στην προτεραιότητα των παρεμβάσεων και των πολιτικών που στοχεύουν στο να γίνουν παραγωγικές, ανταγωνιστικές, καινοτόμες, ποιοτικά αναβαθμισμένες σε όλα τα επίπεδα, είτε αυτές οι επιχειρήσεις απασχολούν έναν εργαζόμενο –γι’ αυτό έχουμε ειδικά προγράμματα στο «ΕΠΑΝ-Ανταγωνιστικότητα» που και με έναν εργαζόμενο μέχρι δέκα οι πολύ μικρές ατομικές επιχειρήσεις μπορούν να εντάσσονται σ’ αυτά τα προγράμματα- είτε είναι οι επιχειρήσεις που ζήτησε ο συνάδελφός σας να είναι κωδικοποιημένες σε μεσαίες, μικρές, πολύ μικρές ή μεγάλες.
      Σημασία έχει ότι για όλους χρειάζεται η έναρξη επαγγέλματος να γίνεται με μια απλή αίτηση και όχι με την κατάθεση των δικαιολογητικών, η αλλαγή διεύθυνσης να γίνεται με επιστολή φαξ από την έδρα της επιχείρησης χωρίς τη μετάβαση του επαγγελματία στη ΔΟΥ, όλες οι δημοσιοποιήσεις λογιστηριακών μεταβολών να γίνονται με φαξ ή επιστολή από την έδρα. 
      Καταργήθηκε η θεώρηση μιας σειράς μηχανογραφικών βιβλίων και με τη σταδιακή εφαρμογή της ηλεκτρονικής τεχνολογίας οδηγούμαστε στην πλήρη κατάργηση της θεώρησης των μηχανογραφικών στοιχείων. Μειώθηκαν οι δηλώσεις ΦΠΑ που υποβάλλουν κάθε χρόνο οι επιχειρήσεις που τηρούν βιβλία Β’ κατηγορίας από έξι σε τέσσερα και απαλλάσσονται πλήρως από την υποβολή δηλώσεων, όταν το αποτέλεσμα είναι μηδενικό.
      Αυξήθηκαν τα όρια για την ένταξη των επιχειρήσεων σε κατηγορία βιβλίων. Δεν υποβάλλονται προσωρινές δηλώσεις φόρου μισθωτών υπηρεσιών. Άλλαξε και απλοποιήθηκε ο τρόπος υποβολής στις ΔΟΥ. Παρασχέθηκε η δυνατότητα αποθήκευσης των δεδομένων ηλεκτρονικά, με συνέπεια να καταργούνται τα φυσικά αρχεία και καθιερώθηκε βέβαια πάνω απ’ όλα η ηλεκτρονική υποβολή των συγκεντρωτικών καταστάσεων πελατών, προμηθευτών και πιστωτικών υπολοίπων καθώς και η υποβολή των δηλώσεων ΦΠΑ για τους επαγγελματίες με βιβλία Β’ κατηγορίας μέσω διαδικτύου αναδεικνύοντας και επιβεβαιώνοντας ότι οι πολιτικές μας συμβάλλουν στο να ενισχύσουμε τις μικρομεσαίες επιχειρήσεις και μειώνοντας το χρόνο ίδρυσης επιχειρήσεων και ΕΠΕ κατά 25% τα δικαιολογητικά που απαιτούνται αλλά και να καταχωρούνται σε μια μέρα μικρές επιχειρήσεις με μετοχικό κεφάλαιο λιγότερο των 300.000 ευρώ, γεγονός που νομίζω ότι αποτελεί μια ουσιαστική ενίσχυση στη λειτουργία των επιχειρήσεων.
      Βέβαια πρέπει να πούμε και αναπτυξιακά ότι με την κατάργηση της διάκρισης των επιχειρήσεων σε παλιές ή νέες όπως στο νέο αναπτυξιακό νόμο που ψηφίστηκε προχθές δεν υφίσταται πλέον η διάκριση παλιών και νέων επιχειρήσεων. Όλες οι επιχειρήσεις έχουν τις ίδιες δυνατότητες πρόσβασης στον αναπτυξιακό νόμο.
      Όσον αφορά το αφορολόγητο αποθεματικό, όλες οι μικρές και μεσαίες, βιοτεχνικές και εμπορικές μονάδες μπορούν να χρησιμοποιούν το 35% των κερδών τους αφορολόγητα για επενδύσεις και εκσυγχρονισμό και είναι πάρα πολύ απλός ο τρόπος. Δεν υπάρχει κανένας έλεγχος, δεν περιμένουν την πληρωμή, δεν περιμένουν εγκρίσεις σκοπιμότητος, δεν προσφεύγουν σε αναλυτικά γραφεία, απλά μόνοι τους κρατούν την επένδυση το 35% από τα κέρδη που πραγματοποιούν και το επενδύουν. Εάν δε είναι ενταγμένοι στον αναπτυξιακό νόμο, μπορεί επιπρόσθετα να αξιοποιήσουν τα διαφορετικά κριτήρια ανά περιφέρεια και ανά δράση που υπάρχουν στον αναπτυξιακό νόμο, ώστε να αναβαθμιστεί το ποσοστό αφορολόγητου αποθεματικού, το οποίο χρησιμοποιούν.
      Και βέβαια καταργήθηκε η συνάφεια, βασικό και κρίσιμο σημείο για τις επαγγελματικές οργανώσεις, το οποίο ήταν χρήσιμο να το αντιμετωπίσουμε και βέβαια το Υπουργείο Εθνικής Οικονομίας, ο συνάδελφός μου κ. Χριστοδουλάκης  πρόσφατα κατέθεσε έναν ολοκληρωμένο κατάλογο με σαράντα φορολογικά μέτρα για τις μικρές και μεσαίες επιχειρήσεις, με ελαφρύνσεις, με απλοποιήσεις διαδικασιών, με αντικειμενικοποίηση των ελέγχων, έτσι ώστε οι φορολογικές ελαφρύνσεις να μειώνονται από 45% σε 40% -φορολογικός συντελεστής ατομικών επιχειρήσεων- για τις ομόρρυθμες και ετερόρρυθμες με 35% σε 25%, για τις Α.Ε. που δεν είναι εισηγμένες από 40% σε 35%.  Ακόμα προβλέπεται στη Χάρτα Κοινωνικής Σύγκλισης μέχρι το 2008 άλλες πέντε μονάδες μείωση του συντελεστή 40% και 35%.
      Δεν έχω το χρόνο να σας διαβάσω αναλυτικά. Νομίζουμε ότι τα γνωρίζετε. Σημασία έχει ότι υπάρχει απαλλαγή από το φόρο κληρονομιάς οικογενειακής επιχείρησης, γίνεται αντικειμενικοποίηση των ελέγχων, καταργούνται τα πρόστιμα και οι εισφορολογικές παρεμβάσεις και αντικαθίστανται με μόρια.
      Όσον αφορά τις επενδύσεις και τον εκσυγχρονισμό, όπως σας είπα προηγουμένως, τα μέτρα οδηγούν στο να καταργηθούν τα τεκμήρια για την ίδρυση μιας επιχείρησης. Απαλλάσσεται από το φόρο η επιδότηση που παίρνουν οι επιχειρήσεις από τα προγράμματα του ΟΑΕΔ. Διευκολύνονται στην πληρωμή των χρεών και απλοποιούνται οι διαδικασίες. 
      Καταθέτω αυτόν τον κατάλογο –θα σας χρησιμεύσει- για να μπορέσετε να τον αξιοποιήσετε και στη νέα πρόταση, την οποία ετοιμάζετε για την οικονομία.
      (Στο σημείο αυτό ο Υπουργός Ανάπτυξης κ. Απόστολος-Αθανάσιος Τσοχατζόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επιπλέον, επιτρέψτε μου να πω ότι πρόσφατα ο κ. Παπανδρέου κατέθεσε προτάσεις για τη νέα τετραετία για ένα διαφορετικό σύστημα ασφάλισης για τις μικρές επιχειρήσεις με στόχο να εξασφαλίσει φορολογική ασφάλεια, να τις απαλλάξει από αδιαφανείς συναλλαγές του φοροελεγκτικού μηχανισμού, να απλοποιήσει τον τρόπο και τη διαδικασία φοροδιοίκησης, να βάλουμε τέλος στο φορολογικό αιφνιδιασμό της μικρής επιχείρησης με την οριστική κατάργηση των αναδρομικών ελέγχων και βέβαια να οικοδομήσουμε μια σχέση εμπιστοσύνης και με τις μικρές επιχειρήσεις προωθώντας συνεργασία μαζί τους, να τελειώσει η φορολογική αβεβαιότητα, να γνωρίζει η επιχείρηση απ’ την αρχή της χρονιάς τις ετήσιες φορολογικές υποχρεώσεις.
      Γι’ αυτό υπάρχουν τα κίνητρα για τις συνενώσεις. Δίνεται νέα ώθηση στους συνεταιρισμούς, αστικούς και αγροτικούς. Υπάρχει μείωση της φορολογίας κατά δέκα μονάδες σταδιακά μέσα στο επόμενο διάστημα. Επίσης, μικρές εταιρείες που θα συνενωθούν σε μία καταβάλλουν 10% λιγότερο φόρο τα δύο πρώτα χρόνια λειτουργίας και το 25% των κερδών δεν φορολογείται για πέντε χρόνια.
      Συμβάλλουμε με τα κίνητρα αυτά στις συνενώσεις των μικρών μονάδων του εμπορικού, βιοτεχνικού και επαγγελματικού τομέα και των υπηρεσιών δείχνοντας το ενδιαφέρον μας, την ευαισθησία μας και την πρότασή μας, ώστε οι μικρομεσαίες επιχειρήσεις όχι μόνο στα λόγια να είναι η «καρδιά» της ελληνικής οικονομίας, αλλά να αναδειχθούν έμπρακτα αξιοποιώντας την πολιτική, το πλαίσιο και τις δυνατότητες της οικονομίας, την οποία έχουμε υλοποιήσει σε ένα ακόμη πιο ασφαλές μέλλον, ακόμη πιο αισιόδοξο, με δυνατότητα μεγαλύτερης συμμετοχής στο εθνικό προιόν που παράγουμε.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριοι συνάδελφοι, είναι πολύ δύσκολο να σχολιάσω αυτά που είπε ο Υπουργός διότι, ενώ του έγιναν συγκεκριμένες ερωτήσεις, τέθηκαν συγκεκριμένα ερωτήματα, έκανε μία γενικού περιεχομένου ομιλία, κλείνοντας βέβαια με το ότι το ΠΑΣΟΚ είναι το μόνο που έχει την πολιτική για την οικονομία και ότι μπορεί να έκανε λάθη όλα αυτά τα χρόνια, αλλά τώρα έχει το Γιώργο Παπανδρέου ο οποίος έχει καινούργιες προτάσεις. Έτσι, προέτρεψε τον ελληνικό λαό να δοκιμάσει μία ακόμα εκδοχή της πολιτικής του ΠΑΣΟΚ.
      Κύριοι συνάδελφοι, τα τελευταία εικοσιτρία χρόνια η Ελλάδα δοκίμασε όλες τις δυνατές εκδοχές της πολιτικής ΠΑΣΟΚ, τις δοκίμασε όλες και όλες απέτυχαν. Δοκίμασε τις πιο αντιφατικές πολιτικές. Δοκίμασε το δείγμα γραφής του 1981-1982 που υπονόμευσε την ανταγωνιστικότητα της οικονομίας και διπλασίασε την ανεργία, την πήγε από το 2% στο 4% και μετά στο 8% και μετά στο 12%. 
      Δοκίμασε τις κοινωνικοποιήσεις της περιόδου 1983-1985 που κατέστησαν προβληματική ολόκληρη την ελληνική βιομηχανία, μία προβληματικότητα που μας πήρε πολλά χρόνια για να διορθώσουμε. 
      Δοκίμασε τη σκληρή λιτότητα του 1985-1987 με Υπουργό τότε τον κ. Σημίτη που οδήγησε στην ταχύτερη συρρίκνωση των πραγματικών μισθών και συντάξεων που υπήρξε ποτέ στη χώρα. 
      Δοκίμασε την πολιτική του «δώσ’ τα όλα» στην περίοδο 1988-1989, μία πολιτική που «εκτίναξε» ό,τι είχε απομείνει από την ισορροπία στα δημόσια οικονομικά, που «εκτίναξε» το δημόσιο χρέος και την οποία ακόμα τόσα χρόνια μετά η χώρα δεν μπορεί να διορθώσει. 
      Δοκίμασε στην περίοδο 1994-1999 την πολιτική και του «πάρ’τα όλα» με το διπλασιασμό της φορολογικής επιβάρυνσης. «Δώσ’ τα όλα» τη μία, «πάρ’ τα όλα» την άλλη. 
      Οι κυβερνήσεις του ΠΑΣΟΚ διαχειρίστηκαν όσους πόρους δεν έχουν διαχειριστεί όλες οι ελληνικές κυβερνήσεις μεταπολεμικά από τα Κοινοτικά Πλαίσια Στήριξης, που ήταν πόροι που ήλθαν λόγω της ορθής επιλογής της Νέας Δημοκρατίας να μετέχει η Ελλάδα στην ευρωπαική οικονομική κοινότητα και στην Ευρωπαική Ένωση, αλλά και πόρους που είχαν να κάνουν με τον «εκτροχιασμό» των δημοσίων οικονομικών, με την τεράστια αύξηση του δημόσιου χρέους. Τα τελευταία χρόνια εκποιήθηκε ένα τεράστιο ποσοστό δημόσιας περιουσίας με τις διαβόητες μετοχοποιήσεις.
      Ποιο ήταν το αποτέλεσμα απ’ όλα αυτά; Τι αποτέλεσμα υπήρξε για τη χώρα; Τι αποτέλεσμα υπήρξε στην ανάπτυξη όλα αυτά τα χρόνια; Τι αποτέλεσμα υπήρξε στην απασχόληση, στην κοινωνική συνοχή; Μηδέν σε σχέση με τους άλλους, διότι ο κόσμος προχωρεί, όλοι οι ανταγωνιστές μας και όλες οι χώρες προχωρούν και αναπτύσσονται. 
      Η Ελλάδα δεν κατάφερε να ξεπεράσει κανέναν όλα αυτά τα χρόνια.
      Έμεινε πίσω σε σχέση με τους άλλους και στην ανάπτυξη και στην απασχόληση και στα θέματα της κοινωνικής συνοχής. Και τα στοιχεία, είναι στοιχεία που δεν μπορεί κανείς να αμφισβητήσει. Έχουν προσπαθήσει πολλές φορές εδώ και ο Πρωθυπουργός και ο Υπουργός Οικονομικών να αμφισβητήσουν τα στοιχεία, αλλά τα στοιχεία βγαίνουν με κανονικό ρυθμό από την Ευρωπαϊκή Επιτροπή και δείχνουν ότι ενώ στην Ελλάδα το κατά κεφαλήν εισόδημα ήταν 72% και σήμερα στους δεκαπέντε είναι πάλι 72%. Και μάλιστα κάποια στιγμή στα τέλη της δεκαετίας του ’80 είχε φθάσει και κάτω από το 60% από την πολιτική της εποχής εκείνης.
      Μη γελάτε, κύριε Τσοχατζόπουλε, γιατί ήσασταν σε όλες τις κυβερνήσεις σημαίνων μέλος και έχετε τεράστια ευθύνη για όλες αυτές τις αντιφατικές πολιτικές. Μη γελάτε γιατί ο ελληνικός λαός δε γελά….
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι αριθμητική. Το 72%. Μεγαλώνει αν μεγαλώνει το ποσό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Το δεύτερο στοιχείο έχει να κάνει με την απασχόληση. Το 1980 2% ήταν η ανεργία. Ήταν κάτω από το μισό του μέσου όρου της Ευρωπαϊκής Ένωσης. Σήμερα βρίσκεται στο 9%-10%, έφθασε και στο 12% και όλα αυτά τα χρόνια με μία υποτίθεται σοσιαλιστική πολιτική. Γιατί σας άκουσα προηγουμένως να μιλάτε για σοσιαλισμό. Είναι σπάνιο. Λίγοι Υπουργοί της Κυβέρνησης μιλούν για σοσιαλισμό αυτήν την εποχή…..
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τον τιμούμε.
      ΓΕΩΡΓΙΟΣ ΑΛΟΓΟΣΚΟΥΦΗΣ:  Τον τιμάτε στα λόγια αλλά στην πράξη οδηγήσατε την ανεργία σε ύψη που δεν είχε ζήσει ποτέ η Ελλάδα. Τα δε τελευταία δέκα χρόνια που κυβερνάτε η ανεργία στην Ελλάδα ποτέ δεν ήταν τόσο υψηλή. Κατά μέσο όρο είναι πάνω από 10%. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τότε δεν την καταγράφατε….
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υπουργέ, η δύναμη των επιχειρημάτων και των αριθμών είναι κάτι που δεν αντικρούεται με διακοπές. Αντικρούεται με άλλα επιχειρήματα και με άλλους αριθμούς. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Διάλογο κάνουμε. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Στη Βουλή ο διάλογος γίνεται οργανωμένα.
      Επειδή ως σοσιαλιστικό κόμμα σας ακούσαμε να μιλάτε και να λέτε ότι εμείς βυθοποιούμε την αγορά ενώ εσείς έχετε ευρύτερες επιδιώξεις, θέλω να σας ρωτήσω η κοινωνική συνοχή που είναι κάτι που κρίνει ένα σοσιαλιστικό κόμμα βελτιώθηκε όλα αυτά τα χρόνια; Δεν αυξήθηκε η φτώχεια πάνω από 20%; Το 1/5 των νοικοκυριών δεν ζει κάτω από το όριο της φτώχειας; Το υψηλότερο ποσοστό σε όλη την Ευρωπαϊκή Ένωση ακόμα και μετά τις κοινωνικές μεταβιβάσεις, το κοινωνικό κράτος που οικοδομήσατε σ’ αυτά τα χρόνια, είναι ένα κοινωνικό κράτος που δεν βρίσκεται από πλευράς αποτελεσματικότητας, ούτε στο 1/5 της αποτελεσματικότητας που υπάρχει στην Ευρωπαϊκή Ένωση. Μόνο το 2% των νοικοκυριών, και πολλές φορές το 1%, ξεφεύγει από τα όρια της φτώχειας μετά τις κοινωνικές παροχές όταν κατά μέσο όρο στην Ευρωπαϊκή Ένωση τα ποσοστά είναι οκταπλάσια. 
      Είναι ή δεν είναι αλήθεια ότι οι περιφερειακές ανισότητες έχουν διευρυνθεί τα τελευταία χρόνια, ότι η περιφέρεια είναι εντελώς ξεχασμένη, ότι δεν συμμετείχε στην ανάπτυξη που υπήρχε σε κάποιες άλλες περιφέρειες της χώρας; 
      Αυτή, λοιπόν, είναι η κατάσταση που δημιουργήσατε όλα αυτά τα χρόνια. Και την κατάσταση αυτή κανείς δεν τη ζει περισσότερο έντονα από τις μικρές επιχειρήσεις, από τους αυτοαπασχολούμενους και από άλλες ευαίσθητες κατηγορίες όπως είναι οι αγρότες, όπως είναι οι συνταξιούχοι. Την οικονομία που δημιουργήσατε αυτοί την καταλαβαίνουν και τη νιώθουν. Και στις μικρομεσαίες επιχειρήσεις ακόμα και μέχρι πρόσφατα που υποτίθεται ότι θέλετε να μειώσετε τη φορολογική επιβάρυνση, όποτε είχατε προβλήματα με τον προϋπολογισμό στις μικρομεσαίες επιχειρήσεις επιτεθήκατε. Με τις ρυθμίσεις εξαετίας που έγιναν προσφάτως επί δικαίων και αδίκων πήγατε να πάρετε αναδρομικά χρήματα από τις μικρομεσαίες επιχειρήσεις. Είναι πολιτική αυτή; Δεν θα οδηγούσε αυτή σε επιβάρυνση του κόστους; Δεν θα οδηγούσε σε αύξηση των τιμών; Δεν θα οδηγούσε σε προβλήματα και σε κλεισίματα επιχειρήσεων; Δεν θα οδηγούσε σε παραπάνω ανεργία; Τα στοιχεία του ΟΑΕΔ αποδεικνύουν ότι η ανεργία ξεπερνά το 13%. Πάνω από πεντακόσιες χιλιάδες είναι εγγεγραμμένοι άνεργοι. Δεν έχει να κάνει αυτό με τη φορολογική πολιτική, με τις επιδρομές που έγιναν από το ΣΔΟΕ και τους άλλους κομματικούς που δημιουργήσατε για να καταδυναστεύετε την οικονομία; Δεν έχει να κάνει με την πολιτική των ρυθμίσεων των αναδρομικών; Δεν έχει να κάνει με τις συνεχείς αλλαγές στο φορολογικό σύστημα που κανείς δεν μπορεί να προγραμματίσει τι γίνεται;
      Δεν έχουν να κάνουν αυτά τα αποτελέσματα με την πολιτική των ελέγχων, με τον τρόπο που γίνονται αναφορικά με τη φοροδιαφυγή; Και στο τέλος-τέλος, σηκώνετε τα χέρια και λέτε «δεν ξέρω αν έκανες ή δεν έκανες φοροδιαφυγή, ελάτε όλοι να μου πληρώσετε για να κλείσω τα βιβλία σας. Αυτή είναι η πολιτική σας. Στα δε αναπτυξιακά προγράμματα, όπως ανέπτυξαν και όλοι οι συνάδελφοι, οι μικρομεσαίες επιχειρήσεις και ειδικά οι μικρές επιχειρήσεις, δεν έχουν καμιά συμμετοχή. Ανακοινώσατε εδώ και χρόνια το φορέα εγγυοδοσίας των μικρομεσαίων επιχειρήσεων και δεν λειτούργησε. Και τον ενεργοποιείτε τώρα προεκλογικά με ελάχιστα κεφάλαια και βέβαια χωρίς χρόνο, να μπορέσει να λειτουργήσει. Αλλά και όλη η πολιτική των τελευταίων χρόνων για την οποία ακούμε να επαίρεται ο Υπουργός Οικονομίας και Οικονομικών για τους μεγάλους ρυθμούς ανάπτυξης, από πού προέρχονται αυτοί; Είναι ή δεν είναι αλήθεια ότι προέρχονται από έναν τομέα της οικονομίας και μόνο, τον κατασκευαστικό;
      Είναι δεν είναι αλήθεια ότι στον κατασκευαστικό τομέα αντί να βοηθήσετε τις μικρομεσαίες επιχειρήσεις, φέρατε ειδικό νόμο στη Βουλή με τον οποίο υποχρεώσατε όλες τις κατασκευαστικές επιχειρήσεις να συγχωνευτούν, δηλαδή να εξαφανιστούν οι μικρές και μεσαίες επιχειρήσεις, για να δημιουργήσετε μερικά γιγαντιαία γκρουπ, κομματικών σας φίλων, τα οποία λυμαίνονται τα δημόσια έργα; 
      Είναι ή δεν είναι αλήθεια ότι συνεχώς καταδικάζεται η Ελλάδα αναφορικά με την πολιτική της για το περιβάλλον; Σας άκουσα να μιλάτε για το περιβάλλον αλλά το περιβάλλον δεν είναι λόγια, όπως και όλα τα άλλα πράγματα δεν είναι λόγια, είναι έργα. 
      Είναι δεν είναι αλήθεια λοιπόν ότι η Ευρωπαϊκή Ένωση μας έχει καταδικάσει επανειλημμένως για την απουσία πολιτικής για το περιβάλλον που έχουμε, για τις παράνομες χωματερές, για την απουσία συστημάτων διαχείρισης των αποβλήτων, για την πολιτική που έχουμε σε σχέση με τους υδάτινους πόρους; Λοιπόν δεν υπάρχει άλλη πολιτική ΠΑΣΟΚ, κυρίες και κύριοι συνάδελφοι. ‘Οσο και να προσπαθεί το ΠΑΣΟΚ τώρα στην αγωνιώδη προσπάθειά του να γαντζωθεί στην εξουσία, σκοντάφτει σε ένα μεγάλο πρόβλημα: ότι δοκίμασε όλες τις εναλλακτικές πολιτικές που υπήρχαν, αντέγραψε και πολιτικές που παραδοσιακά υποστήριζε η Νέα Δημοκρατία, τις κακοποίησε και αυτές και τώρα ψάχνει διάφορες επιπόλαιες ρυθμίσεις, διάφορες επιπόλαιες προτάσεις του ποδαριού και προσπαθεί με αυτές να παραπλανήσει τον ελληνικό λαό.
      Τα ψέματα τελείωσαν, κυρίες και κύριοι συνάδελφοι. Ο ελληνικός λαός έχει καταλάβει ότι με πολιτική ΠΑΣΟΚ δεν μπορεί να μπει στη νέα εποχή. Η νέα εποχή χρειάζεται μια διαφορετική πολιτική δύναμη, μια διαφορετική πολιτική πρόταση, μια διαφορετική προοπτική. Και αυτήν την προοπτική μόνο η πρόταση της Νέας Δημοκρατίας μπορεί να την εγγυηθεί. Και η πρόταση της Νέας Δημοκρατίας είναι μια ολοκληρωμένη πρόταση, έχει αναπτυχθεί επανειλημμένως εδώ στη Βουλή. Θα επαναλάβω και σήμερα τα κύρια σημεία της, γιατί έχει σημασία σ’ αυτήν την τελευταία συζήτηση, στην τελευταία επερώτηση που συζητείται σ’ αυτήν εδώ τη Σύνοδο να επαναληφθούν αυτά τα ζητήματα. Την Τρίτη, βεβαίως, θα παρουσιαστεί σε όλες τις λεπτομέρειες. Χαίρομαι που κάνατε προτάσεις, κύριε Υπουργέ, αλλά το πρόγραμμά μας έχει ετοιμαστεί και δεν έχει ανάγκη περαιτέρω προτάσεων. Είναι ένα ολοκληρωμένο πρόγραμμα το οποίο αντιμετωπίζει όλα τα μεγάλα προβλήματα και την ισόρροπη ανάπτυξη της χώρας, μια ανάπτυξη που θα πηγαίνει σε όλες τις κοινωνικές τάξεις, να πηγαίνει σε όλες τις περιφέρειες της χώρας αλλά και για την απασχόληση και για την κοινωνική συνοχή. Γιατί εμείς, παρά τα όσα είπατε, δεν θεοποιούμε κανένα θεσμό. Το μόνο που έχει σημασία είναι τι εξυπηρετεί την κοινωνία, με την ευρύτερη έννοια. Και η αγορά έχει το ρόλο της -και είναι μεγάλος ο ρόλος της- και το κράτος έχει το ρόλο του, αρκεί να τον παίζει σωστά και αρκεί να υπάρχουν κοινωνικοί μηχανισμοί που να εξασφαλίζουν για τον πολίτη αυτά που απαιτεί από το κράτος.
      Και οι προτάσεις μας αυτούς τους τρεις στόχους έχουν, την ισόρροπη ανάπτυξη, την απασχόληση, την κοινωνική συνοχή. Τους τρεις στόχους στους οποίους αποτύχατε τα τελευταία είκοσι τρία χρόνια. Παρά το ότι εκροχιάσατε τα δημόσια οικονομικά, εμείς σε αντίθεση με εσάς δεν θα ρίξουμε το βάρος της δημοσιονομικής εξυγίανσης στις επιχειρήσεις και στους πολίτες, στους συνταξιούχους, στους αγρότες, σε όλους αυτούς που δεν είναι σε θέση να πληρώσουν τα βάρη του κράτους.
      Θα δώσουμε έμφαση στον περιορισμό της σπατάλης στο δημόσιο, διότι πόροι υπάρχουν στο δημόσιο -το ζήτημα δεν είναι ότι δεν υπάρχουν πόροι, αλλά πώς αυτοί αξιοποιούνται- με μια φορολογική μεταρρύθμιση που θα έχει ουσία και αποτελέσματα. Θα έχουμε ένα σταθερό φορολογικό πλαίσιο, απλό και δίκαιο, διαφορετική φιλοσοφία φορολογικών ελέγχων -οι φορολογικοί έλεγχοι με τον τρόπο που γίνονται σήμερα όχι μόνο δεν ευνοούν τις επενδύσεις, όχι μόνο δεν ευνοούν την ανάπτυξη πρωτοβουλιών εκ μέρους του ιδιωτικού τομέα, αλλά κάνουν ακριβώς το αντίθετο- με διαρθρωτικές μεταρρυθμίσεις που θα ενισχύσουν τον ανταγωνισμό, διότι ο ανταγωνισμός είναι αυτό που χρειάζονται οι μικρομεσαίες επιχειρήσεις, με ίσους όρους, με αναπτυξιακά κίνητρα για όλη την οικονομία, και φορολογικά και άλλα που έχουν σχέση με την αξιοποίηση των πόρων των Κοινοτικών Πλαισίων Στήριξης και με τα ειδικά μέτρα για τις μικρές και μεσαίες επιχειρήσεις.
      Έχουμε μια διαφορετική συνολική πρόταση. Είχατε και εσείς ευκαιρία σήμερα να κάνετε την αυτοκριτική σας, για μια ακόμη φορά όμως δεν σας αφήνει η αλαζονεία της εξουσίας να κάνετε έστω και ένα σημείο αυτοκριτικής. Όλα καλά τα κάνετε, σύμφωνα με τον τρόπο που μας τα παρουσιάζετε εδώ. Ο ελληνικός λαός έχει διαφορετική άποψη και αυτήν τη διαφορετική άποψη θα την εκφράσει στις 7 Μαρτίου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Κύριε Πρόεδρε, έχει ζητήσει το λόγο ο κύριος Υπουργός. 
      ΠΡΟΕΔΡΕΥΩΝ (Παναγιώτης Σγουρίδης): Εσείς έχετε το λόγο, μετά θα μιλήσει ο κύριος Υπουργός, μετά εάν θέλει ο κ. Αλογοσκούφης και θα κλείσει ο κύριος Υπουργός με δύο λεπτά. Αυτή είναι η διαδικασία.
      Ορίστε, κύριε Καλλιώρα.
      ΗΛΙΑΣ ΚΑΛΛΙΩΡΑΣ: Κύριε Πρόεδρε, μίλησε ο κύριος Υπουργός για νέα εθνική στρατηγική. Μου φαίνεται λίγο αστείο και αλλόκοτο πολιτικά μετά από είκοσι χρόνια, στην τελευταία επερώτηση, στον τελευταίο κοινοβουλευτικό έλεγχο που κάνουμε στην παρούσα τετραετία να μιλάμε για νέα εθνική στρατηγική.
      Επίσης, ο κύριος Υπουργός είπε ότι η Νέα Δημοκρατία κάνει θεοποίηση της αγοράς. Η Νέα Δημοκρατία δε λέει κάτι τέτοιο. Ζητά νόμους της αγοράς, γιατί ο κοινωνικός φιλελευθερισμός ή ο ριζοσπαστικός φιλελευθερισμός έχει μια άλλη έννοια: να μεγαλώσει η πίτα, να πάρουν περισσότερο όλοι, ενώ εσείς θέλετε μικρότερη την πίτα.
      Ο κύριος Υπουργός μίλησε για την οικονομική πλευρά της ανάπτυξης. Εγώ θα θυμίσω ότι ο ριζοσπαστικός φιλελευθερισμός του αείμνηστου Κωνσταντίνου Καραμανλή ήταν αυτός που έδιωξε τους Ανδρεάδηδες και τους Αγγελόπουλους, έκανε εικονική αύξηση του μετοχικού κεφαλαίου και έφερε το σοσιαλισμό με την έννοια που καταλαβαίνει η Νέα Δημοκρατία.
      Ο κ. Σημίτης όμως από το 1997-1998 έκανε ακριβώς το αντίθετο. Έφτιαξε τα καινούργια τζάκια. Αυτό που η  Νέα Δημοκρατία δημιούργησε για να αυξηθεί η ανταγωνιστικότητα, για να αναδιαρθρώσει την οικονομία, ήρθε ο κ. Σημίτης και με πολιτικά αδιάντροπο τρόπο μας δημιούργησε τους εθνικούς εργολάβους και τους εθνικούς προμηθευτές.
      Είπατε επίσης, κύριε Υπουργέ, ότι έγινε μια αναδιάρθρωση και βοηθήθηκαν οι μικρομεσαίες επιχειρήσεις. Εδώ ξεπουλήθηκαν τόσα περιουσιακά κομμάτια του κράτους κατά τυχαίο τρόπο. θυμάμαι την Αγροτική Τράπεζα, όπου αρχικά είπατε ότι θα διώξετε το 85% και επειδή βρέθηκαν αυτά που βρέθηκαν μετά το ξαναμαζέψατε τυχαία. Δεν θυμάστε πριν από δύο χρόνια εσείς με τον κ. Χριστοδουλάκη να «μαλώνετε» το καλοκαίρι του 2002, εσείς ως Υπουργός να λέτε: «Τέρμα οι ιδιωτικοποιήσεις» και ο κ. Χριστοδουλάκης ως Υπουργός Ανάπτυξης, στη θέση που κατέχετε εσείς σήμερα να μας παρουσιάζει δώδεκα νέες αποκρατικοποιήσεις με τελευταία τις αλυκές; Τι έχετε να πείτε γι’ αυτά;
      Και ενώ ξεπουλήθηκαν αυτά, καμία ντουφεκιά. Η Νέα Δημοκρατία έπεσε από τον ΟΤΕ και όλα τα συμφέροντα. Το μεγαλύτερο κομμάτι του ΟΤΕ έχει γίνει ιδιωτικό κομμάτι και χαμπάρι δεν παίρνουν οι συνδικαλιστάδες.
      Σας είπα ότι για το ΤΕΜΠΕ –το είπατε και εσείς και θα το δούμε στα Πρακτικά- έχει κάνει διαγωνισμό για να βρει γενικό διευθυντή. Είπατε ότι από τον Οκτώβριο του 2002 υπάρχει νόμος. Πέρασαν δεκαέξι μήνες. Πόσο καιρό θέλετε για να πάρετε γενικό διευθυντή;
      Μιλήσατε για Εθνικό Συμβούλιο Ανταγωνιστικότητας. Το Παγκόσμιο Οικονομικό Forum μας κατέταξε στην τριακοστή πέμπτη θέση από την τριακοστή πρώτη σε εκατόν δύο χώρες.
      Επίσης, είπατε ότι αυξάνεται το ΑΕΠ. Και εγώ είπα ότι αυξάνεται. Αλλά αυξάνεται με υπερδανεισμό των νοικοκυριών και των επιχειρήσεων. Αφήστε το κράτος με τα κρυφά χρέη. Αυτό είναι πολιτικά αφύσικο. Επίσης, όσα χρήματα έρχονται –αυτά πού έρχονται- από την Ευρωπαϊκή Ένωση βοηθάνε -γιατί δεν τα παίρνετε όλα προφανώς- και είναι και η Ολυμπιάδα.
      Εγώ θα σας πω κάτι, ένα απλό ερώτημα που θέτω. Είναι ένα ερώτημα για πρωτοετείς φοιτητές. Πώς είναι δυνατόν να αυξάνεται το εθνικό προϊόν –εσείς είπατε για πολλά χρόνια- και ταυτόχρονα με την αύξηση του εθνικού προϊόντος –του ακαθαρίστου ειδικότερα- να αυξάνεται και η ανεργία; Τα επίσημα στοιχεία του ΟΑΕΔ προχθές είπαν ότι είναι στο 13,2%. Δηλαδή με τα στοιχεία της Εθνικής Στατιστικής Υπηρεσίας της Ελλάδας το 1981, όταν αναλάβατε, οι άνεργοι ήταν εκατόν σαράντα οκτώ χιλιάδες πεντακόσιοι. Είναι στοιχεία του κράτους. Σήμερα, με τους κρυφούς ανέργους περνάνε τις εξακόσιες χιλιάδες και εσείς κάθε χρόνο στον προϋπολογισμό δημιουργείτε τριακόσιες χιλιάδες θέσεις εργασίας. Τα αστεία αυτά τελειώνουν.
      Επίσης, κύριε Υπουργέ, υπάρχει ένα μητρώο από έξι χιλιάδες εργοληπτικές επιχειρήσεις, γιατί θέλω να το συνδέσω και με την αύξηση του ΑΕΠ, που πραγματικά λέτε ότι είναι περίπου 4%. Δεν διαφωνούμε. Αυτός ο πλούτος φτάνει στην περιφέρεια; Φτάνει σε όλους τους πολίτες; Εγώ δεν μπορώ να φανταστώ -και αφήνω και υπονοούμενα- πώς το 2002, κύριε Υπουργέ, οι Έλληνες αγόρασαν το 6% των ακινήτων στο Λονδίνο. Πώς, ενώ οι Έλληνες είναι οι φτωχότεροι, η Ελλάδα είναι τρίτη χώρα σε καταθέσεις στην Ελβετία; Αφήνω υπονοούμενα, προφανέστατα για ποιο λόγο.
     Σας ερωτώ, λοιπόν, πώς μπορεί να λειτουργήσει αυτό το κράτος, όταν έχουμε έξι χιλιάδες εργοληπτικές επιχειρήσεις από το μητρώο και περνάνε τις έξι χιλιάδες, μία από αυτές να παίρνει πάνω από το 50% των έργων σε ευρώ και δεκαπέντε από αυτές να παίρνουν το 15% των δημοσίων έργων; Καταλαβαίνετε ότι δεν μπορεί να αναπτυχθεί ο τόπος με το να έχουμε τρεις εργολάβους όλους-όλους και όλοι οι άλλοι να μαραζώνουν ή να περιμένουν να πέσει κανένα κομμάτι σαν τα «λαμόγια» -συγγνώμη για την έκφραση- για να πάρουν κανένα έργο υπεργολαβικά, όπως είναι η Αττική Οδός; Είκοσι δισεκατομμύρια δραχμές το χιλιόμετρο έφτασε η Αττική Οδός. Και με χρυσό να το κάναμε, δεν μπορούσε να φτάσει τόσο! Και μάλιστα, με 185 εκατομμύρια ευρώ εγγυημένα χρήματα από όλους τους Έλληνες, με στοιχεία του ίδιου του κράτους από το Υπουργείο Οικονομίας και Οικονομικών. Αν μπορεί να διανοηθεί κάποιος πού έχει φτάσει αυτή η διαπλοκή!
     Ένα τελευταίο, κύριε Υπουργέ. Είπατε και τονίσατε ειδικότερα ότι οι μικρομεσαίες επιχειρηματίες πήραν το μερίδιό τους. Εγώ σας λέω ειλικρινέστατα, βάδισα μέσα στη Λαμία, πήγα στην Αταλάντη σε διάφορα σημεία και ρώτησα αν γνωρίζουν κάτι, αν υπήρχε ποτέ βοήθεια προς αυτούς. Ήθελα να βρω έναν. Δεν βρήκα, κύριε Υπουργέ. Δεν βρήκα. Θέλω λοιπόν να πω ότι έβγαινε και ένα αστείο μετά την παρατήρηση, το ερώτημα: πώς έχετε βοηθηθεί ως μικρομεσαίες επιχειρήσεις;. Όλοι μου έλεγαν: «Βεβαίως βοηθηθήκαμε. Φορολογηθήκαμε τέσσερις φορές το 2002». Δηλαδή όχι μόνο δεν βοηθήθηκαν, τους ληστέψαμε, στεγνώσαμε την αγορά και τώρα ερχόμαστε να μιλήσουμε για ανάπτυξη του τόπου και όλα αυτά τα οποία έχουμε βαρεθεί να ακούμε.
     Έρχεται, λοιπόν, ο κ. Παπανδρέου να τοποθετηθεί και αυτός για τις μικρομεσαίες επιχειρήσεις, όπως έκανε στο Λαύριο, όπως έκανε με όλα αυτά. Δεν γίνονται στο πόδι τα προγράμματα. Η Νέα Δημοκρατία, κύριε Υπουργέ, έχει τριακόσιες δέκα σελίδες προγράμματα. Εσείς και ο κ. Πρωτόπαπας κατηγορείτε κάθε εβδομάδα, κάθε μέρα ότι η Νέα Δημοκρατία δεν έχει πρόγραμμα. Εγώ αυτήν τη στιγμή έχω τριακόσιες δέκα σελίδες προγράμματος. Έχετε εσείς μία να μου δείξετε ως ΠΑΣΟΚ; Όχι, δεν έχετε. Περιμένουμε στις 6 του μηνός να ακούσουμε το καινούργιο πρόγραμμα. Αυτό είναι το νέο ήθος και η νέα πολιτική του Γιώργου Παπανδρέου. Αλλά ευτυχώς έρχεται η 7η Μαρτίου και όλα θα απαντηθούν.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Παναγιώτης Σγουρίδης):  Το λόγο έχει ο κύριος Υπουργός για δέκα λεπτά.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, ειλικρινά έχω δυσκολία να αντιληφθώ τελικά το νέο πρόγραμμα της Νέας Δημοκρατίας σε ποια κατεύθυνση θα κινηθεί. Στη ριζοσπαστική νεοφιλελεύθερη αντίληψη περί της οικονομίας ή στη σύγχρονη νεοφιλελεύθερη;
     ΑΔΑΜ ΡΕΓΚΟΥΖΑΣ: Όχι, νεοφιλελεύθερη. Φιλελεύθερη.
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ  (Υπουργός Ανάπτυξης): Ή στην κοινωνική οικονομία; Υπάρχουν διάφορες εκδοχές, όπως άκουσα.
      Όμως και στις τρεις περιπτώσεις το βασικό χαρακτηριστικό της αντίληψης της συντηρητικής παράταξης για την οικονομία είναι ένα, ότι την αγορά την αναδεικνύει ως το βασικό στοιχείο μέσα από το οποίο ελπίζει ότι θα αντιμετωπισθούν τα προβλήματα του λαού. 
      Στη σύγχρονη εποχή η αναπτυξιακή προοπτική των χωρών περνάει πέρα από την οικονομική διάσταση της ανάπτυξης και στην κοινωνική και στην περιβαλλοντική. Επιπρόσθετα, λόγω των νέων δεδομένων που έχουμε, η σύνδεση με την τεχνολογική εξέλιξη, η σύνδεση με την ποιότητα και την ανταγωνιστικότητα των προϊόντων και των υπηρεσιών γίνεται απαραίτητη προϋπόθεση για να πετύχουμε ένα καλύτερο οικονομικό, κοινωνικό και περιβαλλοντικό αποτέλεσμα. 
      Άρα η βασική διαφορά, κυρίες και κύριοι συνάδελφοι, μεταξύ μας συνίσταται σε αυτό ακριβώς, ότι για να πετύχουμε, να άρουμε τις αδικίες, τις ανισότητες, την περιθωριοποίηση, τους φτωχούς και τους αποκλεισμένους, που δημιουργεί ο τρόπος ανάπτυξης, που αποκλειστικά στηρίζεται στην οικονομία, στην αγορά, μόνο τη στρατηγική πρόταση της βιώσιμης δημοκρατικής ανάπτυξης μπορούμε να χρησιμοποιήσουμε για να ξεπεράσουμε αυτό το πρόβλημα. 
      Εμείς κατανοούμε καλύτερα από τον καθένα ότι με τους γρήγορους ρυθμούς της οικονομικής και κοινωνικής ανάπτυξης που πραγματοποιήσαμε αυτά τα χρόνια, ένα τμήμα του λαού δεν μπόρεσε να ακολουθήσει. Και αυτό γιατί χρειάζεται νέα εφόδια και πολιτικές που θα συμπεριλάβουν το σύνολο των πολιτών για να μην μείνει κανένας πίσω σε αυτήν την πορεία. Γι’ αυτό τόνισα την εθνική στρατηγική με στόχο τη βιώσιμη δημοκρατική ανάπτυξη ως το μόνο δρόμο που θα οδηγήσει το σύνολο του λαού να επωφελείται της κοινωνικής, οικονομικής ανάπτυξης.
      Από εκεί και πέρα οι μικρομεσαίοι παραμένουν στη δική μας πολιτική ως η βασική προτεραιότητα της αναπτυξιακής πορείας. Όλοι συμφωνούμε ότι είναι ο κορμός της ελληνικής οικονομίας. Οι οκτακόσιες χιλιάδες επιχειρήσεις μικρομεσαίων ανεξάρτητα της διάστασης, του μεγέθους που έχουν, παραμένουν βασικοί συντελεστές. Δεν υποτιμώ τις άλλες επιχειρήσεις, δεν υποτιμώ τη βιομηχανία. Θέλουμε βιομηχανική πολιτική στη σύγχρονη περίοδο που διανύουμε, η οποία θα απαντήσει και στις ανάγκες της ελληνικής βιομηχανίας. Επίσης θέλουμε και επιχειρήσεις του λιανικού εμπορίου. Μας έδωσαν και αυτές τη δική τους συμβολή ώστε να λειτουργήσουν ολοκληρωμένα όχι μόνο οι αγορές αλλά και τα δίκτυα.
      Είμαστε σε μία εποχή που μόνο αν επενδύσουμε στα διευρωπαϊκού χαρακτήρα δίκτυα οικονομίας, ασφαλιστικών επιχειρήσεων, τραπεζών, ενέργειας, ηλεκτρισμού, τηλεπικοινωνιών, τότε θα μπορέσουμε να συνδέσουμε τις μικρομεσαίες επιχειρήσεις με τις μεγάλες αγορές και τις μεγάλες δραστηριότητες. Αγορές, βέβαια, οι οποίες ξεπερνάνε το εθνικό πλαίσιο, επεκτείνονται στο ευρωπαϊκό. Και αυτό έχει μεγάλη σημασία για την ελληνική περιφέρεια ιδιαίτερα στη βόρειο Ελλάδα, όπου ελπίζω να έχετε ενδιαφέρον να διαπιστώσετε ότι η διασύνδεσή της με τα διευρωπαϊκά δίκτυα όλων αυτών των κατηγοριών, αποτελεί εκ των ων ουκ άνευ για να μπορέσει να σταθεί στη νέα ανταγωνιστική εποχή στην οποία κινούμαστε. Η συνεργασία μάλιστα με τις βαλκανικές χώρες δίνει τη δυνατότητα να αξιοποιήσουμε τα πλεονεκτήματά μας, όσο τα έχουμε βέβαια ακόμη. Διότι και οι χώρες που εντάσσονται στην Ευρώπη είναι σε υψηλό ρυθμό μεγέθυνσης, ακολουθούν 6%, 7% και 8% μεγέθυνση η Ουγγαρία, η Τσεχία, η Πολωνία. Γι’ αυτόν ακριβώς το λόγο εμείς πρέπει να επιταχύνουμε την προσπάθεια μιας ανταγωνιστικότερης λειτουργίας της οικονομίας.
      Κυρίες και κύριοι συνάδελφοι, είναι μονόδρομος αυτή η κατεύθυνση. Και οι μικρομεσαίες επιχειρήσεις κινούνται σε αυτήν την κατεύθυνση. Για να πετύχεις, όμως, παραγωγικότητα και ανταγωνιστικότητα στις μικρομεσαίες επιχειρήσεις χρειάζεται να τις στηρίξεις, χρειάζονται εφόδια. Αυτή είναι η δική μας πολιτική, την οποία εφαρμόσαμε και την οποία σας πρότεινα ως βάση να τη συνεχίσετε στην πολιτική σας πρόταση για την οικονομική ανάπτυξη της χώρας. Γιατί η ελληνική μικρομεσαία επιχείρηση, είτε είναι οικογενειακή επιχείρηση –που έχουμε ένα ποσοστό  60% και 70%- είτε δεν είναι, έχει ανάγκη την στήριξη της πολιτείας.
Τα επιμελητήρια, οι ενώσεις πρέπει να αναβαθμιστούν, να αποκτήσουν ένα σύγχρονο ρόλο και ικανότητα. Και η δυνατότητα προώθησης του γενικού ηλεκτρονικού εμπορίου, ο νέος επιμελητηριακός νόμος που δυστυχώς δεν προλάβαμε να ολοκληρώσουμε και να φέρουμε στη Βουλή, παρά το διάλογο που έγινε και την προετοιμασία, εν τούτοις δείχνουν το δρόμο πως τα νέα επιμελητήρια πανελλαδικά θα αποτελέσουν αυτόνομους εκφραστές της οικονομικής δραστηριότητας των μικρομεσαίων επιχειρήσεων. Θα έχουν την τεχνογνωσία και την οικονομική δυνατότητα και την ευθύνη μια και θα είναι δική τους αρμοδιότητα, να νομιμοποιήσουν την επιχειρηματική δραστηριότητα κάθε μορφής στην οικονομία και στην αγορά, να λειτουργήσουν επομένως υποστηρικτικά στους μικρομεσαίους. 
      Πολιτικές υποστήριξης χρειαζόμαστε για τις μικρομεσαίες επιχειρήσεις σε κάθε επίπεδο. Βεβαίως εκσυγχρονισμό των διαδικασιών. Το μεγαλύτερο πρόβλημα είναι η κατάργηση της γραφειοκρατίας. Το μεγαλύτερο θέμα στο Συμβούλιο Ανταγωνιστικότητας της Ευρωπαϊκής Ένωσης είναι να καταργήσουμε όλους τους όρους που λειτουργούν ενάντια στην ανάπτυξη και την ανταγωνιστικότητα των επιχειρήσεων. Και η γραφειοκρατία ήταν μεταξύ των πρώτων. Άρα απαιτούνται διαδικασίες που επιταχύνουν το χρόνο δημιουργίας και λειτουργίας των επιχειρήσεων, πολιτικές που τους βοηθούν να ενταχθούν στην εποχή της γνώσης, της κοινωνίας της γνώσης, της οικονομίας της γνώσης. Βοήθεια και υποστήριξη στην επιχειρηματική μορφή των πρωτοβουλιών του έλληνα αγρότη. Διότι σε τοπικό επίπεδο τα αναπτυξιακά κέντρα υποστήριξης δεν λειτουργούν μόνο για τον παραδοσιακό επαγγελματία. Στοχεύουν και στον αγρότη, να του δώσουν τη δυνατότητα να εξελιχθεί  σε μικρομεσαίο επαγγελματία αξιοποίησης του αγροτικού προϊόντος αλλά και δημιουργίας νέων προϊόντων παραγωγής, όπως τουριστικό προϊόν, προϊόν τοπικής ανάπτυξης και αξιοποίησης του φυσικού περιβάλλοντος. Αυτά δίνουν τη δυνατότητα στον έλληνα αγρότη πράγματι να αξιοποιήσει τις αναπτυξιακές εταιρείες –παρακαλώ να τις προσέξετε, είναι χρήσιμα εργαλεία- με τα προγράμματα LEADER του Υπουργείου Γεωργίας ή με τα ΟΠΑΧ είτε με τα προγράμματα του Υπουργείου Ανάπτυξης για την ανταγωνιστικότητα, για να δημιουργήσουμε νέες μορφές επιχειρηματικότητας.  Η επιχειρηματικότητα σε τοπικό επίπεδο  στη νέα εποχή είναι η κατεύθυνσή μας. Και γι’ αυτό βλέπετε το σύνολο των προγραμμάτων που σας ανακοίνωσα, απαντώντας σε ένα ένα τα ερωτήματα που θέσατε, να δίνουν απάντηση πως σε τοπικό επίπεδο η μικρομεσαία επιχείρηση θα αποκτήσει πόρους, πώς θα αποκτήσει τεχνολογία και πρόσβαση  στο σύστημα χρηματοδότησης.
      Όσον αφορά το ΤΕΜΠΕ  επειδή+ εκπλαγήκατε διότι πρόσφατα έκανε διαγωνισμό για γενικό διευθυντή. Μα τι πιο φυσιολογικό, όταν νομοθετήσαμε αυτό το νόμο στο τέλος του 2002, να χρειαστεί ένα χρόνο, σύμφωνα με τους κανόνες του δημόσιου λογιστικού, σύμφωνα με τις δημόσιες προδιαγραφές, σύμφωνα με τη σύμβαση ασφάλειας που πρέπει να συνάψει με τις τράπεζες, για να λειτουργήσει ο εγγυοδοσία. Ο χρόνος που χρειάστηκε ήταν ο ελάχιστος δυνατός. Χαιρόμαστε διότι πλέον της χρονιάς του 2003 ξεκίνησε η λειτουργία του ΤΕΜΠΕ και έτσι θα αποτελέσει ένα μόνιμο ταμείο εγγυοδοσίας για τις μικρομεσαίες επιχειρήσεις, αυξάνοντας την πιστοληπτική τους ικανότητα μέχρι 50%, 60% και 70% έναντι των τραπεζών. Αυτό αποτελεί ένα επιπρόσθετο δυναμικό εργαλείο υποστήριξης των μικρομεσαίων επιχειρήσεων.
      Ευχαριστώ για την κατανόησή σας, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κύριε Αλογοσκούφη, θέλετε το λόγο;
      ΓΕΩΡΓΙΟΣ ΑΛΟΓΟΣΚΟΥΦΗΣ: Όχι ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι έχω την τιμή να ανακοινώσω στο Σώμα ότι οι Υπουργοί  Εξωτερικών, Οικονομίας και Οικονομικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και Πρόνοιας, Γεωργίας, Πολιτισμού, Μεταφορών και Επικοινωνιών,  Δημόσιας Τάξης και Τύπου και Μέσων Μαζικής Ενημέρωσης κατέθεσαν σχέδιο νόμο: «Κύρωση της Συμφωνίας σύνδεσης μεταξύ της Ευρωπαϊκής Κοινότητας και των κρατών-μελών της αφ’ ενός και της Δημοκρατίας της Χιλής αφ’ ετέρου μετά των Παραρτημάτων και των Πρωτοκόλλων αυτής».
      Παραπέμπεται στην αρμόδια Διαρκή Επιτροπή.
     Κηρύσσεται περαιωμένη η συζήτηση επί της υπ’ αριθμόν 19/10.11.2003 επερώτησης Βουλευτών της Νέας Δημοκρατίας προς τον Υπουργό Οικονομίας και Οικονομικών, σχετικώς με τις μικρομεσαίες επιχειρήσεις. 
     Κύριοι συνάδελφοι, δέχεστε σε αυτό το σημείο να λύσουμε τη συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 13.51΄, λύεται η συνεδρίαση για την προσεχή Τρίτη 3 Φεβρουαρίου 2004 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και
     β) νομοθετική εργασία α) ψήφιση στο σύνολο του σχεδίου νόμου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Εκλογή Βουλευτών» και β) συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Καθιέρωση συστήματος διοίκησης με στόχους, μέτρηση της αποδοτικότητας και άλλες διατάξεις» σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1
Συνεδρίαση 30-1-04                  σελ. 

