      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄ 
      ΣΥΝΟΔΟΣ Α΄
      ΣΥΝΕΔΡΙΑΣΗ ΜΓ΄
      
      Τετάρτη 28 Σεπτεμβρίου 2005 (Απόγευμα)
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Επικύρωση Πρακτικών, σελ.
      
      Β. ΝΟΜΟΘΕΤΙΚΗ ΕΡΓΑΣΙΑ
      Συζήτηση επί της αρχής και των άρθρων του σχεδίου νόμου του Υπουργείου Οικονομίας και Οικονομικών: «Ενημερωτικό Δελτίο δημόσιας προσφοράς κινητών αξιών και εισαγωγής τους για διαπραγμάτευση», σελ.
      
      ΟΜΙΛΗΤΕΣ
      Επί του σχεδίου νόμου του Υπουργείου Οικονομίας και Οικονομικών:
      ΓΕΙΤΟΝΑΣ Κ., σελ.
      ΚΑΚΛΑΜΑΝΗΣ Α., σελ.
      ΚΑΛΛΙΩΡΑΣ Η., σελ.
      ΚΟΡΚΑ-ΚΩΝΣΤΑ Α., σελ.
      ΜΑΚΡΥΠΙΔΗΣ Α., σελ.
      ΡΕΓΚΟΥΖΑΣ Α., σελ.
      ΤΖΕΚΗΣ Α., σελ.
      ΦΩΤΙΑΔΗΣ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄ 
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2005
       ΣΥΝΕΔΡΙΑΣΗ ΜΓ΄
      Τετάρτη 28 Σεπτεμβρίου 2005 (απόγευμα)
      Αθήνα, σήμερα στις 28 Σεπτεμβρίου 2005, ημέρα Τετάρτη και ώρα 18.41΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση. 
       (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 28 Σεπτεμβρίου 2005 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της ΜΒ΄ συνεδριάσεώς του, της Τετάρτης 28 Σεπτεμβρίου 2005 (πρωινή συνεδρίαση), σε ό,τι αφορά την ψήφιση στο σύνολο των σχεδίων νόμων: 1. «Κύρωση της τροποποίησης της παραγράφου 4 των Κανόνων Χρηματοδότησης που είναι προσαρτημένα στο Καταστατικό του Παγκόσμιου Οργανισμού Τουρισμού, καθώς και των συναφών Χρηματοδοτικών του Κανονισμών 4 (2) και 14 (3)».
      2. «Αναδιοργάνωση του συστήματος αιμοδοσίας και λοιπές διατάξεις».
      3. «Ρύθμιση θεμάτων του Πανεπιστημιακού και Τεχνολογικού Τομέα της Ανώτατης Εκπαίδευσης και λοιπές διατάξεις».) 
      Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ενημερωτικό δελτίο δημόσιας προσφοράς κινητών αξιών και εισαγωγή τους για διαπραγμάτευση». 
      Στη σημερινή συνεδρίαση θα συζητηθούν τα άρθρα του νομοσχεδίου ως ενότητα. Οι εισηγητές θα δευτερολογήσουν και επί της αρχής του νομοσχεδίου. 
      Το λόγο έχει η εισηγήτρια της Πλειοψηφίας κ. Αθηνά Κόρκα-Κώνστα. 
      ΑΘΗΝΑ ΚΟΡΚΑ-ΚΩΝΣΤΑ: Κύριε Πρόεδρε, αρχικά θα πω δύο λόγια σε σχέση με τη συζήτηση που έγινε κατά την πρωινή συνεδρίαση επί του νομοσχεδίου. Στην πρωτολογία μου έδωσα διευκρινίσεις για διάφορα θέματα. Επειδή, όμως, οι ερωτήσεις από τους κυρίους συναδέλφους επαναλαμβάνονται, θέλω να σταθώ σε τρία – τέσσερα σημεία.
       Κατ’ αρχήν σε σχέση με το χρονικό σημείο που ήρθε προς ψήφιση η εναρμόνιση της οδηγίας, ο κύριος Υπουργός τοποθετήθηκε. Αναφέρθηκε ότι μετά το ενημερωτικό δελτίο της 16ης Σεπτεμβρίου η χώρα μας βρίσκεται ακριβώς στη μέση. Δηλαδή δεκατέσσερις χώρες βρίσκονται στο στάδιο της εναρμόνισης, δύο – τρεις χώρες βρίσκονται στο στάδιο της μερικής εναρμόνισης -όπως εμείς- και έντεκα χώρες έχουν εναρμονίσει πλήρως την οδηγία. Αυτό σημαίνει ότι κινούμεθα με τους ρυθμούς της Ευρωπαϊκής Ένωσης κατά μέσο όρο. Δεν είναι, δηλαδή, μεμπτό το ότι καθυστέρησε να έρθει το σχέδιο νόμου.
       Επίσης, όσον αφορά τα νομοσχέδια γι΄ αυτό το χρονικό διάστημα, ειπώθηκε ότι η Κυβέρνηση δεν έφερε νομοσχέδια. Και ο κύριος Υπουργός και εγώ εξηγήσαμε ότι με όσους νόμους ήρθαν, επιτεύχθηκε θωράκιση του χρηματιστηρίου και της Κεφαλαιαγοράς και συζητήθηκαν θέματα τα οποία ποτέ μέχρι τώρα δεν είχαν ρυθμιστεί, όπως η Διεύθυνση Εσωτερικού Ελέγχου κ.λπ.. 
      Έγινε αναφορά από τον εισηγητή της Αξιωματικής Αντιπολίτευσης για υποκρισία της Νέας Δημοκρατίας σε σχέση με το χρηματιστήριο. Εδώ δεν μπορούμε να μη θυμηθούμε ποιοι είχαν την ευθύνη της διακυβέρνησης της χώρας το 1999-2000. Τότε ακόμα και μέσω διαφημίσεων προσπαθούσαν να εξάρουν το χρηματιστήριο και να προτρέψουν για αγορά μετοχών. Εκείνη η κυβέρνηση έκανε τότε το χρηματιστήριο πολιτικό ζήτημα. Τώρα βλέπω να χύνονται κροκοδείλια δάκρυα από τους συναδέλφους της Μείζονος Αντιπολίτευσης σε σχέση με το χρηματιστήριο, για να ξεχάσουμε το παρελθόν. Όμως δεν  μπορούμε να ξεχάσουμε ενάμισι εκατομμύριο μικροεπενδυτές, που είχαν καταθέσει τους κόπους μιας ζωής στο χρηματιστήριο και απώλεσαν 35.000.000.000.000 δραχμές. Ακόμη δεν μπορούμε να ξεχάσουμε ότι ακόμη και οι τράπεζες εκείνη την εποχή έδιναν προνομιακά δάνεια για να επενδύσει κάποιος στο χρηματιστήριο.
      Θέλω να σταθώ σε άλλα δύο σημεία σε σχέση με την επιχειρηματική ανάπτυξη και με την κουλτούρα για την οποία μίλησαν οι κύριοι συνάδελφοι. Η Νέα Δημοκρατία έφερε το νέο αναπτυξιακό νόμο και μ’ αυτόν προχωράμε σε επιτάχυνση των επενδύσεων, θέτοντας ένα ευέλικτο σχήμα και για τους επιχειρηματίες και για τις μικρές επιχειρήσεις και για τις προϋπάρχουσες και για τις νέες επιχειρήσεις. Όλα αυτά δημιουργούν ένα σταθερό επενδυτικό περιβάλλον. Η απορροφητικότητα από το Γ’ Κοινοτικό Πλαίσιο Στήριξης μέχρι πριν από δεκαοκτώ μήνες ήταν ελαχίστη. Τότε υπήρχαν μηδενικά κεφάλαια. Επί των δικών σας κυβερνήσεων είχαν λιμνάσει.
      Έγινε λόγος και για κοινωνική αναλγησία και φαυλότητα. Αυτά δεν είναι προσόντα αυτής της Κυβέρνησης, αλλά της προηγούμενης κυβέρνησης. Ο ελληνικός λαός έχει κάνει την επιλογή του. 
      Θέλω να σταθώ και λίγο στο σημείο που αφορά την εξυπηρέτηση των «ημετέρων», διότι ειπώθηκε από τους κυρίους συναδέλφους της Αντιπολίτευσης ότι μ΄ αυτόν τον τρόπο -και ειδικά με το άρθρο 27- οι «ημέτεροι» θα διευκολυνθούν. Μα, ζητούνται πέντε –και καθορίζεται και ο αριθμός- άτομα με εξειδικευμένες τεχνικοοικονομικές γνώσεις, τα οποία με την τεχνογνωσία τους θα συμβάλουν στο έργο της Επιτροπής Κεφαλαιαγοράς. 
      Δεν μπορεί αυτό να το προσομοιάζουμε μ΄ αυτές τις προσλήψεις που ισχυρίζεστε ότι, κατά τη γνώμη σας, γίνονται «ρουσφετολογικά», πράγμα που δεν ισχύει, γιατί χαρακτηρίστηκε και ρουσφετολογική η συνέντευξη. Εγώ θα αναφέρω το εξής απλό παράδειγμα: Ακόμα κι αν θέλει κάποιος να πάρει έναν υπάλληλο σ’ ένα μικρό περίπτερο, τον βλέπει και συζητάει μαζί του. Άρα, η συνέντευξη δεν μπορεί να χαρακτηριστεί ως ρουσφετολογική διαδικασία. 
      Βέβαια, είναι άξιο συγχαρητηρίων το ότι αναγνωρίσατε τις ευεργετικές και χρήσιμες διατάξεις αυτού του σχεδίου νόμου. Η Κυβέρνηση έχει ως πρώτιστο μέλημά της την ενίσχυση της προστασίας των επενδυτών, τη διασφάλιση της αποτελεσματικότητας της αγοράς και τη σταθεροποίηση του χρηματοπιστωτικού συστήματος. Αυτό το συμπέρασμα βγαίνει. 
      Τώρα, θα ήθελα εντελώς περιληπτικά να μιλήσουμε –επί τροχάδην, θα έλεγα, λόγω του χρόνου που μένει- επί των άρθρων.
      Στο πρώτο άρθρο, καθορίζονται οι όροι κατάρτισης, έγκρισης και κυκλοφορίας του ενημερωτικού δελτίου για τη δημόσια προσφορά και τη διαπραγμάτευση κινητών αξιών σε οργανωμένη αγορά, που είναι εγκατεστημένη και λειτουργεί στην Ελλάδα. 
      Υιοθετείται ο όρος «δημόσια προσφορά» και τοποθετείται το πεδίο εφαρμογής του νόμου που εξαιρεί κάποιες περιπτώσεις. Για τις εξαιρέσεις μας, δεν υπάρχει ρύθμιση από το Κοινοτικό Δίκαιο, αλλά θα υπάρξει ρύθμιση από το εσωτερικό δίκαιο. 
      Στο άρθρο 2 ορίζονται διάφορες βασικές έννοιες που εμπεριέχονται στο σχέδιο νόμου που συζητάμε, όπως κινητές αξίες, μετοχικές κινητές αξίες, δημόσια προσφορά κινητών αξιών για μικρές και μεσαίες επιχειρήσεις, μητρώο ειδικών επενδυτών, πιστωτικά ιδρύματα, εκδότης, προσφέρων κ.τ.λ.. 
      Γίνεται ειδική μνεία στον όρο «ειδικός επενδυτής» και αναφέρονται οι προϋποθέσεις, οι οποίες αφορούν φυσικά πρόσωπα και μικρομεσαίες επιχειρήσεις που εγγράφονται στο μητρώο ειδικών επενδυτών. Αυτό το σχέδιο νόμου δίνει τη δυνατότητα επιλογής του κράτους-μέλους για εκδόσεις.
      Στο άρθρο 3 εισάγεται η υποχρέωση προηγούμενης δημοσίευσης στο ενημερωτικό δελτίο των κινητών αξιών προς δημόσια προσφορά ή προς διαπραγμάτευση ή ακόμα και στην περίπτωση της διάθεσης μέσω αναδόχων. Αναφέρονται περιπτώσεις εξαιρέσεων από αυτήν την υποχρέωση για προσφορές που δεν απευθύνονται στο ευρύ κοινό. 
      Στο άρθρο 4 καθορίζονται οι εξαιρέσεις από την υποχρέωση δημοσίευσης ενημερωτικού δελτίου σε περιπτώσεις όπου θεωρείται ότι υπάρχει ήδη επαρκής πληροφόρηση για τις εν λόγω κινητές αξίες. Ακόμα, σημαντική είναι η μνεία για την παράλληλη εισαγωγή κινητών αξιών ως αντικείμενο διαπραγμάτευσης σε περισσότερες από μία αγορές της Ευρωπαϊκής Ένωσης, καθόσον έχουν εισαχθεί ήδη σε άλλη οργανωμένη αγορά της Ένωσης. Θα πρέπει δε να υπάρχει ήδη ενημερωτικό δελτίο γι’ αυτές τις κινητές αξίες. 
      Στο άρθρο 5 αναφερόμαστε στην κατάρτιση του ενημερωτικού δελτίου για κινητές αξίες προς δημόσια προσφορά ή προς διαπραγμάτευση, το οποίο αποτελεί ουσιαστική πληροφόρηση για τις εν λόγω κινητές αξίες. 
      Η πληροφόρηση πρέπει να είναι επαρκής, αντικειμενική και να αναφέρεται στο είδος του εκδότη και των κινητών αξιών που προσφέρονται ή εισάγονται σε οργανωμένη αγορά. Ειδικά δε στο περιληπτικό σημείωμα, υπάρχουν στοιχεία που αφορούν και τον εκδότη και τις κινητές αξίες που θα αποτελέσουν αντικείμενο δημόσιας προσφοράς ή διαπραγμάτευσης. Μπορεί να είναι ή χωριστά έγγραφα ή ενιαίο ενημερωτικό δελτίο. 
      Στο άρθρο 6 προσδιορίζονται τα πρόσωπα που έχουν την ευθύνη για τις πληροφορίες του ενημερωτικού δελτίου. Είναι ο εκδότης, τα μέλη του Δ.Σ. και οι ανάδοχοι σύμβουλοι των παραπάνω, καθώς και όποια άλλα πρόσωπα έχουν αρμοδιότητες. 
      Στο άρθρο 7 παρέχονται κάποιες πληροφορίες σχετικά με τον κανονισμό 809/2004. 
      Στο άρθρο 8 ορίζεται ότι η Επιτροπή Κεφαλαιαγοράς είναι αυτή που καθορίζει τον τρόπο προσδιορισμού της τιμής διάθεσης, το τυχόν ανώτατο ποσό υπέρβασης της κατώτερης από την ανώτατη τιμή του εύρους τιμών και άλλες λεπτομέρειες. 
      Στο άρθρο 9 ορίζεται η διάρκεια ισχύος του ενημερωτικού δελτίου, που είναι για δώδεκα μήνες και ισχύει μέχρις ότου οι σχετικές κινητές αξίες πάψουν να εκδίδονται συνεχώς ή κατ’ επανάληψη. Το δελτίο συμπληρώνεται με τις πληροφορίες εκείνες που το καθιστούν επίκαιρο αναφορικά με την κατάσταση των προσφερόμενων κινητών αξιών. 
      Το άρθρο 10 αναφέρει τις πληροφορίες για τις κινητές αξίες που εισάγονται για διαπραγμάτευση σε μια αγορά, οι οποίες πρέπει να είναι επικαιροποιημένες, να δημοσιεύονται τακτικά και να εμπεριέχονται σε κατάλογο όλων των συναφών πληροφοριών για τις εν λόγω κινητές αξίες κατ’ έτος.
      Στο άρθρο 11 δίνεται η δυνατότητα ενσωμάτωσης πληροφοριών στο ενημερωτικό δελτίο μέσω παραπομπής σ΄ ένα ή περισσότερα έγγραφα που έχουν δημοσιευθεί ή πρόκειται να δημοσιευθούν και έχουν εγκριθεί ή πρόκειται να εγκριθούν από την Επιτροπή Κεφαλαιαγοράς.
      Στο άρθρο 12, εάν ο εκδότης διαθέτει έγγραφο αναφοράς εγκεκριμένο από την Επιτροπή Κεφαλαιαγοράς, μπορεί να διαθέτει τις κινητές αξίες για διαπραγμάτευση με επικυρωμένο έγγραφο αναφοράς.
      Το άρθρο 13 θέτει ως απαραίτητη προϋπόθεση για τη δημοσίευση του ενημερωτικού δελτίου, την έγκρισή του από την Επιτροπή Κεφαλαιαγοράς, δίνοντας συγκεκριμένη προθεσμία έγκρισης δέκα ημερών και σε περίπτωση που εισάγονται ή προσφέρονται κινητές αξίες για πρώτη φορά, η προθεσμία γίνεται είκοσι μέρες, για να μην υπάρχει χαώδης κατάσταση, να είναι όλα συγκεκριμένα και σε περίπτωση μη πληρότητας των στοιχείων, ζητάει η Επιτροπή Κεφαλαιαγοράς συμπληρωματικά στοιχεία και υπάρχει και η δυνατότητα μεταφοράς της αρμοδιότητος έγκρισης σε άλλη αρμόδια αρχή, όταν χρειάζεται συγκεκριμένη τεχνογνωσία.
      Το άρθρο 14 αναφέρεται στη δημοσίευση του ενημερωτικού δελτίου, η οποία μπορεί να γίνει με έντυπη μορφή αλλά και ηλεκτρονική. 
      Το άρθρο 15 αναφέρεται στη διαφημιστική καταχώρηση σχετικά με τη δημόσια προσφορά κινητών αξιών ή την εισαγωγή τους προς διαπραγμάτευση, που είναι δυνατόν να υποβάλλεται στην Επιτροπή Κεφαλαιαγοράς δύο μέρες πριν από τη δημοσιοποίηση στους αποδέκτες.
      Στο άρθρο 16 περιλαμβάνεται η γνωστοποίηση κάθε στοιχείου που πιθανόν να μπορεί να επηρεάσει την επένδυση μετά τη δημοσίευση του ενημερωτικού δελτίου, αλλά πριν τη λήξη της προσφοράς ή την έναρξη της διαπραγμάτευσης. Αναφέρεται, δηλαδή, σε συμπλήρωμα του ενημερωτικού δελτίου, που φυσικά υπόκειται και σε έγκριση και σε δημοσιοποίηση και συμπεριλαμβάνεται η δυνατότητα υπαναχώρησης των επενδυτών από αγορά ή εγγραφή εντός τριών εργασίμων ημερών.
      Στα άρθρα 17 και 18 επιτρέπεται η διασυνοριακή δημόσια προσφορά και η εισαγωγή για διαπραγμάτευση κινητών αξιών. Καθορίζεται, δηλαδή, το λεγόμενο ευρωπαϊκό διαβατήριο του ενημερωτικού δελτίου προσφοράς ή διαπραγμάτευσης κινητών αξιών για το κοινό άλλων κρατών-μελών. Δηλαδή μ΄ αυτόν τον τρόπο διευκολύνεται η διασυνοριακή προσφορά κινητών αξιών και η παράλληλη εισαγωγή τους σε περισσότερες αγορές της Ευρωπαϊκής Ένωσης. Το σύστημα φυσικά χαρακτηρίζεται από ευελιξία και αποτελεσματικότητα, γιατί καταργούνται οι πολλαπλές εγκρίσεις και μειώνεται ο χρόνος και το κόστος για τη δημόσια προσφορά και την εισαγωγή των αξιών προς διαπραγμάτευση. Η εισαγωγή του διαβατηρίου είναι βέβαια σημαντική καινοτομία, καθώς η εφαρμογή συμβάλλει στη διευκόλυνση, απλούστευση και επίσπευση της όλης διαδικασίας.
      Στο άρθρο 19 προστίθεται η ευελιξία των επενδυτικών δυνατοτήτων και η παροχή του ενημερωτικού δελτίου σε γλώσσα ευρέως διαδεδομένη στο διεθνή χρηματοοικονομικό τομέα.
      Στο άρθρο 20 ρυθμίζεται το καθεστώς των εκδοτών που προέρχονται από τρίτες χώρες και η έγκριση των ενημερωτικών δελτίων σύμφωνα με τα διεθνή πρότυπα διαφάνειας.
      Στο άρθρο 21 ορίζεται ρητά μια ενιαία αρμοδία αρχή που επιτελεί το έργο της έγκρισης των ενημερωτικών δελτίων. Είναι η Επιτροπή Κεφαλαιαγοράς, που της παρέχονται οι αρμοδιότητες να ζητά συμπληρωματικές πληροφορίες, να αναβάλλει τη δημόσια προσφορά, να απαγορεύει τη διαφημιστική καταχώριση και να δημοσιοποιεί διάφορες περιπτώσεις.
      Το άρθρο 22 καθορίζει τη δυνατότητα συνεργασίας των αρμοδίων αρχών μεταξύ των κρατών-μελών αναφορικά με την όλη διαδικασία προσφοράς ή εισαγωγής προς διαπραγμάτευση κινητών αξιών.
      Στο άρθρο 23 αναφέρεται ότι η Ελλάδα οφείλει να ενημερώνει την αρμοδία αρχή του κράτους-μέλους.
      Το άρθρο 24 αναφέρεται στα πρόστιμα και στο εύρος του προστίμου, που φθάνει έως 1.000.000 ευρώ.
      Στο άρθρο 25 καθορίζεται ειδική αστική ευθύνη προς όλα τα υπεύθυνα πρόσωπα -όσα ευθύνονται για το ενημερωτικό δελτίο- και είναι αυτά που έχουν ευθύνη για τις πληροφορίες του ενημερωτικού δελτίου. Είναι και ο εκδότης και τα μέλη του Διοικητικού Συμβουλίου και οι ανάδοχοι και σύμβουλοι των παραπάνω, καθώς και άλλα πρόσωπα που η ευθύνη τους ορίζεται ρητά. Κατ’ αυτών μπορούν να στραφούν οι επενδυτές σε διάστημα δώδεκα μηνών. Επίσης, περιγράφεται η δυνατότητα αξίωσης για τα τρία έτη. Έτσι, αυξάνονται οι συνυπεύθυνοι σ΄ αυτήν την περίπτωση, που είναι και ο ανάδοχος και ο εκδότης και τα μέλη του Διοικητικού Συμβουλίου.
      Το άρθρο 26 παρέχει τη δυνατότητα σε εκδότες τρίτων χωρών να επιλέξουν έως τις 31 Δεκεμβρίου 2005 το κράτος-μέλος καταγωγής. 
      Στο άρθρο 27, για το οποίο έγινε και συζήτηση, προβλέπεται η αναδιοργάνωση της εταιρείας «ΕΛΛΗΝΙΚΑ ΧΡΗΜΑΤΙΣΤΗΡΙΑ» και η μεταφορά εξειδικευμένου προσωπικού -σε αυτό αναφέρθηκα και προηγουμένως- από τα «ΕΛΛΗΝΙΚΑ ΧΡΗΜΑΤΙΣΤΗΡΙΑ» στην Επιτροπή Κεφαλαιαγοράς. Αυτή η συγχώνευση είναι ένα μέτρο εξοικονόμησης χρημάτων, με την απορρόφηση σε μια ενιαία εταιρεία όλων των ομοειδών εταιρειών, αλλά και με τη «χρήση» ειδικών τεχνοκρατών. 
      Το Υπουργείο Οικονομίας και Οικονομικών και η Κυβέρνηση της Νέας Δημοκρατίας, θεωρώ ότι θα ενισχύσουν μ΄ αυτόν τον αυριανό νόμο την προστασία των επενδυτών και θα διασφαλίσουν την ανταγωνιστικότητα και την αποτελεσματικότητα στην αγορά. Γι’ αυτό σας καλώ να υπερψηφίσετε και επί των άρθρων το παρόν σχέδιο νόμου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τη συνάδελφο κ. Κόρκα για την εισήγησή της. 
      Το λόγο τώρα έχει ο εισηγητής της Μειοψηφίας και εκλεκτός συνάδελφος κ. Απόστολος Φωτιάδης. 
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συνάδελφοι, πιστεύω ότι οι πρωτομιλίες όλων των Βουλευτών –της Νέας Δημοκρατίας κυρίως- απέδειξαν του λόγου το αληθές στην αρχική μας τοποθέτηση. Παρά το γεγονός ότι οι συνάδελφοι της Νέας Δημοκρατίας προσπάθησαν να επιχειρηματολογήσουν περί του αντιθέτου, απέδειξαν ακριβώς αυτό που ισχυριστήκαμε το πρωί. 
      Τι είπαμε το πρωί; Είπαμε ότι η Νέα Δημοκρατία έφερε τρία νομοσχέδια που ψηφίστηκαν και ένα τέταρτο. Από τα τέσσερα νομοσχέδια τα τρία αφορούν την ενσωμάτωση του Κοινοτικού Δικαίου στην ελληνική νομοθεσία μέσα από οδηγίες που κατά τύχη ψηφίστηκαν το πρώτο εξάμηνο του 2003. Τα έφερε με καθυστέρηση δεκαοκτώ-δεκαεννέα μηνών περίπου, από τότε που ανέλαβε τη διακυβέρνηση της χώρας. 
      Είπαμε ότι έφερε και ένα τέταρτο νομοσχέδιο στη Βουλή περί Κεφαλαιαγοράς. Ο νόμος αυτός που φέρατε για το χρηματιστήριο -όχι όπως λέμε εμείς, αλλά όπως ο ίδιος ο Υπουργός Οικονομίας και Οικονομικών ισχυρίστηκε μέσα στην εισηγητική του έκθεση- τάσσει μόνο τις ελάχιστες προϋποθέσεις εισαγωγής κινητών αξιών σε χρηματιστήριο. Εσείς το λέτε. Δεν το λέμε εμείς. Διαβάζω επί λέξει: «Ευθυγραμμίζεται, δηλαδή, πλήρως –το διευκρινίζετε, για να μην υπάρχει καμιά αμφιβολία- προς τα minima της κοινοτικής νομοθεσίας». Και συνεχίζετε εσείς, όχι εμείς: «…τα οποία minima της κοινοτικής νομοθεσίας είναι πολύ επιεικέστερα των όσων προέβλεπαν οι προηγούμενες ρυθμιστικές διατάξεις του Εθνικού Δικαίου.» 
      Ταυτόχρονα τι λέτε στην εισηγητική έκθεση του νομοσχεδίου, που είναι ήδη νόμος του κράτους, η μοναδική νομοθετική πρωτοβουλία που είχατε αυτούς τους δεκαοκτώ μήνες για το χρηματιστήριο; Λέτε, λοιπόν, ότι μέχρι τότε, δηλαδή μέχρι την ψήφιση του νομοσχεδίου, οι όροι και η λειτουργία των διαφόρων αγορών και οι κανόνες εισαγωγής κινητών αξιών που διείπαν αυτές, διείποντο από διατάξεις συγκεκριμένων νόμων. «Αυτοί οι νόμοι» λέτε «που διείπαν τις υφιστάμενες οργανωμένες αγορές του Χρηματιστηρίου Αξιών Αθηνών καταργούνται.» 
      Καταργούνται οι νόμοι. Χορηγείται εξουσιοδότηση στο Χρηματιστήριο Αξιών Αθηνών Α.Ε., δηλαδή σε μια ιδιωτικού δικαίου και ιδιωτικών συμφερόντων εταιρεία, η οποία θα ρυθμίζει ό,τι ρύθμιζαν, κατά την άποψή σας, ως Αντιπολίτευση οι κακές διατάξεις του νόμου. Εσείς έρχεστε και καταργείτε αυτές τις διατάξεις. Βάζετε ήσσονος –θα έλεγα- «πολύ επιεικέστερες», κατά τη δική σας έκφραση, διατάξεις. Όλα αυτά ρυθμίζονται με αποφάσεις ιδιωτών, οι οποίες θα ρυθμίζουν, μέσα από τον κανονισμό, τα της λειτουργίας των οργανωμένων αγορών. Αυτή είναι τελικά η παρέμβασή σας μέσα στα λόγια τα πολλά και τα μεγάλα τα οποία εκστομίσατε προεκλογικά και συνεχίζετε να λέτε για το χρηματιστήριο. 
      Ασφαλώς και λυπούμαστε –το είπαμε και το πρωί- για το ότι χάθηκαν χρήματα από πολλές εκατοντάδες χιλιάδες Έλληνες πολίτες. Όμως, σας είπαμε κάτι και δεν απαντήσατε, ότι σε όλες τις οργανωμένες χρηματιστηριακές αγορές σε χρηματιστήρια πολύ ισχυρότερα του ελληνικού Χρηματιστηρίου Αξιών υπήρχε πτώση. Στη Νέα Υόρκη η πτώση του δείκτη NASDAQ έφθανε στο 55%, στη Φρανκφούρτη στο 60% και είχε φθάσει μέχρι το 65%. 
      Παντού υπήρξε πρόβλημα οικονομικό. Όμως σε καμιά χώρα δεν μετατράπηκε –ούτε στις Ηνωμένες Πολιτείες ούτε στη Γαλλία ούτε στη Γερμανία ούτε καν στην Τουρκία, η οποία θέλουμε να λέμε ότι είναι πολύ κατώτερη από εμάς- σε πολιτικό ζήτημα, όπως εσείς θέλατε να το μετατρέψετε. Και λέω ότι πολύ καλά πράξατε, που το μετατρέψατε σε πολιτικό θέμα και εκμεταλλευτήκατε πραγματικά την αγωνία αυτών των ανθρώπων.
      Ε, ελάτε, λοιπόν, να δικαιώσετε όλα αυτά τα μεγάλα σας λόγια. Δεν αλλάξατε ούτε ένα «γιώτα» από τη νομοθεσία προς το αυστηρότερο. Το αντίθετο μάλιστα, η εισαγωγή των κινητών αξιών γίνεται με όρους επιεικέστερους, ελαφρότερους απ’ ό,τι προέβλεπαν οι προηγούμενες ρυθμίσεις. Και επαναλαμβάνω για πολλοστή φορά, για να γίνει κτήμα των συναδέλφων, ότι δεν τα λέμε εμείς αυτά, τα λέτε εσείς, μέσα στο κείμενο του νόμου, το οποίο ψηφίσατε.
      Είπατε ότι εμείς παραπείσαμε τελικά τον ελληνικό λαό. Ε, να σας θυμίσω, λοιπόν, ότι ο ίδιος ο κ. Καραμανλής, ως Αρχηγός της Αξιωματικής Αντιπολίτευσης, το Σεπτέμβριο του 2003, τις παραμονές, δηλαδή, των εκλογών, στη Διεθνή Έκθεση της Θεσσαλονίκης, σε μια περίοδο που ο δείκτης του χρηματιστηρίου ήταν 6.500 μονάδες είπε ότι το χρηματιστήριο θα πάει πολύ καλύτερα. Δεν του αποδώσαμε ποτέ καμιά ευθύνη. Γιατί λέτε ότι εμείς λέγαμε ότι θα πάει καλά ο δείκτης και θα πάει ακόμα καλύτερα. Ξεχνάτε ότι και ο Αρχηγός τότε της Αξιωματικής Αντιπολίτευσης είχε και εκείνος συμμεριστεί την αισιοδοξία της τότε κυβέρνησης του ΠΑ.ΣΟ.Κ.;
      Εγώ να δεχθώ ότι κάναμε λάθος εκτιμήσεις, ότι δεν μπορέσαμε να προβλέψουμε τις διεθνείς αναταραχές στη Νοτιοανατολική Ασία, που συγκλόνισαν όλα τα χρηματιστήρια όλου του κόσμου. Είχαμε την πτώση και χάθηκαν χρήματα. Να το δεχθούμε. Αλλά μην προσπαθείτε τελικώς να βγείτε άμοιροι ευθυνών. Θα πρέπει ή να δεχθείτε τις προεκλογικές σας προβλέψεις ή, από την άλλη πλευρά, αν επιμένετε ότι είχατε δίκιο, να μας πείτε σε τι ακριβώς έσφαλε η προηγούμενη νομοθεσία, ώστε να οδηγηθεί στην αλλαγή της από σας.
      Έτσι, θα έλεγα ότι ήδη όλο το νομικό καθεστώς που υπήρξε, το αποδεχθήκατε. Φέρατε νομοσχέδια –από τα τέσσερα τα τρία- που επεξεργάστηκε η κυβέρνηση του ΠΑ.ΣΟ.Κ.. Είπα το πρωί ότι χρειάστηκαν δεκαεννιά μήνες για τη διαδικασία υποβολής τους. Δηλαδή, από την Πλατεία Συντάγματος, όπου στεγάζεται το Υπουργείο Οικονομίας και Οικονομικών, μέχρι τη Βουλή χρειάστηκαν δεκαεννιά μήνες, για να φέρετε αυτά τα συγκεκριμένα νομοσχέδια, τα οποία βρήκατε έτοιμα, επεξεργασμένα στο γραφείο σας.
      Και θα πρέπει τελικά να σας πούμε και «μπράβο», γιατί, λέει, δεν είμαστε τελευταίοι. Μα, το πρόβλημα εκεί είναι; Εγώ θα έλεγα ότι και μετά από πέντε χρόνια να τα φέρνατε να τα ψηφίσουμε, το πρόβλημα δεν είναι εκεί. Το πρόβλημα είναι ότι εσείς θεωρήσατε σημείο της πολιτικής σας πρώτο το χρηματιστήριο και επομένως πρωταρχικά έπρεπε να ασχοληθείτε με όλα τα νομοσχέδια, τα οποία πιθανότατα να συνέβαλαν στην καλύτερη λειτουργία του χρηματιστηρίου.
      Μίλησαν οι κύριοι συνάδελφοι για το δανεισμό των τραπεζών για την αγορά των μετοχών. Να θυμίσω ότι αυτό ήταν αίτημα όλων των ανθρώπων της αγοράς, των φορέων της Κεφαλαιαγοράς, για το δανεισμό. Και αν θεωρήσουμε ότι ήταν λάθος και ότι δεν έχουν την εμπειρία οι Έλληνες πολίτες να δανείζονται να κάνουν χρήση των χρημάτων που δανείζονται για τον άλφα ή βήτα σκοπό, εγώ ερωτώ, κύριε Υπουργέ, γιατί δεν καταργήσατε τη δυνατότητα δανεισμού.
      Να πείτε, κύριοι, το ΠΑ.ΣΟ.Κ. κακώς σας έδωσε τη δυνατότητα να δανείζεστε από τις τράπεζες, για να αγοράζετε μετοχές. Εμείς λέμε ότι σας περιορίζουμε αυτή τη δυνατότητα, δεν ξέρετε να διαχειριστείτε τα χρήματα και καταργούμε το νόμο του ΠΑ.ΣΟ.Κ., που προέβλεπε αυτή τη δυνατότητα. Κάντε το, έτσι, για να φανείτε τουλάχιστον σοβαροί, μέσα από την υποκριτική σας τακτική.
      Πολύ σωστά ο κ. Γείτονας αναρωτήθηκε τι λέει ο εισηγητής μας. Τελικά αυτό είναι το πρόβλημα; Η υποκρισία της Κυβέρνησης είναι μόνο για το χρηματιστήριο ή μόνο γι’ αυτό το νομοσχέδιο; Μα, συνολικά όλη η στάση σας είναι υποκριτική. Μιλήσατε για κακή οικονομία από το 1999, από τις παραμονές των προηγούμενων εκλογών, όχι των τελευταίων. Μιλήσατε για κακή οικονομία.
      Η οικονομία όμως βάδιζε εκεί που βάδιζε, έδινε η κυβέρνηση του ΠΑ.ΣΟ.Κ., οι κυβερνήσεις του Σημίτη, 1.000.000.000.000 δραχμές κάθε χρόνο επιπλέον για κοινωνικές παροχές. Και εσείς εξακολουθούσατε να λέτε για κακή οικονομία. Και στο τέλος, προεκλογικά, υποσχεθήκατε ό,τι υποσχεθήκατε στον ελληνικό λαό, γνωρίζοντας την κακή πορεία της οικονομίας, γιατί την καταγγέλλατε, και άρα ξέρατε σε τι επίπεδο ήταν.
      Και τώρα έρχεσθε και λέτε «παραλάβαμε άδεια τα ταμεία από το ΠΑ.ΣΟ.Κ.». Τελικά τι να πιστέψει ο ελληνικός λαός; Εγώ θέλετε να συμμεριστώ τη δική σας άποψη στο σενάριο, κατά την αρχαία μαιευτική μέθοδο του Σωκράτη; Να πω ότι παραλάβατε άδεια ταμεία; Παραλάβατε άδεια ταμεία. 
      Πώς γίνεται τελικά να είναι άδεια για τους φτωχούς και γεμάτα φίσκα για τους πλούσιους; Πώς είναι δυνατόν να μην έχετε τα 30 ευρώ για το ΕΚΑΣ ή για τη σύνταξη του αγρότη, αλλά να έχετε 9.000.000 ευρώ, δηλαδή 3.000.000.000 δραχμές, για τους τραπεζίτες, να έχετε 1.000.000.000.000 δραχμές απαλλαγές κάθε χρόνο για τους δέκα χιλιάδες μεγαλοβιομήχανους;
      Εξηγήστε αυτόν τον απλοϊκό τελικά προβληματισμό όχι ενός Βουλευτή ή ενός πρώην Υφυπουργού, αλλά ενός απλού πολίτη. Αν είναι άδεια τα ταμεία, είναι άδεια για όλους. Δεν είναι μόνο για τους φτωχούς, δεν είναι για τους εργαζόμενους ή τους συνταξιούχους, θα είναι και για τους πλούσιους, θα είναι και για τους βιομήχανους. Όμως εσείς είχατε να δώσετε πλουσιοπάροχα σε όλους αυτούς, αλλά αρνηθήκατε να πράξετε αυτό που απατηλά προεκλογικά υποσχεθήκατε.
      Έγινε αναφορά και στη «ΔΕΚΑ». Ρωτήσαμε το πρωί και δεν πήραμε απάντηση. Οι μετοχές που αγόρασε η κρατική εταιρεία «ΔΕΚΑ», σήμερα έχουν μικρότερη ή μεγαλύτερη αξία; Ζημιώθηκε ή ωφελήθηκε τελικά το κράτος μέσα απ΄ αυτές τις συγκεκριμένες συναλλαγές; 
      Ε, λοιπόν, για να μην είναι φιλολογικό μόνο το ερώτημα, σας λέω ότι οι μετοχές που αγόρασε σήμερα αξίζουν περισσότερο από ό,τι τις αγόρασε. Άρα δεν υπάρχει καμία απολύτως ζημία, γιατί πολύ φοβάμαι ότι θα αποφύγετε…
      ΑΓΓΕΛΟΣ ΤΖΕΚΗΣ: Πότε τις αγοράσατε, κύριε συνάδελφε; 
      ΑΠΟΣΤΟΛΟΣ ΦΩΤΙΑΔΗΣ: Όταν αγοράστηκαν οι μετοχές.
      ΑΓΓΕΛΟΣ ΤΖΕΚΗΣ: Μετά τη φούσκα.
      ΑΠΟΣΤΟΛΟΣ ΦΩΤΙΑΔΗΣ: Και ξέρετε πότε αγοράστηκαν. 
      Εσάς, κύριε συνάδελφε, σας δικαιολογώ. Εσείς είστε ενάντια στην Ευρωπαϊκή Ένωση, ενάντια στους κανόνες της ελεύθερης αγοράς. Επομένως είστε απόλυτα συνεπείς. Τη Νέα Δημοκρατία δεν δικαιολογώ, γιατί άλλη είναι η ιδεολογία της, άλλο είναι το πρόγραμμά της. 
      Εσείς έχετε μία συνέπεια, την οποία χαίρομαι. Διαφωνώ κάθετα μαζί σας, αλλά χαίρομαι γιατί εξακολουθείτε έτσι, δεκαετίες ολόκληρες, ενώ είδατε να διαψεύδονται τα όνειρά σας και οι ιδεολογικές σας ελπίδες σε άλλες χώρες, όπως και στη μητρόπολη του κομμουνισμού. Εσείς, όμως, εξακολουθείτε. Πραγματικά σας χαίρομαι, γιατί είστε πολύ αισιόδοξοι και συνεπείς σε ιδέες και αρχές τις οποίες βλέπετε να διαψεύδονται καθημερινά. 
      Τελειώνοντας, κύριε Πρόεδρε, θα ήθελα να πω το εξής: Έχουμε σήμερα μπροστά μας ένα νομοσχέδιο για την ενσωμάτωση της οδηγίας 2003/71 της Ευρωπαϊκής Ένωσης. Το 2003 έρχεται σήμερα για μια θετική οδηγία, ένα νομοσχέδιο τεχνικής φύσεως, θα έλεγα, περισσότερο, το οποίο κινείται στη σωστή κατεύθυνση. Είναι ένα νομοσχέδιο, το οποίο επεξεργάστηκε η ελληνική κυβέρνηση κατά την Ελληνική Προεδρία το 2003.
      Σήμερα, εμείς λέμε ναι στο συγκεκριμένο νομοσχέδιο. Κατ΄ αρχάς το είπαμε το ναι. Όμως ταυτόχρονα κάναμε και ορισμένες παρατηρήσεις, οι οποίες τελικώς θα μπορούσαν -παρά το γεγονός ότι η συγκεκριμένη οδηγία είναι υψίστης, θα έλεγα, μεγίστης εναρμόνισης- να προβλέψουν ορισμένα πράγματα, όπως για παράδειγμα τις ποινικές κυρώσεις.
      Εσείς σηκώσατε επανάσταση όταν υπήρξε μία πρόταση επιτροπής για την κατάργηση των ποινικών κυρώσεων. Ψάξτε και βρείτε μου, γιατί πιθανόν να κάνω λάθος, αν υπάρχει μέσα στο νομοσχέδιο κάποια ποινική κύρωση για τις παραβάσεις των διατάξεων του νόμου που ψηφίζουμε.
      Αναφερθήκατε σε προηγούμενες ρυθμίσεις. Γιατί να υπάρχουν οι γενικές διατάξεις περί παραγραφών, όπως ισχύουν στον Αστικό Κώδικα; Στις αδικοπραξίες έχουμε πενταετή παραγραφή. Δεν αποτελεί άλλοθι το ότι είχε προβλεφθεί από την προηγούμενη οδηγία –η οποία ενσωματώθηκε- να είναι μικρότερη η δυνατότητα της παραγραφής. Πιστεύω ότι χωρίς κανένα λόγο περιορίζετε την πενταετή παραγραφή σε τριετή. 
      Επίσης, για το άρθρο 27, το οποίο καταψηφίζουμε, κύριε Πρόεδρε –είναι το μόνο άρθρο που καταψηφίζουμε- θέλω να πω ότι υπάρχει μέσα σας η πρόθεση τελικώς να καταργήσετε την αξιοκρατία, την αντικειμενικότητα στις προσλήψεις και το δείξατε αυτό πολλαπλώς σε διάφορες νομοθετικές ρυθμίσεις, αλλά και πρακτικές.
      Έτσι, λοιπόν και σήμερα για να μη σας ξεφύγει τίποτα έρχεστε και λέτε ότι οι υπάλληλοι των εταιρειών, ανωνύμων εταιρειών, δηλαδή, ιδιωτικών εταιρειών που έχουν την ίδια νομική ισχύ και δύναμη, όπως έχει οποιαδήποτε άλλη εταιρεία μπορούν να μεταταγούν –μεταφέρονται λέτε- δεν καταλαβαίνω νομικά την έννοια, δεν ξέρω, αν θα δημιουργηθεί πρόβλημα γι’ αυτούς που περιμένουν το ρουσφέτι από εσάς, μπορούν να μεταταγούν στο δημόσιο, στην Επιτροπή Κεφαλαιαγοράς, που είναι νομικό πρόσωπο δημοσίου δικαίου. Ο ισχυρισμός ότι προβλέπονται προσόντα είναι έωλος και ψευδής. 
      Κύριε Πρόεδρε, κάποια ανοχή θα ήθελα στο χρόνο.
      ΠΡΟΕΔΡΕΥΩΝ (Σωτήρης Χατζηγάκης):  Μιλάμε για πολλή ανοχή, κύριε Φωτιάδη. Παρακαλώ κλείστε την ομιλία σας.
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, τα προσόντα, επειδή εσείς είστε αντικειμενικός, που λέει ο Υπουργός που προβλέπονται είναι η ακαδημαϊκή κατάρτιση, ως εάν κανείς δεν έχει ακαδημαϊκή κατάρτιση στις ανώνυμες εταιρείες και δεύτερον προσόν, πολύ μεγάλο, είναι η εξειδικευμένη εμπειρία και τρίτο είναι η προϋπηρεσία των υποψηφίων. Δηλαδή, όσοι εργάζονται στις θυγατρικές εταιρείες του Χρηματιστηρίου Αξιών Αθηνών, όλοι θεωρητικά έχουν αυτά τα προσόντα. Τώρα για το ποιους θα διαλέξετε, βάλτε μία παράγραφο και εμείς θα ψηφίσουμε και αυτήν τη διάταξη και πείτε αυτοί που έχουν περισσότερα χρόνια προϋπηρεσίας, σαν παράδειγμα το λέω, γιατί είναι ένα κριτήριο αξιοκρατίας και αντικειμενικότητας. Το άλλο, αυτός που έχει μεγαλύτερο βαθμό στο πτυχίο του. Να ξέρει αυτός που υποβάλλει το αίτημα για να πάρει την προνομιακή θέση στην Επιτροπή Κεφαλαιαγοράς ότι τα κριτήρια είναι αντικειμενικά. Ένα κριτήριο βάλτε, όπως είπα πριν τη βαθμολογία του πτυχίου στο πανεπιστήμιο.
      Τέλος, κύριε Πρόεδρε, εμείς ψηφίζουμε όλα τα άρθρα, πλην του τελευταίου άρθρου 27.
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, το πρωί στη συζήτηση επί της αρχής αναδείξαμε τον πραγματικό ρόλο και χαρακτήρα του χρηματιστηρίου. Επίσης, με επιχειρήματα αναδείξαμε την ταύτιση των πολιτικών θέσεων της Κυβέρνησης και της Αξιωματικής Αντιπολίτευσης επί της ουσίας, γιατί η όποια αντιπαράθεση γίνεται σε δευτερεύοντα και τριτεύοντα ζητήματα. Αναδείξαμε με μια συνέπεια και ειλικρίνεια τις απόψεις του Κ.Κ.Ε. για τα τεκταινόμενα στο χρηματιστήριο. Βέβαια, το Κ.Κ.Ε. έχει τις εκφρασμένες απόψεις του για το Χ.Α.Α. και τον τρόπο λειτουργίας του στα πλαίσια του υπάρχοντος κοινωνικοπολιτικού συστήματος. 
      Κύριε Πρόεδρε, ξέρουμε ότι έγιναν κοσμοϊστορικές αλλαγές, αλλά το ζήτημα δεν είναι να προσαρμόζεσαι ή να μεταλλάσσεσαι ανάλογα με τις αλλαγές που γίνονται, δηλαδή, από προοδευτικές θέσεις να περνάς σε συντηρητικές νεοφιλελεύθερες απόψεις. Το ζήτημα είναι στις δύσκολες στιγμές να κρατάς και μάλιστα για το συμφέρον του εργαζόμενου λαού. Γιατί μπορεί οι κυβερνήσεις του ΠΑ.ΣΟ.Κ. να εύρισκαν 1.000.000.000.000 για να έδιναν στους αναξιοπαθούντες, αλλά έρχεται το Εθνικό Κέντρο Κοινωνικών Ερευνών για το 2003 και το 2004 και λέει ότι δύο εκατομμύρια διακόσιες χιλιάδες λαού ζουν κάτω από τα όρια της φτώχειας. Ένας σημαντικός αριθμός της λαϊκής οικογένειας εγκαταλείπει το γυμνάσιο. Βέβαια, αυτά δεν έγιναν μέσα σε ένα χρόνο, αλλά σε βάθος χρόνου από την πολιτική που ακολούθησε η κυβέρνηση του ΠΑ.ΣΟ.Κ. όλα αυτά τα χρόνια για να μην επικαλούμαστε ότι εκείνες οι πολιτικές είχαν κοινωνικά κριτήρια. 
      Με το παρόν νομοσχέδιο παρατηρούμε ότι και αυτή η οδηγία δεν κάνει τίποτε άλλο παρά να προσπαθεί να βάλει κάποια τάξη ανάμεσα στους μεγάλους επιχειρηματικούς ομίλους οι οποίοι διά μέσου του χρηματιστηρίου έχουν μεγάλες αντιθέσεις.
      Γίνεται, δηλαδή, μέσω και αυτής της οδηγίας η ενοποίηση τόσο μέσα στην Ευρωπαϊκή Ένωση της χρηματιστηριακής αγοράς, αλλά και παγκόσμια. 
      Στο άρθρο 1, στην παράγραφο 3, υποπερίπτωση ε΄, κύριε Πρόεδρε, λέει ότι ο νόμος δεν εφαρμόζεται για τις κινητές αξίες που εκδίδουν ενώσεις προσώπων οι οποίες απολαμβάνουν ειδικού νομικού καθεστώτος ή από μη κερδοσκοπικούς οργανισμούς αναγνωρισμένους από το κράτος - μέλος, με στόχο τη συγκέντρωση των μέσων που είναι απαραίτητα για την επίτευξη των μη κερδοσκοπικών τους στόχων. Και είχαμε βάλει ένα ερώτημα προς την Κυβέρνηση. Δεν απαντήθηκε -και πώς να απαντήσει;- γιατί είναι μέσα στις προθέσεις της Κυβέρνησης, όπως και στις προθέσεις της Αξιωματικής Αντιπολίτευσης και το είπε και ο Αρχηγός ότι μπορούν να υπάρξουν πανεπιστήμια μη κερδοσκοπικά. Άρα, λοιπόν, αυτά τα πανεπιστήμια μπορούν να εκδώσουν κινητές αξίες, να εισαχθούν στο χρηματιστήριο για να έχουν άντληση πόρων, για να επιτευχθούν οι στόχοι τους. Αυτό, βέβαια, αμέσως συνδέεται με τη μείωση των δαπανών που γίνεται για την παιδεία. Και το ίδιο μπορεί να χαρακτηριστεί και για νοσοκομειακά ακόμα ιδρύματα. Βλέπουμε, δηλαδή, πως συνδέεται και το χρηματιστήριο με τη γενικότερη ενίσχυση της επιχειρηματικότητας και ανταγωνιστικότητας. 
      Και όσον αφορά την υποπερίπτωση στ΄, που αναφέρεται στα πιστωτικά ιδρύματα και τα εξαιρεί, βλέπουμε ότι και σ’ αυτό το νομοσχέδιο, όπως και σε πολλά προηγούμενα και της σημερινής Κυβέρνησης και των προηγούμενων κυβερνήσεων, οι τράπεζες εξαιρούνταν από κάθε νομοθετική ρύθμιση. Και είναι γεγονός ότι σ’ ένα προηγούμενο νομοσχέδιο που έφερε η Νέα Δημοκρατία για την προστασία της Κεφαλαιαγοράς, στο άρθρο 22 εξαιρεί από το τραπεζικό απόρρητο και την Τράπεζα της Ελλάδος, αλλά και από μία σειρά άλλων υποχρεώσεων που έχουν άλλες επιχειρήσεις εξαιρεί τα πιστωτικά ιδρύματα που έχουν εταιρείες επενδύσεων κλπ. 
      Και, βέβαια, υπάρχει ακόμη και το άρθρο 26 μέσα στο παρόν νομοσχέδιο, μία μεταβατική διάταξη. Στην παράγραφο 2 εξαίρεσε από την υποχρέωση δημοσίευσης ενημερωτικού δελτίου τα πιστωτικά ιδρύματα, κατά παρέκκλιση του άρθρου 3. Και αναφέρεται βέβαια στο π.δ. 52/1992, το οποίο καταργείται. Γιατί να εξαιρούνται, δηλαδή, οι τράπεζες, οι οποίες πλέον έχουν υπό την ιδιοκτησία τους το χρηματιστήριο, έχουν τις ανώνυμες χρηματιστηριακές εταιρείες, έχουν τις εταιρείες που διαχειρίζονται τα αμοιβαία κεφάλαια; Και καταλαβαίνουμε, βέβαια, μέσα από αυτό το παιχνίδι του χρηματιστηρίου ποιος καθορίζει και την τιμή τελικά. Όχι η Κεφαλαιαγορά. Και δεν μπορεί να ελέγξει η Κεφαλαιαγορά και θα τα πούμε παρακάτω.
      Για το άρθρο 2, κύριε Πρόεδρε, τους ορισμούς, που αναφέρεται στις μικρές και μεσαίες επιχειρήσεις, ότι μπορούν, δηλαδή, να αντλήσουν κεφάλαια μέσω του χρηματιστηρίου. Το είχαμε πει και στην επιτροπή, το είπαμε και επί της αρχής, θα το πούμε και τώρα γιατί θεωρούμε ότι είναι σημαντικό. Σύμφωνα με τα δεδομένα που η Ευρωπαϊκή Ένωση χαρακτηρίζει μια επιχείρηση ως μικρή ή μεσαία, που βάζει δηλαδή, τον αριθμό εργαζομένων από ένα μέχρι είκοσι πέντε, το σύνολο του ενεργητικού μέχρι 43.000.000 ευρώ και τον ετήσιο κύκλο εργασιών μέχρι 50.000.000 ευρώ, συνάγεται το συμπέρασμα για τα δεδομένα τα ελληνικά ότι αυτομάτως όχι μόνο δεν μπορούν να εισαχθούν στο χρηματιστήριο, αλλά εδώ δεν μπαίνουν ούτε καν στις διατάξεις του Κοινοτικού Πλαισίου Στήριξης οι μικρές και οι μεσαίες επιχειρήσεις, που στο 90% είναι μικρές. Αυτό σημαίνει, δηλαδή, ότι αυτές οι επιχειρήσεις οδηγούνται για δανεισμό στις τράπεζες, μπαίνει η θηλιά στο λαιμό τους. Γι’ αυτό και στο οκτάμηνο που διανύουμε –από τον «ΤΕΙΡΕΣΙΑ» βγήκαν τα στοιχεία- 1.000.000.000 και παραπάνω είναι πλέον τα φέσια που έχουν μπει στην αγορά. Και ιδίως είναι από μικρές επιχειρήσεις. Για να καταπέσει και αυτός ο μύθος για ακόμη μία φορά, ότι, ξέρετε, η Ευρωπαϊκή Ένωση και η σημερινή Κυβέρνηση, όπως και η προηγούμενη, ευνοούσαν τις μικρές και μεσαίες επιχειρήσεις. Όχι. Ευνοούσαν τις μεγάλες, για τα ελληνικά δεδομένα. 
      Στα άρθρα 3 και 4 αναφέρονται οι εξαιρέσεις από την υποχρέωση δημοσίευσης του ενημερωτικού δελτίου. Στο άρθρο 4 λέει ότι δεν χρειάζεται να δημοσιευθεί ενημερωτικό δελτίο όταν γνωστοποιείται στην Επιτροπή Κεφαλαιαγοράς ένα έντυπο με πληροφορίες. Αυτό το έντυπο, δηλαδή, δεν πάει για την ενημέρωση του επενδυτικού κοινού.
      Τι σημαίνει αυτό; Σημαίνει ότι δεν βγάζει το ενημερωτικό δελτίο που θα πάει σε όλους τους επενδυτές, εφόσον δώσει ένα έντυπο στην κεφαλαιαγορά. Μα είναι, δηλαδή, μυστικά μεταξύ κεφαλαιαγοράς και επιχείρησης; Όχι. Θα πρέπει και αυτό το έντυπο να δίνεται στην ενημέρωση, αν θέλετε να προστατέψετε τους μικροεπενδυτές, που, βέβαια, δεν είναι αυτός ο στόχος του νομοσχεδίου. 
      Στο άρθρο 8 για την τιμή διάθεσης και την παράλειψη πληροφοριών που σας είπα και προηγούμενα, είναι πλέον γνωστά τα παιχνίδια που παίζονται τόσο στο δικό μας χρηματιστήριο αλλά και διεθνώς. Εδώ είναι το ζήτημα ότι ο ανάδοχος που πλέον αναλαμβάνει να προωθήσει την πώληση των μετοχών είναι και από τις δύο πλευρές. Είναι, δηλαδή και αυτός που προωθεί και αυτός που αγοράζει. 
      Αναφέρθηκε, βέβαια, το παράδειγμα της ΑΤΕ με τη συγκεκριμένη επενδυτική εταιρεία η οποία είναι ανάδοχος, αλλά συγχρόνως έχει αγοράσει και μετοχές. Και γνωρίζουμε όλοι πολύ καλά ότι και σήμερα όπως και στο παρελθόν έχει παιχθεί άσχημο παιχνίδι σε βάρος ιδίως των μικροεπενδυτών, γιατί χειραγωγείται η τελική τιμή και εκεί παίζεται το μεγάλο παιχνίδι, το οποίο δεν μπορεί σε καμία περίπτωση να ελέγξει ο μικροεπενδυτής. Και είναι γνωστά τα παιχνίδια που παίχτηκαν και με τη Δ.Ε.Κ.Α. και με όλες αυτές τις δημόσιες επιχειρήσεις, αλλά και με ιδιώτες επιχειρηματίες, οι οποίοι άντλησαν τεράστια χρηματικά ποσά και βέβαια αυτά τα ποσά δεν έγιναν επενδύσεις.
      Στο άρθρο 8 στην παράγραφο 4 λέει ότι η Επιτροπή Κεφαλαιαγοράς επιτρέπει να μην περιληφθούν στο ενημερωτικό δελτίο πληροφορίες, εάν η γνωστοποίησή τους είναι αντίθετη με το δημόσιο συμφέρον και με το συμφέρον της επιχείρησης. Να μια άλλη εξαίρεση που, πραγματικά, ισχυροποιεί αυτό που λέει το Κομμουνιστικό Κόμμα Ελλάδας, ότι αυτός ο μηχανισμός λειτουργεί προς όφελος του κεφαλαίου. 
      Τι θα πει εθνικό συμφέρον και τι θα πει συμφέρον του επιχειρηματία; Πρώτα και κύρια πρέπει να είναι το συμφέρον των μικροεπενδυτών, να υπάρχει ανάλογη διασπορά κλπ. Πρέπει να ενημερωθεί για την κατάσταση της επιχείρησης. Εσείς έρχεστε τώρα και λέτε ότι το εθνικό συμφέρον ταυτίζεται με το συμφέρον του επιχειρηματία και έτσι γενικά είναι σε όλη την οικονομική κατάσταση της χώρας. Η οικονομία στα πλαίσια της ανταγωνιστικότητας και της επιχειρηματικότητας έχει συνδεθεί –και αυτό το ονομάζουμε «εθνική οικονομία»- με ό,τι συνεπάγεται αυτό για το σύνολο της πλειοψηφίας του εργαζόμενου λαού. 
      Είναι ενδεικτικό αυτό που τώρα ανακάλυψε ο εισηγητής της Πλειοψηφίας. Τόσα χρόνια δεν το ήξερε; Δεν ήξερε ότι πακτωλός χρημάτων πηγαίνει στα ταμεία των μεγαλοεπιχειρηματιών και αδειάζουν οι τσέπες και οι προϋπολογισμοί των λαϊκών νοικοκυριών; Τώρα τα ανακάλυψαν; Βέβαια η Αντιπολίτευση τους αναγκάζει να κάνουν πολλές μεταστροφές ως προς την αντιπολιτευτική τους τακτική, γιατί επί της ουσίας συμφωνούν αφού ψηφίζουν και όλα τα άρθρα.
      Τα άρθρα 17 και 18 αναφέρονται στη διασυνοριακή δημόσια προσφορά, εισαγωγή για διαπραγμάτευση και καθιερώνεται το ευρωπαϊκό διαβατήριο. Τονίσαμε και επί της αρχής, τονίζουμε και τώρα ότι είναι κατεύθυνση της Ευρωπαϊκής Ένωσης να ενοποιηθούν όλες οι χρηματαγορές, δηλαδή στο σύνολο της Ευρωπαϊκής Ένωσης να είναι δυο και τρεις. Μάλιστα, αυτό το συνδέουμε και με το άρθρο 20 που αναφέρεται στους εκδότες τριών χωρών, αρκεί να ακολουθήσουν τα πρότυπα του Διεθνούς Οργανισμού των Επιτροπών Κεφαλαιαγοράς. 
      Ακριβώς αυτό είναι και στα πλαίσια της παγκοσμιοποίησης που εμείς λέμε ότι έχει τα καπιταλιστικά χαρακτηριστικά και αυτό, βέβαια, αν θέλετε, βγαίνει και από σημερινά δημοσιεύματα, όπου ο διευθυντής του Χρηματιστηρίου της Νέας Υόρκης ανέφερε ότι είναι πλέον στις προθέσεις του Χρηματιστηρίου της Νέας Υόρκης να διεισδύσει μέσω εξαγορών και συγχωνεύσεων στην Ευρωπαϊκή Ένωση και κάνει και έναν υπολογισμό ότι στην Ευρωπαϊκή Ένωση το πολύ να μείνουν δύο με τρία χρηματιστήρια. 
      Αυτό το ρόλο, λοιπόν, εξυπηρετεί τόσο το άρθρο 17 όσο και το άρθρο 18 και το άρθρο 20 στα πλαίσια της παγκοσμιοποίησης για να μπορέσει να διευκολυνθεί το ισχυρότερο ευρωπαϊκό αλλά και παγκόσμιο κεφάλαιο να αντλήσει πλούτο από τρίτες χώρες αλλά και μέσα από την Ευρωπαϊκή Ένωση για ίδιο βέβαια όφελος και όχι προς όφελος των εργαζομένων, γιατί είναι γνωστό ότι οι εργαζόμενοι υποφέρουν από αυτήν την πολιτική.
      Το άρθρο 21 αναφέρεται στις αρμοδιότητες της Επιτροπής Κεφαλαιαγοράς και είναι αυτό το οποίο έχουμε πει, ότι το ελληνικό Κοινοβούλιο παροπλίζεται και στην ουσία εξοπλίζεται η Επιτροπή Κεφαλαιαγοράς να νομοθετεί γιατί αυτό θέλει και η Ευρωπαϊκή Ένωση. 
      Στην παράγραφο 3 του άρθρου 21 το πλέον ουσιαστικό θέμα είναι το εξής: Αναφέρεται στις κατεπείγουσες περιπτώσεις που δεν συνεδριάζει το διοικητικό συμβούλιο της Επιτροπής Κεφαλαιαγοράς για να αποφασίσει, αλλά η εκτελεστική του επιτροπή. Καταλαβαίνετε, βέβαια, γιατί δεν συγκαλείται έκτακτα το διοικητικό συμβούλιο να αποφασίσει αυτό και μένει στην εξουσία, δηλαδή, τριών ανθρώπων να αποφασίσουν αυτοί σε εξαιρετικές περιπτώσεις. Έχει σχέση και με τον τρόπο λειτουργίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το άρθρο 24 –σε συνδυασμό βέβαια με τα πρόσωπα που ευθύνονται ως προς την αστική ευθύνη και με το άρθρο 25- λέει ότι μπαίνουν κάποια πρόστιμα από 3.000 μέχρι 1.000.000 ευρώ. Ναι, αλλά αν διαπιστωθεί η παρατυπία, ο δόλος ή το κακούργημα, κύριε Πρόεδρε, δεν αποφασίζει η Κεφαλαιαγορά να σταματήσει την εισαγωγή. Δεν αποφασίζει, δηλαδή, να την βγάλει έξω από το παιχνίδι, αλλά λέει ότι καλώς έκανες την παρανομία, σου επιβάλλω όμως ένα πρόστιμο από 3.000 μέχρι 1.000.000 ευρώ. Έχει αποδειχθεί και το Μάιο με αυτό που αναφέραμε –τη ΣΙΓΜΑ που είναι θυγατρική της ΒΙΟΧΑΛΚΟ- ότι άλλα στοιχεία έδωσε στο επενδυτικό κοινό και άλλα έβγαλε μετά από έξι μήνες. Πήρε όμως 13.000.000 ευρώ. Τώρα, άμα της επιβάλλεις πρόστιμο 1.000.000 ευρώ, δεν θα είναι κερδισμένη; Μα είναι κερδισμένη. Δηλαδή, στην ουσία η οδηγία και το ελληνικό Κοινοβούλιο λέει προς αυτούς ότι, κοιτάξτε, κάντε την παρανομία και εγώ θα σας βάλω ένα απλό πρόστιμο. Δεν διαφυλάσσετε έτσι, κύριε Πρόεδρε, το συμφέρον των μικροεπενδυτών. 
      Το άρθρο 25 παράγραφος 4 λέει ότι οι αξιώσεις για αποζημίωση παραγράφονται μετά την πάροδο τριών χρόνων από τη δημοσίευση του ενημερωτικού δελτίου. Το είπαν και οι προηγούμενοι συνάδελφοι, το λέμε και εμείς από την ημέρα που συζητήθηκε το νομοσχέδιο στην επιτροπή ότι αυτό είναι λάθος. Καταλαβαίνετε βέβαια ότι ο μικροεπενδυτής και την πληροφόρηση και το ένα και το άλλο τα μαθαίνει πολύ αργά. Αλλά κι όταν θέλει να αντιμετωπίσει μια πολυεθνική εταιρεία, δεν είναι σε θέση οικονομική και, αν θέλετε, δικαστική να μπορέσει να αντιμετωπίσει αυτά τα μεγάλα δικηγορικά γραφεία, τα οποία αναλαμβάνουν έναντι αδράς αμοιβής να υπερασπίσουν τα συμφέροντα των μεγάλων επιχειρηματιών. Αυτό δεν γίνεται μόνο μέσα στη δική μας τη χώρα, αλλά και διεθνώς και έχει αποδειχθεί. Λέμε, λοιπόν, ότι θα πρέπει να ανέβει αυτό το χρονικό όριο στην παράγραφο 2 του άρθρου 26. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε κύριε Τζέκη. 
      ΑΓΓΕΛΟΣ ΤΖΕΚΗΣ: Κλείνω, κύριε Πρόεδρε.
      Με το άρθρο 27 επιτρέπεται η συγχώνευση των θυγατρικών στα «Ελληνικά Χρηματιστήρια Α.Ε.». Εμάς εκείνο που μας ενδιαφέρει είναι να μην θιχτούν τα δικαιώματα των εργαζομένων. Να διαφυλαχθούν ως κόρη οφθαλμού. 
      Πιστεύω ότι με τη σημερινή συζήτηση, κύριε Πρόεδρε, αποδεικνύεται για μια ακόμη φορά ότι η Κυβέρνηση της Νέας Δημοκρατίας, αλλά και η Αξιωματική Αντιπολίτευση, μη έχοντας πλέον καμία διαφορά επί της ουσίας στην πολιτική η οποία ακολουθείται, βρίσκουν επιμέρους ζητήματα για να αντιπαρατεθούν, όπως ήταν βέβαια και οι δηλώσεις του συγκεκριμένου Υφυπουργού, αφήνοντας απέξω την ουσία της διαπλοκής και της διαφάνειας, που δεν είναι μόνο αποκλειστικό προνόμιο του δημόσιου, αλλά και του ιδιωτικού τομέα. Και όλο αυτό το φαινόμενο διαπλέκεται με την πολιτική η οποία ακολουθείται. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη. 
      Ο συνάδελφος κ. Καλλιώρας έχει το λόγο. 
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
      Αγαπητοί συνάδελφοι, ακούγονται πολλά πράγματα σ’ αυτή την Αίθουσα και πρέπει να απαντηθούν. 
      Άκουσα με έκπληξη για μια ακόμη φορά πολλούς συναδέλφους του ΠΑ.ΣΟ.Κ. να λένε για πολιτικοποίηση των κεφαλαιαγορών. Άκουσα, δηλαδή, ότι η Νέα Δημοκρατία ήταν αυτή η οποία έπαιξε πολιτικά με το χρηματιστήριο. Και άκουσα πριν λίγο τον εισηγητή του ΠΑ.ΣΟ.Κ. να λέει ότι και στις άλλες χώρες συνέβησαν περίπου τα ίδια πράγματα. Επίσης, άκουσα –άλλη έκπληξη εδώ- ότι ο Καραμανλής ως αρχηγός της Αξιωματικής Αντιπολίτευσης έπαιξε και αυτός λεκτικά με το χρηματιστήριο. 
      Αγαπητοί συνάδελφοι, για να μαζέψουμε, λοιπόν, τα πράγματα σε μια λογική συνέχεια.
      Κάνετε ένα πολύ μεγάλο λάθος και θα αρχίσω από τον κ. Καραμανλή πρώτα. Θα σας θυμίσω ότι ήταν μια φορά μόνο που μίλησε για το χρηματιστήριο, κάνοντας επίσκεψη σε αυτό, όπου έκανε δήλωση ότι στηρίζει το θεσμό και τίποτε άλλο.
      Σας θυμίζω τι λέγατε όταν το χρηματιστήριο πήγαινε καλά. Λέγατε ότι το ΠΑ.ΣΟ.Κ. οδηγεί το χρηματιστήριο προς καλύτερες ημέρες. Όταν το χρηματιστήριο δεν πήγαινε καλά, λέγατε ότι το ρίχνει η Νέα Δημοκρατία.
      Αγαπητοί συνάδελφοι, να βάλουμε τα πράγματα σε μία άλλη σειρά και λογική, γιατί κατά την άποψή μου έχει πολιτική πλάκα να λέγονται ορισμένα πράγματα. Πρώτα απ’ όλα, να απαντήσω στην πολιτικοποίηση των αγορών –λέει- από τη Νέα Δημοκρατία. Και εγώ σας ερωτώ το εξής: Ποιος, έστω Βουλευτής της τότε Αξιωματικής Αντιπολίτευσης, της Νέας Δημοκρατίας, έκανε την παραμικρή δήλωση –να τη φέρετε αυτή τη στιγμή στην Αίθουσα ή όποτε θέλετε- στην οποία να αναφέρεται για το χρηματιστήριο συγκεκριμένα κάνοντας προβλέψεις. Μία δήλωση!
      ΚΩΝΣΤΑΝΤΙΝΟΣ ΓΕΙΤΟΝΑΣ: Ο ίδιος ο σημερινός Πρωθυπουργός.
      ΗΛΙΑΣ ΚΑΛΛΙΩΡΑΣ: Απάντησα προηγουμένως σ’ αυτό. Είστε ένοχοι.
      Δεύτερον, η Νέα Δημοκρατία έφτιαξε το «κόμμα του χρηματιστηρίου», κύριε Φωτιάδη; Άκουσα πριν να λέτε διάφορα πράγματα. 
      Ήταν κανένας της Νέας Δημοκρατίας που πολιτικοποίησε και έφερε στην Αθήνα μία ολόκληρη συστοιχία από αφίσες του «κόμματος του χρηματιστηρίου», ώστε ξημερώνοντας όλοι οι Αθηναίοι να βλέπουν ότι το ΠΑ.ΣΟ.Κ. έχει δημιουργήσει μία άλλη Ελλάδα; Η Νέα Δημοκρατία το έκανε αυτό;
      Υπήρχε κάποιος της Νέας Δημοκρατίας που μίλησε για το ύψος και για το χρόνο της αύξησης του δείκτη; Κανένας!
      Πολιτικοποίησε η Νέα Δημοκρατία, όπως έκαναν δύο Υπουργοί του ΠΑ.ΣΟ.Κ. και, μάλιστα, ο ένας Υπουργός Οικονομίας και Οικονομικών που είπε ότι η πτώση του χρηματιστηρίου έχει ημερομηνία λήξης την άλλη ημέρα των εκλογών του 2000;
      Πολιτικοποίησε η Νέα Δημοκρατία το θεσμό; Ρωτάω γιατί είπατε ότι και σ’ άλλες χώρες τα ίδια συνέβησαν, ότι το ίδιο έγινε και στη χώρα μας. Λογικός, αδύναμος και κακός συμψηφισμός. Ποια άλλη χώρα είχε πρόεδρο τραπέζης, όπως η Αγροτική Τράπεζα με τα περίφημα «λαμπρόχαρτα», παίζοντας ασυστόλως με το δείκτη το τελευταίο τρίλεπτο;
      Ποια άλλη χώρα είχε τη Δημόσια Επιχείρηση Κινητών Αξιών να παίζει παιχνίδι σε βάρος του ελληνικού λαού; Σε ποια άλλη χώρα, κύριε Φωτιάδη; Σας ερωτώ. Σε καμία! Και μάλιστα βρίσκεται η Δ.Ε.Κ.Α. αυτή τη στιγμή στη Βουλή για τα περαιτέρω.
      Και ποιος άλλος αρχηγός κυβερνήσεως είπε, κύριε Φωτιάδη –αφού το βάλατε πολύ σκληρά πολιτικά, σας απαντώ- στους επενδυτές «ας πρόσεχαν»; Σε ποια άλλη χώρα ακούστηκε αυτό το «ας πρόσεχαν»; Σε καμία!
      Αγαπητοί συνάδελφοι, άκουσα και άλλα πράγματα, όπως από κάποιον άλλο συνάδελφο της Αξιωματικής Αντιπολίτευσης που είπε ότι φταίνε οι ανάδοχοι, οι τράπεζες, οι εκδότες, οι δημοσιογράφοι, οι επιχειρήσεις και οι επιχειρηματίες.
      Αγαπητοί συνάδελφοι, να τα βάλουμε τα πράγματα σε σειρά, γιατί νομίζω ότι ακόμα συνεχίζετε να μπερδεύεστε. Οι επιχειρηματίες –και καλά κάνουν, όλοι σωστά πράττουν- θέλουν να αυξήσουν τα κέρδη. Αυτός είναι ο σκοπός. Έτσι λειτουργεί σ’ όλον τον κόσμο όλο το επιχειρηματικό φάσμα, αν θέλετε. 
      Όμως –και εδώ είναι το σφάλμα της πολιτικής σύνθεσης- όταν εσείς ήσασταν στην κυβέρνηση, οι πολίτες σας είχαν ψηφίσει διαφόρους ανθρώπους, φυσικά πρόσωπα, οι οποίοι τύγχαναν να είναι Υπουργοί, να φυλάξουν τις πολιτικές Θερμοπύλες. Και δεν το έκαναν. Εκείνο είναι το έγκλημα. Γι’ αυτούς δεν μιλάτε. Τα ρίχνετε στους επιχειρηματίες, λέγοντας ότι αυτοί φταίνε. Οι επιχειρηματίες καλά κάνουν, έκαναν τη δουλειά τους. 
      Εσείς κάνατε τη δουλειά σας, κύριοι της σημερινής Αξιωματικής Αντιπολίτευσης; Όχι!
      Και να σας πω γιατί μιλώ με έντονη φωνή; Εκείνες τις ημέρες –συγκεκριμένα, εκείνους τους μήνες- όταν ήλθε εδώ στη Βουλή, σας ζητήσαμε δύο φορές να γίνει σύσταση εξεταστικής των πραγμάτων επιτροπής και δύο φορές είπατε «όχι». 
      Επίσης, σε πρόταση μομφής, εκατόν πενήντα επτά ψήφοι δικές σας είπαν «όχι». 
      Και για μένα που ήμουν Βουλευτής έγραφαν οι εφημερίδες «2.000.000.000, κύριε Καλλιώρα», γιατί τα έβαλα με τα «Μακεδονικά Κλωστήρια Stabilton» όπου δεν είχαν γίνει έλεγχοι. Τρεισήμισι χρόνια στη μία την εταιρία και στην άλλη εννέα χρόνια και ήθελαν να κάνουν πέρα τη μετοχή. Από ογδόντα οκτώ δραχμές, είχαν πάει δέκα χιλιάδες, αύξηση 6.544%. 
      Και δεν τους έφθαναν αυτά, αλλά εσείς επιτρέψατε και υπογράψατε για να γίνει η συγχώνευση με απορρόφηση και να μαζέψουν ακόμη 57.000.000.000. Εγώ ως Βουλευτής μαχόμουν. Δεν ήσασταν, όμως, τότε εδώ. Τι θέλω να σας ρωτήσω; Γιατί δεν βοηθούσατε τότε προς αυτήν την κατεύθυνση της εξυγίανσης, όταν εγώ είχα την οικογένειά μου κρυμμένη στην Πελοπόννησο, γιατί δεχόμουν απειλητικά τηλεφωνήματα; 
      Εάν υπήρχε πραγματικά αίσθηση περί του δικαίου γι’ αυτούς που έχασαν τα χρήματά τους, εγώ, εάν ήμουν Βουλευτής της Αντιπολίτευσης, σήμερα δεν θα μιλούσα, δεν θα έκανα καν χρήση της λέξης «χρηματιστήριο». Δηλαδή δεν θα επιτρεπόταν να πω τη λέξη «χρηματιστήριο», όπως και τη λέξη «Ολυμπιακή». Τι έρχονται να μας πουν σήμερα για την Ολυμπιακή, κύριε Πρόεδρε; Δύο φορές προγράμματα εξυγίανσης πήραν το δρόμο της κατηφόρας και τέσσερα προγράμματα, τα οποία ήταν για ιδιωτικοποίηση, δεν πήγαν πουθενά. Έρχονται, όμως, σήμερα να μας κάνουν μαθήματα. Δεν τα θέλουμε τα μαθήματα. Είμαστε ικανοί και θα λύσουμε μόνοι μας το θέμα της Ολυμπιακής Αεροπορίας. 
      Θα ήθελα να πω κάτι τελευταίο. Εγώ, κύριε Πρόεδρε, άκουσα σήμερα ότι η οικονομία ζει ένα δράμα, ότι όλα πάνε στραβά. Μα, και να θέλαμε, κύριε Πρόεδρε, δεν θα προλαβαίναμε να κάνουμε τόσο κακό στην οικονομία μέσα σε τόσο λίγο χρόνο. Απλώς, ενοχλεί το ότι νοικοκυρεύουμε το κράτος και ότι λέει ο Καραμανλής επανειλημμένως ότι ξέρουμε πού πάμε, πώς πάμε, πότε θα φθάσουμε και την οδό την οποία ακολουθούμε. Αυτό ενοχλεί. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καλλιώρα.
      Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, επειδή άκουσα τον προλαλήσαντα συνάδελφο να λέει περίπου ότι δεν δικαιούμαστε να ομιλούμε, νόμιζα ότι δεν μου δίνετε φωνή και στο μικρόφωνο… Ευτυχώς λύθηκε το θέμα.
      Κύριε Πρόεδρε, θα επαναφέρω τη συζήτηση στο νομοσχέδιο και συγκεκριμένα στα άρθρα 25 και 27. Έκανα μία σύντομη αναφορά το πρωί στην επί της αρχής ομιλία μου και θα ήθελα να προσθέσω επ’ αυτών. Προηγουμένως, όμως, δεν μπορώ να μη σχολιάσω αυτά που άκουσα από Βουλευτές της Νέας Δημοκρατίας και το πρωί και τώρα από τον κύριο συνάδελφο που μόλις κατήλθε από το Βήμα. 
      Θέλω να πω κάτι προς την Κυβέρνηση και τους συναδέλφους της Νέας Δημοκρατίας. Κύριοι συνάδελφοι, όσο μετά από δεκαοκτώ μήνες διακυβέρνησης θα επιμένετε να επιρρίπτετε για την απραξία, τις ανεπάρκειες και τα αδιέξοδα της πολιτικής σας την ευθύνη στο ΠΑ.ΣΟ.Κ., τόσο θα αυτοχαρακτηρίζεστε και θα καθιερώνεστε στη συνείδηση του ελληνικού λαού ως ανεύθυνη Κυβέρνηση. Αν έχετε θετικό παρόν, δείξτε το παρόν σας. Αν νομίζετε ότι η πολιτική σας έχει προοπτική, μιλήστε μας για τις προτάσεις, τις πρωτοβουλίες και την προοπτική σας. Αφήστε το παρελθόν. Όσο θα επιμένετε, συζητώντας και για το χρηματιστήριο, να το εκμεταλλεύεστε, πολιτικοποιώντας την κρίση του χρηματιστηρίου τότε που ήταν περίοδος κρίσης όλων των χρηματιστηρίων και εκμεταλλευόμενοι την αγωνία, αλλά και εμπορευόμενοι το δράμα τόσων ανθρώπων που έχασαν τα λεφτά τους, τόσο πραγματικά θα αποδεικνύεται ότι δεν έχετε για το χρηματιστήριο να προσφέρετε τίποτα καινούργιο. Και απόδειξη είναι αυτό το νομοσχέδιο που μας φέρνετε. Είπε και ο εισηγητής μας προηγουμένως ότι όλη η δήθεν νέα θωράκιση του θεσμικού πλαισίου είναι απλώς προσαρμογή στις κοινοτικές οδηγίες, που φέρνετε με καθυστέρηση, και είναι και υποχώρηση από αυτά που λέγατε ως Αντιπολίτευση.
      Κύριε Πρόεδρε, έρχομαι στο άρθρο 25 για να κάνω ορισμένες παρατηρήσεις. Στην παράγραφο 1 αναφέρεται ότι «τα πρόσωπα που είναι υπεύθυνα για το ενημερωτικό δελτίο ευθύνονται έναντι αυτών που απέκτησαν κινητές αξίες για κάθε ζημία που υπέστησαν από υπαιτιότητα των υπευθύνων». 
      Με την παράγραφο, όμως, 4 μειώνεται ο χρόνος παραγραφής της ευθύνης. Πρόκειται για χρόνο παραγραφής που είναι κάτω από το χρόνο παραγραφής πλημμελήματος. Δεν προβλέπονται ακόμα ποινικές ευθύνες. Και ενώ κατηγορούσατε συνεχώς το ΠΑ.ΣΟ.Κ. -και το κατηγορείτε ακόμα- ότι έδειξε χαλαρότητα σε σχέση με τις ποινές, ότι μετέτρεψε τα κακουργήματα σε πλημμελήματα, και ενώ εσείς είπατε ότι επαναφέρατε στην τάξη το Ποινικό Δίκαιο, έρχεστε σήμερα και υποχωρείτε. Όπως το ίδιο κάνατε και με το νομοσχέδιο περί κεφαλαιαγοράς στο οποίο ουσιαστικά υποχωρήσαμε έναντι του εθνικού δικαίου. Αναφέρθηκε προηγουμένως από τον κ. Φωτιάδη και δεν θα ήθελα να  το επαναλάβω.
      Άρα και διπροσωπία υπάρχει και υποκρισία και διγλωσσία. Αλλά πέραν τούτου, η μείωση του χρόνου παραγραφής δημιουργεί νομικά προβλήματα. Είχε αναφερθεί στην επιτροπή και ο κ. Κουβέλης. Όπως για την περίπτωση που η εξαπάτηση που θα λάβει χώρα θα είναι κακουργηματικού χαρακτήρα, είτε λόγω δόλου είτε λόγω ποσού. Τι γίνεται τότε με την παραγραφή; 
      Επίσης και η έκθεση του Επιστημονικού Συμβουλίου της Βουλής αναφέρει ότι οι ρυθμίσεις των παραγράφων 2 και 3 του άρθρου 25 εισάγουν ουσιαστικά προϋποθέσεις, νόθου αντικειμενικής ευθύνης και δεν περιέχουν απλώς ρυθμίσεις κατανομής του βάρους της απόδειξης, το  οποίο αναφέρεται στην παράγραφο 2. Άρα και οι ρυθμίσεις αυτές, πέραν της υποχώρησης έχουν και νομικά προβλήματα.
      Έρχομαι τώρα στο άρθρο 27 το οποίο και καταψηφίζουμε. Προβλέπεται χωρίς σαφή κριτήρια και διαδικασίες, η συγχώνευση των εταιρειών του χρηματιστηρίου.
      Είπα το πρωί πως έχουμε ένα χρηματιστήριο ιδιωτικοποιημένο. Έχουμε μια Κεφαλαιαγορά αυτονομημένη. Εκχωρήσαμε με τον τελευταίο νόμο «νομοθετική» εξουσία στην Επιτροπή Κεφαλαιαγοράς. Χρειάζεται, λοιπόν, τουλάχιστον όταν αυτοί προβαίνουν σε ενέργειες, να υπάρχει διαφάνεια και να υπάρχουν και εγγυήσεις και κριτήρια στις διαδικασίες. Στην προκειμένη περίπτωση για τις συγχωνεύσεις δεν ξέρουμε ούτε ποια θα είναι η τύχη των εργαζομένων.
      Πέραν αυτού. Άκουσα την εισηγήτρια της Νέας Δημοκρατίας να μας επικρίνει γιατί επιμένουμε και να θεωρούμε σκάνδαλο για πέντε ανθρώπους, που προβλέπετε η μεταφορά τους από τις προς συγχώνευση εταιρείες προς την Επιτροπή Κεφαλαιαγοράς. Θα ήθελα να πω ότι δεν είναι ο αριθμός, αλλά η λογική. Είναι η λογική εκείνη της κατάργησης όλου του πλαισίου εξασφάλισης αντικειμενικότητας και αξιοκρατίας στις προσλήψεις. 
      Είστε ικανοποιημένοι από τα κριτήρια που αναφέρει η σχετική διάταξη; Μα, αυτά υποτίθεται ότι αφού δουλεύουν στις εταιρείες τα έχουν όλοι. Πώς θα επιλέξετε αυτούς που θα μεταφερθούν;
      Είναι, λοιπόν, αυτή η λογική, η πολιτική σας την οποία στηλιτεύουμε. Και επειδή αναφερθήκατε κυρία συνάδελφε και στη συνέντευξη, πιστεύω να έχετε πειστεί με αυτά που βλέπουν το φως της δημοσιότητας ότι η συνέντευξη –και εμείς επαληθευτήκαμε- είναι η κερκόπορτα κατάργησης κάθε αξιοκρατίας και αντικειμενικού κριτηρίου στις προσλήψεις στο δημόσιο. Και κάθε μέρα «μπουμπούκια» του χώρου σας βγάζουν μάτι, εμπλεκόμενοι σε σκάνδαλα προσλήψεων. 
      Είχα πει, όταν συζητιόνταν το νομοσχέδιο, ότι σε σας πρώτα τους Βουλευτές της Νέας Δημοκρατίας θα πέσει η κατακραυγή από τους δικούς σας…
      ΠΑΝΑΓΙΩΤΗΣ ΑΔΡΑΚΤΑΣ: Τι είναι αυτά που λέτε …
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ αντέχω τις διακοπές, κύριε συνάδελφε. Εγώ ασκώ πολιτική κριτική και αντέχω ακόμα και τις διακοπές. Μόνο μη χαρακτηριστείτε, και δεν είναι προς τιμήν Βουλευτού, ως διακοψίας. Συνεχίστε, αν θέλετε, εγώ αντέχω.
      Αποδεικνύεται, λοιπόν, κύριε Πρόεδρε, πόσο βάσιμη ήταν η πολιτική μας κριτική, ότι μέσα από τη συνέντευξη και τις άλλες παρεκκλίσεις από τις διατάξεις, προσπαθείτε ουσιαστικά να καταργήσετε κάθε θεσμό αντικειμενικότητας, αξιοκρατίας στις προσλήψεις. Δεν προσπαθείτε να επανιδρύσετε το κράτος, αλλά να στήσετε ένα στείρο κομματικό κράτος. Γι’ αυτό, λοιπόν, κι επικρίνουμε τη συγκεκριμένη διάταξη. 
      Ευχαριστώ.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, αν μου επιτρέπετε, μία μικρή παρέμβαση.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υφυπουργέ, να μιλήσει και ο τελευταίος συνάδελφος που είναι ο κ. Μακρυπίδης και να απαντήσετε συνολικά.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Καλώς, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Μακρυπίδη, έχετε το λόγο.
      ΑΝΔΡΕΑΣ ΜΑΚΡΥΠΙΔΗΣ: Κύριε Υπουργέ, θέλατε να απαντήσετε στον κ. Γείτονα, προφανώς. Θα σας θίξω κι εγώ ένα θέμα και παρακαλώ να δώσετε μία ολοκληρωμένη απάντηση. 
      Σήμερα, κύριε Υφυπουργέ, είδαμε και στον Τύπο, αλλά κι εσάς προσωπικά, να εξαγγέλλετε μία φοροτρομοκρατία, ότι πλέον θα κινήσετε όλες τις προβλεπόμενες διαδικασίες, ότι θα μπει επιτέλους σε εφαρμογή το υφιστάμενο θεσμικό πλαίσιο του Κώδικα Είσπραξης Δημοσίων Εσόδων, για να εισπράξετε προφανώς αυτά που ήσασταν υποχρεωμένοι να εισπράξετε δεκαοκτώ μήνες τώρα και δεν το κάνετε, να εισπράξετε αυτά που είναι βεβαιωμένα χρόνια, είναι απαιτητά, είναι οφειλές από κάποιους τρίτους και κύρια φοροφυγάδες από ελέγχους που έχουν γίνει στο παρελθόν. Και ερωτώ: Γιατί δεκαοκτώ μήνες τώρα δεν το έχετε κάνει, κύριε Υπουργέ; Γιατί έχετε αφήσει ανεκμετάλλευτο αυτό το χρονικό διάστημα και σήμερα τα έσοδα είναι σ’ αυτήν την τραγική κατάσταση; Ποια η σκοπιμότητα σήμερα να βγείτε και να πείτε ότι θα προχωρήσετε στην εφαρμογή του Κώδικα Είσπραξης Δημοσίων Εσόδων; 
      Θέτω το ερώτημα για τον απλούστατο λόγο ότι σήμερα έχετε ανοιχτό το ζήτημα εφαρμογής τιτλοποίησης των απαιτητών οφειλομένων ληξιπρόθεσμων υποχρεώσεων, προκειμένου αυτά να τα δώσετε σε τρίτους να τα εισπράξουν, με σκοπιμότητα μόνον να περιορίσετε το έλλειμμα και όχι να εισπράξετε έσοδα του δημοσίου, γιατί, αν είχατε την πρόθεση να εισπράξετε αυτά τα έσοδα που οφείλουν προς το δημόσιο κύρια οι φοροφυγάδες, θα το είχατε κάνει τώρα δεκαοκτώ μήνες, πράγμα όμως που δεν κάνατε. 
      Ερωτώ ακόμη το εξής: Υπάρχει και άλλη σκοπιμότητα σε αυτό το κύμα της φοροτρομοκρατίας, που σήμερα ήρθε στην επιφάνεια; Μήπως υποκρύπτετε κάτι άλλο, προκειμένου να δείξετε ότι υπάρχει πυγμή όσον αφορά την είσπραξη των δημοσίων εσόδων, προκειμένου, επαναλαμβάνω, όχι να τα εισπράξετε εσείς σήμερα, αλλά να υπάρξει το ενδιαφέρον από διάφορα πιστωτικά ιδρύματα, για να τρέξουν αύριο να συμμετάσχουν στη διαδικασία τιτλοποίησης που θα φέρετε εντός ολίγου; 
      Επαναλαμβάνω δε ότι στόχος τουλάχιστον για το τρέχον έτος –επειδή αυτά μένουν, κύριε Υπουργέ- θα έχει μόνο λογιστικό χαρακτήρα, να προσπαθήσετε να μειώσετε κατά 1% το έλλειμμα, προκειμένου να επιτευχθεί ο στόχος που εξήγγειλε από την Αμερική ο κ. Αλογοσκούφης, ότι το 2006 το έλλειμμα θα είναι περίπου 3,8%. Μάλιστα, η EUROSTAT προχθές το ανέβασε στο 6,6% κι εσείς επιδιώκετε να το κατεβάσετε στο 3,8%, πράγμα που είναι αδύνατο. Θα πρέπει να ανατρέξετε σε διαδικασίες δημιουργικής λογιστικής, όπως είπα προηγουμένως. Μόνο με το 1% από την τιτλοποίηση θα μπορέσετε να επιτύχετε αυτόν το στόχο. Διαφορετικά θα είστε εκτεθειμένοι, όχι στον ελληνικό λαό, γιατί εκεί είστε εκτεθειμένοι, αλλά και στην Ευρωπαϊκή Επιτροπή, όπου έχετε ήδη απευθυνθεί κι έχετε υποσχεθεί ότι θα υλοποιήσετε το χρονοδιάγραμμα που σας έχουν βάλει για τον περιορισμό του ελλείμματος. 
      Όμως θα ήθελα να αναφερθώ, κύριε Πρόεδρε, και στο συζητούμενο νομοσχέδιο. Έχουν ειπωθεί πολλά ακόμη και σήμερα για μια ακόμη φορά για το Χρηματιστήριο. Και ερωτώ, κύριε Υπουργέ: Μπορείτε να μας πείτε αν στους δεκαοκτώ μήνες πήρατε μία νομοθετική πρωτοβουλία για να βελτιώσετε το θεσμικό πλαίσιο που υπήρχε μέχρι τον Απρίλιο του 2004; Το νομοσχέδιο για τα αμοιβαία κεφάλαια ήταν νομοσχέδιο που είχε προετοιμαστεί από το ΠΑ.ΣΟ.Κ.. Ερωτώ και πάλι: Ως Νέα Δημοκρατία, έχετε απόψεις, θέσεις, προτάσεις για τη βελτίωση του θεσμικού πλαισίου που διέπει και το Χρηματιστήριο και την Κεφαλαιαγορά; Όχι.
      Και συζητούμενη σήμερα με τη μορφή νομοσχεδίου είναι κοινοτική οδηγία. Είναι η δεύτερη κύρωση από τις τέσσερις που το ΠΑ.ΣΟ.Κ. είχε προετοιμάσει, όταν είχε την ευθύνη της προεδρίας της Ευρωπαϊκής Ένωσης και υπολείπονται δύο ακόμα. 
      Και θα ήθελα να τονίσω, κύριε Υπουργέ, ότι και αυτή έρχεται με καθυστέρηση τριών μηνών. Ήμασταν υποχρεωμένοι να κυρώσουμε τη συγκεκριμένη κοινοτική οδηγία μέχρι 1/7/2005. Δεν το κάνατε. Το φέρνετε με καθυστέρηση. Και το φέρνετε με καθυστέρηση, γιατί υποκρύπτεται σκοπιμότητα. Η πρώτη σκοπιμότητα αναφέρεται στο άρθρο 5 παράγραφος 2. Γιατί, αν είχατε κυρώσει τη συγκεκριμένη σύμβαση, τη συγκεκριμένη κοινοτική οδηγία, κύριε Υπουργέ, θα ήσασταν υποχρεωμένοι να επιβάλετε στη διοίκηση της Δ.Ε.Η. Α.Ε. αυτό που αναφέρεται στο άρθρο 5 παράγραφος 2 υποσημείωση α, «την ταυτότητα των μελών του διοικητικού συμβουλίου, των ανωτέρων διοικητικών στελεχών, των συμβούλων και των ελεγκτών», ακριβώς για να μην είναι για δύο μήνες. Σήμερα είδα συνεδρίαση του διοικητικού συμβουλίου της Δ.Ε.Η. μετά από δύο μήνες απραξίας και αδράνειας. 
      Ο κ. Σιούφας είπε ότι υπήρξε μια καθυστέρηση όσον αφορά τη λειτουργία και μια αρρυθμία πιο συγκεκριμένα. Κάποιος Βουλευτής σας μίλησε για αστοχία. Τελικά αυτό που παρουσιάζεται σ’ έναν μεγάλο οργανισμό του δημοσίου, σε έναν κολοσσό, όπως είναι η Δ.Ε.Η. -που είναι από τις μεγαλύτερες επιχειρήσεις και της χώρας μας και της ευρύτερης περιοχής της Βαλκανικής- είναι ότι βρίσκεται σε αδράνεια, ότι βρίσκεται σε απραξία, για να μην πω ότι βρίσκεται σε διάλυση, κάτω από τα συμφέροντα από τα οποία ο ίδιος ο διοικητής ο κ. Παλαιοκρασσάς είπε ότι πιέζεται και γι’ αυτό βρίσκεται σε διάσταση με την πολιτική ηγεσία, με τους πολιτικούς του προϊσταμένους. Αυτά σήμερα καταγγέλλουμε τα οποία έχουν σχέση με το συζητούμενο νομοσχέδιο. 
      Αντίστοιχα υπάρχει και στο άρθρο 8, παράγραφος 1. Κύριε Υπουργέ, αναφέρεται στην περίπτωση της Αγροτικής Τράπεζας και στη σύμβουλο, επενδυτή και ανάδοχο «UBS». Έχουμε καταθέσει ερώτηση και ζητάμε τη σύγκληση της αρμόδιας επιτροπής, προκειμένου να έρθουν ο αρμόδιος Υπουργός και ο Υφυπουργός και να μας πουν γι’ αυτό ακριβώς που έχει συμβεί στην Αγροτική Τράπεζα, γι’ αυτό που για χρόνια κατηγορούσατε το ΠΑ.ΣΟ.Κ., για τη «Δ.Ε.Κ.Α. Α.Ε.», για το πώς έγινε η αύξηση του μετοχικού κεφαλαίου, ότι με απόφαση της τράπεζας το 85% το αγόρασε η ίδια η τράπεζα και όχι οι μέτοχοι, ότι αγόρασε 2.000.000 μετοχές ο σύμβουλος, ανάδοχος και επενδυτής, η «UBS», ενάντια στον κανονισμό που υπάρχει.
       Άρα, μιλάμε για μια σειρά από πράγματα που σχετίζονται με το συγκεκριμένο σχέδιο νόμου, με τη συγκεκριμένη κύρωση της κοινοτικής οδηγίας. Γι’ αυτό σας λέω ότι το φέρατε με καθυστέρηση. Έπρεπε ήδη να έχουν προηγηθεί αυτά που προηγουμένως σας καταλογίσαμε.
      Και θα ήθελα, κύριε Πρόεδρε, χωρίς να κάνω κατάχρηση της καλοσύνης σας, να κλείσω μ’ αυτό που ειπώθηκε επί της αρχής για το άρθρο 27. Κύριε Υπουργέ, έχουμε και έχετε επικαλεστεί κατ’ επανάληψη ότι, όταν φέρνουμε στη Βουλή προς κύρωση κοινοτικές οδηγίες, ψηφίζονται ως έχουν. Δεν αλλάζουν.  Δεν μπορούν να αλλάξουν. Και ερωτώ, κύριε Υπουργέ: Η συγκεκριμένη κύρωση γιατί αλλάζει στο άρθρο 27; Ήταν μέσα στις διαπραγματεύσεις που κάνατε με την Ευρωπαϊκή Ένωση ότι θα προσληφθούν πέντε άτομα από την ελεύθερη αγορά χωρίς διαδικασίες, χωρίς Α.Σ.Ε.Π., χωρίς αξιοκρατία και θα μπουν στην Επιτροπή Κεφαλαιαγοράς; Από τον ιδιωτικό τομέα θα μπουν πέντε άτομα στο δημόσιο; Από πού προκύπτει; Από ποιες διαπραγματεύσεις προκύπτει αυτό και σήμερα έρχεται η συγκεκριμένη διάταξη στο άρθρο 27 παράγραφος 4, για να την κυρώσουμε; Έχουμε ωμή καταστρατήγηση. Φαίνεται για μια ακόμα φορά ότι υποκύπτετε κάτω από τις πιέσεις των ημετέρων. Τα «γαλάζια παιδιά» φαίνεται ότι δεν έχουν τελειώσει ακόμα. Και προσπαθείτε εκμεταλλευόμενοι συγκεκριμένες νομοθετικές πρωτοβουλίες, όπως είναι η κύρωση της συγκεκριμένης κοινοτικής οδηγίας να καλύψετε προφανώς κάποιες υποχρεώσεις σας απέναντι σε τρίτους.
      Φαίνεται αυτό το οποίο σας έχουμε πει κατ’ επανάληψη, ότι τελικά η βαθμολογία για κάποιον απόφοιτο λυκείου με βαθμό έντεκα είναι μεγαλύτερη σε αποτέλεσμα όσον αφορά την πρόσληψη από τους έχοντες βαθμό δεκαοκτώ και δεκαεννιά. Είναι πράγματα που τα ζήσαμε τις τελευταίες μέρες σε μία σειρά από υπηρεσίες ανά την Ελλάδα.
      	Κλείνοντας, κύριε Πρόεδρε, θα ήθελα να κάνω μία έκκληση-παράκληση, να κάνετε απόσυρση της συγκεκριμένης διάταξης γιατί –επαναλαμβάνω- είναι έξω και από το πνεύμα και την ουσία της συγκεκριμένης κοινοτικής οδηγίας. 
      	Σας ευχαριστώ.
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Μακρυπίδη.
      	Κυρίες και κύριοι συνάδελφοι, δεν υπάρχει άλλος εγγεγραμμένος ομιλητής.
      	Ο Υφυπουργός Οικονομίας και Οικονομικών κ. Ρεγκούζας έχει ζητήσει να μιλήσει και έχει το λόγο.
      	ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, θα ξεκινήσω από το παρεμπίπτον ζήτημα που έθεσε ο κ. Μακρυπίδης μιλώντας και συσχετίζοντας τα πράγματα με την τιτλοποίηση. 
      	Κατ’ αρχήν, κύριε Μακρυπίδη, η τιτλοποίηση δεν εκχωρεί δικαιώματα είσπραξης δημοσίων εσόδων σε ιδιώτη. Το Δημόσιο διατηρεί το δικαίωμα της είσπραξης των εσόδων. Δεν έχει καμία απολύτως σχέση με όλες αυτές τις λεπτομέρειες που είπατε. Είναι έξω και πέρα από την πραγματικότητα. 
      Βέβαια, η τιτλοποίηση έχει ορισμένες διαδικασίες για τις οποίες θα ενημερωθεί η Βουλή όταν θα είναι η ώρα της υπογραφής της σχετικής σύμβασης. Αυτήν τη στιγμή έχει υπογραφεί ένα μνημόνιο. Έχει ξεκινήσει η επεξεργασία αυτών των στοιχείων και όταν θα έλθει η ώρα που σας είπα, θα φύγουν όλες οι ανησυχίες που έχετε και δε θα υπάρχει καμία απολύτως απορία.
      Έρχομαι σ’ αυτά που ετέθησαν από τους συναδέλφους. Έρχομαι πρώτα στο νομικό θέμα, επειδή τέθηκε μετ’ επιτάσεως. Το πρωί, παρ΄ ότι έδωσα μία απάντηση, φαίνεται ότι οι συνάδελφοι δεν το κατάλαβαν ή δεν ήταν εδώ για να το ακούσουν. 
      Στο άρθρο 25 δεν υπάρχει μείωση του χρόνου παραγραφής, αλλά αύξηση του χρόνου παραγραφής. Το άρθρο 25 σαφώς λέει από ένα χρόνο σε τρία χρόνια. Το άρθρο 25, όμως, είναι για την αστική ευθύνη. Δεν έχει σχέση με το Ποινικό Δίκαιο. Όπως προκύπτει από τη σχετική οδηγία στο άρθρο 25, αναφέρεται «της σχετικής οδηγίας με την επιφύλαξη του δικαιώματος των κρατών-μελών να επιβάλουν ποινικές κυρώσεις», δηλαδή με τα ισχύοντα στο Ποινικό Δίκαιο δεν αλλάζει τίποτα. Μιλάμε για την αστική ευθύνη, αλλά και στην αστική ευθύνη ανεβαίνει ο χρόνος παραγραφής από ένα χρόνο σε τρία χρόνια. Άρα, λοιπόν, οι αιτιάσεις που ακούστηκαν από τους συναδέλφους νομίζω, αν μη τι άλλο, ότι είναι ανεδαφικές. Δεν κινείται προς τα πίσω η σχετική διάταξη, αλλά κινείται προς τα μπρος. 
      	Το δεύτερο σημείο: Όπως ξέρετε, η οδηγία αυτή δεν επιδέχεται αλλαγών γιατί, όπως αναφέρεται, είναι μεγίστης εναρμόνισης, άρα δεν μπορούμε να πούμε ούτε πάνω, ούτε κάτω. Δεν μπορούμε να κάνουμε αλλαγές. Όσο για το χρόνο τώρα που κυρώνεται, επειδή πάλι ακούστηκαν πολλά και γι’ αυτό, γίνεται πράγματι μετά από δυόμισι μήνες από την καταληκτική ημερομηνία, δηλαδή μετά την 1η Ιουλίου. 
      	Είπα και το πρωί ότι δεκατέσσερις από τις είκοσι πέντε ευρωπαϊκές χώρες δεν έχουν προχωρήσει ακόμη στην κύρωση αυτής της οδηγίας. Αυτό δε δημιουργεί κανένα νομικό πρόβλημα, δε δημιουργεί κανένα πρόβλημα αντισυμβατότητας με το ευρωπαϊκό δίκαιο. Αντίθετα, η επιφύλαξη του χρόνου επικύρωσης της σχετικής σύμβασης έχει και την έννοια τού να δούμε τι κάνουν και τα υπόλοιπα κράτη. Δε δημιουργείται κανένα απολύτως θέμα.
      	Για το ενημερωτικό δελτίο, οι προϋποθέσεις εισαγωγής που καθορίζονται από το Χρηματιστήριο Αθηνών, καθορίζονται μάλλον γιατί η εισαγωγή είναι εμπορική και έχει γίνει η μεταφορά των αρμοδιοτήτων από το χρηματιστήριο στην Επιτροπή Κεφαλαιαγοράς και δεν έχει γίνει τώρα. Έχουν γίνει τέτοιες μεταφορές και με προηγούμενα νομοσχέδια, όχι της δικής μας Κυβέρνησης, αλλά της δικής σας. 
      Σχετικά με το άρθρο 27 για το οποίο γίνεται  μεγάλος λόγος θέλω να σας πω ότι η μεταφορά του προσωπικού γίνεται για να εκμεταλλευθούμε το προσωπικό που υπάρχει και έχει αποκτήσει στην Επιτροπή Κεφαλαιαγοράς την τεχνογνωσία που έχουν αποκτήσει οι υπάλληλοι του χρηματιστηρίου που μέχρι πρόσφατα είχε τις αρμοδιότητες και της Επιτροπής Κεφαλαιαγοράς. 
      Και βέβαια οι προϋποθέσεις που μπαίνουν νομίζω ότι έχουν το στοιχείο της αξιοκρατίας. Γιατί κάποιος είπε ότι δεν  υπάρχουν προϋποθέσεις. Εγώ διαβάζω στο σχετικό άρθρο 27, «ιδίως την ακαδημαϊκή κατάρτιση», μια προϋπόθεση, «την εξειδίκευση και εμπειρία» και μια τρίτη «προϋπηρεσία των υποψηφίων» όπως αναφέρεται και στη μεταφορά του προσωπικού στη συγκεκριμένη νέα υπηρεσία. Τέτοιες μεταφορές προσωπικού, κύριε Μακρυπίδη, έχουν γίνει και σε άλλες περιπτώσεις στο παρελθόν. Τότε βέβαια δεν είχατε την ευαισθησία να εκφράσετε τέτοιες αντιρρήσεις.
      ΑΠΟΣΤΟΛΟΣ ΚΑΚΛΑΜΑΝΗΣ: Πόσοι υπηρετούν τώρα στην Επιτροπή Κεφαλαιαγοράς από την εταιρεία του χρηματιστηρίου; 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δεν το ξέρω, κύριε Πρόεδρε. Δεν το γνωρίζω.
      ΑΠΟΣΤΟΛΟΣ ΚΑΚΛΑΜΑΝΗΣ: Να σας διακόψω για λίγο για να σας εξηγήσω τι θέλω να πω;
      ΠΡΟΕΔΡΕΥΩΝ ( Σωτήρης Χατζηγάκης): Επιτρέπετε, κύριε Υπουργέ;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Βεβαίως.
      ΠΡΟΕΔΡΕΥΩΝ ( Σωτήρης Χατζηγάκης): Ορίστε, κύριε Πρόεδρε. 
       ΑΠΟΣΤΟΛΟΣ ΚΑΚΛΑΜΑΝΗΣ: Από αυτά που είπατε τώρα, προκύπτει ότι είναι κάποιοι υπάλληλοι που είναι τώρα στην Επιτροπή Κεφαλαιαγοράς και ξέρουν -διότι προέρχονται από το χρηματιστήριο- τις αρμοδιότητες που έχει τώρα η Επιτροπή Κεφαλαιαγοράς. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ή και το αντίθετο.
      ΑΠΟΣΤΟΛΟΣ ΚΑΚΛΑΜΑΝΗΣ: Άρα λοιπόν, αντί να λέμε «πέντε πρόσωπα» καλό θα ήταν να μας πείτε πόσοι υπηρετούν. Αντί να κάνετε κάποιο γραδάρισμα που θα δημιουργεί αρνητικές εντυπώσεις και για σας, να πείτε «είναι δέκα αυτοί και οι δέκα μένουν». Όταν λέτε «πέντε εξ’ αυτών» ήδη η Βουλή είχε την εντύπωση ότι από την εταιρεία του χρηματιστηρίου θα μεταφερθούν εκεί. Εγώ κατάλαβα τώρα ότι είναι ήδη εκεί. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Το χρηματιστήριο πάντως δεν κλείνει. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, δεν καταλάβατε. Κύριε Πρόεδρε, καταλάβατε εσείς τι λέω;
      ΠΡΟΕΔΡΕΥΩΝ ( Σωτήρης Χατζηγάκης): Εγώ κατάλαβα. Αλλά δεν αρκεί να καταλάβω εγώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Τώρα κατάλαβα το εξής. Το είπατε μόλις πριν. Και αυτή τη φορά δεν ήταν ατελής η έκφρασή σας. Είπατε ότι είναι υπάλληλοι κάποια πρόσωπα που υπηρετούν τώρα στην Επιτροπή Κεφαλαιαγοράς και ξέρουν - διότι ήσαν στο χρηματιστήριο- τα θέματα αυτά που μετετέθησαν τώρα στην Επιτροπή. Πόσα είναι αυτά τα πρόσωπα. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κατ’ αρχάς δεν πρόκειται για υπαλλήλους που υπηρετούν…
      ΑΠΟΣΤΟΛΟΣ ΚΑΚΛΑΜΑΝΗΣ: Έτσι είπατε. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δεν είπα εγώ μεταφορά από την Επιτροπή Κεφαλαιαγοράς στο χρηματιστήριο. Αντίθετα είπα. 
      ΑΠΟΣΤΟΛΟΣ ΚΑΚΛΑΜΑΝΗΣ: Είπατε από την Επιτροπή Κεφαλαιαγοράς. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Εννοούσα από το χρηματιστήριο. Η μεταφορά προσωπικού θα γίνει από το χρηματιστήριο στην Επιτροπή Κεφαλαιαγοράς. Όχι το αντίθετο. 
      ΑΠΟΣΤΟΛΟΣ ΚΑΚΛΑΜΑΝΗΣ: Είπατε…
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε Πρόεδρε, αφήστε τον Υπουργό να τελειώσει. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, θα επαναλάβω. Επειδή ακριβώς ορισμένες από τις αρμοδιότητες της Επιτροπής Κεφαλαιαγοράς ήταν στο χρηματιστήριο πριν, επόμενο είναι οι υπάλληλοι του χρηματιστηρίου που πρόκειται να μετακινηθούν τώρα να έχουν σχετική εμπειρία της εργασίας που γίνεται στην Επιτροπή Κεφαλαιαγοράς λόγω του ότι είχαν την αρμοδιότητα πριν. Με την έννοια, λοιπόν, αυτή θα γίνει η μεταφορά.
      ΑΠΟΣΤΟΛΟΣ ΚΑΚΛΑΜΑΝΗΣ: Όταν σας διέκοψα είχατε πει κάτι το διαφορετικό .
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ευχαριστώ πολύ που μου δώσατε την ευκαιρία να κάνω και τη διευκρίνιση. Επομένως ούτε όλοι οι υπάλληλοι που υπηρετούν σήμερα στο χρηματιστήριο θα πάνε στην Επιτροπή Κεφαλαιαγοράς, ούτε όλοι όσοι εξ’ αυτών έχουν κατ’ ανάγκη αυτές τις προϋποθέσεις που ορίζονται στο άρθρο 27. Επομένως οι επιφυλάξεις που τίθενται από την πλευρά της Αξιωματικής Αντιπολίτευσης νομίζω ότι δεν έχουν αιτιολογική βάση γιατί ακριβώς τα πράγματα είναι ξεκάθαρα. 
      Θεωρώ, κυρίες και κύριοι συνάδελφοι, ότι είναι ένα νομοσχέδιο που βάζει ένα λιθαράκι στο δρόμο του εκσυγχρονισμού της λειτουργίας της Κεφαλαιαγοράς και τέτοιες προσπάθειες ασφαλώς δεν είναι τελικές γιατί θα υπάρξουν στη συνέχεια και άλλες βελτιώσεις όταν θα υπαγορεύονται είτε από σχετικές οδηγίες είτε και από παρεμβάσεις πολιτικού χαρακτήρα από την Κυβέρνηση. 
      Σε κάθε περίπτωση ευχαριστώ όλους τους συναδέλφους για τις διορθώσεις ακόμα και για τις αιτιάσεις που εξέφρασαν κατά τη συζήτηση εδώ στο Τμήμα και προτείνω σε όλες τις πλευρές να υπερψηφίσουμε αυτό το νομοσχέδιο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Φωτιάδης έχει το λόγο για να δευτερολογήσει.
      ΑΠΟΣΤΟΛΟΣ ΦΩΤΙΑΔΗΣ: Κύριε Υπουργέ, επιχειρηματολογήσατε σε βάρος σας όσον αφορά το άρθρο 25. Δηλαδή, δικαιώσατε όλους εμάς που είπαμε ότι ενώ ήσασταν θερμοί υποστηρικτές των ποινικών κυρώσεων για παραβάσεις στο χρηματιστήριο, δεν προβλέπετε καμία απολύτως ποινική κύρωση. Και για να πείτε ότι σωστά πράξατε, επικαλεστήκατε την οδηγία η οποία λέει «με την επιφύλαξη της πρόβλεψης ποινικών κυρώσεων από το εθνικό κράτος», κάτι το οποίο, όμως, εσείς δεν πράξατε. Ενώ θα μπορούσατε ακόμα και στα πλαίσια της μεγίστης εναρμόνισης, της μεγίστης προσαρμογής που προβλέπει η συγκεκριμένη οδηγία, να προβλέψετε και ποινικές κυρώσεις, δεν το κάνατε.
      Δεύτερον, οι συνάδελφοι της Νέας Δημοκρατίας μας κατηγόρησαν γιατί δεν ψηφίσαμε εμείς, όταν ήμασταν κυβέρνηση, την πρότασή σας για Εξεταστική Επιτροπή. Και διερωτώμαι εγώ: Είσαστε Κυβέρνηση δεκαοκτώ μήνες. Γιατί εσείς δεν προτείνατε στη Βουλή –έχετε την πλειοψηφία- τη σύσταση Εξεταστικής Επιτροπής για τη διερεύνηση των πολιτικών ευθυνών; Μη μου πείτε ότι παραγράφονται. Δεν παραγράφονται. Γιατί δεν το φέρατε εδώ, να το κουβεντιάσουμε, μια και υπήρξατε τόσο θερμοί επικριτές της πολιτικής μας;
      Αναφερθήκατε στο χρηματιστήριο. Κι εγώ σας ερωτώ: Ως Κυβέρνηση πόσες υποθέσεις του χρηματιστηρίου παραπέμψατε στον κύριο εισαγγελέα; Ως αντιπολίτευση υποβάλλατε ενενήντα πέντε μηνυτήριες αναφορές. Όλες ή σχεδόν όλες –δύο, τρεις εκκρεμούν ακόμα- έχουν τεθεί είτε στο αρχείο είτε υπάρχουν απαλλακτικά βουλεύματα. Τώρα είστε Κυβέρνηση. Έχετε όλο το κρατικό μηχανισμό μαζί σας. Έχετε τη δυνατότητα να διερευνήσετε κάτι το οποίο πιθανότατα η κυβέρνηση του ΠΑ.ΣΟ.Κ. δια των αρμοδίων οργάνων δεν είχε πράξει. Πείτε μου, υποβάλλατε έστω και μία μηνυτήρια αναφορά εναντίον κάποιου επιχειρηματία ή δημοσίων προσώπων, λειτουργών; Έχετε υποβάλλει καμία; Καμία! Σας το λέω. Και διαψεύστε με. 
      Πρέπει να σας πω ότι η μοναδική περίπτωση που τιμωρήθηκαν αρκετοί επιχειρηματίες ήταν μετά από μήνυση που υπέβαλε η Επιτροπή Κεφαλαιαγοράς με την κυβέρνηση ΠΑ.ΣΟ.Κ.. Η Επιτροπή Κεφαλαιαγοράς, δηλαδή, παρέπεμψε ορισμένους επιχειρηματίες, οι οποίοι είχαν κάνει τη σπέκουλα στο χρηματιστήριο, με στοιχεία τα οποία μπόρεσαν πραγματικά να αξιοποιηθούν στο δικαστήριο και τιμωρήθηκαν. 
      Μιλήσατε επίσης, κύριοι συνάδελφοι της Νέας Δημοκρατίας, για το φορολογικό έλεγχο. Στο σπίτι του κρεμασμένου δεν μιλάνε για σκοινί. Διότι σύμφωνα με ανακοίνωση του Υπουργείου Οικονομικών τα βεβαιωθέντα έσοδα από ελέγχους των μεγάλων εταιρειών μειώθηκαν κατά 87%. Είναι ανακοίνωση του Υπουργείου Οικονομικών. Δηλαδή, επί ΠΑ.ΣΟ.Κ. γινόταν έλεγχος των μεγάλων εταιρειών που απέφερε 1,2 δισεκατομμύρια ευρώ σαν βεβαιωθέντα έσοδα ετησίως. Εσείς τα μειώσατε κατά 87%. Και ξανατονίζω ότι δεν είναι δική μας κριτική. Είναι στοιχεία τα οποία δημοσιοποίησε το Υπουργείο Οικονομικών.
      Νοικοκυρέψατε το κράτος, είπε συνάδελφος με πολλή έμφαση. Ασφαλώς είναι νοικοκύρεμα του κράτους, η κατάργηση για παράδειγμα του οκταώρου, που ήταν αποτέλεσμα αγώνων πολλών εκατονταετιών. Αποτελεί νοικοκύρεμα του κράτους και των εργαζομένων. Νοικοκυρέψατε το κράτος γιατί στερήσατε από τους εργαζόμενους και τους συνταξιούχους κοινωνικές παροχές ενός τρισεκατομμυρίου δραχμών, που οι κυβερνήσεις του ΠΑ.ΣΟ.Κ. έδιναν όλα τα χρόνια που είχαν περάσει και κάθε χρόνο. Νοικοκυρέψατε το κράτος γιατί επιβάλλατε άλλο 1 τρισεκατομμύριο δραχμές επιπλέον φορολογία λόγω της αύξησης του Φ.Π.Α. και των άλλων έμμεσων φόρων. 
      Και βέβαια, νοικοκυρέψατε το κράτος γιατί δώσατε φοροαπαλλαγές στους βιομηχάνους και παροχές πολύ υψηλές στους φοροκλέφτες, στους απατεώνες, στους εκδότες πλαστών και εικονικών τιμολογίων. Νοικοκυρέψατε το κράτος γιατί τελικώς η πρώτη σας νομοθετική πρωτοβουλία που φέρατε, ήταν το ξέπλυμα του βρώμικου χρήματος με την εισαγωγή δήθεν κεφαλαίων από το εξωτερικό, χωρίς να εξετάζεται η πηγή προέλευσης και η νομιμότητα κτήσης των συγκεκριμένων χρημάτων.
      Τώρα μιλάτε για τιτλοποίηση. Κατηγορούσατε το ΠΑ.ΣΟ.Κ. γιατί τιτλοποίησε μελλοντικά επιχειρηματικά έσοδα, όχι φορολογικά έσοδα. Και εσείς τώρα λέτε ότι θα τιτλοποιήσετε τα ληξιπρόθεσμα χρέη.
      Κύριε Υπουργέ, σας μιλάει κάποιος που τα ξέρει από πρώτο χέρι και τα ξέρει πολύ καλά. Θα λύσετε το πρόβλημά σας στις 31 Δεκεμβρίου για να παρουσιάσετε μέσα από αυτήν τη λογιστική τακτική λιγότερο έλλειμμα, πιθανόν το 1% που θα δανειστείτε από τράπεζα με την οποία συμφωνήσατε. Αλήθεια, για πέστε μου, τι θα συμβεί το Μάρτιο με Απρίλιο που κατά τη συνήθη πορεία των πραγμάτων εισπράττετε ληξιπρόθεσμα 1,5 δισεκατομμύρια ευρώ; Τα μόνα χρήματα που εισπράττονται είναι περίπου…
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Φωτιάδη.
      ΑΠΟΣΤΟΛΟΣ ΦΩΤΙΑΔΗΣ: Τελειώνω, κύριε Πρόεδρε.
      Τα μόνα χρήματα που εισπράχθηκαν στην καλύτερη των περιπτώσεων, στην καλύτερη χρονιά, ήταν 1,6 δισεκατομμύρια ευρώ. Ε, λοιπόν αυτά τα 1,6 δισεκατομμύρια ευρώ αφορούν έσοδα τα οποία είχαν βεβαιωθεί την προηγούμενη χρονιά. Τα υπόλοιπα που αναφέρετε είναι πλασματικά λογιστικά εγγεγραμμένα έσοδα. Ορθώς υπάρχουν εγγεγραμμένα στον προϋπολογισμό και στις εκτιμήσεις σας, όμως για ποιο λόγο δεν εισπράχθηκαν; Μήπως δεν είστε καλός εσείς τώρα δεκαοκτώ μήνες; Ή μήπως ο προκάτοχός σας δεν ήταν καλός και δεν τα εισέπραξε; Αλήθεια θα εισπράξετε και τα 3.000.000.000 δραχμές που φέρεται ότι χρωστάει το Ι.Κ.Α. στο Υπουργείο Οικονομικών ή τα χρέη των Δ.Ε.Κ.Ο. από καταπτώσεις εγγυήσεων ύψους πολλών τρισεκατομμυρίων δραχμών; 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Το τελευταίο μην το πολύ λέτε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Φωτιάδη.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Περιμέναμε κάποιες απαντήσεις από την Κυβέρνηση σε ό,τι επισημάναμε. Γιατί  εισηγητικά μπορεί να λέμε ότι η Κυβέρνηση είναι υπέρ της διαφάνειας αλλά και το παρόν νομοσχέδιο και η οδηγία κάθε άλλο παρά τη διαφάνεια υπερασπίζεται.
      Έτσι, δεν άκουσα τίποτα για το άρθρο 1 παράγραφος 3 εδάφιο στ’ που αναφέρεται στις εξαιρέσεις των πιστωτικών ιδρυμάτων. Δεν άκουσα τίποτα για το άρθρο 26 «Μεταβατική διάταξη» για την εξαίρεση από την υποχρέωση δημοσίευσης του ενημερωτικού δελτίου από τα πιστωτικά ιδρύματα κατά παρέκκλιση του νόμου. 
      Δώστε μας εξήγηση γιατί η Ευρωπαϊκή Ένωση και εσείς αποδέχεστε ότι πρέπει οι τράπεζες, οι θυγατρικές που ελέγχουν όλα αυτά, να εξαιρούνται των νόμων. 
      Όσον αφορά αυτό που είπατε ότι είναι υποχρεωτική, δεσμευτική η οδηγία απέναντι στη χώρα μας, πραγματικά είναι ένα ουσιαστικό ζήτημα. Εάν εμείς εδώ κρίνουμε ότι το παιχνίδι του χρηματιστηρίου παίζεται μέσω τραπεζών, που είναι οι ιδιοκτήτες πλέον της πλειοψηφίας των μετοχών και των θυγατρικών τους εταιρειών, ε, πρέπει να παρέμβει η Κυβέρνηση, να παρέμβει η Βουλή, κάτι το οποίο δεν γίνεται.
      Δεν μας δώσατε απαντήσεις. Και η μη απάντηση σημαίνει ότι αποδέχεστε αυτό το παιχνίδι που παίζουν οι τράπεζες, οι τραπεζικοί όμιλοι, προς όφελος των συμφερόντων τους και όχι προς όφελος βέβαια των μικροεπενδυτών, για τους οποίους ενδιαφερόμαστε.
      Όσον αφορά το άρθρο 4, σας είπαμε γιατί δεν χρειάζεται να δημοσιευθεί το ενημερωτικό δελτίο όταν γνωστοποιείται στην Επιτροπή Κεφαλαιαγοράς ένα έντυπο με πληροφορίες. Γιατί, δηλαδή, να μένει αυτό το έντυπο μεταξύ επιχείρησης και Κεφαλαιαγοράς και να μη γνωστοποιείται στους μικροεπενδυτές; Ποιο σκοπό εξυπηρετεί αν όχι τα συμφέροντα βέβαια και πάλι των επιχειρηματιών; 
      Εντοπίσαμε στο άρθρο 8 παράγραφος 4 ότι επιτρέπει η Επιτροπή Κεφαλαιαγοράς να μην περιληφθούν στο ενημερωτικό δελτίο πληροφορίες αν η γνωστοποίησή τους είναι αντίθετη με το δημόσιο συμφέρον, με το εθνικό συμφέρον και αντίθετη με το συμφέρον της επιχείρησης. Ούτε σε αυτό μας απαντήσατε. Επειδή το λέει η Ευρωπαϊκή Ένωση, πρέπει να το εκτελέσουμε; Δεν πρέπει να εξηγήσουμε γιατί το βάζει αυτό μέσα η οδηγία, γιατί εμείς το αποδεχόμαστε; Και ζήτησα εξηγήσεις. Με ποιους συνδέεται το εθνικό συμφέρον, το δημόσιο συμφέρον; Γιατί γνωρίζουμε ότι το συμφέρον το επιχειρηματικό είναι με τα σχέδια και τα κέρδη του επιχειρηματία.
      Αλλά εξηγήσαμε ότι στα πλαίσια του υπάρχοντος κοινωνικοπολιτικού συστήματος και το εθνικό συμφέρον συμβαδίζει με το συμφέρον των επιχειρηματιών. 
      Για το άρθρο 25 παράγραφος 4 για τις αποζημιώσεις έχω να πω ότι δεν μας καλύπτει η εξήγηση που έδωσε ο κύριος Υφυπουργός. Οι παράγραφοι 2 και 3 του άρθρου 25 λένε ότι ο ζημιωθείς φέρει το βάρος αποδείξεως της ζημίας που υπέστη και της αιτιώδους συνάφειας μεταξύ της υπαιτιότητας των υπευθύνων προσώπων του άρθρου 6 και της ζημίας. Γι’ αυτό είπα ότι είναι δώρο άδωρο η διεύρυνση των ευθυνών σε περισσότερα πρόσωπα απ’ όσα προέβλεπε η προηγούμενη ρύθμιση. Είναι δυνατόν ένας μικροεπενδυτής να αποδείξει ότι πραγματικά ζημιώθηκε; Δεν είναι αυτό έργο της Επιτροπής Κεφαλαιαγοράς, δηλαδή να ελέγξει την ακρίβεια και την πληρότητα του ενημερωτικού δελτίου; Θα τρέχει ο μικροεπενδυτής για να αποδείξει ότι έχει ζημιωθεί; Και από την άλλη μεριά θα τρέχουν οι υπεύθυνοι να αποδείξουν ότι δεν είναι υπεύθυνοι; Μα, εκείνοι έχουν και πλήρη υποστήριξη, όχι μόνο νομική αλλά και πολιτική πολλές φορές. 
      Άκουσα από Βουλευτή της Πλειοψηφίας να λέει ότι καλά κάνουν οι επιχειρηματίες. Αυτό είναι το ζήτημα. Όλο το νομικό -ακόμα και πολιτικό- πλαίσιο είναι έτσι διαμορφωμένο, για να κάνουν ό,τι θέλουν οι επιχειρηματίες. Ομολόγησε ο Βουλευτής της Πλειοψηφίας ότι ο επιχειρηματίας μπορεί να εκμεταλλεύεται και τους εργαζόμενους, αλλά μπορεί να εκμεταλλεύεται και όλους τους μηχανισμούς που διαθέτει το αστικό κράτος –τέτοιος μηχανισμός είναι το χρηματιστήριο- για να κατακλέβει τον πλούτο που παράγει ο εργαζόμενος λαός. Αυτή είναι η πολιτική φιλοσοφία της Κυβέρνησης. Αυτό σημαίνει ότι είναι ουσιαστικό το ζήτημα αυτό που λέμε εμείς ως Κ.Κ.Ε. για το χαρακτήρα και το ρόλο του χρηματιστηρίου. 
      Και μια κουβέντα για την τιτλοποίηση και κλείνω με αυτό, κύριε Πρόεδρε, και ευχαριστώ για την κατανόησή σας.
      Πολλή κουβέντα γίνεται για την τιτλοποίηση. Σε αυτήν την Αίθουσα έγινε μεγάλη αντιπαράθεση μεταξύ της τότε κυβέρνησης και της αξιωματικής αντιπολίτευσης. Η μεν κυβέρνηση υπερασπιζόταν αυτήν την πολιτική της τιτλοποίησης των εσόδων, η δε αξιωματική αντιπολίτευση έλεγε ότι υποθηκεύεται το μέλλον των εργαζόμενων. Τώρα βλέπουμε ότι οι ρόλοι έχουν αλλάξει. Όμως η ουσία είναι –και αυτό δεν λέγεται- ότι αυτοί που επένδυσαν σε παλαιότερες τιτλοποιήσεις ή θα επενδύσουν στις σημερινές τιτλοποιήσεις, που θα προωθήσει η Κυβέρνηση, έβγαλαν τρομερά κέρδη. Αυτό σημαίνει ότι ο λαός θα πληρώσει και πάλι αυτούς τους ραντιέρηδες, οι οποίοι πραγματικά ξεζουμίζουν τον ιδρώτα και το μόχθο του κάθε λαού. 
      Άρα, βλέπουμε να αντιστρέφεται το παιχνίδι διαφορετικά. Πιστεύουμε όμως ότι ο ελληνικός λαός συνειδητοποιεί ότι αυτό το παιχνίδι πρέπει να πάρει τέλος. Και το τέλος θα το δώσει ο ίδιος με την ενδυνάμωση των κοινωνικών και των πολιτικών του αγώνων και με τη στήριξη του Κομμουνιστικού Κόμματος Ελλάδας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη. 
      Δεν υπάρχει άλλος για δευτερολογία. 
      Ο κύριος Υφυπουργός έχει το λόγο για να κλείσει τη συζήτηση. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Επιμένω και παρακαλώ και τον κ. Φωτιάδη που είναι νομικός να με καταλάβει. Στο άρθρο 25 υπάρχουν δύο σκέλη: Αστική ευθύνη και ποινική ευθύνη. Άλλο πράγμα είναι η αστική ευθύνη, όπως το ξέρετε πολύ καλά ως νομικός και άλλο η ποινική ευθύνη.  
      (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Στο άρθρο 25 στην παράγραφο 5 αναφέρεται σαφώς ότι οι διατάξεις αυτού του άρθρου δεν περιορίζουν ούτε επηρεάζουν την ευθύνη των προσώπων του άρθρου 6 έναντι των επενδυτών για κάθε πταίσμα ως προς την ακρίβεια και πληρότητα του ενημερωτικού δελτίου με βάση τις γενικές διατάξεις. Αυτό είναι το ποινικό μέρος. Δεν επηρεάζεται.  
      ΑΠΟΣΤΟΛΟΣ ΦΩΤΙΑΔΗΣ: Κάνετε λάθος. Είναι αστικό πταίσμα. 
      ΠΡΟΕΔΡΕΥΩΝ (Γεώργιος Σούρλας): Κύριε Φωτιάδη, μόλις τελειώσει ο κύριος Υφυπουργός θα πάρετε το λόγο. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Είναι ξεκάθαρο ότι υπάρχει διαφορετική αντιμετώπιση για την αστική και την ποινική ευθύνη. 
      Δεν ακυρώνεται καμία ποινική διάταξη του Ποινικού Δικαίου σε σχέση με ό,τι ισχύει σήμερα. 
      Δεύτερον, υπήρξε μία ερώτηση που αφορούσε τις εξαιρέσεις της Ευρωπαϊκής Ένωσης όσον αφορά κάποια στοιχεία του ενημερωτικού δελτίου. Αυτό υπήρχε και με το προηγούμενο δίκαιο και δεν πρόκειται για μια νέα διάταξη. Χρησιμοποιείται σε εντελώς εξαιρετικές περιπτώσεις και πρακτικά σχεδόν ποτέ. Όμως είναι μέσα στην οδηγία. 
      Υπήρξε μία δεύτερη ερώτηση που έγινε από κάποιο συνάδελφο –νομίζω από τον κ. Τζέκη-  και αφορούσε το αν μπορεί ο επενδυτής να αποδείξει ότι βλάφτηκε και αν πρέπει να το εποπτεύει η Επιτροπή Κεφαλαιαγοράς. Αυτή ήταν η ερώτηση. Η Επιτροπή Κεφαλαιαγοράς θα επιβάλει κυρώσεις, με βάση το άρθρο 24, μέχρι και 1.000.000 ευρώ και αυτό αναφέρεται μέσα στο νομοσχέδιο. 
      Το άρθρο 25 αφορά τις αποζημιώσεις. Δεν είναι το ίδιο πράγμα και βέβαια λειτουργεί ανεξάρτητα από το άρθρο 24. Πρόκειται για δύο διαφορετικά πράγματα. 
      Υπήρξαν και ορισμένες αιτιάσεις. Όσον αφορά την τιτλοποίηση, θα σας θυμίσω, κύριε Φωτιάδη, τι κάνατε εσείς. Εσείς προεισπράξατε μη δεδουλευμένα έσοδα μέχρι το 2019. Εμείς κάνουμε τιτλοποίηση ληξιπρόθεσμων χρεών, δηλαδή δεδουλευμένων χρεών, χρεών του παρελθόντος και όχι του μέλλοντος. Γι’ αυτό σας λέγαμε τότε ότι υποθηκεύετε το μέλλον της χώρας, όταν προεισπράττατε τα χρήματα τα οποία έπρεπε να εισπραχθούν τα επόμενα χρόνια. Είναι τελείως διαφορετικά πράγματα. 
      Επίσης, θα ήθελα να πω ότι είναι προτιμότερο να χρησιμοποιεί κανείς χρηματοοικονομικά εργαλεία τύπου τιτλοποίησης, προκειμένου να μην επιβαρύνει και δημιουργεί στρεβλώσεις στη λειτουργία της οικονομίας και ταυτόχρονα να αποφύγει να επιβάλει φορολογικές επιβαρύνσεις στους πολίτες. 
      ΑΓΓΕΛΟΣ ΤΖΕΚΗΣ: Δεν είναι  αλχημεία αυτό, κύριε Υπουργέ; 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Εμείς επιλέγουμε αυτή την πολιτική, η οποία έχει πρόσκαιρο χαρακτήρα.
      Έχουμε παράλληλες δράσεις τις οποίες ξεδιπλώνουμε συνεχώς και καθημερινά για να μπορέσουμε να οδηγήσουμε την οικονομία στο δρόμο της ανάπτυξης, γιατί πιστεύουμε ότι μέσα από τη διεύρυνση της οικονομίας μπορούμε να αντιμετωπίσουμε και τα προβλήματα της απασχόλησης, αλλά ταυτόχρονα να ασκήσουμε και αποτελεσματικότερη κοινωνική πολιτική. 
      Ειπώθηκαν πολλά για το χρηματιστήριο. Θα σας ενημερώσω, κύριε Φωτιάδη, ότι υπάρχει εισαγγελική παραγγελία για διερεύνηση υποθέσεων του χρηματιστηρίου και αυξήσεις κεφαλαίων για συγκεκριμένες εταιρείες. Αυτές βρίσκονται στο στάδιο της διερεύνησης, δηλαδή στη δικαιοσύνη και επομένως η δική μας παρέμβαση στη δικαιοσύνη είναι αδύνατη ή τουλάχιστον εμείς τη βλέπουμε αδύνατη. 
      Προηγουμένως έγινε αναφορά από τον κ. Μακρυπίδη σε μία εγκύκλιο που ετέθη σε κυκλοφορία αυτές τις μέρες. Πρόκειται για υπενθύμιση υποχρεώσεων φορολογουμένων και τίποτα περισσότερο. Τα διοικητικά ή άλλα μέτρα που προβλέπονται από τον Κώδικα Είσπραξης Δημοσίων Εσόδων είναι συγκεκριμένα και δεν προστίθεται τίποτα περισσότερο. Και, βέβαια, η εξάντληση των διοικητικών μέτρων συνδυάζεται απόλυτα με την κατ’ εξακολούθηση καθυστέρηση πληρωμής των υποχρεώσεων από κάποιους φορολογουμένους. 
      Μάλιστα, αυτά τα μέτρα εφαρμόζονται αφού αυτός ο φορολογούμενος, αυτός ο πολίτης έχει ειδοποιηθεί επανειλημμένως και δεν έχει προσαρμοστεί στη λογική εξόφλησης των υποχρεώσεών του. 
      Δεν προσθέτει λοιπόν τίποτα καινούργιο –έγινε ολόκληρος θόρυβος στα Μέσα Μαζικής Ενημέρωσης- και γίνεται για να υπενθυμίσει τις υποχρεώσεις αλλά και τα εργαλεία που έχουν οι περιφερειακές υπηρεσίες για να ασκήσουν την «πίεσή» τους μέχρι ένα βαθμό, προκειμένου να γίνουν αυτές περισσότερο αποτελεσματικές, ακριβώς για να μην οδηγηθούμε σε νέες πρόσθετες φορολογίες εις βάρος των πολιτών. 
      Εάν η υπενθύμιση των διοικητικών μέτρων που έχουν θεσμοθετηθεί στο παρελθόν αποτελεί νέα νομοθετική παρέμβαση, τότε να τη δεχτώ και εγώ ως τέτοια. Πλην, όμως, δεν είναι τέτοια. 
      Ευχαριστώ πολύ.
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Φωτιάδη. 
      ΑΠΟΣΤΟΛΟΣ ΦΩΤΙΑΔΗΣ: Θα αδικούσατε τον εαυτό σας, κύριε Υπουργέ, εάν θεωρούσατε ότι η παράγραφος που διαβάσατε αποτελεί πρόβλεψη ποινικής κύρωσης, αν δηλαδή η Κυβέρνησή σας προέβλεπε για τα συγκεκριμένα αδικήματα –τα σοβαρά- κυρώσεις σε βαθμό πταίσματος κατά το Ποινικό Δίκαιο. 
      Όμως είναι σαφές και σας δικαιολογώ, δεν σας καταλογίζω δόλο, γιατί δεν είσθε νομικός, ότι τόσο από τον τίτλο του άρθρου 25, που μιλάει για αστική ευθύνη, όσο και από το πνεύμα της διάταξης που διαβάσατε ότι δηλαδή οι διατάξεις δεν περιορίζουν, θα έλεγα, την ευθύνη των προσώπων του άρθρου 6 για κάθε πταίσμα, εννοεί αστικό πταίσμα, παράλειψη δηλαδή και δικαίωμα αποζημίωσης κατόπιν αγωγής. Δεν προβλέπεται δηλαδή ποινική κύρωση μέσα στο συγκεκριμένο νομοθέτημα παρά το γεγονός, όπως επιχειρηματολογήσατε, χωρίς να γνωρίζετε ακριβώς αυτό, είπατε ότι λέει η οδηγία επιφυλασσομένης της δυνατότητας του κράτους-μέλους της εθνικής κυβέρνησης να επιβάλλει ποινικές κυρώσεις. Σας έδινε τη δυνατότητα η οδηγία να επιβάλετε ποινικές κυρώσεις, κάτι που δεν κάνατε σήμερα. 
      ΠΡΟΕΔΡΕΥΩΝ (Γεώργιος Σούρλας): Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Η διάταξη του άρθρου 25 αφορά ειδική αστική ευθύνη από το ενημερωτικό δελτίο άνευ επηρεασμού  της αστικής ευθύνης από τις γενικές διατάξεις. 
      Δεν αναφέρονται σε ποινικές ευθύνες που ισχύουν αν υπάρχουν, βάσει των γενικών ποινικών διατάξεων. Ισχύει ο Ποινικός Κώδικας και μπορεί να ασκηθεί δίωξη για ποινικά αδικήματα, όπως παραδείγματος χάρη το αδίκημα της απάτης. Δεν αλλάζει τίποτα. Ξεχωριστά αντιμετωπίζεται το ένα από το άλλο. 
      Αυτά για τα Πρακτικά και για την τάξη. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ, κύριε Υπουργέ. Δεν υπάρχει άλλος ομιλητής.
      Κηρύσσεται περαιωμένη η συζήτηση επί της ενότητας των άρθρων 1 έως 28 και θα γίνει η ψήφισή τους χωριστά. 
      Ερωτάται το Τμήμα: Γίνεται δεκτό το άρθρο 1 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 2  ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 3  ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 4 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4  έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 5  ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5  έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 6 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 7 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 8 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 9 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 10 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 11 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 12 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 13 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 14 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 15 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 16 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 17 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 18 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 19 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 20 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 21 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 22 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 23 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 23 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 24 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 24 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 25 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 25 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 26 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 26 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 27 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΠΟΣΤΟΛΟΣ ΦΩΤΙΑΔΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 27 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 28 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 28 έγινε δεκτό ως έχει κατά πλειοψηφία. 
      Κύριε Υπουργέ, υπάρχει μία τροπολογία με γενικό αριθμό 450 και ειδικό 113 του συναδέλφου του κ. Καλαντζή που δεν είναι εδώ να την υποστηρίξει βεβαίως. Τι λέτε εσείς; 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, επειδή ακριβώς το περιεχόμενο αυτής της τροπολογίας θα αποτελέσει συγκεκριμένη διάταξη σε πολύ σύντομο διάστημα σε νομοσχέδιο, που θα φέρει η Κυβέρνηση, γι’ αυτό παρακαλώ να μη συζητηθεί σήμερα. Ουσιαστικά επί του κειμένου δεν υπάρχουν διαφωνίες. Νομική επεξεργασία θα γίνει και θα ενσωματωθεί σε επόμενο νομοσχέδιο.
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Υπουργέ.
      Εισερχόμαστε στην ψήφιση του ακροτελεύτιου άρθρου.
      Ερωτάται το Τμήμα: Γίνεται δεκτό το ακροτελεύτιο άρθρο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό κατά πλειοψηφία. 
      Συνεπώς το νομοσχέδιο του Υπουργείου Οικονομίας και Οικονομικών: «Ενημερωτικό δελτίο δημόσιας προσφοράς κινητών αξιών και εισαγωγής τους για διαπραγμάτευση» έγινε δεκτό επί της αρχής και επί των άρθρων. 
      Ερωτάται το Τμήμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς, το νομοσχέδιο του Υπουργείου Οικονομίας και Οικονομικών «Ενημερωτικό δελτίο δημόσιας προσφοράς κινητών αξιών και εισαγωγής τους για διαπραγμάτευση» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
      (Να καταχωριστεί το κείμενο του νομοσχεδίου σελ.90α)
      (Το κείμενο του νομοσχεδίου βρίσκεται στο τεύχος των Πρακτικών)
      ΠΡΟΕΔΡΕΥΩΝ (Γεώργιος Σούρλας): Παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς τη ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Τμήμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 20.32΄ λύεται η συνεδρίαση για αύριο ημέρα Πέμπτη 29 Σεπτεμβρίου 2005 και ώρα 10.30΄ με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Δικαιοσύνης: «Αντιμετώπιση της Ενδοοικογενειακής βίας», σύμφωνα με την ημερήσια διάταξη που έχει διανεμηθεί.
      Η ΠΡΌΕΔΡΟΣ                                                                 ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 28-9-05 (απόγευμα)              σελ. 79

