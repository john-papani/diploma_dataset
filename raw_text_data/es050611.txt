      ΣΥΝΕΔΡΙΑΣΗ ΡΠΑ’
      Σάββατο 11 Ιουνίου 2005
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. ‘Αδεια απουσίας της Βουλευτού κ. Β. Παπανδρέου, σελ.
      2. Συζήτηση Ειδικής Ημερήσιας Διάταξης επί της προτάσεως του Πρωθυπουργού για παροχή ψήφου εμπιστοσύνης στην Κυβέρνηση, σελ.
      3. Επί του Κανονισμού, σελ.
      
      ΟΜΙΛΗΤΕΣ
      Α. Επί του Κανονισμού
      ΚΑΣΤΑΝΙΔΗΣ Χ., σελ.
      ΣΟΥΡΛΑΣ Γ., σελ.
      
      Β. Επί της Ειδικής Ημερήσιας Διάταξης:
      ΑΒΡΑΜΟΠΟΥΛΟΣ Δ., σελ.
      ΑΓΓΕΛΗΣ Α., σελ.
      ΑΓΟΡΑΣΤΟΣ Κ., σελ.
      ΑΚΡΙΒΑΚΗΣ Α., σελ.
      ΑΛΟΓΟΣΚΟΥΦΗΣ Γ., σελ.
      ΑΝΔΡΟΥΛΑΚΗΣ Δ., σελ.
      ΓΕΙΤΟΝΑΣ Κ., σελ.
      ΓΙΑΝΝΑΚΟΥ Μ., σελ.
      ΔΑΜΑΝΑΚΗ Μ., σελ.
      ΔΕΝΔΙΑΣ Ν., σελ.
      ΔΙΑΜΑΝΤΟΠΟΥΛΟΥ Α., σελ.
      ΔΟΥΚΑΣ Π., σελ.
      ΖΗΣΗ Ρ., σελ.
      ΚΑΚΛΑΜΑΝΗΣ Ν., σελ.
      ΚΑΛΛΙΩΡΑΣ Η., σελ.
      ΚΑΛΟΓΗΡΟΥ Χ., σελ.
      ΚΑΣΤΑΝΙΔΗΣ Χ., σελ.
      ΚΟΛΛΙΑ-ΤΣΑΡΟΥΧΑ Μ., σελ.
      ΚΟΥΒΕΛΗΣ Φ., σελ.
      ΛΕΒΕΝΤΗΣ Α., σελ.
      ΛΕΓΚΑΣ Ν., σελ.
      ΛΕΟΝΤΑΡΙΔΗΣ Θ., σελ.
      ΛΙΑΝΗΣ Γ., σελ.
      ΛΙΑΠΗΣ Μ., σελ.
      ΛΟΒΕΡΔΟΣ Α., σελ.
      ΜΑΝΤΟΥΒΑΛΟΣ Π., σελ.
      ΜΑΝΩΛΗΣ Ι., σελ.
      ΜΟΛΥΒΙΑΤΗΣ Π., σελ.
      ΜΠΑΣΙΑΚΟΣ Ε., σελ.
      ΜΠΕΝΟΣ Σ., σελ.
      ΜΠΕΡΝΙΔΑΚΗ-ΑΛΝΤΟΥΣ Ε., σελ.
      ΜΠΙΝΟΠΟΥΛΟΥ-ΜΑΝΟΥΣΟΥ Α., σελ.
      ΜΠΟΛΑΡΗΣ Μ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΔΟΠΟΥΛΟΣ Α., σελ.
      ΠΑΠΑΙΩΑΝΝΟΥ Μ., σελ.
      ΠΑΠΑΝΔΡΕΟΥ Β., σελ.
      ΠΑΥΛΟΠΟΥΛΟΣ Π., σελ.
      ΠΙΠΕΡΓΙΑΣ Δ., σελ.
      ΠΟΛΥΔΩΡΑΣ Β., σελ.
      ΠΟΛΥΖΟΣ Ε., σελ.
      ΣΑΜΠΑΖΙΩΤΗΣ Δ., σελ.
      ΣΚΑΝΔΑΛΙΔΗΣ Κ., σελ.
      ΣΙΟΥΦΑΣ Δ., σελ.
      ΣΠΗΛΙΟΠΟΥΛΟΣ Κ., σελ.
      ΣΠΗΛΙΩΤΟΠΟΥΛΟΣ Σ., σελ.
      ΤΣΙΑΡΤΣΙΩΝΗΣ Ν., σελ.
      ΤΣΙΤΟΥΡΙΔΗΣ Σ., σελ.
      ΤΣΟΧΑΤΖΟΠΟΥΛΟΣ Α., σελ.
      ΦΛΩΡΙΔΗΣ Γ., σελ.
      ΦΟΥΣΑΣ Α., σελ.
      ΦΩΛΙΑΣ Χ., σελ.
      ΦΩΤΙΑΔΗΣ Η., σελ.
      ΧΑΡΑΚΟΠΟΥΛΟΣ Μ., σελ.
      ΧΡΙΣΤΟΦΙΛΟΠΟΥΛΟΥ Π., σελ.
      ΧΥΤΗΡΗΣ Γ., σελ.
      
      
      ΠΡΑΚΤΙΚΑ ΒΟΥΛΗΣ
      ΙA΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΠΑ΄
      Σάββατο 11 Ιουνίου 2005
      Αθήνα, σήμερα στις 11 Ιουνίου 2005, ημέρα Σάββατο και ώρα 10.45’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συνέχιση της συζήτησης επί της προτάσεως του Πρωθυπουργού για παροχή ψήφου εμπιστοσύνης στην Κυβέρνηση, σύμφωνα με τα άρθρα 84 του Συντάγματος και 141 του Κανονισμού της Βουλής.
      Ο συνάδελφος κ. Λέγκας έχει το λόγο.
      ΝΙΚΟΛΑΟΣ ΛΕΓΚΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, δεν συνηθίζω, αλλά ούτε είναι και στις προθέσεις μου να ανατρέχω στα λάθη και στις παραλείψεις της προηγούμενης Κυβέρνησης, στα λάθη και στις παραλείψεις του παρελθόντος. Όταν όμως βλέπεις ένα μεγάλο κόμμα να μην αναγνωρίζει τα λάθη του, να μη θέλει να τα χρεωθεί, να αναζητά τρόπους για να μην τα φορτωθεί, να επιχειρεί να τα φορτώσει σ’ αυτούς που τα υφίστανται, τότε επιβάλλεται και δικαιολογείται, πολύ περισσότερο όταν τα λάθη αυτά επηρεάζουν και το παρόν και βεβαίως βαρύνουν και το μέλλον. 
      Θυμίζω, λοιπόν, ένα από τα ιδεολογήματα που χρησιμοποιούσε η Κυβέρνηση του ΠΑΣΟΚ. Ή μάλλον, τα παρεμφερή ιδεολογήματα ήταν δύο. Το πρώτο αναφερόταν στην περιφέρεια. Έλεγε ότι το 70% των πόρων θα οδηγηθεί στην περιφέρεια. Νομίζω ότι αυτό δεν πρέπει να το συζητήσουμε σήμερα. Έχει καταδειχθεί τουλάχιστον ότι μάλλον το αντίθετο συνέβη. Το 30% των πόρων πήγε στην περιφέρεια, το 70% των πόρων πήγε αλλού.
      Χρησιμοποιούσε και ένα δεύτερο ιδεολόγημα. Ποιο ήταν; Ότι δεν θα χάσουμε ούτε μία δραχμή, ούτε ένα ευρώ από τη διαχείριση των Κοινοτικών Πλαισίων Στήριξης και των κοινοτικών πόρων. Ποιοι το είπαν; Ή μάλλον, και ποιοι δεν το είπαν! Όλοι σχεδόν από το ΠΑΣΟΚ. Το είπε και ο κ. Λαλιώτης, κι ο κ. Παπανδρέου, κι ο κ. Πάχτας, κι ο κ. Παπαντωνίου, κι ο κ. Σημίτης, φαντάζομαι και η κ. Ζήση. 
      Πότε το είπαν αυτό; Όταν επανειλημμένες επιστολές των επιτρόπων έκρουαν τον κώδωνα του κινδύνου την ώρα που εμείς κωφεύαμε, όταν βλέπαμε τον ντορό χωρίς να βλέπουμε το λύκο, όταν επίσημες αναφορές έκαναν λόγο για έργα με ελλιπείς μελέτες, για αναθέσεις χωρίς σωστούς διαγωνισμούς, για μεγάλες υπερβάσεις στο κόστος, για κακοτεχνίες και καθυστερήσεις στην παράδοση, για σημαντικές τροποποιήσεις του φυσικού αντικειμένου σε σχέση μ’ αυτό που περιγραφόταν στα τεύχη δημοπράτησης που συνόδευαν την προκήρυξη του διαγωνισμού, για σημαντικές αλλαγές στις συμβατικές υποχρεώσεις μετά την υπογραφή της σύμβασης –αυτά είναι σημεία από τις αντίστοιχες επιστολές-, για συστηματικές ελλείψεις, για έργα που πληρώθηκαν αλλά που δεν κατέστησαν ποτέ λειτουργικά, για τη μη αποκατάσταση λειτουργικών προβλημάτων που διαπιστώθηκαν κατά τη διάρκεια ελέγχων, για παράνομες αναθέσεις συμβάσεων μελετών, για παραβιάσεις της αρχής της διαφάνειας και της χρηστής δημοσιονομικής διαχείρισης των κοινοτικών ταμείων. 
      Για όλα αυτά φυσικό και επόμενο ήταν ο λογαριασμός να είναι βαρύς: 1.500.000.000 ευρώ περίπου οι επιστροφές με παράλληλη αναστολή πληρωμών, για να καταλήξουμε ως γνωστόν μετά από σκληρές διαπραγματεύσεις στα 518.000.000 ευρώ για τα έργα και τις ημέρες της περιόδου 2000-2003.
      Κυρίες και κύριοι συνάδελφοι, μπορεί η χώρα να απαλλάχτηκε από ένα βάρος, δεν μπορεί ωστόσο να απαλλαγεί το ΠΑΣΟΚ από τις σημαντικές διαχειριστικές ευθύνες. Συνιστά πρόκληση, αν μη τι άλλο, να λέγεται εδώ μέσα ότι δεν έχει σημασία η περίοδος αναφοράς των παρατυπιών, αλλά ο χρόνος πληρωμής αυτών των παρατυπιών. Αλλά να ήταν μόνο αυτά. 
      Μήπως αντίστοιχα δεν έγιναν με άλλα σημαντικά έργα με το Ελαιοκομικό Μητρώο, με τον Κουρουπητό, με την Κακιά Σκάλα, με το Εθνικό Κτηματολόγιο; Θυμίζω ότι από τα χρήματα που πήραμε για το Εθνικό Κτηματολόγιο δεν επιστρέψαμε μόνο ένα μέρος της κοινοτικής συνδρομής. Επιστρέψαμε περισσότερα χρήματα απ’ αυτά που πήραμε. Συνολικά πήραμε από την Ευρωπαϊκή Ένωση περίπου 100.000.000 ευρώ. Για τους γνωστούς λόγους στις 31 Μαρτίου του 2002 επιστρέψαμε 32.000.000 ευρώ –ήταν η πρώτη δόση του προστίμου.
      Ξέρω, αγαπητοί συνάδελφοι, ότι εσείς το πρόστιμο το λέτε «ανάκτηση κοινοτικής συνδρομής». Να το ξεκαθαρίσουμε αυτό το πράγμα. Η ανάκτηση κοινοτικής συνδρομής είναι μία δημοσιονομική πράξη. Όταν όμως αυτή η δημοσιονομική πράξη συνοδεύεται από την αιτιολογία, σαφώς είναι πρόστιμο. 
      Επίσης, στις 31 Μαρτίου του 2004 επιστρέψαμε άλλα 25.000.000 ευρώ. Άλλα 42.000.000 ευρώ χαρακτηρίστηκαν ως μη επιλέξιμη δαπάνη και απομένει μόνο η λογιστική τακτοποίηση με το κλείσιμο των οικονομικών υποχρεώσεων του Β΄ Κοινοτικού Πλαισίου Στήριξης. Ακόμη και τους τόκους που γεννήθηκαν, γύρω στα 17.000.000 ευρώ, κινδυνεύσαμε να επιστρέψουμε γεγονός που αποφεύχθηκε την τελευταία στιγμή με την κατάθεση της αναθεωρημένης πρότασης. Κατά τα άλλα δεν χάσαμε ούτε ένα ευρώ. 
      Να θυμίσουμε, επίσης, ότι οριακά αποφύγαμε την απώλεια κοινοτικών πόρων από την εφαρμογή του κανόνα ν+2. Να θυμίσουμε ακόμη ότι προσφάτως ξέφυγαν από το τέλμα των τελευταίων χρόνων και από τον κίνδυνο απώλειας των δεσμευμένων πιστώσεων τα έξι μεγάλα έργα με συμβάσεις παραχώρησης, ενώ σήμερα αρκετά απ’ αυτά έχουν φθάσει σε προχωρημένο στάδιο ωριμότητας, μιας και μέχρι τον Ιούνιο του 2006 αναμένεται να υπογραφούν οι σχετικές συμβάσεις.
      Κυρίες και κύριοι συνάδελφοι, θα μπορούσαμε να αναφέρουμε πολλά για τα όσα συνέβησαν τα προηγούμενα χρόνια με τις κυβερνήσεις του ΠΑΣΟΚ. Είναι κατανοητή η έκκληση του ΠΑΣΟΚ να μη θέλουν να γυρίσουν πίσω. Είναι φυσικό και επόμενο να μη θέλετε να σας θυμίζουν τις κακές στιγμές, που ήταν πολλές. Συνηθίζετε όμως να λέτε στα ξεσπάσματα της αυτοκριτικής σας –τα οποία βεβαίως εμπεριέχουν και δόση υποκρισίας- πως για τα λάθη σας έχετε πληρώσει. Προκαλείτε όμως όταν το λέτε αυτό, την ίδια ώρα που υποστηρίζετε τα λάθη αυτά. Πώς να το κάνουμε; Δεν μπορεί την ίδια ώρα να καταγγέλλεις όσα υποστηρίζεις και να υποστηρίζεις όσα καταγγέλλεις. Να το πω διαφορετικά: Δεν γίνεται να καταγγέλλεις και να υποστηρίζεις το ίδιο πράγμα ταυτόχρονα. Δεν δείχνεις απλά ότι ακόμα δεν κατάλαβες γιατί έχασες τις εκλογές, αλλά το πιο σημαντικό: ότι είσαι ικανός ή μάλλον επικίνδυνος να επαναλάβεις αυτά τα λάθη. 
      Κυρίες και κύριοι συνάδελφοι, εμείς απέναντι σε όλα αυτά, απέναντι στις προκλήσεις προτείνουμε συγκεκριμένες πολιτικές. Απέναντι στις κραυγές προτείνουμε επιχειρήματα. Απέναντι στα ψέματα προτείνουμε αλήθειες όσο κι αν αυτό κοστίζει, απέναντι στην αλαζονεία την ευπρέπεια, απέναντι στις παχιές κουβέντες και στα ψεύτικα τα λόγια τα μεγάλα το ρεαλισμό με συγκεκριμένες δράσεις. 
      Και επειδή  ο κ. Παπανδρέου προκάλεσε τους Βουλευτές της περιφέρειας με το ερώτημα αν γίνονται έργα στην περιφέρεια, θα μου επιτρέψει να του πω πολύ σύντομα ότι στο Νομό Τρικάλων διαπιστώνεται –παρά το γεγονός ότι πέρασαν αυτοί οι δεκαπέντε μήνες- σημαντική διαφορά. 
      Και θα μιλήσω για συγκεκριμένα πράγματα. Θα μιλήσω για τον Ε-65, για τον άξονα κεντρικής Ελλάδος, ο οποίος ωριμάζει, ένα κοιμώμενο έργο….
      ΡΟΔΟΥΛΑ ΖΗΣΗ:  Ωριμάζει, ακόμα; 
      ΝΙΚΟΛΑΟΣ ΛΕΓΚΑΣ: Ναι, ωριμάζει. Βέβαια εσείς το είχατε οκτώ χρόνια, κοιμώμενο. Οκτώ χρόνια το διαπραγματευόσασταν, το μελετούσατε και στην ουσία τι ήταν; Ένα σχέδιο στα συρτάρια σας. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ:  Ευτυχώς που το βρήκατε και αυτό!
      ΝΙΚΟΛΑΟΣ ΛΕΓΚΑΣ: Καμία ωριμότητα και μάλιστα δεν αντιμετωπίσατε ούτε τον κίνδυνο απώλειας κοινοτικών πόρων. 
      Να θυμίσω ότι ολοκληρώσαμε κατασκευαστικά τη νέα πτέρυγα του νοσοκομείου. Να θυμίσω ότι δημοπρατήσαμε τη σήραγγα της Γκρόπας. Να θυμίσω ότι ιδρύθηκε μία νέα σχολή στο Νομό Τρικάλων. Να θυμίσω ότι μελετάται και προχωράει η έλευση του φυσικού αερίου. Να θυμίσω ότι έχουμε ένα νέο αναπτυξιακό νόμο ο οποίος ξεπέρασε και τις προσδοκίες των κατοίκων της περιφέρειάς μας. Δεκαπέντε ποσοστιαίες μονάδες …
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δώστε μας στοιχεία. 
      ΝΙΚΟΛΑΟΣ ΛΕΓΚΑΣ: Θα σας δώσουμε τα στοιχεία. Και συγκριτικά στοιχεία πόσες προτάσεις υποβλήθηκαν στις μέρες σας και στο αντίστοιχο χρονικό διάστημα πόσες προτάσεις υποβλήθηκαν από εμάς στον αναπτυξιακό νόμο ...
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πέστε μας μία επένδυση.
      ΝΙΚΟΛΑΟΣ ΛΕΓΚΑΣ: Κυρίες και κύριοι συνάδελφοι, θα μου πείτε αν όλα αυτά φθάνουν. Θα πούμε όχι. Όχι γιατί είναι λίγα, αλλά απλά γιατί έχουμε βάλει τον πήχυ ψηλά. Έχουμε βάλει τον πήχυ για την περιφέρεια. 
      Κυρίες και κύριοι συνάδελφοι, εμείς το είπαμε και το κάνουμε πράξη. Τολμάμε να συγκρουστούμε με ξεπερασμένες αντιλήψεις και νοοτροπίες. Τολμάμε να απαλλαγούμε από τα στερεότυπα του παρελθόντος. Τολμάμε να αλλάξουμε τις κατεστημένες νοοτροπίες. Αναζητούμε το σοβαρό πολιτικό διάλογο, τις σοβαρές και υπεύθυνες πολιτικές προτάσεις.
      Η αλήθεια είναι ότι μέχρι σήμερα τέτοιες δεν ακούσαμε από την Αξιωματική Αντιπολίτευση.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 
      Τουναντίον, ακούσαμε αποσπασματικές προτάσεις φτάνοντας –επιτρέψτε μου να το πω- και στο αμίμητο και προκλητικό επιχείρημα επιπέδου δημοτικού σχολείου «δεν σας λέμε εμείς, πείτε εσείς πρώτα, για να σας πούμε εμείς στη συνέχεια». Μάλιστα, αυτό ήταν από τα χείλη του Αρχηγού της Αξιωματικής Αντιπολίτευσης.
      Κυρίες και κύριοι συνάδελφοι, είναι ανάγκη επιτέλους να τοποθετηθούμε με ειλικρίνεια όλοι μας και να απαντήσουμε στα καθοριστικά ερωτήματα που «σέρνονται» διαχρονικά. Πώς γίνεται, για παράδειγμα, να λέμε ότι δεν γίνονται επενδύσεις στη χώρα μας και από την άλλη να κάνουμε ό,τι είναι δυνατόν για να διώξουμε αυτές τις επενδύσεις; Πώς μπορεί να θέλουμε να χτυπήσουμε την ανεργία και από την άλλη να βλέπουμε την επίλυση του προβλήματος μέσα από τον αντιπαραγωγικό δημόσιο τομέα; 
      Κυρίες και κύριοι συνάδελφοι, εμείς τολμάμε να αντιμετωπίσουμε τις χρόνιες αγκυλώσεις, αλλά και την παθογένεια όλου του πολιτικού συστήματος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εκτιμώ, όμως, ότι είναι μεγάλο λάθος και μεταφέρουμε λανθασμένο μήνυμα κάθε φορά που θυσιάζουμε το αύριο, για να είμαστε αρεστοί στο σήμερα. 
      Κυρίες και κύριοι συνάδελφοι, σήμερα δεν κρινόμαστε μόνο εμείς, δεν κρίνεται μόνο η Κυβέρνηση. Κρίνεται και η Αντιπολίτευση και για την υπευθυνότητά της και για την ποιότητα των προτάσεών της. 
      Δυστυχώς, μέχρι σήμερα ούτε υπευθυνότητα είδαμε ούτε προτάσεις. Ελπίζουμε να τις δούμε σύντομα.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε. 
      Κυρίες και κύριοι συνάδελφοι, θα ήθελα να σας ανακοινώσω ότι η συνάδελφος κ. Βάσω Παπανδρέου ζητεί ολιγοήμερη άδειας απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Η συνάδελφος κ. Ροδούλα Ζήση έχει το λόγο.
      ΡΟΔΟΥΛΑ ΖΗΣΗ: Κυρίες και κύριοι συνάδελφοι, εσείς κρίνεστε. Η Κυβέρνηση ζητά ψήφο εμπιστοσύνης και πρέπει να απολογηθεί για τους δεκαπέντε μήνες της κυβερνητικής της απραξίας. Μη θέλετε ψήφο εμπιστοσύνης στην αυταρέσκειά σας. Πείτε συγκεκριμένα τι κάνατε τους δεκαπέντε μήνες. 
      Το είδαμε άλλωστε ότι ήταν αδύναμος ο απολογισμός του κυρίου Πρωθυπουργού, αδύναμος κρίκος η προσπάθεια συντονισμού της Κυβέρνησης. Ο Πρωθυπουργός ζητούσε προτάσεις από την Αξιωματική Αντιπολίτευση και φάνηκε στην ομιλία του, κύριοι Υπουργοί, ότι του δώσατε κάποια πράγματα από αντιγραφές, αν θέλετε, του Ανδρέα Παπανδρέου, του Κώστα Σημίτη, του Γιώργου Παπανδρέου. Κάνει συνεχώς εξαγγελίες για τα έργα που ήδη έχουν δρομολογηθεί και σχεδιαστεί από τις κυβερνήσεις του ΠΑΣΟΚ.
      Ξέρετε κάτι; Ο Πρωθυπουργός είναι αδύνατον να μιλήσει με πάθος, δύναμη και γνώση για πράγματα στα οποία δεν έχει επενδύσει, για πράγματα τα οποία δεν έχει σχεδιάσει, δεν έχει υλοποιήσει, δεν έχει κάνει διαβούλευση.
      Ειλικρινά, κύριοι συνάδελφοι, αναρωτιέμαι το εξής: Δεν είστε Βουλευτές της περιφέρειας; Γιατί πραγματικά η Κυβέρνηση και όλοι σας παρακολουθείτε τα γεγονότα χωρίς να λέτε τις αλήθειες; 
      Δεν είναι ψέματα, κύριε Λέγκα, αυτά που είπατε; Ο χρόνος ωρίμανσης έχει ήδη προκύψει εδώ και πάρα πολύ καιρό για έργα τα οποία έχουν δρομολογηθεί, για έργα που έχουν χρηματοδοτηθεί, για μελέτες που έχουν ολοκληρωθεί. 
      Μιλάτε για χρόνο ωρίμανσης; Γιατί δεν δημοπρατήσατε τα έργα ή γιατί σταματήσατε τα έργα που είχαν δημοπρατηθεί; 
      Μιλάει στη Θεσσαλία ο Υπουργός Αγροτικής Ανάπτυξης. Εδώ είναι και ο Υφυπουργός Εσωτερικών. Μιλάτε για τα έργα υδρονομίας, αγροτικής ανάπτυξης, για την Κάρλα. Είναι έργα που γίνονται, που υλοποιούνται, που τα βρήκατε να υλοποιούνται και να ολοκληρώνονται. Γιατί δεν τα συνεχίζετε; 
      Υπάρχουν κάποια νοσοκομεία στα οποία έμεινε το 5% της υλοποίησής τους και δεν μπορείτε να ολοκληρώσετε ούτε το 5%. 
      Σταματήσατε τα έργα του «ΕΛΛΑΔΑ 2004». Σταματήσατε όλα τα έργα εν όψει των καινούργιων νόμων και εν όψει βεβαίως των νέων επενδύσεων που εσείς θα προσελκύσετε, αλλά ο Θεός ξέρει πότε!
      Δεν είναι δυνατόν να λέμε τέτοια ψέματα εδώ. Δεν ξέρω εάν είναι ο Υπουργός Ανάπτυξης εδώ, ο οποίος γνωρίζει πολύ καλά ότι το έτος 2005, που το έχει ανακηρύξει έτος ανταγωνιστικότητας, μία επένδυση δεν έχει γίνει πουθενά. Αντίθετα, πρέπει να πείτε ξεκάθαρα στον ελληνικό λαό αυτά, για τα οποία ο ίδιος παραπονιέται, ότι δεν δίνετε απαντήσεις.
      Όσον αφορά τα σχέδια βελτίωσης αγροτικής ανάπτυξης, κανένα δεν προχωράει. Όσον αφορά τα επενδυτικά σχέδια μικρομεσαίων επιχειρήσεων, παίρνουν οι άνθρωποι και ρωτούν «μα, πότε τελικά θα δοθούν οι χρηματοδοτήσεις για όλα αυτά τα έργα, αφού έχουν εγκριθεί;»
      Για ποια ανάπτυξη μιλάτε; Για ποιο σχέδιο, για ποια πολιτική, για ποια στρατηγική μιλάτε;
     Δεν μπορείτε άλλο να εμπαίζετε ούτε την ελληνική περιφέρεια ούτε γενικά τον ελληνικό λαό.
     Δεν υπάρχει σχέδιο, αγαπητοί συνάδελφοι της Νέας Δημοκρατίας, και στην ουσία δεν υπάρχει απολογισμός. Και δεν ήσασταν και αυτοκριτικοί στην απολογία σας. Σας το είπε ο Πρόεδρος του ΠΑΣΟΚ ότι είστε υπόλογοι απέναντι στον ελληνικό λαό γι’ αυτήν την ανασφάλεια, την αβεβαιότητα που φέρατε μετά από την ολυμπιακή δυναμική, όπου τελικά η Ελλάδα είχε το όνειρο της δημιουργικής παρέμβασης, της δυναμικής της ανάπτυξης, της βιώσιμης ανάπτυξης με τους τρεις πυλώνες της αναπτυγμένους ισόρροπα. 
       Πού είναι όλα αυτά; Τι κάνατε; Ακούω εδώ συνέχεια για τον εθνικό χωροταξικό σχεδιασμό. Μα, το γνωρίζετε, κύριοι συνάδελφοι, ότι ο εθνικός χωροταξικός σχεδιασμός ήταν έτοιμος και είχε περάσει και η περίοδος ωριμότητας και ήθελε μία κύρωση στη Βουλή, γιατί τα περιφερειακά σχέδια έχουν εγκριθεί. Ο εθνικός χωροταξικός σχεδιασμός –τα λέτε και στον Πρωθυπουργό και τα επαναλαμβάνει ο άνθρωπος- είναι οικονομική ανάπτυξη, είναι επενδύσεις, είναι χρήσεις γης, είναι οικονομία, είναι βιωσιμότητα όλων των παρεμβάσεων στο χώρο και στο χρόνο στην Ελλάδα. 
     Εσείς, όμως, θα ξαναφέρετε το ίδιο σχέδιο που έκανε η Κυβέρνηση του ΠΑΣΟΚ και θα το φέρετε σαν καινούργιο σχέδιο. Γιατί δεκαπέντε μήνες δεν το φέρνετε στη Βουλή; Ούτε μας είπατε τι επικαιροποιήσεις κάνετε.
     Κηρύξατε το έτος ανταγωνιστικότητας, κηρύξατε το έτος ανάπτυξης. Δεν βλέπουμε τίποτα. Αναπτυξιακός νόμος ο οποίος σε λίγο θα αναθεωρηθεί, λόγω των κριτηρίων που αλλάζουν. Έχετε λέει στα χέρια σας εκατό επενδυτικές προτάσεις. Πείτε μου σας παρακαλώ, σε τι αναφέρονται αυτές οι προτάσεις και γιατί δεν προχωρεί η υλοποίηση αυτών των αναπτυξιακών σχεδίων και προτάσεων της περιφέρειας; Δεν έχουμε, δηλαδή, μια πολιτική, ένα σχέδιο, μία άποψη για το τι κάνετε. Αν έχετε κάνει έστω και μία επένδυση, έστω και μία προκήρυξη, ειλικρινά θα πούμε ότι έστω γι’ αυτήν τη μία παίρνουμε τα πολλά λόγια πίσω. Αλλά δεν κάνατε τίποτα, κύριοι συνάδελφοι.
     Οι εμμονές και οι ιδεοληψίες της Κυβέρνησής σας οδήγησαν τη χώρα σε μεγάλες περιπέτειες και την επιχειρηματική κοινωνία σε αδιέξοδο. Δεν υπάρχει πια το σχέδιο του επιχειρείν από την Κυβέρνηση και ο κόσμος της παραγωγής και ο κόσμος της προσφοράς έχει βρεθεί σε μια περίοδο μεγάλης αναστολής της δημιουργικής του παρέμβασης. Το κύρος της χώρας σε συνδυασμό με την απογραφή, με τη μεταολυμπιακή απραξία, έχει τρωθεί και η Κυβέρνηση τώρα υποχωρεί και απεμπολεί τα συνταγματικά χαρακώματα που είχε στήσει για να υποστηρίξει τελικά την απολυτότητα της αδέξιας πρακτικής της. 
     Οι δεκαπέντε μήνες, κύριοι συνάδελφοι, είναι χαμένος χρόνος από τους αντιφατικούς χειρισμούς σας. Είναι μεγάλη ζημιά για την αναπτυξιακή δυναμική που είχε η χώρα. Οι δικαιολογίες και οι συγγνώμες δεν αποκαθιστούν τις χαμένες ευκαιρίες και η ανάπτυξη της Ελλάδας και η πρόοδος των πολιτών αυτήν τη στιγμή ασθενούν. 
     Δεν μας είπατε ποια ανάπτυξη. Δεν απαντήσατε στα ερωτήματα. Κάνετε τους μεταρρυθμιστές, κάνετε τους μεγάλους οραματιστές. Σε τι; Δε μας απαντήσατε ποια μεταρρύθμιση, ποια αλλαγή, πότε, πού, με ποιους και γιατί; Δεν μας απαντήσατε, γιατί ξέρετε πολύ καλά ότι αυτές οι αλλαγές που θέλετε να κάνετε δεν είναι ωρίμανση και συναίνεση των πολιτών, των κοινωνικών φορέων και των κοινωνικών εταίρων. Είναι οι κλειστές, δικές σας διαδικασίες και ωρίμανση των δικών σας, τελικά, μελετών και συζητήσεων, των κλειστών κυκλωμάτων για τα γαλάζια συμφέροντα, για τα συμφέροντα των ολίγων.
     Είδαμε ότι δεν υπάρχει καμία, μα καμία πολιτική διαβούλευσης, κανένα σχέδιο για την ανάπτυξη στον ενεργειακό τομέα. Ακούμε συνεχώς ότι θα κάνετε εγκαίνια για τον αγωγό Μπουργκάς-Αλεξανδρούπολη, Τουρκία-Ελλάδα,      Ελλάδα-Ιταλία κλπ.. Πού είναι ο μακροχρόνιος ενεργειακός σχεδιασμός; Τι κάνατε για τις ανανεώσιμες πηγές ενέργειας; Βρήκατε έτοιμα προγράμματα και ήδη προχωρημένες μελέτες και υλοποίηση έργων. Τι κάνατε για όλα αυτά; Δεν απαντήσατε. Εδώ είστε για να απαντήσετε.
     Η δυσπιστία προς την Κυβέρνηση, κυρίες και κύριοι συνάδελφοι, δημιουργείται στον Έλληνα πολίτη από την ίδια την πρακτική σας, πρακτική ασυνέπειας, καθυστερήσεων και μίας στείρας υποσχεσιολογίας. Υπάρχει πραγματικά μια μεγάλη ανεπάρκεια, μια μεγάλη ανικανότητα. Και αν ήταν μόνο ασυνέπεια, αν ήταν μόνο ανεπάρκεια, θα έλεγαν οι πολίτες «εντάξει, θα μάθουν». 
      Εδώ πρόκειται τελικά και για μία αδιαφορία για την κοινωνική διαβούλευση, για τα προβλήματα των πολλών, για τη βιώσιμη ανάπτυξη και το μέλλον της χώρας. Το είδαμε και στον τουρισμό και τα είπαμε και στην επερώτηση προς τον κύριο Υπουργό. Ποια είναι η πολιτική στον τουρισμό, στη βαριά βιομηχανία της χώρας μας, κυρίες και κύριοι συνάδελφοι; Καμία διαφήμιση, κανένα μάρκετινγκ, καμία μελέτη, καμία δυνατότητα να αναδείξουμε τη φέρουσα ικανότητα της χώρας μας, καμία τουριστική διπλωματία. Το μόνο που κάνετε, είναι η επικοινωνιακή εικόνα του Υπουργού. Αυτά είναι τα ζητήματα που σας απασχολούν. Γι’ αυτό μίλησα πριν για την αυταρέσκειά σας. Δυστυχώς, δεν υπάρχουν μελέτες οι οποίες να δείξουν τι θα κάνετε, πώς θα πάτε στη νέα εποχή, αξιοποιώντας το μεταολυμπιακό προϊόν και όλο αυτό το κύρος που δημιουργήθηκε για τη χώρα. 
      Κύριε Υπουργέ, υπάρχει ακρίβεια στη χώρα, ασφυξία στην αγορά. Οι χαμηλόμισθοι και οι χαμηλοσυνταξιούχοι υποφέρουν. Πρώτη φορά έχει μειωθεί τόσο πολύ το εισόδημα των αγροτών. Πώς είναι δυνατόν να λέτε ότι εσείς κάνετε ενημέρωση για τη νέα Κοινή Αγροτική Πολιτική; Μήπως εννοείτε αυτές τις ημερίδες που κάνετε μεταξύ σας, με τους γεωπόνους των δικών σας νομαρχών και των δικών σας παιδιών γενικότερα; Αυτή είναι η διαβούλευση, αυτή είναι η συζήτηση με την κοινωνία, αυτή είναι η νέα εποχή που επαγγέλλεστε; Μα, δεν είστε μεταρρυθμιστές. Είστε ψευδεπίγραφοι μεταρρυθμιστές. Δεν γνωρίζετε καν τι σημαίνει αλλαγή υπέρ του κοινωνικού συνόλου. Καμία ανάπτυξη, καμία προοπτική. Υπάρχει νέα φτώχεια, νέα λιτότητα, φόροι, φοροεισπρακτικές λογικές οι οποίες ανέβασαν το κόστος παραγωγής και οι οποίες ταλανίζουν τον καταναλωτή σε όλα τα επίπεδα.
      Κυρίες και κύριοι συνάδελφοι, με τεχνάσματα για κομματικό κέρδος και επικοινωνιακό όφελος, χωρίς αίσθημα και κοινωνική ευαισθησία, δεν μπορείτε να προχωρήσετε, δεν είστε αξιόπιστοι για να συνεχίσετε να είστε στο τιμόνι της χώρας. Έχετε αφιερωθεί σε μία δουλειά της εξουσίας και δεν έχετε πρωτοβουλία για πραγματικές αλλαγές. Ασχολείστε με αυτά που αντιγράφετε, με αυτά τα μικρά που εφιστούν την προσοχή σας και όχι με τα πραγματικά προβλήματα του ελληνικού λαού. Ακούμε λόγια και υποσχέσεις συνεχώς. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, εγώ θέλω απλώς να πω ότι οι διαρθρωτικές αλλαγές και όλες αυτές οι μεγάλες κουβέντες δεν γίνονται με το «αποφασίζουμε και διατάζουμε» χωρίς ευαισθησία. Για εμάς, αυτά είναι απορρυθμίσεις της κοινωνικής συνοχής και της οικονομίας. Πρόκειται για προσχηματικές αλλαγές ή μάλλον γενικά για απορρύθμιση των κανόνων της πολιτικής και ηθικής δέσμευσης. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριοι συνάδελφοι, πρέπει να σας πω ότι αυτό που έγινε σήμερα, αλλά και χθες από τον Πρωθυπουργό και τους συναδέλφους, έδειξε ότι δεν υπάρχει πολιτική, ότι είναι αφυδατωμένη από ιδέες. Το μόνο μέλημά σας είναι η εικόνα, αλλά η εικόνα, όπως λένε οι Γάλλοι, μπορεί να πει χίλια ψέματα και της Νέας Δημοκρατίας ο απολογισμός ήταν χίλια ψέματα. Έδειξε ότι ο βασιλιάς είναι γυμνός και ο ελληνικός λαός, που γίνεται πιο φτωχός, μας δίνει την εντολή να σας καταψηφίσουμε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, είναι εγγεγραμμένοι εκατόν ενενήντα τέσσερις συνάδελφοι. Συνεπώς θα πρέπει να δείξουμε ευαισθησία προς τους συναδέλφους που είναι τελευταίοι στη σειρά και να τηρούμε απαρέγκλιτα το χρόνο και ξεκινώ από εσάς, κύριε Πολύζο.
      Το λόγο έχει ο κ. Πολύζος.
      ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κυρίες και κύριοι συνάδελφοι, το να είναι κανείς είκοσι χρόνια κυβέρνηση και να μην αντιλαμβάνεται την πραγματικότητα ή να έχει χάσει την επαφή με τους συνανθρώπους του είναι ένα εύλογο γεγονός και πολλές φορές δικαιολογείται. Όμως, το να είναι κανείς δεκαπέντε μήνες στην Αντιπολίτευση και να μην έχει διορθωθεί αυτή η κατάσταση, του να υφίσταται, δηλαδή, πάλι απόσταση μεταξύ του λαού και των ανθρώπων –και αυτά τα λέω, ακούγοντας πριν την καθ’ όλα αγαπητή συνάδελφο, την κ. Ζήση- γι’ αυτό δεν υπάρχει δικαιολογία. Διότι, ακούγοντας την κυρία συνάδελφο, έμεινα με την εντύπωση, μολονότι υπηρετώ περίπου δέκα χρόνια αυτήν την Αίθουσα, ότι όλα στην Ελλάδα τα είκοσι χρόνια που κυβερνούσε το ΠΑΣΟΚ ήταν τέλεια και ότι τους δεκαπέντε μήνες που κυβερνά η Νέα Δημοκρατία δεν έγινε τίποτα σωστό. 
      Κύριοι συνάδελφοι, θα ήθελα σ’ αυτό το σημείο να εκφράσω μία δική μου άποψη, επειδή είναι βέβαιο ότι η Νέα Δημοκρατία θα πάρει αύριο ψήφο εμπιστοσύνης. 
      Εάν είναι έτσι, αγαπητοί συνάδελφοι της Αντιπολίτευσης, ζητείστε εκλογές για να δείτε ποιο θα είναι το αποτέλεσμα.
      ΜΙΧΑΗΛ ΠΑΝΤΟΥΛΑΣ: Δεν θέλουμε να πέσετε από την Κυβέρνηση.
      ΠΡΟΕΔΡΕΥΩΝ (Ιωάννης Τραγάκης): Κύριε Πολύζο, με συγχωρείτε. 
      Κύριοι συνάδελφοι, δεν θα επιτρέψω καμία διακοπή. Όπως η κ. Ζήση ακούστηκε με πολύ μεγάλη προσοχή, έτσι δεν θα επιτρέψω και καμία διακοπή. Συνεχίστε, κύριε Πολύζο. 
      ΕΥΑΓΓΕΛΟΣ ΠΟΛΥΖΟΣ: Αντιλαμβάνομαι, ότι η Αξιωματική Αντιπολίτευση θέλει τη Νέα Δημοκρατία στην Κυβέρνηση. Και το θέλει γιατί; Για να διορθώσει αυτά τα λάθη, αυτές τις παραλήψεις, αυτά τα εγκλήματα τα οποία έγιναν τα είκοσι τελευταία χρόνια.
      Να πω και κάτι άλλο. Βιάζεται και μας πιέζει, γιατί περίμενε να κάνουμε περισσότερα στους δεκαπέντε μήνες. Βεβαίως κάναμε περισσότερα, αλλά δεν έχουν τη δυνατότητα να αντιληφθούν.
      Κυρίες και κύριοι συνάδελφοι, είναι γεγονός ότι ο ελληνικός λαός με λύπη παρακολουθεί την Αξιωματική Αντιπολίτευση να κατηγορεί με τόση επιπολαιότητα την οικονομική πολιτική της Κυβέρνησης του Κώστα Καραμανλή. Και πολλές φορές αυτό γίνεται αγανάκτηση, γιατί αναλογίζεται ο ελληνικός λαός ότι χρειάζεται και μεγάλη θρασύτητα προκειμένου να κρίνεις μία κυβέρνηση δεκαπέντε μηνών όταν κυβερνούσες είκοσι χρόνια συνέχεια. 
      Δεν επιτρέπεται, δεν είναι σωστό, εκείνοι που έπρεπε σήμερα να απολογούνται, να είναι κατήγοροι σε μία Κυβέρνηση που στους δεκαπέντε μήνες έδωσε ό,τι ήταν δυνατόν λαμβανομένης υπ’ όψιν της αφετηρίας από την οποία ξεκίνησε. 
      Οι Έλληνες πολίτες πολύ καλά γνωρίζουν, γιατί είναι εκείνοι που τα τελευταία χρόνια βίωσαν, έζησαν στο πετσί τους τα αποτελέσματα αυτής της πολιτικής. Προφανώς ο Πρόεδρος του ΠΑΣΟΚ –λες και προέρχεται από παρθενογένεση- ξέχασε και ο ίδιος ότι συμμετείχε όλα αυτά τα χρόνια σε μια κυβέρνηση, η οποία δημιούργησε όλα αυτά τα εγκλήματα σε βάρος του ελληνικού λαού και ιδιαίτερα σε βάρος των ασθενέστερα οικονομικών τάξεων.
      Κύριε Πρόεδρε, το ΠΑΣΟΚ μένει με την εντύπωση ότι μπορεί να πείσει ισχυριζόμενο ότι παρέδωσε μια ισχυρή οικονομία. Η αλήθεια, όμως είναι άλλη. Και είναι αυτή για την οποία στις 7 Μαρτίου ο ελληνικός λαός καταδίκασε τις κυβερνήσεις του ΠΑΣΟΚ γι’ αυτά τα οποία έκαναν ή δεν έκαναν υπέρ ή εις βάρος του ελληνικού λαού.
      Ομιλούν για ανταγωνιστικότητα. Ποια ανταγωνιστικότητα. Σε όλους τους δείκτες όλα αυτά τα χρόνια διακυβέρνησης από το ΠΑΣΟΚ, η Ελλάδα ήταν τελευταία. Τελευταία στο κατά κεφαλήν εθνικό εισόδημα, τελευταία στην ανταγωνιστικότητα, τελευταία στην απορροφητικότητα των κοινοτικών κονδυλίων και στις εξαγωγές, τελευταία και στην προσέλκυση ξένων επενδύσεων. Οι μοναδικές θλιβερές πρωτιές ήταν στα δημοσιονομικά ελλείμματα, στην ανεργία, στη διαπλοκή, στην αδιαφάνεια, στη διαφθορά. Σε αυτά ναι, μπράβο και συγχαρητήρια. 
      Οι κυβερνήσεις του ΠΑΣΟΚ των τελευταίων ετών συνειδητά εξαπάτησαν τον ελληνικό λαό αλλά και την Ευρωπαϊκή Ένωση, εννοείται απογραφή. Το κράτος που παρέλαβε η Κυβέρνηση της Νέας Δημοκρατίας ήταν ένα κράτος με κρυφά ελλείμματα, με απλήρωτους λογαριασμούς, με διπλά βιβλία, με χρέη και άδεια ταμεία. Η κακοδιαχείριση, οι σπατάλες, η διαφθορά, η αδιαφάνεια, η διαπλοκή και η εξυπηρέτηση των ημετέρων είναι οι αιτίες που φόρτωσαν τον ελληνικό λαό με 18.000 ευρώ τον καθένα. 
    Οι Έλληνες δεν μπορούν επίσης να ξεχάσουν και την κακοδιαχείριση στους δημόσιους οργανισμούς, εκεί που έγινε μεγάλη διαπλοκή, εκεί που έγιναν οι πράξεις αδιαφάνειας, προκειμένου να υπηρετηθούν τα συμφέροντα των ολίγων, των εθνικών προμηθευτών και των εθνικών εργολάβων. Αυτό, όμως, δυστυχώς συνεχίζεται και σήμερα από μέρος της Αντιπολίτευσης. 
    Να πούμε για το έγκλημα του Χρηματιστηρίου για το οποίο φέρει ακέραια την ευθύνη η σημερινή Αντιπολίτευση; Αποτελεί για μένα την κύρια ευθύνη της φτώχειας, της δυστυχίας, αλλά και της ανεργίας του ελληνικού λαού, γιατί έφαγαν τα χρήματα χωρίς να δημιουργήσουν θέσεις εργασίας. Έγινε η μεγαλύτερη αναδιανομή του πλούτου των πολλών υπέρ των ολίγων. 
    Να πω ότι αποτελεί πρόκληση στην κοινή λογική, ότι αποτελεί πρόκληση στους ανθρώπους του μόχθου και του ιδρώτα οι υπεύθυνοι της διάλυσης του κράτους, οι υπεύθυνοι της διάλυσης της μικρομεσαίας επιχείρησης και τέλος οι υπεύθυνοι της διάλυσης της αγροτικής οικονομίας να χύνουν σήμερα κροκοδείλια δάκρυα γι’ αυτούς που αποφασιστικά και ενσυνείδητα έβλαψαν; Ξέχασαν στο ΠΑΣΟΚ ότι σπατάλησαν δυόμισι Κοινοτικά Πλαίσια Στήριξης και δεν δημιούργησαν μία ανταγωνιστική γεωργία; Δεν δημιούργησαν εκείνα τα έργα αγροτικής υποδομής προκειμένου να μειώσουν το κόστος παραγωγής και να κάνουμε μία ανταγωνιστική γεωργία. Δεν επιμόρφωσαν τους Έλληνες αγρότες κατά τέτοιο τρόπο που να γίνει αναδιάρθρωση των καλλιεργειών. Το μόνο που έλεγαν ήταν ότι ο καπνός ή το βαμβάκι ή τα τεύτλα έχουν ημερομηνία λήξεως. 
    Επιτέλους, δεν έπρεπε να ενημερωθεί ο ελληνικός λαός με  τι πρέπει να ασχοληθεί και τι κάναμε εμείς με τους αγρότες; Πρώτα απ’ όλα εμείς είμαστε τίμιοι απέναντί τους, διότι οι εκτιμήσεις από τις φυσικές καταστροφές είναι τίμιες, οι καταβολές γίνονται από τη μέρα της συγκομιδής μέσα σε τρεις μήνες και κάναμε τη ρύθμιση στα πανωτόκια, εκεί που οι Έλληνες αγρότες ζούσαν σε κατάσταση απόγνωσης και τους είχατε έτοιμους για αυτοκτονία. Αυτό κάναμε. Και στο κάτω-κάτω, όπως είπα και πριν, λαμβανομένου υπ’ όψιν του τι βρήκαμε, αυτά μπορέσαμε να κάνουμε, γιατί κανένας δεν μπορούσε να υπολογίσει τι ζημιά έγινε σ’ αυτό το ελληνικό κράτος. 
    Να πω ότι καθαρή και ανάγλυφη εικόνα  πάνω σ’ αυτά τα οποία είπα είναι η Πιερία, η ιδιαιτέρα εκλογική μου περιφέρεια, που κάποτε ήταν νομός-πιλότος στην ανάπτυξη, την πρόοδο, στην ποιότητα ζωής και σήμερα ως  απότοκα της δικής σας πολιτικής είναι πρώτη η ανεργία, τελείωσε το εμπόριο και η μεταποίηση και διαλύθηκε από εσάς, όπως είπα πριν, η αγροτική οικονομία και ο τουρισμός.
    Να πω τι κάνατε για την τοπική αυτοδιοίκηση; Το μόνο που ξέρατε ήταν να εκχωρείτε αρμοδιότητες χωρίς να εκχωρείτε τους ανάλογους πόρους. Να πω ότι στην πενταετία 1997-2002 που το κάνατε επταετία, δώσατε από το «ΕΠΤΑ» 1.300.000.000.000 δραχμές, χωρίς το λεκανοπέδιο της Αττικής και το πολεοδομικό συγκρότημα Θεσσαλονίκης, και δώσατε μόνο 750.000.000.000 δρχ. στην επταετία και ότι εμείς με το «ΘΗΣΕΑ» –και εδώ πρέπει να συγχαρώ το Υπουργείο Εσωτερικών- έχουμε τριπλάσια δαπάνη; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
    ΕΥΑΓΓΕΛΟΣ ΠΟΛΥΖΟΣ: Αλλά, επειδή ο κύριος Πρόεδρος είπε ότι πρέπει να τελειώσω, θα πω τα εξής. Το είπα βέβαια και στην αρχή, αλλά θα το επαναλάβω και στο τέλος. Μην ανησυχείτε κύριοι συνάδελφοι του ΠΑΣΟΚ στο τέλος της τετραετίας ο ελληνικός λαός αλλά και εσείς θα καμαρώνετε για την Ελλάδα του Κώστα Καραμανλή, για την Ελλάδα της Νέας Δημοκρατίας. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Χριστοφιλοπούλου. 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, θα ήθελα να θυμίσω στη Νέα Δημοκρατία ότι ψήφο εμπιστοσύνης ζήτησε ο Πρωθυπουργός και ότι σ’ αυτή τη συζήτηση κρίνεστε εσείς και τα πεπραγμένα σας για δεκαπέντε μήνες και όχι εμείς. Και ο Πρωθυπουργός έκανε αυτή την πρόταση, για να πάρει ψήφο εμπιστοσύνης μετά από τη δική μας πρόταση δυσπιστίας που όμως είχε ένα στόχο, μία λογική. 
    Υπεδείκνυε μια διέξοδο για τη χώρα με βάση το πρόβλημα που όπως ξέρουμε έχει προκύψει στην οικονομία. Μια διέξοδο για τη χώρα που βρίσκεται δυστυχώς όχι στο χείλος του γκρεμού, αλλά στον πάτο του γκρεμού. Και αυτό δεν το λέω εγώ. Αυτό το ζει ο μέσος Έλληνας. Και δεν το ζει βλέποντας τη μακρινή -αν θέλετε- και αφηρημένη έννοια του διεθνούς κύρους της χώρας που κάθε μέρα γίνεται χαμηλότερο. Το ζει στην τσέπη του. Το ζει με την απώλεια προοπτικών για τον ίδιο, για την οικογένειά του. 
    Παίρνοντας την Κυριακή την ψήφο για την Κυβέρνησή του ο κύριος Πρωθυπουργός όμως, δεν θα ταυτιστεί μόνο με τις αστοχίες στην οικονομία. Θα ταυτιστεί και με όλα τα βάρη και τα βαρίδια ενός εκτενέστατου καταλόγου των αποτυχιών. Και δεν θα εγκλωβιστεί μόνο ο κύριος Πρωθυπουργός. Μαζί του είστε και εσείς εγκλωβισμένοι, κυρίες και κύριοι συνάδελφοι της Νέας Δημοκρατίας, που θα καλύψετε αύριο με την ψήφο σας από την απογραφή και το φιάσκο της, ως το «Βασικό Μέτοχο». Από τις παλινωδίες και αναιρέσεις Υπουργών και Υφυπουργών, μέχρι τις προσλήψεις γαλάζιων παιδιών τύπου Χούπη. Την ομολογία Ρεγκούζα για τον πλαστό προϋπολογισμό, τη γνωστή δικαστική φαρσοκωμωδία του ΛΑΦΚΑ αλλά και τις πιστωτικές κάρτες του κ. Μηλιάκου, που παραμένει ο κύριος κουμπάρος ανενόχλητος κυριολεκτικά στη διοίκηση της Αγροτικής Τράπεζας. 
    Ως νέοι Σέρλοκ Χολμς, λοιπόν, κυρίες και κύριοι της Νέας Δημοκρατίας, ανακαλύψατε ότι η Ελλάδα είναι ξαφνικά γεμάτη από νταβατζήδες, ξετσίπωτους δημοσίους υπαλλήλους, ρετιρέ και αριστοκράτες εργάτες. Αλλοιώνετε την πραγματικότητα και προκαλείτε εκατοντάδες χιλιάδες εργαζόμενους που με χαμηλούς μισθούς προσφεύγουν σήμερα σε δανεισμό για να καλύψουν τις βασικές τους ανάγκες. 
    Θα δώσετε ψήφο εμπιστοσύνης σε μια Κυβέρνηση που δεν προετοίμασε τίποτα, που δεν σχεδίασε τίποτα άλλο εκτός από τακτικούς επικοινωνιακούς ελιγμούς. Χωρίς να βλέπει τα προβλήματα χωρίς να εστιάζει στο συνταξιούχο, σ’ αυτόν το συνταξιούχο που εξευτέλισε με τα ψίχουλα χωρίς να εστιάζει στον αγρότη, στη νοικοκυρά, που θα έσωζε τη νοικοκυρά από την ακρίβεια. Χωρίς να εστιάζει στον άνεργο που του έταξε δουλειά. Σ’ αυτόν τον άνεργο που τώρα του ζητάει να φορέσει μια μπλε γραβάτα ή μια μπλε κορδέλα για να επιβεβαιώσει το φρόνημά του. Αυτό το φρόνημα που ήξερε πάντα και ζητούσε κατά καιρούς και με διαφορετικούς τρόπους η συντηρητική παράταξη «είναι αλήθεια το δικό μας το γαλάζιο παιδί;» 
    Μιλάτε, κυρίες και κύριοι συνάδελφοι της Κυβέρνησης και της Νέας Δημοκρατίας γενικότερα, για διάλογο και για κοινωνική συναίνεση. Ο διάλογος όμως απαιτεί προτάσεις. Απαιτεί συγκεκριμένο πλαίσιο. Απαιτεί καθαρότητα πάνω απ’ όλα. Και η κοινωνική συναίνεση απαιτεί ειλικρίνεια και υπευθυνότητα. Όχι πολιτικά τερτίπια του τύπου «ας μπλέξουμε και την ΟΚΕ στον κοινωνικό διάλογο» ως  μη αρμόδια ως προκάλυμμα του διαλόγου με τους κοινωνικούς εταίρους. Ούτε διάλογο σε μεμονωμένα ζητήματα ειδικά για τις εργασιακές σχέσεις. Αλλά πώς να κάνετε κοινωνικό διάλογο όταν δεν έχετε ένα συνολικό σχέδιο για την ανάπτυξη, την ανταγωνιστικότητα και την απασχόληση. Γιατί να έρθουν χωρίς σχέδιο και χωρίς πλαίσιο οι εργαζόμενοι να συζητήσουν; Πάνω σε τι θα συζητήσουν; Μεμονωμένα για το διευθυντικό δικαίωμα διευθέτησης του χρόνου εργασίας; 
    Το ασφαλιστικό κατέστη ένα απίστευτο θέατρο του παραλόγου, εσωτερικών αντιπαραθέσεων της Κυβέρνησης ιδίως μεταξύ Υπουργών Οικονομίας και Απασχόλησης. Στην αρχή το ανοιγοκλείνατε προφορικά. Δεσμευόσασταν, μέσω του Πρωθυπουργού στη ΔΕΘ, ότι θα εφαρμόσετε το ν. 3029 και δεν κάνατε απολύτως τίποτα για να επιταχύνετε τις διαδικασίες εφαρμογής του με συνεννόηση εργοδοτών- εργαζομένων. Και όχι μόνο δεν κάνατε αυτό αλλά δεν κάνατε ούτε στοιχειωδώς διαχείριση του ασφαλιστικού συστήματος. Ενώ η εισφοροδιαφυγή παραμένει ανεξέλεγκτη. 
    Δεν ήταν απλώς αδυναμία, κυρίες και κύριοι συνάδελφοι, να διαχειριστείτε το ασφαλιστικό. Ήταν προμελέτη για την τελική αποδόμηση και σαλαμοποίηση του ασφαλιστικού συστήματος από την κερκόπορτα του ΟΤΕ και των τραπεζών. Και το καταγγέλλουμε αυτό. Καταψηφίζουμε και αυτό και τις μεθοδεύσεις σας. 
    Η δε ασυνεννοησία των δυο Υπουργείων είναι μνημειώδης. Ο κ. Αγγελόπουλος διαβεβαίωνε εγγράφως την ΟΤΟΕ στις 17 Ιανουαρίου 2005 ότι η Κυβέρνηση δεν έχει το δικαίωμα παρέμβασης στα ειδικά ταμεία.
Εδώ και λίγες εβδομάδες ο κ. Αλογοσκούφης απειλεί με τελεσίγραφα και μονομερή προώθηση νομοθετικής ρύθμισης. Μήπως πρόκειται για Υπουργούς διαφορετικών κρατών κι όχι απλώς διαφορετικών Υπουργείων, στο ίδιο κράτος και στην ίδια Κυβέρνηση; 
	Καυχιέστε για τη δήθεν λύση στον ΟΤΕ. Η άκριτη και πανάκριβη για τον ελληνικό λαό εθελούσια έξοδος πού οδηγεί; Στη σύγκρουση μεταξύ γενεών, μεταξύ εργαζομένων, μεταξύ κατηγοριών υπαλλήλων, σ’ ένα στρατό εξειδικευμένων πενηντάρηδων υψηλοσυνταξιούχων που θα αναζητήσουν αδήλωτη εργασία στερώντας τους νέους από τις ευκαιρίες. Και όλα αυτά με ποιο σχέδιο ανάπτυξης με τον ΟΤΕ; Το είδαμε ποτέ; Το παρουσιάσατε ποτέ; 
	Για την απασχόληση ποια είναι μέχρι σήμερα η πολιτική σας; Ποιο πρόγραμμα έχουμε δει; Χθες ακούσαμε πάλι τον Πρωθυπουργό -και δεν πίστευα στα αυτιά μου- να ξαναλέει για κατ’ έτος επαναλαμβανόμενες εδώ και χρόνια πολιτικές του ΟΑΕΔ, νέοι ελεύθεροι επαγγελματίες, νέες επιδοτήσεις νέων θέσεων εργασίας, όπως και για το πρόγραμμα των πέντε χιλιάδων γυναικών, ένα πρόγραμμα που σχεδιάστηκε, εγκρίθηκε και προκηρύχθηκε εξ’ ολοκλήρου επί κυβερνήσεων ΠΑΣΟΚ και που δεν είχατε καν την ευθιξία και το ήθος να το αναφέρετε. 
      Αυτό ακόμη το καπηλεύεστε, ακόμη και χθες ο Πρωθυπουργός αναφέρθηκε σ’ αυτό, γιατί δεν έχει τίποτε άλλο να πει για την απασχόληση, γιατί δεν έχει τίποτε άλλα να πει για την ανεργία, γιατί όχι μόνο υπάρχει ακινησία στα δημόσια έργα, όχι μόνο υπάρχει έλλειψη επενδύσεων, όχι μόνο υπάρχει το γεγονός ότι και τις φοροελαφρύνσεις των επιχειρήσεων δεν τις συνδέσατε με κίνητρα απασχόλησης, αλλά και οι πολιτικές σας στο σύνολό τους είναι μη φιλικές προς την απασχόληση. 
	Αλήθεια, τι συνέβη μ’ εκείνα τα κίνητρα για τις άνεργες μητέρες, για τους νέους, για τους ηλικιωμένους ανέργους του δικού μας νόμου 3227, που εσείς εδώ, σ’ αυτό το Βήμα της Βουλής δεσμευθήκατε ότι θα υλοποιήσετε με πόνο για την Ελληνίδα άνεργη μητέρα, το νέο και τον ηλικιωμένο; Είναι στο συρτάρι του Υπουργείου Απασχόλησης. Δεν υπάρχουν πόροι και φταίει το φιάσκο της οικονομίας που δεν υπάρχουν πόροι για τα κίνητρα της απασχόλησης. 
	Τι γίνεται με το σχέδιο της φτώχειας και του κοινωνικού αποκλεισμού που πρέπει στις 20 Ιουνίου να υποβάλετε, κυρίες και κύριοι συνάδελφοι, στην Ευρωπαϊκή Ένωση; Είναι αλήθεια ότι πριν από τρεις εβδομάδες ο Υπουργός Απασχόλησης δεν είχε τι να στείλει στην ΟΚΕ και έστειλε το παλιό δικό μας σχέδιο διότι δεν υπάρχει τίποτε για τη φτώχεια και τον αποκλεισμό, αλλά υπάρχει το απόλυτο μηδέν;
	Η μόνη πρωτοβουλία που πήρατε ήταν να εξαγγείλετε τη μείωση του κόστους των υπερωριών και τη διευθέτηση του χρόνου εργασίας με διευθυντικό δικαίωμα, χωρίς συναίνεση των εργαζομένων, μέτρα που αν εφαρμοστούν μόνο σε αύξηση της απασχόλησης δεν θα οδηγήσουν, παρά τα όσα μας είπε ο Πρωθυπουργός. Αντίθετα, θα εντείνουν την ασυδοσία των εργοδοτών και σίγουρα δεν θα περιορίσουν την αδήλωτη εργασία. 
      Είχατε πάλι εξαγγείλει ότι θα αναβαθμίσετε το ΣΕΠΕ. Δεν προσθέσατε έναν υπάλληλο από τους τριακόσιους πενήντα δικούς μας του ΣΕΠΕ επί δεκαπέντε μήνες. Ούτε αυτό μπορούσατε να κάνετε και σήμερα θα ελαστικοποιήσετε απλώς και μονομερώς τις σχέσεις εργασίας; Αυτή είναι η πολιτική σας.
	Αλλά και στο Υπουργείο Υγείας ένα ατέλειωτο «θα», «θα προσλάβουμε νοσηλευτές», δεν προσλάβατε ούτε έναν, «θα προσλάβουμε γιατρούς», ούτε έναν. Καταργήσαμε το ΠεΣΥ; Όχι, το μετονομάσαμε σε ΔΙΠΕ. Τι κάναμε για τις λίστες της ντροπής;
	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θέλει κάτι η ρήτωρ και απευθύνεται προς τα υπουργικά έδρανα;
	ΠΡΟΕΔΡΕΥΩΝ (Ιωάννης Τραγάκης): Όχι, κύριε Υπουργέ. Είναι ο τρόπος ομιλίας της κυρίας συναδέλφου. Έχει κινητικότητα.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν αντέχετε να με ακούσετε. Θα μιλάω όπως θέλω.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κυρία συνάδελφε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, δεν αντέχετε να με ακούτε;
      ΑΝΔΡΕΑΣ ΛΟΒΕΡΔΟΣ: Τι ήταν αυτό, κύριε Πρόεδρε; Κύριε Σιούφα, ειρωνεύεστε τη συνάδελφο;
ΡΟΔΟΥΛΑ ΖΗΣΗ: Τους Υπουργούς ρωτάμε.
ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Λοβέρδο, όταν απευθύνεστε σε μένα να είστε προσεκτικός.
ΡΟΔΟΥΛΑ ΖΗΣΗ: Τι αλαζονεία είναι αυτή; 
(Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κυρία Χριστοφιλοπούλου, έχω σταματήσει το χρόνο σας. Κύριοι συνάδελφοι, σας παρακαλώ.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Σιούφα, δεν τα αντέχετε αυτά που ακούτε, γι’ αυτό με διακόπτετε; 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κυρία συνάδελφε. Παρακαλώ, κύριε Υπουργέ.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Απαντήστε, λοιπόν, όταν θα έλθει η ώρα. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, η συνάδελφος έδειχνε διά της χειρός της τα υπουργικά έδρανα και ζήτησε…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με συγχωρείτε, έδειχνα εσάς, την Κυβέρνηση με το χέρι μου, έδειχνα εσάς και ζητάμε σήμερα να καταψηφίσουμε την Κυβέρνησή σας. Εσάς έδειχνα κι όχι τον κύριο Αντιπρόεδρο της Βουλής. 
      (Θόρυβος από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι. Θα διακόψω τη συνεδρίαση.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν αντέχετε να ακούτε όσα συγκεκριμένα σας λέω για το ασφαλιστικό…
    ΠΡΟΕΔΡΕΥΩΝ (Ιωάννης Τραγάκης): Έχω σταματήσει το χρόνο σας.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: …για τις εργασιακές σχέσεις. Δεν αντέχετε να ακούτε τίποτα.
    Σας καταγγέλλουμε, λοιπόν…
    ΑΝΔΡΕΑΣ ΛΟΒΕΡΔΟΣ: Να μη με δείχνετε εμένα, κύριε Υπουργέ.
    ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, σας παρακαλώ.
    Συνεχίστε, κυρία συνάδελφε. Για να ξέρετε, έχω σταματήσει το χρόνο σας. Τώρα ξεκινάει πάλι.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας καταγγέλλουμε, λοιπόν, όχι μόνο γιατί δεν πράττετε, αλλά γιατί δεν μπορείτε να συνομιλήσετε, δεν μπορείτε να ακούσετε. 
    Και φάνηκε τώρα, κύριε Υπουργέ, ότι δεν αντέχετε να ακούσετε τα όσα σας λέω, γιατί ένας νοσηλευτής δεν ήρθε, γιατί ένας γιατρός δεν ήρθε, γιατί τα ΠεΣΥ δεν καταργήθηκαν αλλά μετονομάστηκαν, γιατί οι λίστες της «ντροπής» για τα δημόσια προγράμματα των απεξαρτημένων ατόμων αυξάνονται, γιατί κινδυνεύει η αποασυλοποίηση να σταματήσει, γιατί τα δικά σας νομοθετήματα στο χώρο της Υγείας ακόμα προωθούνται, γιατί η συνολική σας στάση απαξιώνει και υποχρηματοδοτεί το Εθνικό Σύστημα Υγείας. Γιατί το κάνετε; Ποιος είναι ο στόχος σας κι εδώ; 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Μήπως κι εδώ στόχος σας είναι να το απαξιώσετε καταργώντας το και περνώντας εξ ολοκλήρου την Υγεία στον ιδιωτικό τομέα;
    ΠΡΟΕΔΡΕΥΩΝ (Ιωάννης Τραγάκης): Κυρία συνάδελφε, θα ήθελα να σας παρακαλέσω να ολοκληρώσετε. Έχουμε ξεκινήσει μία πολύ καλή διαδικασία. Οι προηγούμενοι ομιλητές ήταν ακριβείς στο χρόνο τους.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Επειδή, όμως, διακόπηκα, θα μου δώσετε ένα λεπτό.
    ΠΡΟΕΔΡΕΥΩΝ (Ιωάννης Τραγάκης): Όχι, κατά τη διακοπή είχα σταματήσει το χρόνο. Ολοκληρώστε παρακαλώ.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κι εσείς, κυρίες και κύριοι συνάδελφοι της Νέας Δημοκρατίας, ασφαλώς την Κυριακή θα δώσετε αυτήν την ψήφο εμπιστοσύνης προσυπογράφοντας μία πολιτική για την οποία πολλοί από εσάς είμαι σίγουρη ότι έχετε πολιτικό και συνειδησιακό πρόβλημα. Η ευθύνη είναι εξ ολοκλήρου δική σας. Τις συνέπειες, όμως, τις πληρώνει ο ελληνικός λαός, τον οποίο παραπλανήσατε.
    Δεν σας καταψηφίζουμε απλώς. Σας εγκαλούμε. Δεν σας αρέσει και γι’ αυτό διακόπτετε. Διότι σας εγκάλεσα για συγκεκριμένα πράγματα. Και περιμένω συγκεκριμένες απαντήσεις.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας εγκαλούμε, σας καταψηφίζουμε με όποιο τόνο θέλουμε -δεν θα μας τον πείτε εσείς- και για την οπισθοδρόμηση της χώρας και για την εγκατάλειψη των Ελλήνων πολιτών.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
    Ο συνάδελφος κ. Σαμπαζιώτης έχει το λόγο.
    ΔΗΜΗΤΡΙΟΣ ΣΑΜΠΑΖΙΩΤΗΣ: Κυρίες και κύριοι συνάδελφοι, το Μάρτιο του 2004 οι πολίτες ψήφισαν πολιτική αλλαγή. Ζήτησαν νέα διακυβέρνηση και επανίδρυση του κράτους. Επέλεξαν ταυτόχρονα νέα πολιτική πρακτική, νοικοκύρεμα στην οικονομία, σύγκρουση με τη διαφθορά και τη διαπλοκή.
    Οι πολίτες ανέθεσαν στη Νέα Δημοκρατία και στον Κώστα Καραμανλή την ευθύνη να εφαρμόσει το όραμά μας για την Ελλάδα του μέλλοντος. Και αυτό ακριβώς κάνουμε.
    Ξεκινήσαμε αποφασισμένοι να επιλύσουμε προβλήματα που ταλάνιζαν και μερικές φορές δυνάστευαν, τον πολίτη. Δρομολογήσαμε λύσεις σε ζητήματα που χρόνια τον απασχολούσαν.
    Η Κυβέρνηση της Νέας Δημοκρατίας έχει ήδη ανοίξει ένα νέο πολιτικό κύκλο, τον κύκλο που χαρακτηρίζεται από την προώθηση μιας σειράς μεταρρυθμίσεων σε σημαντικούς τομείς που άπτονται και επηρεάζουν την καθημερινότητα του Έλληνα πολίτη.
    Παραλάβαμε δυστυχώς την Ελλάδα στις τελευταίες θέσεις της Ευρώπης από πλευράς σχεδόν όλων των δεικτών με μία οικονομία στην οποία επικρατούσαν συνθήκες δημοσιονομικής ανισορροπίας, υψηλή ανεργία, κοινωνικές και περιφερειακές ανισότητες, ανισοκατανομή του εθνικού εισοδήματος.
    Γι’ αυτό και προχωρήσαμε στην αποτύπωση της πραγματικής δημοσιονομικής κατάστασης της χώρας και ολοκληρώσαμε τη δημοσιονομική απογραφή. Για να μπορέσουμε έτσι πιο αποτελεσματικά να αντιμετωπίσουμε τα κρυφά χρέη και τα μεγάλα ελλείμματα που μας κληροδότησαν οι κυβερνήσεις του ΠΑΣΟΚ. Και τα χρέη αυτά, κύριοι συνάδελφοι, ήταν πάρα πολλά.
    Για παράδειγμα, τα προηγούμενα χρόνια οι κυβερνήσεις σας αντί να πληρώνουν τους τόκους, ως όφειλαν, στις τράπεζες, τις πλήρωναν με ομόλογα. Αυτά τα βάφτιζαν νέα τοκομερίδια και έτσι αυτή η συναλλαγή δεν φαινόταν πουθενά, ούτε στα χρέη ούτε στα ελλείμματα. Ναι, αλλά μ’ αυτόν τον τρόπο κρύψατε 6.000.000.000 ευρώ χρέη. 
    Το 2004, επίσης, ενώ το ΠΑΣΟΚ είχε προγραμματίσει πληρωμές για εξοπλιστικά συστήματα ύψους 2.000.000.000, ούτε ένα ευρώ δεν είχε εγγράψει στον προϋπολογισμό. Για να μην πω ότι και το 2004, που ήταν έτος ευρωεκλογών, στον προϋπολογισμό δεν είχατε καν αναγράψει το κονδύλι που απαιτείτο για να διεκπεραιωθούν οι ευρωεκλογές.
    Εμείς, κύριοι συνάδελφοι, ενισχύουμε την οικονομική ανάπτυξη μέσω της τόνωσης της επιχειρηματικότητας.
    Ο νέος αναπτυξιακός νόμος και η φορολογική μεταρρύθμιση παρέχουν τα απαραίτητα κίνητρα για την αναθέρμανση της οικονομικής δραστηριότητας και για τη εμπέδωση κλίματος εμπιστοσύνης και αισιοδοξίας για την πορεία της ελληνικής οικονομίας. Μετά από πάρα πολλά χρόνια, η νέα διακυβέρνηση επαναφέρει στον τόπο την αξιοπιστία, τη συνέπεια και τη διαφάνεια, εκεί όπου το ΠΑΣΟΚ επέτρεπε τη χαλαρότητα, την ατιμωρησία, την αδιαφορία και την ασυδοσία. 
    Η θέση μας είναι ξεκάθαρη και αδιαπραγμάτευτη: Μηδενική ανοχή σε φαινόμενα παρακμής, διαφθοράς και διαπλοκής. Με συναίνεση αλλά και συνεργασία επιδιώκουμε να δώσουμε λύσεις στα μεγάλα προβλήματα της παιδείας και της υγείας. Με την πρωτοβουλία της η Κυβέρνηση άνοιξε τον εθνικό διάλογο για την παιδεία και αισιοδοξούμε ότι σύντομα θα έχουμε διαμορφώσει ένα μακρόπνοο σύστημα εκπαίδευσης, ένα σύστημα που θα συνδέει την εκπαίδευση με την παραγωγική διαδικασία και την αγορά εργασίας. 
    Στον τομέα της υγείας και της πρόνοιας, επιχειρήσαμε πρωτοποριακές αλλαγές. Ξεκινήσαμε τη μάχη ενάντια στο ράντζο, ενάντια στη μειωμένη αποδοτικότητα, τη μάχη ενάντια στις σπατάλες και στα μεγάλα χρέη που οι δικές σας κυβερνήσεις κληροδότησαν στα νοσοκομεία της χώρας.
    Κύριοι συνάδελφοι, για τη Νέα Δημοκρατία η κοινωνική αλληλεγγύη με πραγματικά κοινωνικό κράτος είναι πρωταρχικός στόχος. Η Κυβέρνησή μας όχι μόνο δεν είναι απέναντι αλλά είναι δίπλα σε όλες εκείνες τις κοινωνικές ομάδες που δοκιμάστηκαν από τις πολιτικές σας, από τις πολιτικές, δηλαδή, της τελευταίας δεκαετίας. Είμαστε δίπλα στους αγρότες μας με πολλή ειλικρίνεια. Είμαστε δίπλα στους αγρότες που δοκιμάστηκαν από την πολιτική σας. Μη θεωρείτε ότι έχουν ξεχάσει τις λογικές, τις τακτικές και τις συμπεριφορές του τύπου «βουλκανιζατέρ». 
    Είμαστε δίπλα στους συνταξιούχους και συζητάμε μαζί τους με πολύ σεβασμό, χωρίς τις μεθόδους του παρελθόντος που έδραζαν την πειστικότητά τους στην πειστικότητα των ΜΑΤ. Είμαστε δίπλα στον άνεργο και στο μικρομεσαίο που υποφέρει από την ακρίβεια, μία ακρίβεια όμως που φρόντισαν οι κυβερνήσεις σας από πολύ χρόνο πριν να δημιουργηθεί, επιτρέποντας στην ασυδοσία να κυκλοφορεί ελεύθερα στην αγορά. 
    Για να αντιμετωπίσουμε, λοιπόν, αγαπητοί συνάδελφοι όλα αυτά τα συσσωρευμένα προβλήματα, προχωρήσαμε σε αλλαγές και μεταρρυθμίσεις. Δώσαμε κίνητρα για νέες επενδύσεις, για να δημιουργηθούν νέες θέσεις απασχόλησης και να μπορέσει έτσι να μειωθεί η ανεργία. 
    Με τη ρύθμιση που προωθήσαμε για τα πανωτόκια, δώσαμε λύση σε ένα μεγάλο κοινωνικό πρόβλημα που απασχολούσε δεκάδες χιλιάδες αγροτικά νοικοκυριά. Με την κατάργηση της εισφοράς υπέρ του ΛΑΦΚΑ αυξήσαμε όλες τις συντάξεις έως 5%. 
    Θα μου επιτρέψετε να σας θυμίσω ότι το βασικότερο το οποίο κάνατε στο παρελθόν ήταν να εγκαταλείψετε την περιφέρεια στην τύχη της. Εμείς στηρίζουμε αυτήν την ξεχασμένη περιφέρεια. Και το λέω αυτό με πόνο ψυχής. Και για να μην καταναλώσω πολύ χρόνο, θα πω μόνο δύο παραδείγματα: Η μακρινή Μεσσηνία, αυτή η Μεσσηνία που είναι τόπος της επαγγελίας, προικισμένη από το Θεό και τη φύση, αλλά εγκαταλειμμένη από τους ανθρώπους, την καταντήσατε το νότο του νότου. Ένας δρόμος καρκινοβατούσε είκοσι χρόνια και δεν τον τελειώσατε. Τον αφήσατε να βρίσκεται κατακρημνισμένος στις ρεματιές. Μία επένδυση τουριστική, όπως είναι η περιοχή ολοκληρωμένης τουριστικής ανάπτυξης που δημιουργείται στη Μεσσηνία, δεκαπέντε χρόνια καρκινοβατούσε, μια επένδυση που υποτίθεται ότι είναι εθνικού σχεδιασμού, που προσδοκούμε να σύρει το άρμα της τουριστικής ανάπτυξης της Μεσσηνίας. Δεκαπέντε χρόνια μέσα στο γραφειοκρατικό δαιδαλώδες σύστημά σας. Και ήρκεσαν έξι μήνες αυτής της παράταξης για να υπογραφεί και να ξεκινήσει επιτέλους!
    Η Ελλάδα, κυρίες και κύριοι συνάδελφοι, βρίσκεται σε μια νέα πορεία, προχωράμε μπροστά με σχέδιο και στρατηγική, με διάλογο και συναίνεση. Δημιουργούμε την Ελλάδα της ανάπτυξης, την Ελλάδα της ευημερίας, την Ελλάδα της αλληλεγγύης. Βασική επιδίωξή μας είναι να υπάρχει συνεννόηση, να υπάρχει σύνθεση απόψεων, μα επιτέλους, πάνω απ’ όλα, να υπάρχει συνένωση δυνάμεων για τα μεγάλα ζητήματα της χώρας και της ελληνικής κοινωνίας.
    Η Νέα Δημοκρατία, η νέα διακυβέρνηση προχωρά με αποφασιστικότητα και τόλμη. Γιατί πάνω απ’ όλα, για μας προέχει η ανάπτυξη, προέχει η απασχόληση, προέχει η πραγματική σύγκλιση. Είμαστε μία Κυβέρνηση που στηρίζεται στη διαφάνεια, στο διάλογο και στις μεταρρυθμίσεις. Οι πολίτες ξέρουν, οι πολίτες γνωρίζουν, οι πολίτες μπορούν και συγκρίνουν. Ξέρουν ότι όλες μας οι δεσμεύσεις θα γίνουν πραγματικότητα. 
Γνωρίζουν τα μεγάλα προβλήματα και τις δυσκολίες που κληρονομήσαμε από τις κυβερνήσεις του ΠΑΣΟΚ και μπορούν και συγκρίνουν τις δικές μας τις αρχές, τις δικές μας τις αξίες και τις πολιτικές μας με αυτές που πρεσβεύετε εσείς, κύριοι συνάδελφοι της Αξιωματικής Αντιπολίτευσης. Γι’ αυτό και με μεγάλη διαφορά δίνουν ψήφο εμπιστοσύνης στην Κυβέρνηση, δίνουν ψήφο εμπιστοσύνης στον Κώστα Καραμανλή, δίνουν ψήφο εμπιστοσύνης στη Νέα Δημοκρατία. Κι εσάς σας έχουν κατατάξει στα έδρανα της Αντιπολίτευσης, όπου θα μείνετε για πάρα πολύ καιρό. 
      Θα ήθελα κλείνοντας να σας ευχηθώ από ψυχής πραγματικά να επιτύχετε το στόχο, αυτόν που επιδιώξατε με την πρόκληση της σημερινής συζήτησης. Δηλαδή να αποκτήσετε τη συνοχή και τη συνεκτικότητά σας και να γίνετε μία δυνατή Αντιπολίτευση. Γιατί τη δυνατή Αντιπολίτευση την έχει ανάγκη ο τόπος, την έχει ανάγκη η δημοκρατία για να λειτουργήσει καλύτερα, την έχει ανάγκη ακόμα και η Κυβέρνηση που όσο καλά και να τα πηγαίνει χρειαζόμαστε και τη δική σας τη συμβολή για να τα πάμε καλύτερα. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Δώσατε το καλό παράδειγμα, κύριε Σαμπαζιώτη. Σας ευχαριστούμε. 
      ΔΗΜΗΤΡΙΟΣ ΣΑΜΠΑΖΙΩΤΗΣ: Χάρισα δύο λεπτά, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, ο Πρόεδρος και οι άλλοι ομιλητές του Συνασπισμού αναφέρθηκαν –και θα συνεχίσουν σήμερα και αύριο με τις ομιλίες τους- στη γενικότερη αποτίμηση της κυβερνητικής πολιτικής και ως ένα βαθμό τη σύγκρισή της με τις πολιτικές που εφάρμοσε το ΠΑΣΟΚ. Από την πλευρά μου θα αναφερθώ περισσότερο στον κοινωνικό τομέα και στο χώρο της υγείας, που τα τελευταία χρόνια υφίσταται μια ασφυκτική πίεση, η οποία με τη διακυβέρνηση της Νέας Δημοκρατίας έχει και οξυνθεί και επιταχυνθεί. 
      Ποιος είναι ο απολογισμός της Κυβέρνησης γι’ αυτούς τους δεκαπέντε μήνες στον τομέα της υγείας; Όχι μόνο δεν καταγράφεται κάποια ουσιαστική βελτίωση, παρά τις μεγαλόστομες προεκλογικές και μετεκλογικές διακηρύξεις, αλλά διαπιστώνεται παραπέρα επιδείνωση. Το ποσοστό του ΑΕΠ για την υγεία κατέβηκε από το 2,85% το 2004 στο 2,7% το 2005. Ο δημόσιος τομέας συρρικνώνεται συνεχώς. Η εκχώρηση της φύλαξης, της καθαριότητας, της σίτισης των νοσοκομείων που δρομολογήθηκε επί ΠΑΣΟΚ επεκτείνεται πλέον με την αγορά υπηρεσιών, όπως οι κλίνες στις μονάδες εντατικής θεραπείας, αλλά και με τα σχέδια για συγχρηματοδότηση της ανέγερσης νοσοκομείων και από τον ιδιωτικό τομέα με την Κυβέρνηση της Νέας Δημοκρατίας.
      Όλα τα νομοσχέδια που έχει φέρει ως τώρα στη Βουλή το Υπουργείο Υγείας για ψήφιση –νοσηλευτές, Ολυμπιακή Πολυκλινική, ιατρικώς υποβοηθούμενη αναπαραγωγή και τώρα το προς συζήτηση νομοσχέδιο για τη δημόσια υγεία- ενισχύουν ακόμη περισσότερο τον ιδιωτικό τομέα εις βάρος του δημοσίου. Η κατάσταση στα νοσοκομεία μας κάτω από αυτές τις γνωστές συνθήκες παραμένει απαράδεκτη, τριτοκοσμική σε πολλές περιπτώσεις, όπως τα τμήματα επειγόντων περιστατικών, παρά τις ηρωικές προσπάθειες που καταβάλει το ιατρικό, το νοσηλευτικό και το άλλο προσωπικό για να κρατήσει στα πόδια του το σύστημα. Τα ράντζα μπορεί να ελαττώθηκαν στους διαδρόμους, αλλά μεταφέρθηκαν μέσα στους θαλάμους, όπου συχνά δημιουργείται το αδιαχώρητο από τα πρόσθετα κρεβάτια, πολύ πέραν του προγραμματισμένου αριθμού. Χθες, αναφέρουν οι εφημερίδες ότι κάθε ψυχιατρική κλινική των νοσοκομείων του Λεκανοπεδίου έχει το λιγότερο δέκα ράντζα. Μιλάμε για ψυχιατρικώς πάσχοντες σε ράντζα. Καταλαβαίνεται τι σημαίνει αυτό. 
      Επίσης, τα περιστατικά που δεν είναι εξαιρετικώς επείγοντα δεν μπορούν να εισαχθούν στις εφημερίες και ασφαλώς είναι αδύνατο να εισαχθούν σε ημέρες μη εφημερίας. Τι απομένει, λοιπόν, σε έναν ασθενή ο οποίος έχει ένα πρόβλημα με την υγεία του, που δεν είναι εξαιρετικώς επείγον, αλλά είναι σοβαρό πρόβλημα και μπορεί να γίνει και επείγον και επικίνδυνο κάποια στιγμή, παρά να καταφύγει στον ιδιωτικό τομέα; Αλλιώς θα περιμένει για πολλούς μήνες, -να μην πω και χρόνια καμιά φορά-, για να πάρει σειρά, για να κάνει τις εξετάσεις, για να μπει στο νοσοκομείο, να πάρει σειρά και να περιμένει εβδομάδες και μήνες για να χειρουργηθεί εάν χρειαστεί. Μ’ αυτόν τον τρόπο η Κυβέρνηση ωθεί, υποχρεώνει τους πολίτες, τους ασθενείς να καταφύγουν στον ιδιωτικό τομέα. και για τις εξετάσεις και για τη θεραπεία.
      Δεν έχουν άλλη επιλογή. Η Κυβέρνηση θέλγεται να διακηρύσσει σε όλους τους τόνους ότι επιδιώκει τις διαρθρωτικές αλλαγές στους διάφορους τομείς της οικονομίας. Οι ως τώρα αλλαγές που έχει διακηρύξει στον τομέα της οικονομίας και των εργασιακών σχέσεων είναι βέβαια εις βάρος πρώτα και κύρια των λαϊκών εισοδημάτων και των λαϊκών συμφερόντων. 
      Κάποιες, όμως, άλλες διακηρυγμένες διαρθρωτικές αλλαγές στην υγεία, όπως είναι ο Ενιαίος Φορέας Υγείας ή η Πρωτοβάθμια Φροντίδα Υγείας, ούτε καν έχουν θιγεί. Απωθούνται συνεχώς στο περιθώριο και παραμένουν στο χρονοντούλαπο.
      Η αποασυλοποίηση των ψυχικών πασχόντων έχει αποτελματωθεί. Δεν αξιοποιούνται καν τα κονδύλια από την Ευρωπαϊκή Ένωση και το να επαίρεται η Κυβέρνηση για το ότι από το 12% της απορροφητικότητας έφτασε στο 22%, δεν νομίζω ότι μπορεί να μας κάνει όλους, και πρώτα και κύρια την ίδια την Κυβέρνηση, ευχαριστημένους.
      Τα κέντρα υγείας αγροτικού τύπου υπολειτουργούν. Χρειαζόμαστε το λιγότερο διακόσια κέντρα υγείας αστικού τύπου. Τι έχει γίνει; Παραμένουν στα χαρτιά. 
      Είδαμε αυτές τις μέρες τον Πρωθυπουργό να εγκαινιάζει τη λειτουργία του Κέντρου Υγείας Αστικού Τύπου στο Βύρωνα και με τόσες τυμπανοκρουσίες επί μέρες να παρουσιάζεται στα Μέσα Μαζικής Επικοινωνίας. Δεν νομίζω ότι είναι σοβαρά πράγματα αυτά. Πότε θα προχωρήσουμε στα άλλα κέντρα υγείας;
      Η Ολυμπιακή Πολυκλινική ακόμα λιμνάζει. Από τον Οκτώβριο υποτίθεται, όπως είχε υποσχεθεί εδώ μέσα ο κύριος Υπουργός Υγείας, ότι θα λειτουργούσε ως πρότυπο Κέντρο Υγείας Αστικού Τύπου. Έγινε ανώνυμη εταιρεία, έγινε, έγινε, έγινε και τελικά δεν λειτουργεί.
      Υπάρχουν τεράστιες ελλείψεις σε νοσηλευτικό προσωπικό, πάνω από είκοσι πέντε χιλιάδες κενές θέσεις. Και είναι κενές θέσεις με αναχρονιστικούς οργανισμούς, που έχουν γίνει πριν από μία δεκαετία. Πόσοι προσλήφθηκαν αυτό το διάστημα των δεκαπέντε μηνών; Ουσιαστικά κανένας. Αυτήν τη στιγμή σχεδιάζετε να προσληφθούν διάφοροι συμβασιούχοι (οκταμηνίτες, επίκουροι), παρ’ ότι είπαμε ότι δεν θα γίνονται τέτοιες προσλήψεις. Και βέβαια αυτοί προσλαμβάνονται με εντελώς διαφορετικές εργασιακές σχέσεις. 
      Άλλωστε, είναι γνωστό το φαινόμενο που παρατηρήθηκε στην Ικαρία, όπου ένας επίκουρος γιατρός χειρουργός προσλήφθηκε ως επίκουρος, πήγε να χειρουργήσει, χάλασε το μηχάνημα της νάρκωσης, πήγε να διαμαρτυρηθεί στο γραφείο του διοικητή και από εκεί βρέθηκε απολυμένος, διότι είχε την τόλμη και το θράσος να διαμαρτυρηθεί, γιατί δεν είχε αντικατασταθεί το μηχάνημα, το οποίο παρέμενε επί έξι μήνες σε κάποιες αποθήκες. Αυτά είναι απαράδεκτα πράγματα.
      Επίσης, λέτε ότι θα πλαισιωθούν με οκταμηνίτες οι μονάδες εντατικής θεραπείας, τα εκατόν σαράντα οκτώ καινούργια πολύτιμα κρεβάτια, που το καθένα στοίχισε τουλάχιστον 100.000 ευρώ για να εξοπλιστεί. Μα, οκτώ μήνες χρειάζονται για να μάθουν τα στοιχειώδη. Πώς θα αναλάβουν ευθύνες σε μια τόσο εξαιρετικά ευαίσθητη υπόθεση, όπως είναι οι μονάδες εντατικής θεραπείας;
      Επιπλέον, για να λυθεί το πρόβλημα, η Κυβέρνηση σχεδιάζει να κάνει συμβάσεις με τον ιδιωτικό τομέα. Τι σημαίνει αυτό; Ότι το κόστος θα είναι πολύ υψηλότερο, γιατί στον ιδιωτικό τομέα δεν είναι μόνο το κρεβάτι που θα χρεώνεται, όπως στο δημόσιο, αλλά και όλα τα άλλα (εξετάσεις, υλικά, οι διάφορες επεμβάσεις που θα χρειαστούν εν τω μεταξύ). Ποιος θα τα πληρώνει; Θα επιβαρύνεται ο ασθενής, θα επιβαρύνεται το ταμείο και αυτή η επιβάρυνση θα είναι πολύ περισσότερη. 
      Καταγγέλλεται δε από την Εταιρεία Ελλήνων Εντατικολόγων ότι με αυτό το κόστος που θα ξοδέψει το δημόσιο και τα ταμεία για να πριμοδοτήσει τον ιδιωτικό τομέα με τις μονάδες εντατικής θεραπείας μ’ αυτήν τη σύμβαση που θα κάνει με τον ιδιωτικό τομέα, θα μπορούσε να καλύψει την πρόσληψη όλου του προσωπικού που χρειάζεται, για να λειτουργήσουν οι μονάδες.
      Βέβαια, είναι δεδομένη η ευθύνη των προηγούμενων Κυβερνήσεων του ΠΑΣΟΚ για την κακή πορεία των υγειονομικών μας πραγμάτων, αλλά εδώ και δεκαπέντε μήνες κυβερνά η Νέα Δημοκρατία. Δεν μπορεί να ξαναγυρνά στο παρελθόν και να λέει: «Αυτοί φταίνε και επομένως εμείς δεν έχουμε ευθύνη».
      Από την άλλη πλευρά, υπάρχει ένα εκατομμύριο ανθρώπων με αναπηρίες, με πλείστα όσα προβλήματα, αλλά και με ανεργία εξίμισι φορές υψηλότερη, σε μια χώρα που η ανεργία ούτως ή άλλως είναι η υψηλότερη στην Ευρώπη.
      Υπάρχουν μεγάλες περιθωριοποιημένες ομάδες, όπως οι τσιγγάνοι, οι μουσουλμάνοι, οι οικονομικοί μετανάστες με μεγάλα προβλήματα, με τα οποία ούτε καν ασχοληθήκαμε, παρά τις διάφορες διακηρύξεις. 
      Τα προνιακά επιδόματα είναι ψίχουλα και δίνονται σε ένα πολύ μικρό ποσοστό.  
      Ο μέσος όρος των συντάξεων στην Ελλάδα –περιττό να το συζητάμε- δεν ξεπερνά τα 500 ευρώ και για τους αγρότες είναι το μισό ή και λιγότερο.
Ένα 25% του ελληνικού πληθυσμού ζει κάτω από το όριο της φτώχειας και επτακόσιες πενήντα χιλιάδες συμπολίτες μας ζουν κάτω από το όριο της ακραίας φτώχειας, λιμοκτονούν σαν τις τρίτες χώρες και αυτό είναι ντροπή για όλους μας. Δεν υπάρχει καμία πρόοδος, καμία εξέλιξη σ’ αυτόν τον τομέα. 
    Θα ήθελα, επίσης, να πω κάτι περισσότερο για ορισμένα θέματα που έχουν σχέση με τα «Ελληνικά Τουριστικά Ακίνητα». Στο Λαγονήσι, στο Δυρό, στα Γιάννενα, στο Ναύπλιο, όπου υπάρχουν οι αμαρτίες του ΠΑΣΟΚ που έκανε αυτές τις αμαρτωλές συμβάσεις έρχεται να τις εφαρμόσει ευλαβικά η Νέα Δημοκρατία και συλλαμβάνεται ο Δήμαρχος των Καλυβίων για να πάει –λέει- για διαπίστωση στοιχείων από τους αστυνομικούς στην πόλη του. Συλλαμβάνεται ο Δήμαρχος του Ναυπλίου, τρεις δημοτικοί σύμβουλοι και ο Πρόεδρος του Εργατικού Κέντρου. Γιατί; Γιατί αντιστάθηκαν στο να καταληφθεί η παραλία, η οποία έτσι και αλλιώς προσδιορίζεται και από το Σύνταγμα ότι πρέπει να είναι ελεύθερη η πρόσβασή της και να αξιοποιηθεί από κάποιους άλλους ιδιώτες. Έκαναν καθιστική διαμαρτυρία στα Γιάννενα προχθές και συλλαμβάνονται και κακοποιούνται οι πολίτες και ο δικηγόρος που πάει να τους υπερασπιστεί μέσα στο αστυνομικό τμήμα συλλαμβάνεται και αυτός.
    Τελειώνω με μια παρατήρηση, κύριε Πρόεδρε, για το θλιβερό φαινόμενο που έχει δημιουργηθεί με τις λυματολάσπες της Ψυττάλειας, ένα αίσχος που πραγματικά βαρύνει όλους, και τις προηγούμενες κυβερνήσεις αλλά και την τωρινή. Τι έχουμε βρει; Ποια είναι η εύκολη λύση κάθε φορά; Ό,τι είναι απορριπτέο, ό,τι είναι ανεπιθύμητο και επικίνδυνο, πού θα πάει; Στη συφοριασμένη περιοχή Άνω Λιοσίων και Θριασίου. Εκεί πάνε όλα τα σκουπίδια, εκεί πάνε όλα τα λύματα. Όταν δεν βρίσκουμε άλλη λύση, δεν έχουμε τίποτε άλλο παρά μόνο εκεί. Γιατί μόνο εκεί; Γιατί δεν πρέπει αυτά να αντιμετωπιστούν όπως σε όλες τις σύγχρονες πόλεις, σε όλα τα σύγχρονα κράτη και να γίνει μια διασπορά; Είναι αδύνατον αυτό να συνεχιστεί. Και βέβαια θα πρέπει απ’ αυτήν την άποψη ο Υπουργός, ο κ. Σουφλιάς, που έβγαλε την εντολή ότι θα πρέπει να πάνε εκεί οι λυματολάσπες να την ανακαλέσει άμεσα. Δεν αντέχουν άλλο. Έχουν ξεσηκωθεί οι κάτοικοι. Ήδη η χωματερή είναι από χθες αποκλεισμένη και ασφαλώς οι κάτοικοι και η αυτοδιοίκηση της δυτικής Αττικής δεν θα επιτρέψουν και αυτήν την επιβάρυνση. 
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
    Το λόγο έχει ο συνάδελφος κ. Καλλιώρας.
    ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
    Αγαπητοί συνάδελφοι, η σημερινή συζήτηση βρίσκει τη χώρα σε μια καθοριστική καμπή και έχει ιδιαίτερη σημασία να τονίσω ευθύς εξ αρχής ότι το 2005 αποφασίστηκε από τον Πρωθυπουργό και από την Κυβέρνηση να είναι χρόνος και έτος διαρθρωτικών αλλαγών. 
    Όλοι γνωρίζουμε τις παθογένειες, τις αγκυλώσεις του κράτους, τις νοοτροπίες, καταλαβαίνουμε ότι η οικονομία μας είναι μη ανταγωνιστική, υπάρχουν ελλείμματα και χρέη, η κοινωνία αντιμετωπίζει σοβαρά προβλήματα τα οποία διαιωνίζονται μέσα στο χρόνο και βεβαίως το βασικό πρόβλημα παραμένει η ανεργία. 
    Ήλθε, λοιπόν, και η πρόταση μομφής. Εμείς απαντούμε ευθέως στον ελληνικό λαό: Έχουμε και πρόγραμμα -και δη προεκλογικό- έχουμε όραμα, έχουμε σχέδιο, ξέρουμε πού πάμε, πώς θα πάμε και πότε θα φτάσουμε. Ζητούμε από τους πολίτες και εμπιστοσύνη και πίστωση χρόνου. Ζητούμε υπομονή. Θέλουμε, επίσης, να καταλάβουν οι πολλοί ότι έχουν πάντα δίκιο, άρα, λοιπόν, οι λίγοι πρέπει να σεβαστούν τις προσδοκίες και τις ανάγκες αυτών που είναι η μεγάλη ελληνική οικογένεια. 
    Αγαπητοί συνάδελφοι, ο Αρχηγός της Αξιωματικής Αντιπολίτευσης ζήτησε και τα ρέστα προχθές. Απαντώ προσωπικά: Δίνω ψήφο εμπιστοσύνης στην Κυβέρνηση. Λέω «ναι» στο δρόμο των ήπιων προσαρμογών. Επίσης, λέω «ναι» ως Βουλευτής της Συμπολίτευσης στην ήπια προσαρμογή, «ναι» στις διαρθρωτικές τομές.
    Κύριε Πρόεδρε, από την ομιλία του Αρχηγού της Αξιωματικής Αντιπολίτευσης κατάλαβα ότι περίμενε ότι ο κ. Αλογοσκούφης είναι ταχυδακτυλουργός. Να εξηγήσω: Μετά από ένα χρόνο, έρχεται ο κ. Παπανδρέου και ζητά από τον Υπουργό Οικονομίας και Οικονομικών να είναι θαυματοποιός και είναι αυτός που έφερε, σύμφωνα με τις καταγγελίες και όλα τα άλλα, την καταστροφή στον τόπο. Μα, ένας πρωτοετής φοιτητής, αν ερωτηθεί, κύριε Πρόεδρε, καταλαβαίνει ότι μια απόφαση που λαμβάνεται σήμερα σε πολιτικό επίπεδο θέλει ένα χρόνο να μπει στην πραγματική οικονομία ως αποτέλεσμα.
      Άρα, όσα είπε επιστρέφουν προφανώς στον εαυτό του.
      Ο ίδιος όμως ο Παπανδρέου –και εδώ θέλω να το καυτηριάσω ιδιαίτερα, αγαπητοί συνάδελφοι- ήταν αυτός που εξοβέλισε τους θαυματοποιούς του ΠΑΣΟΚ. Να πω και ονόματα: Χριστοδουλάκης, Παπαντωνίου και Τσοχατζόπουλος. Και για τους τρεις στο τελευταίο συνέδριο, στο 8ο Τακτικό Συνέδριο του Μαρτίου του ΠΑΣΟΚ δεν βρήκαν αυτοί οι θαυματοποιοί του ΠΑΣΟΚ ούτε καρέκλα. Έψαχναν να βρουν καρέκλες. 
      Απαντώ επίσης στον κ. Παπανδρέου ότι στο νέο οργανόγραμμα του ΠΑΣΟΚ αυτοί οι τρεις, δηλαδή, αυτοί που έφεραν το θαύμα της χρυσής οικονομίας, βρίσκονται σε «ανθυποεπιτροπές». Ψάξτε να βρείτε το οργανόγραμμα, για να δείτε, αυτοί που έφεραν τα θαύματα στην ελληνική οικονομία, πού βρίσκονται σήμερα με απόφαση του ιδίου του Παπανδρέου.
      Μάλιστα ήρθε ο κ. Παπαντωνίου και απάντησε προχθές, την Τρίτη. Το ΠΑΣΟΚ, λέει ο κ. Παπαντωνίου, δεν έχει σχέδιο, συγκροτημένη άποψη και σαφές πλαίσιο για μεταρρυθμίσεις. Αυτή είναι η εικόνα.
      Όμως, αγαπητοί συνάδελφοι, ο κ. Παπανδρέου βρήκε κάποιον άλλον, κάποιον Ηρακλή Πολεμαρχάκη. Τώρα βλέπω ότι ο κ. Ηρακλής Πολεμαρχάκης είναι αυτός του οποίου ο κ. Παπαντωνίου βλέπει την πλάτη του πολιτικά. Ο κ. Χριστοδουλάκης περιμένει να πάρει γραμμή από τον κ. Πολεμαρχάκη. Επίσης, ο κ. Τσοχατζόπουλος έμαθε στη Βουλή αυτά που συζήτησε προφανώς ο κ. Παπανδρέου με τον κ. Πολεμαρχάκη, τον πρώτο του σύμβουλο για θέματα οικονομίας.
      Αλλά να πάμε και λίγο πιο πέρα, για να δείτε πόσες πολιτικές ενοχές πρέπει να έχετε εσείς του ΠΑΣΟΚ. Θα αναφέρω τρία παραδείγματα. 
      Σας θυμίζω το Συνέδριο του ΠΑΣΟΚ το 2001 στο Στάδιο Ειρήνης και Φιλίας, όπου δώσατε στις οικογένειές σας 500.000.000 ευρώ, ακριβώς τις ημέρες που είχατε το Συνέδριο. Λαλιά δεν ακούστηκε, γιατί όλοι κοιτάζατε να πάρετε ψήφους στο Συνέδριο, για να πάρετε υψηλή κατάταξη και βαθμολογία σε αριθμό ψήφων.
      Δεύτερο παράδειγμα ΤΑΠ-ΟΤΕ. Τι κάνατε για την τριετία 2001-2003, αγαπητοί συνάδελφοι του ΠΑΣΟΚ; Δεν δώσατε αυτήν την τριετία παρανόμως, όπως είχε απαντήσει ο ίδιος ο Χριστοδουλάκης σε ερώτηση του κ. Λαφαζάνη, τον τότε Βουλευτή του Συνασπισμού, περίπου 420.000.000 ευρώ;
      Τρίτο παράδειγμα και σας ερωτώ εάν έχετε πολιτικές ενοχές. Τη διετία 2001-2002 για το ταμείο της ΔΕΗ δώσατε ή δεν δώσατε, επίσης παράνομα, περίπου 485.000.000 ευρώ;
      Σας ρωτώ επίσης για την Ολυμπιακή. Χρεοκοπήσατε την Ολυμπιακή, παρ’ ότι αλλάξατε το μότο και την οδηγήσατε σε νέα Ολυμπιακή με τον κ. Βερελή. Από τη γέννησή της ήταν αμαρτωλή. Πληρώνουν αυτήν τη στιγμή οι Έλληνες πολίτες 100.000.000 ευρώ το χρόνο. Αυτές ήταν οι κινήσεις τακτικής που κάνατε. Αλλά βέβαια το 2001 στις δύο-τρεις προσπάθειες που είχατε κάνει να την αποκρατικοποιήσετε, δεν τη διώξατε, γιατί θυμάμαι, όπως διάβαζα σε εφημερίδες, για να φέρετε ψηφοφόρους. Είχατε κλείσει θέσεις ως ΠΑΣΟΚ στις εκλογές του 2000. Και σου λέει, δεν βαριέσαι, τις εκλογές να κερδίσουμε, τι μας ενδιαφέρει η διαρθρωτική αλλαγή, τι μας ενδιαφέρει αν πληρώσουν οι Έλληνες πολίτες. 
      Σας ρωτώ και για τον ΟΤΕ. Τι έχετε να μας πείτε; Τρεις απόψεις, όπως και με τους νομάρχες προχθές, είχατε ως κόμμα. Τι έχετε να πείτε; Διαφωνείτε; Συμφωνείτε; Δεν θέλετε διαρθρωτική αλλαγή; Τι θέλετε να γίνει, δηλαδή, ο ΟΤΕ; Μία νέα Ολυμπιακή; Αυτό έχετε να απαντήσετε στους δεκαέξι χιλιάδες εργαζόμενους;
      Επίσης, ενοχλήθηκα βαθύτατα όταν προχθές ο κ. Παπανδρέου ενοχλήθηκε ο ίδιος από το χειροκρότημα που δώσαμε για το Κοινοτικό Πλαίσιο Στήριξης. Μα, πώς ξεχάσατε τόσο γρήγορα το 1,1 δισεκατομμύριο ευρώ από το Β΄ Κοινοτικό Πλαίσιο Στήριξης, το οποίο χάσατε; Ήρθατε στη συνέχεια με τις δικές σας κακοτεχνίες, για να πάνε τα λεφτά σε κάποιους εργολάβους. Καταφέρατε και δώσατε άλλα 518.000.000 ευρώ. Εσείς τα δώσατε. Τα πήρατε από τις τσέπες των πολιτών και τα δώσατε. Αν δεν ήμασταν εμείς θα ήταν και 1.000.000.000 ευρώ παραπάνω. Γι’ αυτό χειροκροτήσαμε, για το 1.000.000.000 ευρώ που δεν πλήρωσε ο ελληνικός λαός. Ευθέως σας το λέμε.
      Κύριε Πρόεδρε, η Νέα Δημοκρατία αποφάσισε και προχώρησε σε μία νέα οικονομική πολιτική με άξονα την περιφέρεια. Αυτό δεν είναι τροχιοδεικτικό σχήμα. Το εννοούμε. Θα δείτε και το Δ΄ Κοινοτικό Πλαίσιο Στήριξης που ο Πρωθυπουργός μας προχθές πήγε για να πάρει το μεγαλύτερο μερίδιο που είναι δυνατόν, για να στραφεί πάνω από το 70% στην ελληνική περιφέρεια. 
      Όμως ο ίδιος ο κ. Παπανδρέου έβαλε πάλι ζήτημα δημοσιονομικής απογραφής. Τι έχετε όμως να απαντήσετε στον κ. Παπαντωνίου ο οποίος μέσα στην επιτροπή παραδέχθηκε ευθέως ότι σαρανταπέντε αεροσκάφη τύπου FADOM δεν μπήκαν ούτε με 1.000.000.000 ευρώ στον προϋπολογισμό. Είναι 1.000.000.000.000 δραχμές. Επίσης τι απαντάτε για τα νέα τοκομερίδια που είναι πάνω από 2.000.000.000.000 δραχμές. Τα ονομάσατε νέα τοκομερίδια για να μην μπαίνουν ούτε χρέος, ούτε στο έλλειμμα, αλλά και να μην μπορούμε να τα βρούμε. Να πάω στο ΟΑΚΑ με τη στέγη του Καλατράβα; Είχατε 8.000.000 ευρώ στο φάκελο διεκδίκησης. Το τελικό νούμερο ήταν 468.000.000 ευρώ. 
      Εμείς, λοιπόν, προσπαθούμε με το νέο φορολογικό νόμο, με το νέο αναπτυξιακό νόμο και με νέο πλαίσιο για αδειοδοτήσεις  να προχωρήσουμε σε ανάπτυξη. Ο κ. Σιούφας θα φέρει και άλλους δύο νόμους που θα περιλαμβάνει και τις εμπορικές και τις τουριστικές επιχειρήσεις πέρα από τη μεταποίηση.  Θα γίνει απελευθέρωση της αγοράς ηλεκτρικής ενέργειας και θα έλθει το φυσικό αέριο. Αξιοποιήσαμε τις ολυμπιακές εγκαταστάσεις με σχέδιο νόμου. Μιλάμε για νέα γενιά αποκρατικοποιήσεων με 1,6 δισεκατομμύρια ευρώ. Θα έχουμε  το νέο σχέδιο με το ΕΠΑΝ. Μιλάμε και για το ΤΕΝΜΠΕ Δεν υπάρχουν πλέον παλιές, μικρές, μεγάλες επιχειρήσεις και καινούργιες. Δίνουμε για πρώτη φορά χρήματα στο εμπόριο που εσείς πολιτικά το εξοβελίσατε. Δεν δώσατε ποτέ ούτε ένα ευρώ. 
      Προχωράμε στις συμπράξεις δημόσιου και ιδιωτικού τομέα. Φέρνουμε ειδικό χωροταξικό σχέδιο και για τον τουρισμό και για τις ανανεώσιμες πηγές ενέργειας. Μέχρι του χρόνου θα φέρουμε και το εθνικό χωροταξικό σχέδιο. 
      Υπάρχει, λοιπόν, σχέδιο, υπάρχει όραμα, υπάρχει όρεξη, υπάρχει ο έντονος σεβασμός και η έντονη ανάγκη να απαντήσουμε με νοικοκύρεμα. Αυτό κάνουμε. Νοικοκυρεύουμε το κράτος. Και ζητάμε μέσα σ’ αυτό το πλαίσιο να είναι ήπια η προσαρμογή, ήπιες οι συγκρούσεις και να συνεννοηθούμε. Πέστε μας τι θέλετε. Να μην έχετε όπως είχατε προχθές με το ζήτημα του νομάρχη τρεις διαφορετικές κατευθύνσεις. Με ποια ομάδα σας θα μιλάμε; 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Λοβέρδος έχει το λόγο. 
      ΑΝΔΡΕΑΣ ΛΟΒΕΡΔΟΣ: Κυρίες και κύριοι Βουλευτές ο κόσμος που μας ακούει ελπίζω την Κυριακή το βράδυ να μείνει με την αίσθηση και να έχει την άποψη ότι εδώ συζητήσαμε τα προβλήματά του και ότι δεν σκιαμαχούσαμε ή ότι ανταλλάξαμε επιχειρήματα χωρίς νόημα. Πρέπει να καταλάβει και να πιστεύει ότι η συζήτησή μας δεν γίνεται ερήμην του, αλλά γίνεται γι’ αυτόν. Και  η αφορμή για να ξεκινήσει αυτή η συζήτηση και να μην περιοριστεί στο δίωρο της περασμένης Τετάρτης ήταν η πρόταση μομφής που διατυπώθηκε από τον κ. Παπανδρέου κατά του Υπουργού Οικονομίας και Οικονομικών. 
      Η άποψή μας, η ανάλυσή μας και η πληροφόρηση την οποία έχουμε κάθε μέρα έρχεται από τον κόσμο, από την κοινωνία, από την αγορά, από τον οικογενειακό προϋπολογισμό. Και είτε είναι κανείς στη Νέα Δημοκρατία είτε είναι στο ΠΑΣΟΚ είτε στην αριστερά, δεν μπορεί να μην παίρνει μηνύματα από την εκλογική του περιφέρεια, ότι τα πράγματα είναι πολύ δύσκολα, ότι ο οικογενειακός προϋπολογισμός περικόπτει πέραν των δαπανών ψυχαγωγίας και θεμελιώδεις καθημερινές βασικές δαπάνες.
      Οι επιχειρήσεις δεν κόβουν κανένα τιμολόγιο παρά μόνο  από εξαγωγική δραστηριότητα. Η αγορά το λέει με τους δικούς της όρους αυτό το τελευταίο. 
      Όλοι, κυρίες και κύριοι συνάδελφοι, γινόμαστε δέκτες αυτής της πληροφόρησης, αυτών των διαμαρτυριών και επειδή η οικονομία δεν λειτουργεί σε ένα κράτος με αυτόματους πιλότους όπως δημαγωγικώς αλλά ψευδώς λέγατε ως Αντιπολίτευση και επειδή η δημόσια οικονομία έχει πολιτικούς χειριστές επικεφαλής, αυτή η αρνητική κατάσταση για μας έχει πολιτικώς υπεύθυνους και αυτοί κάθονται στα έδρανα της Κυβέρνησης.
      Κυρίες και κύριοι Βουλευτές δεν έπρεπε προηγουμένως ο αξιότιμος Υπουργός κ. Σιούφας να αντιδράσει  επειδή η Βουλευτής της Αντιπολίτευσης κ. Χριστοφιλοπούλου σήκωσε τους τόνους των επιχειρημάτων της. Τίποτε περισσότερο, ουδεμία απρέπεια, απλώς απευθυνόταν στο δέκτη της κριτικής που κατά τη δημοκρατία και το κοινοβουλευτισμό είναι η Κυβέρνηση. 
      Επειδή στην οικονομία, λοιπόν, αυτόματοι πιλότοι δεν υπάρχουν, μεμφόμεθα την Κυβέρνηση για την οικονομική της πολιτική και αντί η συζήτηση να μείνει εκεί που ο κόσμος πονά κάθε μέρα, άρχισαν οι κοινοβουλευτικοί χειρισμοί, αντί η μομφή της πολιτικής κριτικής, και όχι των επιχειρημάτων της εταιρείας εισαγγελέων, της πολιτικής κριτικής στην οποία έχει θητεύσει το ΠΑΣΟΚ τα χρόνια που ήταν στην Αντιπολίτευση και θητεύει και σήμερα αντί να απαντηθεί έγινε ο κοινοβουλευτικός χειρισμός που στην ουσία του είχε το εξής σκεπτικό: Όχι, δεν είναι ζήτημα που αφορά τους οικονομικώς, πολιτικώς ιθύνοντες αλλά που αφορά όλους της Κυβέρνησης, για να χαθεί το κέντρο και το επίκεντρο της κριτικής, να γενικευθεί η συζήτηση. Όχι, μη μέμφεσθε πολιτικώς έναν να μας μεμφθείτε όλους και αυτή είναι η ερμηνεία που δίνουν οι θεσμοί σ’ αυτόν τον κοινοβουλευτικό, πρωθυπουργικό χειρισμό της περασμένης Τετάρτης. Και δεν έχει καμία σημασία για την πλειοψηφία αν η αναζήτηση της επιτυχίας του πενταλέπτου και της επικοινωνίας άφησε την Αριστερά έξω από το διάλογο κατά το άρθρο 142 του Κανονισμού της Βουλής την περασμένη Τετάρτη. Τίποτα δεν έχει σημασία σ’ αυτήν την Αίθουσα παρά μόνο να κερδηθεί η μάχη του επικοινωνιακού πενταλέπτου. Εντυπωσιασμός, όλα γι’ αυτόν και τίποτα περισσότερο.
      Όμως, κυρίες και κύριοι Βουλευτές, μία διαπίστωση πολύ αξιόπιστη και έχω την εντύπωση πως πρέπει να κατατεθεί. Δεκαπέντε μήνες διακυβέρνησης μετά από έντεκα χρόνια Αντιπολίτευσης και μετά από μία εντυπωσιακή νίκη στις 7 του Μάρτη της Νέας Δημοκρατίας, είναι πολύ σύντομος χρόνος για να φθάνει η Κυβέρνηση να αναζητά την ανανέωση της εμπιστοσύνης της ελληνικής Βουλής. Γρήγορα σπαταλάτε ένα μέσο κοινοβουλευτικό, γρήγορα εξαντλείστε, κυρίες και κύριοι της Κυβέρνησης, για να επωφεληθείτε επικοινωνιακών πενταλέπτων που από τα κυβερνητικά πρωτοσέλιδα, βαφτίστηκαν, γενναιότητα, όπως βαφτίζεται η συμπεριφορά σας, τιμιότης σε άλλες στιγμές πολιτικών ηττών και μάλιστα σε διεθνές επίπεδο νηφαλιότης και τα τοιαύτα ηθικολογικά, νεοδημοκρατικά λεγόμενα.
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ.  ΑΝΝΑ ΜΠΕΝΑΚΗ-ΨΑΡΟΥΔΑ)
      Όμως, κυρίες και κύριοι Βουλευτές, όποιος μιλά εξ ονόματος αρετών διατυπώνοντας την άποψη ότι είναι ο κάτοχός τους μιλά ακροδεξιά, είτε μιλά εκ μέρους της κοινωνίας είτε μιλά εκ μέρους κομμάτων. Οι αρετές είναι αγαθά οριζόντια, είτε τα έχει ένας άνθρωπος είτε δεν τα έχει, αδιάφορα σε ποια ομάδα και τάξη εντάσσεται ή σε ποιο πολιτικό κόμμα. Και αυτή η ακροδεξιά πολιτική αντίληψη διαρθρώνεται με τον ανακαλυφθέντα δήθεν οψίμως απόλυτο νεοφιλελευθερισμό που σε μας τους νεότερους θυμίζει το 1990-1993. Κυρίες και κύριοι οι Βουρβώνοι επέστρεψαν, αλλά τίποτε δεν εδιδάχθησαν.
      Αυτά τα νεοφιλελεύθερα προτάγματα, οι τίτλοι που δεν έχουν περιεχόμενα, άθελα κατατίθενται και με παλιές φρασεολογίες. Γιατί, κυρίες και κύριοι Βουλευτές,  θέλω να αγανακτήσουμε όλοι μαζί που τόσες φορές αναφέρονται οι Υπουργοί της Κυβέρνησης στα «ρετιρέ». Απαράδεκτος όρος! «Ρετιρέ»! Ένας μισθός 1500 ευρώ, που κατακτά ένας άνθρωπος με δύο-τρία παιδιά, μετά από τριάντα χρόνια εργασίας! Πόσα πρέπει να παίρνει δηλαδή, κυρίες και κύριοι, για να είναι ευχαριστημένος-300 ή 700 ευρώ;- ένας άνθρωπος που φθάνει στη δύση της επαγγελματικής του ζωής; 
      Με αυτά τα «άτσαλα», λοιπόν, περί αριστοκρατών λιμενεργατών και τα τοιαύτα, που ακούμε αυτές τις μέρες -ακραίες νεοφιλελεύθερες εκφράσεις- και με αυτήν την ασυντόνιστη πολιτική, σας απασχόλησε άραγε η δημοσίευση του «Βήματος», για το σχέδιο νόμου περί εθελουσίας εξόδου του ΟΤΕ, σύμφωνα με την οποία η δαπάνη για την εθελούσια έξοδο στον ΟΤΕ θα προσδιοριστεί από κοινή υπουργική απόφαση; «Θα προσδιοριστεί», όταν ψηφιστεί ο νόμος και εκδοθεί αυτή η κοινή υπουργική απόφαση. Άρα, ότι λεγόταν περί ύψους του κόστους της εθελουσίας εξόδου ήταν ανακριβές! 
      Αν και δεν βλέπω εδώ τον κ. Ρεγκούζα, να μου επιτραπεί, όμως, η αναφορά στο ότι δεν νοείται ο αρμόδιος Υφυπουργός επί των εσόδων σε συνέντευξη ενώπιον δεκαπέντε δημοσιογράφων –ενημερώθηκα, διαβάζοντας την ενημέρωση του κ. Ρουσόπουλου, για το πώς έγιναν όσα έγιναν- να αμφισβητεί τα δημόσια οικονομικά του Γενικού Λογιστηρίου και τον αρμόδιο εκεί Υφυπουργό. Αυτά είναι δείγματα του ότι όχι μόνο η ατζέντα σας είναι απολύτως νεοφιλελεύθερη σε βάρος των εργαζομένων, αλλά και είναι τελείως στον αέρα. Δεν έχετε τίποτα μέχρι στιγμής συντονίσει. 
      Επιτρέψτε μου να κλείσω με μια αναφορά σχετικά με το πώς εξειδικεύεται αυτό το κλίμα, στον τομέα του οποίου έχω την κοινοβουλευτική ευθύνη για την παράταξή μου. Θέλω να καταθέσω, κύριε Πρόεδρε, την ιστοσελίδα του Οργανισμού Σχολικών Κτηρίων με ημερομηνία 10 Ιουνίου 2005. Τα τελευταία έργα, κυρίες και κύριοι, της Κυβέρνησης σε ό,τι αφορά τα σχολικά κτήρια, τα σχολειά των παιδιών μας έχουν ημερομηνία 2003. Πώς να έχουν άλλη ημερομηνία, όταν έχουμε αποδείξει εδώ κατά τον κοινοβουλευτικό έλεγχο ότι στις 31 Μαΐου του σωτηρίου έτους 2005…
      ΠΑΝΑΓΙΩΤΗΣ ΑΔΡΑΚΤΑΣ: Στα σχολειά…(δεν ακούστηκε)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε συνάδελφε! Παρακαλώ! 
      ΑΝΔΡΕΑΣ ΛΟΒΕΡΔΟΣ: …οι δαπάνες για το έτος 2005 του Οργανισμού Σχολικών Κτηρίων είναι 55.000 ευρώ. Μόνο 55.000 ευρώ, αντί των 550.000.000 ευρώ, που είναι η πρόβλεψη της χρονιάς και η οποία δεν πρόκειται να προσεγγιστεί!
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       Όχι μόνο, κυρίες και κύριοι Βουλευτές, κόβουμε στο μισό και με το μάτι το πρόγραμμα δημοσίων επενδύσεων, αλλά το πετσοκόβουμε και στην πράξη. Δεν το εφαρμόζουμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν μπορώ να μην αναφέρω…
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, με μια λέξη μόνο θα αναφέρετε. 
      ΑΝΔΡΕΑΣ ΛΟΒΕΡΔΟΣ: Έχω μισό λεπτό; 
      ΠΡΟΕΔΡΟΣ (Άννα Μπενάκη-Ψαρούδα): Ακριβώς μισό λεπτό!
      ΑΝΔΡΕΑΣ ΛΟΒΕΡΔΟΣ: Δεν μπορώ, λοιπόν, να μην αναφέρω –και με αυτό να κλείσω- τις δαπάνες για τον πολιτισμό, που, επίσης, έχουν δραματικά περικοπεί, έχοντας μεταβάλει η Κυβέρνηση μείζονες φορείς πολιτισμού, όπως το Ελληνικό Λαογραφικό Αρχείο και την Εθνική Πινακοθήκη, σε επαίτες των λειτουργικών τους δυναμικών, ενώ ταυτόχρονα αυξάνονται κατά πολλά εκατομμύρια οι δαπάνες για τη γραφειοκρατία του πολιτισμού. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε συνάδελφε. 
      ΑΝΔΡΕΑΣ ΛΟΒΕΡΔΟΣ: Κυρίες και κύριοι συνάδελφοι και κυρία Πρόεδρε, ίσως κάπου είχε δίκιο ο Πρωθυπουργός με τη γενίκευση της εμπιστοσύνης. Είστε όλοι υπεύθυνοι, κυρίες και κύριοι της Κυβέρνησης της Νέας Δημοκρατίας. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Λοβέρδο. 
      Κύριε Υπουργέ, θέλετε να κάνετε μια παρέμβαση; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μάλιστα, κυρία Πρόεδρε. 
      Παρενέβην, κυρία Πρόεδρε, με απόλυτο σεβασμό προς όλους τους συναδέλφους, επειδή γινόταν από τη συνάδελφο κ. Χριστοφιλοπούλου μια αυστηρή τάση της χειρός προς την Κυβέρνηση, με τόσο καταγγελτικό λόγο…
      ΧΡΗΣΤΟΣ ΠΡΩΤΟΠΑΠΑΣ: Τροχονόμος είστε, κύριε Υπουργέ;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ!
      Και απευθυνόμενος στον Πρόεδρο του Σώματος ρώτησα αν επιθυμεί απάντηση η ρήτωρ, με όλο το σεβασμό προς την έκφραση. Και ο κ. Λοβέρδος, δίκην συνηγόρου της συναδέλφου που βρισκόταν στο Βήμα, απευθύνθηκε προς τον ομιλούντα, λέγοντας ότι προσβάλω τη συνάδελφο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρία Πρόεδρε, θέλω το λόγο επί προσωπικού.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν το έπραξα ποτέ, κύριε Καθηγητά. Ακούσαμε όμως με πάρα πολλή προσοχή το μάθημα πολιτικής επιστήμης που κάνατε πριν από λίγο και θέλω να έχετε τρία σχόλια γι’ αυτά, τα οποία είπατε.
      Απάντηση πρώτη: μιλήσατε για ρετιρέ και προσβάλατε τη μνήμη του ιδρυτή σας, του Ανδρέα Παπανδρέου. Γιατί εκείνος πρώτος μίλησε περί ρετιρέ.
      ΓΕΩΡΓΙΟΣ ΚΑΛΑΝΤΖΗΣ: Αυτά τα ξεχνάνε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεύτερον, παρακολούθησα όλον αυτόν τον περίγυρο περί Βουρβόνων, περί νεοδεξιάς, περί ακροδεξιάς και περί νεοφιλελευθερισμού. Για τα προβλήματα του ελληνικού λαού όμως δεν είπατε απολύτως τίποτα.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εσείς θα μας εγκαλείτε τώρα;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είναι αντιληπτό…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εσείς θα κάνετε παρατηρήσεις στην ομιλία μας, κύριε Υπουργέ;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είναι αντιληπτό….
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τι κάνετε τώρα, κύριε Υπουργέ;
      ΠΡΟΕΔΡΟΣ (Άννα Μπενάκη-Ψαρούδα): Κυρία Χριστοφιλοπούλου, σας παρακαλώ πάρα πολύ!
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρία Πρόεδρε… 
      ΠΡΟΕΔΡΟΣ (Άννα Μπενάκη-Ψαρούδα): Κυρία Χριστοφιλοπούλου, σας παρακαλώ! Ο Υπουργός εξέφρασε…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είναι αντιληπτό, κυρία Πρόεδρε…
      ΧΡΗΣΤΟΣ ΠΡΩΤΟΠΑΠΑΣ: Στην ομιλία του, κυρία Πρόεδρε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είναι αντιληπτό, κυρία Πρόεδρε, ότι, όπως όταν ήταν στην κυβέρνηση, το κόμμα της Αξιωματικής Αντιπολίτευσης περιοριζόταν στην εικόνα, στο «λούστρο» και όχι στην ουσία των προβλημάτων, γίνεται το ίδιο σήμερα και με τον πολιτικό λόγο.
      Αλλά χρησιμοποίησε δυο εκφράσεις και με αυτό κλείνω. Μίλησε για εντυπωσιακό αποτέλεσμα της 7ης Μαρτίου. Θα είναι για πολλές τετραετίες εντυπωσιακά αυτά τα αποτελέσματα για την πλειοψηφία.
      (Χειροκροτήματα από την πτέρυγα της Νέας Δημοκρατίας)
      Και τέλος, τον ευχαριστούμε πολύ για τις συμβουλές, τις οποίες μας έδωσε, για το πώς θα είμαστε καλύτερη Κυβέρνηση και θα παραμείνουμε πολλές τετραετίες στην Κυβέρνηση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υφυπουργός Οικονομίας και Οικονομικών κ. Δούκας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κυρία Πρόεδρε, αγαπητοί συνάδελφοι, βρισκόμαστε σήμερα εδώ γιατί το ΠΑΣΟΚ ισχυρίζεται πως η οικονομία δεν πάει καλά. Και μας μέμφεται γιατί μέσα σε δεκαπέντε μήνες δεν έχουμε λύσει όλα τα προβλήματα, τα οποία μας κληροδότησε. Προβλήματα που μάλλον δεν θα υπήρχαν, αν δεν ήταν αυτό τόσα χρόνια στην εξουσία.
      Ζητήσαμε διάλογο και μας απάντησε με πρόταση δυσπιστίας. Ζητήσαμε να κοιτάξουμε όλοι μαζί μπροστά και μας ζήτησε να κοιτάξουμε πίσω. Ο κόσμος θέλει να δώσουμε όλη την ενεργητικότητά μας στο να βρούμε λύσεις στα προβλήματά του, να ξεφύγουμε από την τελευταία θέση, στην οποία μας καθήλωσαν οι πολιτικές αυτών, που τώρα μας ζητάνε και τα ρέστα! Να ξεφύγουμε από την αντίληψη ότι το ελληνικό όνειρο είναι ο διορισμός των παιδιών μας στο δημόσιο.
      Δεν νομίζω πως ο απλός Έλληνας πολίτης ενθουσιάζεται να μας βλέπει σήμερα να απαντάμε σε μομφές ή να σπαταλάμε…
      (Στο σημείο αυτό εισέρχεται στην Αίθουσα ο Πρόεδρος της Κυβέρνησης κ. Κωνσταντίνος Καραμανλής – Χειροκροτήματα από την πτέρυγα της Νέας Δημοκρατίας)
      Καλωσήρθατε, Πρόεδρε.
      Δεν ενθουσιάζεται ο Έλληνας πολίτης να μας βλέπει να σπαταλάμε την ενεργητικότητά μας στο να φανούμε πιο επιδέξιοι στους κοινοβουλευτικούς χειρισμούς. Λόγια, ομιλίες, κριτική, κατηγορίες, αλλά ούτε μια πρόταση για το πώς θα λύσουμε τα προβλήματα, τα οποία απασχολούν τον ελληνικό λαό, δεν καταθέσατε, κύριοι συνάδελφοι. Η μόνη πρόταση που κατέθεσαν ήταν η πρόταση δυσπιστίας.
      Θέλατε να μας ξαφνιάσετε με την πρόταση δυσπιστίας, λες και αν μας πιάνατε απροετοίμαστους, αυτό θα αποτελούσε νίκη του ελληνικού λαού. Και ξέρετε γιατί μάλλον θα μας ξαφνιάζατε; Γιατί ποιος Έλληνας θα φανταζόταν πως με όλα όσα επισωρεύσατε στον ελληνικό λαό και την ελληνική οικονομία, θα είχατε το θράσος να καταθέσετε και μομφή;
      Θα ήθελα, στο λίγο χρόνο που έχω στη διάθεσή μου, να εξηγήσω ποια εμπόδια είχαμε και έχουμε να αντιμετωπίσουμε και γιατί θα κερδίσουμε τη μάχη με την ανεργία, με την ακρίβεια, τη μάχη για πιο ανταγωνιστική οικονομία, με περισσότερες επενδύσεις και για δημιουργία περισσότερων θέσεων απασχόλησης, τη μάχη για καλύτερα σχολεία, για καλύτερη εκπαίδευση, για πιο ωραίο και καθαρό περιβάλλον.
      Η ελληνική κοινωνία ζητά τομές και ρήξεις. Καταλαβαίνει πως χρειάζεται να προχωρήσουμε με άλλο δυναμισμό και αυτοπεποίθηση προς το αύριο. Αντιλαμβάνεται πως τόσα χρόνια έχουμε μείνει πολύ πίσω σε σχέση με τα υπόλοιπα ευρωπαϊκά κράτη. Αξίζει σε όλους ένα καλύτερο αύριο.
      Κύριοι συνάδελφοι, παραλάβαμε την Ελλάδα στην τελευταία θέση στην Ευρώπη σε όλους τους τομείς. Μας παραδώσατε την Ελλάδα το φτωχότερο κράτος στην Ευρώπη. Το 1980 το ελληνικό εισόδημα ήταν υψηλότερο και από της Ιρλανδίας και της Ισπανίας και της Πορτογαλίας. Τώρα είναι το χαμηλότερο. Και ξέρετε κάτι; Τουλάχιστον όσον αφορά τους Πορτογάλους αυτοί χρωστούν μόνο το 66% του εισοδήματός τους. Εμείς χρωστάμε το 110% του εισοδήματός μας. 
      Μας παραδώσατε μία Ελλάδα με τα υψηλότερα δημοσιονομικά ελλείμματα, τελευταία στην ανταγωνιστικότητα. Όποια ανάλυση και αν διαβάσεις του IMD του WORLD ECONOMIC FORUM, της παγκόσμιας τράπεζας, όλες μας κατατάσσουν στον πάτο της βαθμολογίας. Είμαστε οι τελευταίοι στην προσέλκυση επενδύσεων από το εξωτερικό, τελευταίοι στο δείκτη της γραφειοκρατίας, τελευταίοι στις εξαγωγές, τελευταίοι στο εξωτερικό εμπόριο, οι εξαγωγές μας είναι λιγότερο από το 1/3 των εισαγωγών μας, είμαστε τελευταίοι στην απορροφητικότητα των κοινοτικών κονδυλίων –και θα επανέλθω σε λίγο σε αυτό- τελευταίοι όσον αφορά την ανεργία και κυρίως την ανεργία των γυναικών. 
      Και μη νομίζει κανείς ότι το ΠΑΣΟΚ μας παρέδωσε μόνο άδεια ταμεία. Μακάρι να μας παρέδιδε άδεια ταμεία. Μας παρέδωσε και 204.000.000.000 ευρώ χρέος, αγαπητοί συνάδελφοι, το μεγαλύτερο χρέος ως ποσοστό του εθνικού εισοδήματος που έχει οποιαδήποτε άλλη ευρωπαϊκή χώρα και νομίζω σε οποιαδήποτε άλλη χώρα σε όλο τον κόσμο. Έτσι φθάσαμε το 25% των φόρων που πληρώνει ο κάθε Έλληνας  να πηγαίνει μόνο για να πληρώνουμε τόκους. Πληρώνουμε κάθε χρόνο περισσότερο για τόκους απ’ ότι για όλο το πρόγραμμα δημοσίων επενδύσεων.  Πληρώνουμε, για τόκους, περισσότερα απ’ όσα δίνουμε σε όλα τα ασφαλιστικά ταμεία. Πληρώνουμε για χρεολύσια περισσότερο απ’ ότι πληρώνουμε για όλους τους μισθούς και τις συντάξεις στο δημόσιο τομέα κύριοι συνάδελφοι.
      Μεταξύ του 1995 και του 2003 το ΠΑΣΟΚ διπλασίασε τους φόρους που πληρώνουν οι Έλληνες. Ποιος Έλληνας θεωρεί ότι διπλασιάστηκε το πραγματικό του εισόδημα αυτήν την περίοδο; Σ’ αυτήν την περίοδο, κύριοι συνάδελφοι, μαζέψατε από τον ελληνικό λαό πάνω από 200.000.000.000 ευρώ σε φόρους. Εκτός απ’ αυτό εισέρευσαν πάρα πολλά δισεκατομμύρια ευρώ από την Ευρώπη, παρά τις μεγάλες απώλειες για τις κοινοτικές ενισχύσεις, ενώ καταχρεώθηκε το ελληνικό δημόσιο και αυξήθηκε το χρέος στα 200.000.000.000. Πού πήγαν όλα αυτά τα λεφτά; Πώς παραμένουμε ακόμη το φτωχότερο κράτος στην Ευρώπη; 
      Και μη μου πει κάποιος ότι δείξατε μεγάλη ευαισθησία για το περιβάλλον, γιατί με βάση το Σύμφωνο της Λισαβόνας, η Ελλάδα είναι το χειρότερο κράτος όσον αφορά τους ρύπους. Ρυπαίνουμε το περιβάλλον πιο πολύ απ’ όλα τα άλλα κράτη της Ευρώπης. 
      Και μη μου πείτε ότι επενδύσατε στα σχολεία, διότι τα Ελληνόπουλα με βάση το διαγωνισμό που κάνει ο έγκριτος οργανισμός ΠΙΖΑ, έρχονται τελευταία. 
      Πού πήγαν, λοιπόν, όλα αυτά τα λεφτά, αγαπητοί συνάδελφοι; 
      Και σύμφωνα με την έκθεση του γενικού διευθυντή δημοσίων κτημάτων που την έγραψε στις αρχές του 2004, από τα ενενήντα επτά χιλιάδες δημόσια κτήματα και ανταλλάξιμα κτήματα, τα ογδόντα εννιά χιλιάδες διακόσια είναι καταπατημένα. Αυτό ήταν το ισχυρό κράτος που μας κληροδοτήσατε! 
      Και μήπως νομίζετε ότι έχουμε παραλάβει κάποιο ολοκληρωμένο σύστημα πληροφορικής για να ξέρουμε ακριβώς από πού έρχονται και πού πάνε τα λεφτά; Κάθε φορά που χρειαζόμαστε κάτι, χρειάζεται να κάνουμε κυριολεκτικά surfing στο βασίλειο των χαρτιών που κληρονομήσαμε. Βασίλειο χαρτιών και χρέους, αγαπητοί συνάδελφοι. 
      Λέτε ότι επιθυμείτε και σεις λιγότερο κράτος, απελευθέρωση των αγορών, απελευθέρωση των επαγγελμάτων, μιλάτε για αξιοκρατία και ανταγωνισμό, αλλά τώρα που έχει προτείνει ο Πρόεδρός μας και ο Πρωθυπουργός διάλογο, συνεννόηση μαζί σας, προτιμήσατε τον άκομψο και αδιέξοδο δρόμο της πόλωσης. Λέτε ότι ζητάτε διάλογο και συναίνεση, αλλά όπου οι συνδικαλιστές συναίνεσαν, τους απειλείτε ότι αν δεν παραιτηθούν, θα τους διαγράψετε.
      (Χειροκροτήματα από την πτέρυγα της Νέας Δημοκρατίας)
      Έτσι νοείτε το διάλογο, αγαπητοί συνάδελφοι. Έτσι θα πάμε μπροστά; Είναι κρίμα γιατί σε όλα τα κόμματα υπάρχουν πολύ αξιόλογα στελέχη και αξιόλογοι συνάδελφοι. Κανείς δεν έχει το μονοπώλιο της ποιότητας.
      Όσον αφορά την απογραφή, δύο λόγια. Αν κάτι έπληξε το κύρος της οικονομίας, αγαπητοί συνάδελφοι, δεν ήταν η καταγραφή της πραγματικότητας, ήταν η ίδια η πραγματικότητα. Και την πραγματικότητα, κύριοι συνάδελφοι του ΠΑΣΟΚ, δεν την κρύβατε από τους Ευρωπαίους. Από τους Έλληνες την κρύβατε. Ισχυρίζεσθε ότι είσθε υπέρ της διαφάνειας, αλλά μόνο όταν σας βολεύει η διαφάνεια. Άσε που τα προβλήματα έσκαγαν από μόνα τους. Είχαν φθάσει να είναι τόσο μεγάλα που δεν κρυβόντουσαν. Πήγε ένας Ολλανδός με κάτι ομόλογα του δημοσίου να τα εξαργυρώσει στην Ολλανδία και του είπαν ότι δεν υπάρχουν αυτά τα ομόλογα, Ήταν τα περίφημα «νέα τοκομερίδια», 6.000.000.000 ευρώ που χρωστούσατε στις τράπεζες σε τόκους. Τους είπατε «να μη σε πληρώσω τώρα, πάρε ένα ομόλογο» το οποίο δεν το βάφτισαν ομόλογο, γιατί αν το βάφτιζαν ομόλογο θα φαινόταν στο χρέος. Το βάφτισαν «μελλοντικό τοκομερίδιο», «νέο τοκομερίδιο» και έτσι δεν το εμφάνιζαν ούτε στο χρέος ούτε στα ελλείμματα, αγαπητοί συνάδελφοι.
      Αύξαναν τα δημοσιονομικά ελλείμματα με ρυθμούς της τάξης των 10.000.000.000 ευρώ την περίοδο πριν από το 2004 και το χρέος αυξανόταν με ρυθμούς της τάξης των 40.000.000.000 ευρώ. Πού πήγε η διαφορά; Δεν χρειάζονταν ιδιαίτερες γνώσεις στα οικονομικά για να μας πάρουν χαμπάρι οι Ευρωπαίοι. Να πάρουν χαμπάρι ότι γίνονται στη χώρα μας λαθροχειρίες. Από το 2001-2002 είχαν αρχίσει να στέλνουν επιστολές και να ζητάνε όλο και περισσότερες λεπτομέρειες για τα δημόσια οικονομικά. 
      Όσον αφορά τον προϋπολογισμό, τις δαπάνες και τα χρέη θα κάνω μία πολύ σύντομη αναφορά στο τι κληρονομήσαμε, τι υπερβάσεις, τι βάρος κουβαλάμε στην πλάτη μας και προσπαθούμε να το διευθετήσουμε.
      Για το κόστος των Ολυμπιακών Αγώνων έχουμε μιλήσει, δεν χρειάζεται να ξαναμιλήσω. Χαρακτηριστικά σας λέω ότι για το θεσσαλικό στάδιο Βόλου από 25.000.000 ευρώ που ήταν η αρχική πρόβλεψη, γράφτηκαν 29.000.000 ευρώ στο πρόγραμμα δημοσίων επενδύσεων του 2000 και κόστισε τελικά 51.000.000 ευρώ. Για το ολυμπιακό στάδιο Πάτρας από 1.000.000 ευρώ που ήταν η αρχική πρόβλεψη, στο πρόγραμμα δημοσίων επενδύσεων του 2000, γράψατε ότι το κόστος συνολικά θα είναι 10.000.000 ευρώ, έφθασε στα 45.000.000 ευρώ. Για το ολυμπιακό κέντρο κωπηλασίας από 25.000.000 ευρώ γράψατε 52.000.000 και πήγε τελικά στα 76.000.000, αγαπητοί συνάδελφοι. Για το ολυμπιακό κέντρο ιππασίας Τατοϊου και Μαρκόπουλου από 22.000.000 ευρώ, έφθασε, τελικά, το κόστος στα 110.000.000 ευρώ. Έχω ένα ολόκληρο κατεβατό να σας αναφέρω και δεν μου φθάνει ο χρόνος. 
      Τι ανοίγματα έχουμε να καλύψουμε, αγαπητοί συνάδελφοι;
      Ας αρχίσουμε με την Αγροτική Τράπεζα. Το δημόσιο όταν παραλάβαμε την Κυβέρνηση χρωστούσε στην Αγροτική Τράπεζα 700.000.000 ευρώ για διάφορες πληρωμές σε αγρότες και άλλες διευκολύνσεις που είχε κάνει στην τότε κυβέρνηση. Αλλά εκτός από αυτό το άνοιγμα των 700.000.000 ευρώ η Αγροτική Τράπεζα είχε χάσει στο χρηματιστήριο 1,1 δισεκατομμύρια ευρώ, αγαπητοί συνάδελφοι. Και εκτός από αυτό είχε γράψει επισφάλειες 1,5 δισεκατομμυρίων ευρώ για θαλασσοδάνεια. Ξέρετε τι κοινωνική πολιτική θα σσκούσαμε αν είχαμε τέτοια χρήματα στη διάθεσή μας; Στο Ταμείο Νομικών χρωστούσε το ΠΑΣΟΚ 380.000.000 ευρώ. Σε προμηθευτές νοσοκομείων χρωστούσε πάνω από 2.000.000.000 ευρώ χρέη που έπρεπε να τακτοποιήσουμε. Στο ΙΚΑ, στον ΟΓΑ, στους ΟΤΑ, πάνω από 2.000.000.000 ευρώ έπρεπε να καλύψουμε. Χρέη προς τις ΔΕΚΟ, τα Ελληνικά Πετρέλαια, τα Ελληνικά Ταχυδρομεία, την ΕΥΔΑΠ πάνω από 400.000.000 ευρώ. Τα χρέη προς τον ΟΤΕ μόνο για τις τηλεπικοινωνιακές υπηρεσίες μεταφοράς δεδομένων από τα ΑΕΙ και τα ΤΕΙ ήταν 25.000.000 ευρώ. Υποχρέωση για καταβολή αναδρομικών για το επίδομα ειδικών συνθηκών στους δασικούς υπαλλήλους 35.000.000 ευρώ λογαριασμό αφήσατε. Ληξιπρόθεσμες υποχρεώσεις προς τους συγκοινωνιακούς φορείς για τις μετακινήσεις ανθρώπων με ειδικές ανάγκες, ξέρετε πόσο ήταν το χρέος; Ήταν 40.000.000 ευρώ, αγαπητοί συνάδελφοι.
      Να μιλήσουμε για το περίφημο σχέδιο ανασυγκρότησης των Βαλκανίων που είχατε υποσχεθεί δωρεές στα βαλκανικά κράτη της τάξεως πάνω από 100.000.000 ευρώ και δεν είχατε κάνει καμία σχετική πρόβλεψη;
      Να μιλήσουμε για τους μισθούς και τις συντάξεις που  έλειπαν από τον προϋπολογισμό; 800.000.000 ευρώ, αγαπητοί συνάδελφοι;
      ΑΝΔΡΕΑΣ ΛΟΒΕΡΔΟΣ: Δεν υπήρχε ο κωδικός. 
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριε Λοβέρδο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Να μιλήσουμε για τις ευρωεκλογές, που  ξέρατε ότι θα …
      ΑΝΔΡΕΑΣ ΛΟΒΕΡΔΟΣ: Υπάρχει κωδικός σήμερα; Δεν είναι σωστό αυτό που λέτε.
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ! 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Για το ΕΚΑΣ τώρα. Υποσχεθήκατε αυξήσεις στο ΕΚΑΣ, κύριοι συνάδελφοι, και έλειπαν από τον προϋπολογισμό 120.000.000 ευρώ. Δεν είχατε κάνει την πρόβλεψη. Το υποσχεθήκατε και δεν κάνατε, απολύτως, καμία πρόβλεψη. 
      Να πω για τις ειρηνευτικές αποστολές στο εξωτερικό και τις εξισωτικές εισοδηματικές αποζημιώσεις των αγροτών; Να μιλήσουμε για τις στρατιωτικές δαπάνες που είχατε προβλέψει 2,3 δισεκατομμύρια στο δικό σας προϋπολογισμό, που εσείς καταθέσατε και ψηφίσατε και δεν είχατε γράψει ως πρωτογενή δαπάνη ούτε ένα ευρώ; Είχατε γράψει περίπου 700.000.000 ευρώ σαν προκαταβολές και σαν χρεολύσια. Αν είναι δυνατόν! Για τα νέα τοκομερίδια που ήταν 6.000.000.000 ευρώ μιλήσαμε. Αντίτιμα, επιστροφές φόρων 5.000.000.000 ευρώ, τις οποίες είχατε αφήσει εντελώς ατακτοποίητες και δεν είχαν εμφανιστεί είτε ως δαπάνη, είτε ως μείωση των καθαρών φορολογικών εσόδων. 
      Μεταφέρατε χρήματα από τον κεντρικό λογαριασμό του δημοσίου –δεν χρειάζεται να καταθέσω το έγγραφο που αφορά το συνάδελφο Υπουργό της κυβέρνησής σας, γιατί θέλω να κοιτάζουμε μπροστά και όχι να κοιτάμε συνέχεια προς τα πίσω –στο οποίο ζήτησε να μεταφερθούν 790.000.000 ευρώ από τον λογαριασμό του κεντρικού δημοσίου, αγαπητοί συνάδελφοι, στον «ευρωπαϊκό» λογαριασμό για να φαίνεται ότι εισπράξαμε τα αντίστοιχα λεφτά από την Ευρώπη, γιατί καθυστερούσαν να έλθουν. Και επειδή συνέχιζαν να καθυστερούν, να εισπραχθούν δίνει εντολή: να τα μεταφέρετε από τον κεντρικό και όταν εισπραχθούν από την Ευρωπαϊκή Ένωση  θα τα επιστρέψουμε στο ταμείο. Δεν ήλθαν, όμως, στο τέλος. Ένα τρακοσάρι εκατομμύρια ευρώ παρέμεινε ανοιχτό για πολλά χρόνια, αγαπητοί συνάδελφοι. Έχω εδώ την επιστολή του Υπουργού σας που ζητούσε να γίνει αυτή η μεταφορά.
     Άσπρη τρύπα. Με την πρώτη καταγραφή της άσπρης τρύπας μειώθηκε κατά 1.000.000.000 ευρώ το περίφημο πλεόνασμα των ΟΤΑ και των ασφαλιστικών ταμείων. Τιτλοποιήσατε τα έσοδα, δηλαδή προεισπράξατε και ξοδέψατε όλα τα έσοδα, και των κρατικών λαχείων και EURO CONTROL και του Γ΄ ΚΠΣ. Αυτά που εισπράττουμε τώρα, δεν τα εισπράττουμε για να μπορούμε να τα ξοδέψουμε, τα εισπράττουμε και πάνε σε έναν ειδικό λογαριασμό για να πληρωθούν αυτά τα δάνεια τα οποία εσείς είχατε ήδη ξοδέψει. 
     Να μιλήσουμε για τις περιπέτειες του ΟΤΕ στο εξωτερικό, που έχει χάσει πάνω από 300.000.000 με 400.000.000; Για τα χάλια στα οποία μας παραδώσατε την Ολυμπιακή Αεροπορία; Ξέρετε ότι οι συσσωρευμένες ζημιές της Ολυμπιακής είναι 900.000.000 ευρώ, αγαπητοί συνάδελφοι και αυτά εκτός από το 1,5 δισεκατομμύριο ευρώ που τους χαρίσατε σε χρέη για το πρώτο περίφημο πρόγραμμα εξυγίανσης ενώ στη δεύτερη προσπάθεια εξυγίανσης τους χαρίσατε άλλο 1,2 δισεκατομμύρια ευρώ. Δεν μιλάω καν για τα χρέη που έχει η Ολυμπιακή προς το ΙΚΑ. 
     Να μιλήσουμε για τον ΟΣΕ; Ξέρετε ότι ο ΟΣΕ έχει το παγκόσμιο ρεκόρ ότι όλα τα έσοδά του είναι το 1/5 από τις δαπάνες του; Δεν υπάρχει εταιρία που να έχει τέτοιο μεγάλο άνοιγμα σε όλο τον κόσμο: Τα έσοδα του 2003 είναι 119.000.000 ευρώ, 592.000.000 ήταν οι δαπάνες. Πέντε φορές περισσότερο. Ούτε τους μισούς μισθούς του προσωπικού του ΟΣΕ δεν φτάνουν να πληρώσουν τα έσοδά του. 
     Ξέρετε πόσα χρέη έχει ο ΟΣΕ σήμερα; Περίπου –χοντρικά, τα στρογγυλεύω- 4.000.000.000 ευρώ. Δηλαδή όσα χρήματα χρειαζόμασταν για να φτιάχναμε σαράντα χιλιάδες εργατικές κατοικίες προς 100.000 ευρώ την κάθε κατοικία. Ή σαν να δίναμε 5.000 ευρώ καθαρά στην τσέπη καθενός από οκτακόσιες χιλιάδες συνταξιούχους. 
     Αμφιβάλει κανείς ότι χρειάζονται ρήξεις; Τα αναφέρω αυτά όχι σαν μομφή σε κανέναν, αλλά για να γνωρίζετε τι παραλάβαμε και τι βάρη κουβαλάμε στην πλάτη μας… 
     ΡΟΔΟΥΛΑ ΖΗΣΗ: Τα καινούργια δάνεια που τα πήγατε; 
     ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): …χωρίς καμία προσωπική αναφορά. Δεν ανέφερα και δεν μνημόνευσα κανένα συνάδελφο από αυτούς που έχουν κάποιες ευθύνες για αυτά που έγιναν, γιατί θέλω όλη την ενεργητικότητά μας να την διαθέσουμε κοιτώντας μπρος, όχι πίσω. Θα αναφέρω για να ξέρετε…
ΣΤΑΥΡΟΣ ΜΠΕΝΟΣ: Μέχρι τώρα για το πίσω μιλάτε. Πού είναι το εμπρός; ΒΥΡΩΝ ΠΟΛΥΔΩΡΑΣ: Αυτός δεν το παλεύει αυτό;
     ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Θα μιλήσω για όλα…
     ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι του ΠΑΣΟΚ, θα ακολουθήσουν άλλοι συνάδελφοι της παράταξή σας στο Βήμα. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αν είχαμε κάνει εμείς το 1/10 αυτών που κάνατε εσείς, θα ήθελα να ξέρω τι θα μας είχατε κάνει, αγαπητοί συνάδελφοι. 
     Και να μην ασχοληθώ καν με την Εμπορική Τράπεζα, η οποία μόνο το 2002 έγραψε ζημιές, όχι στα αποτελέσματα χρήσης, αλλά κατευθείαν στο μετοχικό της κεφάλαιο, της τάξης των 750.000.000 ευρώ. Διέγραψε περιουσία 750.000.000. Ξέρετε ότι η περίφημη αλλαγή από ΕΜΠΟΡΙΚΗ σε EMPORIKI –το κάναμε λατινικό- κόστισε 3.000.000 ευρώ μόνο σε προμήθειες στους σχεδιαστές και τους διαφημιστές και το πρόγραμμα για να αλλάξουν τα καταστήματα…
     (Χειροκροτήματα από την πτέρυγα της Νέας Δημοκρατίας)
     ΒΥΡΩΝ ΠΟΛΥΔΩΡΑΣ: Το μεγάλο φαγοπότι…
     ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): …ενώ ο προϋπολογισμός για να αλλάξουν εμφάνιση τα καταστήματα και οι κάρτες ήταν, τουλάχιστον, 25.000.000 ευρώ, αγαπητοί συνάδελφοι. 
     Και δεν θα μιλήσω για τον ειδικό λογαριασμό του Υπουργείου Πολιτισμού από τον οποίο διατέθηκαν πάνω από 600.000.000 ευρώ με ελαχιστοποιημένα παραστατικά, ούτε θα μιλήσω καθόλου για το θέμα Σκαραμαγκά, ούτε για τις πωλήσεις πολεμικού υλικού από την ΕΒΟ ΠΥΡΚΑΛ στο Ιράκ, από τα οποία ακόμα περιμένουμε το Ιράκ να μας πληρώσει 230.000.000 ευρώ περίπου, ούτε για τα πάρε-δώσε της ΔΕΚΑ στο χρηματιστήριο. Επιγραμματικά τα αναφέρω. Μόνο από τη μετοχή της ΕΘΝΙΚΗΣ, η ΔΕΚΑ έχασε το 2000 140.000.000 ευρώ, αγαπητοί συνάδελφοι. Πέστε μου εσείς τι κοινωνική πολιτική θα μπορούσαμε να ασκήσουμε σήμερα, αν είχαμε όλα αυτά τα λεφτά στη διάθεσή μας. 
     Δεν θα μιλήσω ούτε για εκείνο το περίφημο χρηματοοικονομικό swap που κάνατε για να κρύψετε περίπου 2,6 δισεκατομμύρια ευρώ από το δημόσιο χρέος. Κάνατε ανταλλαγή από δολάρια σε ευρώ την ώρα που το δολάριο άρχισε να πέφτει. Έχουμε χάσει πάνω από 1.000.000.000 ευρώ από αυτήν τη χρηματοοικονομική συναλλαγή και μόνο για τόκους μας κοστίζει 200.000.000 παραπάνω απ’ ότι θα πλήρωνε το δημόσιο αν δεν είχε γίνει αυτή η συναλλαγή!
     ΡΟΔΟΥΛΑ ΖΗΣΗ: Έχετε τα 10.000.000.000 Τι κάνατε με τα 10.000.000.000 …
     ΠΡΟΕΔΡΟΣ (Άννα Μπενάκη-Ψαρούδα): Κυρία Ζήση, σας παρακαλώ. Δεν μας έχετε συνηθίσει σε τέτοιες εκδηλώσεις. Σας παρακαλώ. 
     ΡΟΔΟΥΛΑ ΖΗΣΗ: Δεν μπορώ να μην…
     ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ! Θα ακολουθήσουν συνάδελφοί σας. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αναφερθήκατε χθες πολλές φορές, κύριοι συνάδελφοι της Αντιπολίτευσης, στη λεγόμενη υπόθεση Χούπη. Δεν δικαιολογούμε κανέναν. Πιστεύουμε στην αξιοκρατία και πιστεύουμε ότι δικό μας παιδί είναι όποιος μας βγάζει ασπροπρόσωπους, κύριοι συνάδελφοι. 
     (Χειροκροτήματα από την πτέρυγα της Νέας Δημοκρατίας)
     Αυτός που δουλεύει, αυτός που μελετάει, αυτός που λύνει τα προβλήματα του ελληνικού λαού από όποια παράταξη και αν προέρχεται, ότι και αν πιστεύει, αυτός είναι δικό μας παιδί, κύριοι συνάδελφοι, όχι αυτός που αντί να λύνει τα προβλήματα, τα μπερδεύει ή αδιαφορεί.
Στείλαμε από το Γενικό Λογιστήριο τρία νεαρά στελέχη στην Αμερική. Και τα στείλαμε με καθαρά αξιοκρατικά κριτήρια, από όποια παράταξη και αν προερχόντουσαν.  Και έχουμε πρόγραμμα να στείλουμε και άλλα νέα παιδιά και στη Γαλλία και στην Αγγλία και ξανά στην Αμερική, για να δουν πώς δουλεύουν τα πιο προηγμένα συστήματα των χωρών αυτών. Και η εντολή είναι να πάνε οι καλύτεροι, από όπου και αν προέρχονται. Έτσι έγινε την πρώτη φορά, έτσι θα γίνει και στη συνέχεια.
      Μιλάτε βέβαια γι’ αυτά τα φαινόμενα, αλλά για να σας διαβάσω εδώ πέρα πώς τα καταφέρνατε εσείς με κάποια άλλα «παιδιά». Μια κυρία, σύζυγος μεγαλόσχημου στον ΟΕΕΚ, στον Οργανισμό Επαγγελματικής Κατάρτισης, κατόρθωσε να διδάσκει δεκατρία μαθήματα κι ήταν απόφοιτος Λυκείου, αγαπητοί συνάδελφοι.  Χρήση ηλεκτρονικών υπολογιστών, Windows, Επεξεργασία Κειμένου, Θεωρία Πορσελάνης, Μηχανογραφημένη Λογιστική 1 και 2, Λειτουργικά Συστήματα DOS-Windows, Θεραπευτική Διαιτολογία, Πρώτες Βοήθειες, Νοσηλευτική Χειρουργική, Κινητή Προσθετική, Οδοντοτεχνική, χωρίς να διαθέτει τα απαιτούμενα προσόντα. 
      Άλλη, ειδικός συνεργάτης μεγάλου στέλεχους του ΟΕΕΚ, –και κλείνω με αυτά-, εκτός -λέει η αναφορά- από την πρωινή απασχόλησή της στον Οργανισμό, φαίνεται ότι δίδαξε παράλληλα τα ακόλουθα δεκατρία διαφορετικά μαθήματα σε πέντε διαφορετικά ΙΕΚ Περιστερίου, Κερατσινίου, Αιγάλεω, Αργυρούπολης, Ηλιούπολης, καθένα από τα οποία αφορά διαφορετική ειδικότητα και διαφορετικό επιστημονικό - επαγγελματικό τομέα. Να σας τα διαβάσω, κύριοι συνάδελφοι;
(Χειροκροτήματα από την πτέρυγα της Νέας Δημοκρατίας)
      Θεωρία Πορσελάνης, Ακίνητη Προσθετική, Κινητή Προσθετική, Χρήση Ηλεκτρονικού Υπολογιστού και Τέλεξ, Οδοντοτεχνική, Επεξεργασία Κειμένου, Λογιστικές Εφαρμογές, Ηλεκτρονικά Ισχύος, πτυχιακή εργασία ειδικών ναυτιλιακής κατεύθυνσης, πρακτική άσκηση σε θέματα προσχολικής αγωγής. Αποζημιώθηκε μέχρι και για εκατόν εβδομήντα εννέα ώρες απογευματινής διδασκαλίας κατά μήνα, δηλαδή σύνολο ωρών που ήταν πρακτικά αδύνατο να πραγματοποιηθεί. Έχω και άλλα τέτοια παραδείγματα. Δεν χρειάζεται να μακρηγορήσουμε.
      Μας αποδίδετε ευθύνες ακόμη και για το πρόστιμο που επέβαλε η Ευρωπαϊκή Ένωση για τα έργα της περιόδου 2000-2003. Για σας επεβλήθη το πρόστιμο, κύριοι συνάδελφοι, για τη δική σας κακή διαχείριση των κοινοτικών πόρων, για κακές μελέτες, για αδιαφάνεια στους διαγωνισμούς, για μεγάλες καθυστερήσεις στην παράδοση, για τροποποιήσεις του φυσικού αντικειμένου, για μεγάλες υπερβάσεις στο κόστος κατασκευής κλπ.
      Να θυμηθούμε κάποια έργα-«όργια» αδιαφάνειας και χαμένων εκατομμυρίων; Κουρουπητός, Ελαιοκομικό Μητρώο, Εθνικό Κτηματολόγιο, ηλεκτροκίνηση σιδηροδρομικής γραμμής Πειραιά – Αθήνας - Θεσσαλονίκης, Λεωφόρος Θεσσαλονίκης - Μουδανιά, αναβατήρες στο χιονοδρομικό κέντρο Φαλακρού, ιατρικός εξοπλισμός στον Πύργο, δρόμος Άρτας - Φιλιππιάδας, συμπληρωματικές εργασίες στην παράκαμψη Αγρινίου, κατασκευή του κόμβου Κ5, σήραγγα Πλαταμώνα – Λεπτοκαρυάς, Νοσοκομείο Κέρκυρας, σήραγγα Καλιδρόμου, τα έργα στην Κακιά Σκάλα. Το πρόστιμο αφορά τη δική σας διοίκηση, αγαπητοί συνάδελφοι, αλλά εμείς θα το πληρώσουμε και αυτό.
      ΡΟΔΟΥΛΑ ΖΗΣΗ: Και θα εγκαινιάζετε τα έργα εσείς, κύριε Υπουργέ!
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Στη συζήτηση για το προσχέδιο του προϋπολογισμού, για το σχέδιο, και σε κάθε συζήτηση είχα αναφέρει στο Σώμα πως και η κατάρτιση του προϋπολογισμού ήταν δύσκολη υπόθεση και η εκτέλεσή του είναι δύσκολη υπόθεση. Καταβάλλουμε όμως μεγάλη προσπάθεια, κουβαλώντας τα τεράστια βάρη τα οποία ανέφερα και για τα οποία μας ζητάτε και τα ρέστα. Χρειάζεται ακόμη πολλή δουλειά, για να γίνουμε πιο ανταγωνιστικοί και ελκυστικοί για επενδύσεις, αλλά προχωράμε γρήγορα μπροστά, με τον πρόσφατο φορολογικό νόμο, με τον επενδυτικό και τον αναπτυξιακό νόμο, με την απελευθέρωση των αγορών, με το νομοσχέδιο για τις συμπράξεις ιδιωτικού και δημόσιου τομέα, όπου ευελπιστούμε ότι θα έρθουν πολύ περισσότερα κεφάλαια του ιδιωτικού τομέα για την κατασκευή και για το μάνατζμεντ των έργων υποδομής, για την τόνωση του ανταγωνισμού με σπουδαίες πρωτοβουλίες στον τομέα της ενέργειας –είναι εδώ ο Υπουργός- ώστε να γίνει η χώρα μας διεθνής ενεργειακός δίαυλος. Βλέπε την συμφωνία για τον ελληνοτουρκικό αγωγό μεταφοράς φυσικού αερίου, τις διαπραγματεύσεις για τον υποθαλάσσιο αγωγό αερίου μεταξύ Ελλάδας και Ιταλίας, τον πετρελαιαγωγό Μπουργκάς-Αλεξανδρούπολης. Προχωράμε και σε πιο έντονες και εκτεταμένες αποκρατικοποιήσεις, για να τονωθεί η οικονομική δραστηριότητα, για να εισρεύσουν κεφάλαια στη χώρα.
      Υπάρχει μεγάλο ενδιαφέρον για επενδύσεις, αγαπητοί συνάδελφοι. Το κλίμα αλλάζει προς το καλύτερο. Γι’ αυτό και θεωρούμε σημαντικές, επενδύσεις όπως αυτή που ήδη έγινε, της First Data International για την εξαγορά της Δέλτα Πληροφορικής, ύψους 210.000.000 ευρώ, ή για την αγορά της TIM STET HELLAS από την TEXAS PACIFIC, ύψους 1,6 δισεκατομμυρίων ευρώ, αγαπητοί συνάδελφοι.
     Είναι μια ψήφος εμπιστοσύνης στην ελληνική οικονομία και τις προοπτικές της. Η ατμομηχανή της ανάπτυξης θα είναι ο ιδιωτικός τομέας, αν και παράλληλα το δημόσιο πρέπει να αυξήσει τη λειτουργικότητά του.
     Στους τομείς της δικής μου αρμοδιότητας, προσπαθούμε να συγκρατήσουμε την αύξηση των πρωτογενών δαπανών στα χαμηλότερα δυνατά επίπεδα. Το πρώτο πεντάμηνο η αύξηση ήταν 4,8% περίπου, αν και οι πιέσεις μπορεί να αυξηθούν το δεύτερο εξάμηνο. Υπάρχει μια κεκτημένη ταχύτητα που δεν αναστρέφεται εύκολα μέσα σε λίγους μήνες. 
     Έχουμε διπλασιάσει τους ρυθμούς ελέγχων των κοινοτικών προγραμμάτων με βάση τις προδιαγραφές και τα απαιτούμενα από την Ευρωπαϊκή Ένωση. Από τον Απρίλιο του 2003 μέχρι τον Μάρτιο του 2004 κάνατε περίπου εξήντα τέσσερις ελέγχους, αγαπητοί συνάδελφοι. Από τον Απρίλιο του 2004 μέχρι τον Απρίλιο του 2005 είχαμε κάνει εκατόν είκοσι τέσσερις ελέγχους στα έργα αυτά. Έχω εδώ άλλη προσταγή δικού σας Υπουργού των Οικονομικών, ο οποίος ζητά από τις υπηρεσίες που του προτείνουν να γίνουν συμπληρωματικοί έλεγχοι και τους λέει «Δεν καταλαβαίνετε ελληνικά; Σας είπα να μη γίνουν άλλοι έλεγχοι.». 
     Την έχω εδώ και αυτήν την επιστολή, αγαπητοί συνάδελφοι. Είπα ότι δεν τα καταθέτω αυτά, εκτός αν μου ζητηθεί από το ΠΑΣΟΚ γιατί θέλω να κοιτάξουμε μπροστά και όχι να ασχολούμαστε με το ποιος έκανε τι και πότε. Έχω πολλά στοιχεία που μπορώ να καταθέσω!
     (Χειροκροτήματα από την πτέρυγα της Νέας Δημοκρατίας)
     ΧΑΡΑΛΑΜΠΟΣ ΚΑΣΤΑΝΙΔΗΣ: Μπράβο! Θα ακούσετε την απάντησή μας!
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Έχουμε τελειώσει τη σύνταξη νέου κώδικα για να εκσυγχρονίσουμε, κύριοι συνάδελφοι, τη λειτουργία και τη διαχείριση των εθνικών κληροδοτημάτων. 
     Αντικαταστήσαμε τα οκτώ εως δέκα δικαιολογητικά που απαιτούνται για τη συνταξιοδότηση ενός υπαλλήλου του δημοσίου με ένα μηχανογραφικό δελτίο που μπορεί η υπηρεσία από την οποία προέρχεται ο υπάλληλος να το αποστείλει και μέσω του διαδικτύου στην υπηρεσία συντάξεων. Ήδη έχουν αποσταλεί και διευθετηθεί με αυτόν τον τρόπο πάνω από χίλιες υποθέσεις.
     Έχουμε επεξεργαστεί σχέδιο νόμου που θα επιτρέπει επιτέλους στο δημόσιο να προβαίνει σε πράξεις πώλησης και επαναμίσθωσης και αυτόματης επαναγοράς ακινήτων του δημοσίου. 
     Επεξεργαζόμαστε σχέδια νόμου για την αξιοποίηση της δημόσιας ακίνητης περιουσίας και την τακτοποίηση του ιδιοκτησιακού καθεστώτος, των τίτλων ιδιοκτησίας αυτών των ογδόντα εννέα χιλιάδων καταπατημένων κτημάτων. 
     Επεξεργαζόμαστε και είμαστε σε προχωρημένο στάδιο ενός σχεδίου νόμου για τους αιγιαλούς και τις παραλίες που να αντιμετωπίζει τα θέματα καθορισμούς τους με πολύ πιο σύγχρονο, ξεκάθαρο και ριζοσπαστικό τρόπο. 
     Έχουμε ετοιμάσει σχέδιο νόμου για το πώς θα ελέγχουμε πολύ πιο αποτελεσματικά το πώς γίνεται η διαχείριση των χρημάτων των φορολογουμένων από κάθε φορέα που χρηματοδοτείται από το δημόσιο με τη σύσταση ενός ειδικού σώματος δημοσιονομικών ελεγκτών και έχουμε ετοιμάσει τις βασικές προδιαγραφές για ένα πολύ πιο προχωρημένο και ολοκληρωμένο πληροφοριακό σύστημα για όλες τις Διευθύνσεις του Υπουργείου.
     Αυτές είναι κάποιες από τις πρωτοβουλίες στο δικό μου τομέα ευθύνης.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Μισό λεπτό, κυρία Πρόεδρε.
      Αγαπητοί συνάδελφοι, έχουμε αρκετό δρόμο μπροστά μας. Οι Έλληνες και οι Ελληνίδες όποιο κόμμα και αν προτιμούν, περιμένουν πολλά απ’ όλους μας, όχι μόνο από την Κυβέρνηση, από όλους μαζί και ξεχωριστά από τον καθένα. Περιμένουν γνώσεις, ιδέες, λύσεις. 
      Η μέχρι τώρα συζήτηση είχε μια οξύτητα και μέσα από την οξύτητα, την ειρωνεία, το χλευασμό και την ενοχοποίηση είναι δύσκολο να προωθηθούν οι καλύτερες λύσεις. Είμαι βέβαιος ότι θα ξεπεράσουμε αυτές τις παρενέργειες που προκαλεί από τη φύση της κάθε συζήτηση δυσπιστίας και θα μπορέσουμε να δουλέψουμε πολύ πιο εποικοδομητικά και αρμονικά για το καλό όλων των Ελλήνων.
     Ευχαριστώ, κυρία Πρόεδρε. 
     (Χειροκροτήματα από την πτέρυγα της Νέας Δημοκρατίας)
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μπορώ να έχω το λόγο;
     ΠΡΟΕΔΡΟΣ (Άννα Μπενάκη - Ψαρούδα): Κύριε Καστανίδη, θα σας δώσω το λόγο καταχρηστικώς. Ξέρετε ότι δεν έχετε το δικαίωμα από τον Κανονισμό.
     ΧΑΡΑΛΑΜΠΟΣ ΚΑΣΤΑΝΙΔΗΣ: Μία ερώτηση θέλω να κάνω μόνο, κυρία Πρόεδρε, για ένα λεπτό. 
     ΠΡΟΕΔΡΟΣ (Άννα Μπενάκη - Ψαρούδα): Αν είναι για ένα λεπτό, θα έχετε το δικαίωμα. Παραπάνω όμως, δεν γίνεται.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ο κύριος Υφυπουργός της Οικονομίας μου έδωσε την εντύπωση ενός εμπροσθοβαρούς πολιτικού με οπισθία κίνηση. 
     Επειδή τα νούμερα που ανέφερε, παραδείγματος χάρη για την Ολυμπιακή, αθροιζόμενα, είναι περίπου 4.000.000.000 ευρώ ήτοι περίπου το 3,5% του ΑΕΠ θέλω να σας θέσω ένα ερώτημα. Αναφερθήκατε στο παρελθόν. Εμείς αναφερόμαστε στο παρόν και σας ρωτούμε: 
     Υπάρχει 1.000.000.000 ευρώ που δεν έχει αναγράψει η Κυβέρνηση στον προϋπολογισμό και είναι πληρωμές που θα κάνετε χωρίς να γνωρίζει ο ελληνικός λαός; Τετρακόσια εκατομμύρια ευρώ πληρωμές δαπανών μετά το Σεπτέμβριο με εντολές του Πρωθυπουργού και των Υπουργών της Κυβέρνησης; Εκατό εκατομμύρια για το ΝΑΤ, 120.000.000 ευρώ για την τριμερή χρηματοδότηση, 1.000.000.000 ευρώ που δεν αναγράφεται στον προϋπολογισμό σας!
    Τέλος, μήπως γνωρίζετε σε ποιο σημείο της επικράτειας βρίσκεται κάποιος κ. Γούλας, διευθυντής του γραφείου Υφυπουργού των Οικονομικών, που τον κυνηγούν μερικά εκατομμύρια εκ των συνταξιούχων; 
    (Χειροκροτήματα από την πτέρυγα του ΠΑΣΟΚ)
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε …
    ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, με συγχωρείτε. Θέλετε το λόγο για παρέμβαση; 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Για ένα λεπτό, κυρία Πρόεδρε. 
    ΠΡΟΕΔΡΟΣ (Άννα Μπενάκη - Ψαρούδα): Πρέπει να τον ζητάτε και από το Προεδρείο. 
    Ορίστε, έχετε το λόγο. 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε. 
    Όσον αφορά τους αριθμούς, κύριε συνάδελφε, κυβέρνηση ήσασταν, έπρεπε να τους ξέρετε. Τόσα χρόνια κυβέρνηση ήσασταν. Δεν ξέρετε τους αριθμούς, τους οποίους ανέφερα κι αν είναι σωστοί ή όχι; 
    ΧΑΡΑΛΑΜΠΟΣ ΚΑΣΤΑΝΙΔΗΣ: Προσέξτε την απάντηση.
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όσον αφορά τα άλλα, αν έχετε στοιχεία, καταθέστε τα και αμέσως θα τα εξετάσω και θα επανέλθω.
    ΧΑΡΑΛΑΜΠΟΣ ΚΑΣΤΑΝΙΔΗΣ: Απάντηση ζητάμε. Δώστε απάντηση. 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Αφού τα έχετε καταθέστε τα. Θα τα εξετάσω και θα επανέλθω 
    ΡΟΔΟΥΛΑ ΖΗΣΗ: Δεν γνωρίζετε τα δικά σας στοιχεία;
    ΧΑΡΑΛΑΜΠΟΣ ΚΑΣΤΑΝΙΔΗΣ: Δώστε απάντηση. Ένα δισεκατομμύριο ευρώ. Δώστε απάντηση τώρα. 
    ΠΡΟΕΔΡΟΣ (Άννα Μπενάκη - Ψαρούδα): Κύριε Καστανίδη, παρακαλώ. Είστε σαφής. Δεν χρειάζονται φωνές. 
    Προχωρούμε …
    ΙΩΑΝΝΗΣ ΤΣΑΚΛΙΔΗΣ: Κυρία Πρόεδρε, ζητώ το λόγο επί προσωπικού. 
    ΠΡΟΕΔΡΟΣ ( Άννα Μπενάκη - Ψαρούδα): Όχι, δεν έχετε το λόγο. 
    ΙΩΑΝΝΗΣ ΤΣΑΚΛΙΔΗΣ: Θέλω το λόγο επί προσωπικού ... 
    ΠΡΟΕΔΡΟΣ (Άννα Μπενάκη - Ψαρούδα): Δεν υπάρχει προσωπικό, κύριε συνάδελφε.
    Το λόγο έχει ο συνάδελφος κ. Μιλτιάδης Παπαϊωάννου. 
    ΙΩΑΝΝΗΣ ΤΣΑΚΛΙΔΗΣ: Υπάρχει, κυρία Πρόεδρε. Δεν μπορείτε να μου αφαιρέσετε το δικαίωμα.
    ΠΡΟΕΔΡΟΣ (Άννα Μπενάκη - Ψαρούδα): Θα τα πει ο κ. Παπαϊωάννου. 
    ΙΩΑΝΝΗΣ ΤΣΑΚΛΙΔΗΣ:  Ζητώ το λόγο επί προσωπικού …
    ΠΡΟΕΔΡΟΣ (Άννα Μπενάκη - Ψαρούδα): Δεν υπήρξε προσωπικό, ούτε αναφερθήκατε από κανέναν. 
    ΙΩΑΝΝΗΣ ΤΣΑΚΛΙΔΗΣ: Έχει σημασία. Αναφέρθηκε σε μία περίοδο ότι έγιναν σκάνδαλα για δημόσια έργα.
    ΠΡΟΕΔΡΟΣ (Άννα Μπενάκη - Ψαρούδα): Αυτό είναι πολιτική κριτική και δεν είναι προσωπική μομφή, κύριε συνάδελφε. 
    ΙΩΑΝΝΗΣ ΤΣΑΚΛΙΔΗΣ: Θέλω να μου δώσετε το λόγο για ένα λεπτό να τεκμηριώσω …
    ΠΡΟΕΔΡΟΣ ( Άννα Μπενάκη - Ψαρούδα): Κύριε συνάδελφε, καθίστε κάτω σας παρακαλώ. Δεν υπάρχει προσωπικό θέμα. Τελείωσε. 
    Ελάτε, κύριε Παπαϊωάννου, σας παρακαλώ.
    ΙΩΑΝΝΗΣ ΤΣΑΚΛΙΔΗΣ: Δεν έχει σημασία αν αναφέρθηκε ή όχι … 
    ΠΡΟΕΔΡΟΣ ( Άννα Μπενάκη - Ψαρούδα): Δεν υπάρχει προσωπικό.
     ΙΩΑΝΝΗΣ ΤΣΑΚΛΙΔΗΣ: Για δύο λεπτά το λόγο …
    ΠΡΟΕΔΡΟΣ (Άννα Μπενάκη - Ψαρούδα): Ούτε για ένα λεπτό, ούτε για εκατόν ένα. 
    Ορίστε, κύριε Παπαϊωάννου. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Κυρία Πρόεδρε, κυρίες και κύριοι συνάδελφοι, άκουσα προηγουμένως τον Υφυπουργό Οικονομικών να αναφέρεται σε αμφισβητούμενες αριθμούς και σε αμφισβητούμενα γεγονότα, ενώ μία είναι η αδιαμφισβήτητη διαπίστωση. 
    Ποτέ, κυρίες και κύριοι συνάδελφοι, στη νεότερη πολιτική ιστορία κυβέρνηση δεν παρέδωσε σε άλλη κυβέρνηση οικονομία σε τόσο καλή κατάσταση. Και αυτό αποδεικνύεται με όλους τους δείκτες, τους παραδεκτούς δείκτες από την Ευρωπαϊκή Ένωση και από τους διεθνείς οικονομικούς οργανισμούς ...
    (Θόρυβος στην Αίθουσα)
    ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι από τη μεριά της Κυβέρνησης, σας παρακαλώ λίγη ησυχία. Σας παρακαλώ! Οι κύριοι να απομακρυνθούν από τους Υπουργούς. 
    Συνεχίστε, κύριε Παπαϊωάννου. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Κυρία Πρόεδρε, έχετε την αίσθηση ότι έχω αρχίσει να ομιλώ; 
    ΠΡΟΕΔΡΟΣ (Άννα Μπενάκη - Ψαρούδα): Ναι, κύριε συνάδελφε. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ δεν την έχω …
    ΠΡΟΕΔΡΟΣ (Άννα Μπενάκη - Ψαρούδα): Καλά, συμβαίνουν αυτά. Το ξέρετε, προς κάθε κατεύθυνση. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Με συγχωρείτε, εδώ φασαρία, κάτω φασαρία, εσείς δεν με προστατεύετε και έχετε την αίσθηση ότι εγώ μιλώ. Εγώ δεν την έχω αυτή την αίσθηση. 
    ΠΡΟΕΔΡΟΣ (Άννα Μπενάκη - Ψαρούδα): Λοιπόν, προχωρήστε, κύριε συνάδελφε. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, αλλά ήδη έχει περάσει ενάμισι λεπτό και ο χρόνος τρέχει και πρέπει να αρχίσω κάποια στιγμή.
    ΡΟΔΟΥΛΑ ΖΗΣΗ: Κυρία Πρόεδρε, εδώ δεν υπάρχει σεβασμός και από την ίδια την Κυβέρνηση στον ομιλούντα. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Να σας παρακαλέσω, κυρία Πρόεδρε, να μηδενίσετε το χρόνο μου; 
    ΠΡΟΕΔΡΟΣ (Άννα Μπενάκη - Ψαρούδα):  Γιατί, κύριε συνάδελφε;
    ΜΙΛΤΙΑΔΗΣ ΠΑΠΑΪΩΑΝΝΟΥ: Μα είναι δύο λεπτά τώρα …
    ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, με συγχωρείτε. Δεν είναι υποχρεωμένοι να σας παρακολουθούν οι συνάδελφοι. Αν θέλουν σας παρακολουθούν. Δεν το καταλαβαίνω αυτό το πράγμα. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Κάνετε παρατηρήσεις εδώ, κάνετε παρατηρήσεις εκεί και εγώ πρέπει να ομιλώ. Είναι δυνατόν; 
    ΠΡΟΕΔΡΟΣ (Άννα Μπενάκη - Ψαρούδα): Μία παρατήρηση έγινε προς την Κυβέρνηση και πρέπει να την εκτιμήσετε. 
    Λοιπόν, έγινε και προς τους συναδέλφους. Όλοι σας παρακολουθούν με μεγάλη προσοχή. 
    Συνεχίστε. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Θα παρακαλέσω όμως, να μηδενίσετε το χρόνο μου. 
    Έλεγα, κυρίες και κύριοι συνάδελφοι, ότι ποτέ στη νεότερη πολιτική ιστορία απερχόμενη κυβέρνηση δεν παρέδωσε σε άλλη κυβέρνηση οικονομία σε τόσο καλή κατάσταση. Και αυτό μετριέται σε όλους τους δείκτες. 
    Μπορούμε να αναφερθούμε στον πληθωρισμό, στο δημόσιο έλλειμμα, στη βιομηχανική παραγωγή, στα πάντα. Είμαστε η κυβέρνηση, κύριοι συνάδελφοι της Νέας Δημοκρατίας, που σας παραδώσαμε την Ελλάδα των Ολυμπιακών Αγώνων.
    Σήμερα που συζητάμε και ο κύριος Υφυπουργός των Οικονομικών αναφέρθηκε σε στοιχεία, παραμέλησε να αναφερθεί στο κύριο στοιχείο. Τι έχει να πει για το 1.300.000.000 ευρώ έλλειμμα στο οποίο αναφέρεται ο κ. Ρεγκούζας; 
      Το αφήσατε, κύριε συνάδελφε, για τον κ. Ρεγκούζα; Δεν θεωρήσατε χρέος σας να απαντήσετε; Τι έχετε να πείτε για το γεγονός ότι η ανάπτυξη της ελληνικής οικονομίας το πρώτο τρίμηνο προσγειώθηκε στο 3,5% έναντι 4,3% της αντίστοιχης περιόδου και ότι οι επενδύσεις πάνε ολοένα προς το χειρότερο;
      Τι έχετε να πείτε για το γεγονός ότι προχθές η Εθνική Στατιστική Υπηρεσία ανακοίνωσε μείωση της βιομηχανικής παραγωγής σε 3,7% σε ετήσια βάση και 5,5% το μήνα Μάρτιο; 
      Τι έχετε να πείτε για τις ανακοινώσεις της Τράπεζας της Ελλάδας ότι το ταμειακό έλλειμμα του προϋπολογισμού έφθασε στο 6,6 δισεκατομμύρια ευρώ;
      Τι έχετε να πείτε, κύριε Δούκα, στο ότι ο Οργανισμός Δημοσίου Χρέους σας πρότεινε δανεισμό 4.000.000.000 ευρώ και εσείς από τράπεζα του εξωτερικού δανειστήκατε 11.000.000.000 ευρώ προχθές;
      Αναλωθήκατε στο παρελθόν με ψεύτικα στοιχεία, με στοιχεία που δεν αντέχουν στην κριτική επί είκοσι λεπτά –και για τα οποία έχετε πάρει απαντήσεις- για να κερδίσετε τα χειροκροτήματα των συναδέλφων, λες και εκεί είναι το ζήτημα!
      Από την άλλη μεριά, κυρίες και κύριοι συνάδελφοι, υπάρχουν ζητήματα πολύ σημαντικά. Άκουσα τον κύριο Πρωθυπουργό να αναφέρεται σε στοιχεία μη συγκρίσιμα. Και ερωτώ το εξής. Έχουν δικαίωμα οι Υπουργοί του να δίνουν στοιχεία στον Πρωθυπουργό και να ψεύδεται ο Πρωθυπουργός ενώπιον του ελληνικού λαού; Περί αυτού πρόκειται.
      Αναφερθήκατε σε ανεργία του 1981 της τάξεως του 2,18% όταν τα στοιχεία του 1981 δεν είναι συγκρίσιμα με τα σημερινά στοιχεία για πολλούς λόγους. Είπε ο κύριος Πρωθυπουργός της χώρας ότι σε σχέση με την «Κοινωνία της Πληροφορίας», έχουμε διπλασιασμό τους τελευταίους δεκαπέντε μήνες. 
      Ακούστε, κύριοι συνάδελφοι, κάποια στοιχεία από τα επίσημα στοιχεία του Υπουργείου Οικονομικών. Εντάξεις έργων. Ιούνιος του 2005, 61,64. Μάρτιος του 2004, 51,31%. Το 10% αύξηση το βαφτίσαμε διπλασιασμό.
      Ακούστε πληρωμές. Ιούνιος του 2005, 16,72, Μάρτιος 9,52 αύξηση, 7,2.
      Όλα αυτά λέει ο κύριος Πρωθυπουργός ενώπιον του ελληνικού λαού.
      Ακούσαμε τον κύριο Πρωθυπουργό να μιλάει για τομές στη Δημόσια Διοίκηση. 
      Μπορείτε να μας πείτε μία, κύριε Υπουργέ των Εσωτερικών που είστε εδώ; Μην τυχόν εσείς υπηρετήσατε πολιτικές αποκέντρωσης; Ποιος έκανε τον «ΚΑΠΟΔΙΣΤΡΙΑ»; Ποιος ίδρυσε τη Νομαρχιακή Αυτοδιοίκηση; Ποιος έκανε τις περιφέρειες;
      Μιλήσατε για τομές στο πολιτικοδιοικητικό σύστημα; Και σας ερωτώ. Ποιος θεσμοθέτησε το Συνήγορο του Πολίτη, το Εθνικό Ραδιοτηλεοπτικό Συμβούλιο, την Εθνική Επιτροπή Τηλεπικοινωνιών, την Επιτροπή Ενέργειας, την Ανεξάρτητη Αρχή Προσωπικών Δεδομένων;
      Για την πάταξη της διαφθοράς, ποιος έφερε το θεσμό του Γενικού Επιθεωρητή Δημόσιας Διοίκησης, των Επιθεωρητών Ελεγκτών Δημόσιας Διοίκησης, το Σώμα Δίωξης Οικονομικού Εγκλήματος, το Σώμα Επιθεώρησης Εργασίας;
      Ας αναφερθώ και στα κοινωνικά. Ποιος έφερε το ΕΣΥ στη χώρα; Ποιος το θεμελίωσε και το ανέπτυξε; Ποιος έφερε τα ΚΑΠΗ στη χώρα; Ποιος έφερε το ΕΚΑΣ στη χώρα; Ποιος μετέτρεψε τον ΟΓΑ σε Κοινό Ταμείο Ασφάλισης Αγροτών	; Ποιος έφτιαξε το πρόγραμμα «Βοήθεια στο Σπίτι», το πρόγραμμα Φύλαξης Σχολείων και τόσα άλλα;
      Μπορείτε να μας πείτε ένα θεσμό που να φέρει τη σφραγίδα της Νέας Δημοκρατίας μετά τη Μεταπολίτευση;
      Τι κάνατε; Φέρατε νόμους σε μία λογική επανίδρυσης του κράτους. Ποιας επανίδρυσης του κράτους; Του κράτους της Δεξιάς και έχουμε αναφέρει συγκεκριμένα στοιχεία.
      Αναφερθήκατε σε τομές –και θα σας πω τι τομές- και σε Συνονθύλευμα αποσπασματικών αλλαγών. Θα σας καταθέσω, κύριε Υπουργέ, στις 27 του μήνα όλα τα στοιχεία. Θεωρώ ως το μεγαλύτερο πολιτικό σας λάθος και σφάλμα ότι αντιγράψατε παλαιά νομοθεσία, παλαιές ρυθμίσεις και τις φέρατε ως καινούρια νομοθεσία για όλα τα ζητήματα, με φραστικές μόνο βελτιώσεις και τίποτα άλλο. 
      Από την άλλη μεριά, σας άκουσα να μιλάτε για την Τοπική Αυτοδιοίκηση, όταν προχθές η Κεντρική Ένωση Δήμων και Κοινοτήτων σας κατηγορεί ότι αφαιρέσατε ή μάλλον υπεξαιρέσατε νομοθετημένους πόρους 300.000.000 ευρώ.
      Αυτή είναι η εικονική πραγματικότητα που δίνετε στην ελληνική κοινωνία και νομίζετε ότι μπορείτε να εξαπατάτε τον ελληνικό λαό.
      Θα πάω ακόμα παραπέρα. Σε σχέση με την πολιτική σας στη Δημόσια Διοίκηση, θα πω ότι η ΑΔΕΔΥ χαρακτήρισε την πολιτική σας λέγοντας ότι βρισκόμαστε στις τακτικές του 19ου αιώνα και ζήτησε από την Κυβέρνηση να καταργηθεί ο ν. 3260/2004, να αρχίσει η αξιολόγηση των στελεχών της Δημόσιας Διοίκησης από μηδενική βάση. 
      Και ο κ. Βύρων Πολύδωρας προχθές ξέχασε ότι ο Δεληγιάννης ο Τσουμπές ήταν ο πολιτικός του παππούς, ότι είναι στο ίδιο γενεαλογικό δένδρο και κατηγορούσε εμάς την άλλη παράταξη για τέτοιες λογικές και για τέτοιες προσεγγίσεις.
     Να μιλήσω για θεσμικές παρεμβάσεις; Τι να πρωτοθυμηθώ; Την αύξηση των αντιπροέδρων του Αρείου Πάγου –επειδή παρίσταται ο Υπουργός Δικαιοσύνης τα λέω- για να κάνουν τον εκλεκτό τον δικό σας αντιπρόεδρο και να τον προορίζουν αύριο για πρόεδρο του Αρείου Πάγου, για να έχουμε το μακρύ χέρι της Κυβέρνησης στη δικαιοσύνη; Αυτές είναι οι θεσμικές παρεμβάσεις σας και οι αλλαγές; Ή τα περίφημα ζητήματα της διαφθοράς που εξαντλήθηκαν στο φιάσκο του «Βασικού Μετόχου» από τη μία πλευρά, αλλά και στο φιάσκο του λεγόμενου μαθηματικού τύπου από την άλλη πλευρά; 
     Έχουμε μια Κυβέρνηση, η οποία έχει βάλει την ηθική μπροστά, την ηθικολογία την αναγόρευσε ως βασικό στοιχείο της πολιτικής, έχουμε τον κ. Πρωθυπουργό ως αρχάγγελο της κάθαρσης, τον Μπους της Ελλάδος με μια νεοσυντηρητική προσέγγιση, λες και τα ζητήματα της ηθικής αγγίζουν μόνο εσάς και δεν είμαστε όλοι οι άλλοι που υπηρετούμε αρχές και στόχους και δεν σας προτείνουμε συγκεκριμένα μέτρα για να απαντήσουμε στα όποια προβλήματα υπάρχουν αυτήν τη στιγμή. 
     Και όλα αυτά, γιατί θέλετε να αξιοποιήσετε τη μακροχρόνια διακυβέρνηση του ΠΑΣΟΚ. Άρα, αφού το ΠΑΣΟΚ κυβέρνησε τόσα χρόνια, θα υπήρχαν και κάποια φαινόμενα φθοράς ή διαφθοράς. Αυτά, λοιπόν, τα κάνετε κυρίαρχα στην πολιτική ζωή του τόπου.
     Ακούστε, κυρίες και κύριοι συνάδελφοι της Νέας Δημοκρατίας. Είναι φανερό ότι εδώ συγκρούονται δύο διαφορετικές λογικές. Από τη μια μεριά είναι ο οικονομισμός που διακρίνει την οικονομική σας πολιτική, είναι εκείνη η πολιτική που αναγορεύει ως υπεύθυνο της κατάστασης της οικονομίας τους εργαζόμενους, τις εργασιακές σχέσεις, που έχει ταυτίσει την ευελιξία με την ασυδοσία, που δεν έχει σχέση με την ασφάλεια στο χώρο εργασίας. Είναι η πολιτική εκείνη, η οποία θέλει να επιβάλλει τα πράγματα και ακυρώνει στην πράξη μεγάλες συμφωνίες.
     Ένα παράδειγμα θα σας πω. Το ωράριο, κύριοι συνάδελφοι της Νέας Δημοκρατίας –το λέω επειδή τότε έτυχε να είμαι Υπουργός Εργασίας- το διαπραγματευθήκαμε στο Υπουργείο Εργασίας επί τέσσερις μήνες και ο κ. Φώλιας, ο Υφυπουργός σας, ως εκπρόσωπος εμπόρων έλεγε: «όχι νόμος, εμείς θα τα βρούμε». Και τα βρήκαν οι κοινωνικοί εταίροι μετά από τέσσερις μήνες διαλόγου. Και τώρα έρχεστε για να αποσυνθέσετε τις εργασιακές σχέσεις και πάτε σε λογικές ωραρίων. Γιατί; Για να υπηρετήσετε τις μεγάλες αλυσίδες των σούπερ μάρκετ και όχι από την άλλη μεριά να δείτε ότι σήμερα στα σούπερ μάρκετ υπάρχουν άνθρωποι που εργάζονται υποτίθεται με μερική απασχόληση τεσσάρων ωρών και στην ουσία εργάζονται οκτώ και δέκα οκτώ ώρες. Το Σώμα Επιθεώρησης Εργασίας έχει διαλυθεί και δεν πάει να κάνει κανέναν έλεγχο. Αυτή είναι η πολιτική σας, μια πολιτική καθαρά ταξική. 
     Είναι αυτό που σωστά είπε ο κ. Γεώργιος Παπανδρέου ότι έχουμε, δηλαδή, ένα νεοσυντηρητικό μοντέλο βαλκανικού τύπου. Υπάρχει, λοιπόν, άλλος δρόμος και αυτόν τον άλλο δρόμο τον εγγυόμαστε εμείς.
     Σήμερα εδώ έγινε μια συζήτηση για να δείξουμε ότι υπάρχουν διαφορετικοί δρόμοι. Πολύ σύντομα ο ελληνικός λαός θα βάλει το ΠΑΣΟΚ σε μία νέα νικηφόρα πορεία, μέσα από ένα νέο αξιόπιστο πρόγραμμα που, όμως, θα βάζει τα ζητήματα της κοινωνικής συνοχής και της κοινωνίας....
     ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, κύριε συνάδελφε, σας παρακαλώ. Πήρατε και παράταση της παράτασης.
     ΜΙΛΤΙΑΔΗΣ ΠΑΠΑΪΩΑΝΝΟΥ: .... μαζί με την κοινωνία και όχι αντίπαλη η κοινωνία σε σχέση με την οικονομία, γιατί αυτή είναι η δική σας ταξική επιλογή. Σας ευχαριστώ πολύ, κυρία Πρόεδρε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Ο κ. Υπουργός έχει το λόγο για μια μικρή παρέμβαση.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πολύ μικρή παρέμβαση, κυρία Πρόεδρε, γιατί η συζήτηση αξίζει τον κόπο, όταν έχει και στοιχεία. Μια μικρή απάντηση θα δώσω στον κ. Παπαϊωάννου για ορισμένα πράγματα.
     Κυρίες και κύριοι συνάδελφοι, η τακτική των κυβερνήσεων του ΠΑΣΟΚ ήταν να δημιουργούν πολλές φορές θεσμούς, τους οποίους όμως άφηναν εντελώς γυμνούς και γι’ αυτό κατέρρεαν. Η τακτική αυτής της Κυβέρνησης ήταν να στηρίξει ό,τι θετικό βρήκε και να δημιουργήσει νέους θεσμούς που να διαρκέσουν στο χρόνο.
     Και επειδή αναφέρθηκε σε ορισμένα παραδείγματα ο κ. Παπαϊωάννου, του αναφέρω κι εγώ τα ακόλουθα:
     Παράδειγμα πρώτον. Βεβαίως, κάνατε τον «ΚΑΠΟΔΙΣΤΡΙΑ». Αλλά το «ΕΠΤΑ», το Ειδικό Πρόγραμμα Τοπικής Αυτοδιοίκησης, το οποίο οργανώσατε, κύριε Παπαϊωάννου, όχι μόνο δεν στήριξε τον «ΚΑΠΟΔΙΣΤΡΙΑ», αλλά «κατάφερε» να οδηγηθούν σε κατάρρευση Οργανισμοί Τοπικής Αυτοδιοίκησης Α΄ βαθμού. Επί επτά χρόνια δώσατε, αν δώσατε, 1,7 δισεκατομμύρια  ευρώ. Εμείς το αντικαταστήσαμε -ενώ δεν βρήκαμε τίποτα στο Υπουργείο από πλευράς αντικατάστασης του «ΕΠΤΑ» που έληγε 31/12/2004- με το πρόγραμμα «ΘΗΣΕΑΣ» με αναπτυξιακή προοπτική, το οποίο μόλις σε πέντε χρόνια δίνει 3,5 δισεκατομμύρια ευρώ συν τις συγχρηματοδοτήσεις.
     ΜΙΛΤΙΑΔΗΣ ΠΑΠΑΪΩΑΝΝΟΥ:  Πόσα δώσατε μέχρι τώρα; 
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Παπαϊωάννου, δεν έχετε το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είχατε τη Νομαρχιακή Αυτοδιοίκηση δέκα ολόκληρα χρόνια. Την καταντήσατε να τρέχει και να ζητάει, να επαιτεί μπροστά στο Μέγαρο Μαξίμου, στον κ. Σημίτη, αυτά που της ανήκαν.
      Εμείς δώσαμε τους πόρους. Πέρυσι, το 2004, η Νομαρχιακή Αυτοδιοίκηση  πήρε 110.000.000 ευρώ. Ενώ ξέρετε ότι φέτος παίρνει τα διπλάσια και του χρόνου θα πάρει τα τριπλάσια. Διότι εμείς στηρίζουμε τη Νομαρχιακή Αυτοδιοίκηση και δεν τη φτιάξαμε, όπως εσείς, πάνω σε πήλινα πόδια για να έρχεται μετά το ΠΑΣΟΚ και να ζητά την κατάργησή της, όπως περίπου κάνατε. 
      Κύριοι συνάδελφοι, αφού είναι εδώ ο κ. Μπένος, θα σας πω ότι θεσμοθετήσατε τα ΚΕΠ και τα στηρίξαμε εδώ. Εμείς όμως πήραμε τα ΚΕΠ υπό κατάρρευση, γιατί οι διάδοχοι του Σταύρου Μπένου δεν τα στήριξαν. Και εμείς είμαστε εκείνοι που τα μετατρέψαμε σε κέντρα ολοκληρωμένων συναλλαγών, διευκολύνοντας τους πολίτες.
      Υπάρχει και κάτι άλλο. Μιλήσατε για τον Επιθεωρητή Δημόσιας Διοίκησης, για ένα θεσμό τον οποίο αφήσατε χωρίς μέσα. 
      ΡΟΔΟΥΛΑ ΖΗΣΗ: (Δεν ακούστηκε)
      ΠΡΟΕΔΡΟΣ ( Άννα Μπενάκη - Ψαρούδα): Κυρία Ζήση, σήμερα δεν σας αναγνωρίζω.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είδατε χθες, ναι ή όχι, μαζί με την έκθεση και την ανακοίνωση του Υπουργείου Εσωτερικών, Δημόσιας Διοίκησης και Αποκέντρωσης για το πόσο θωρακίσαμε το θεσμό με νέες ελεγκτικές αρμοδιότητες; Εσείς είχατε εν υπνώσει αυτόν τον θεσμό. 
      Σε ό,τι αφορά τα θέματα της γραφειοκρατίας στα οποία αναφερθήκατε, θα σας πω ένα πράγμα μόνο. Η όλη προσπάθεια που έχει γίνει με την κατάργηση των περιττών διαδικασιών φαίνεται και θα φανεί στην πορεία. 
      Υπάρχει και κάτι τελευταίο που θα αντιληφθείτε τις επόμενες ημέρες, όταν θα έρθει το μεταναστευτικό νομοσχέδιο στη Βουλή. Και θα καταλάβετε εκεί τι θα πει μεταναστευτική πολιτική.
      Κυρίες και κύριοι συνάδελφοι, το ζήτημα δεν είναι να θεμελιώνεις μονάχα θεσμούς, αλλά τι προοπτική τους δίνεις. Γιατί, αν δεν δώσεις προοπτική, και ιδίως στην Τοπική Αυτοδιοίκηση, τότε θα συμβεί αυτό που συνέβη επί των ημερών σας. Οι θεσμοί απαξιώνονται και αυτό είναι χειρότερο. Διότι δημιουργείται ένας νεοσυγκεντρωτισμός ο οποίος είναι απαράδεκτος και επικίνδυνος. Τονίζω και επαναλαμβάνω ότι εμείς δώσαμε νέα πνοή σε θεσμούς που δεν οφείλονται σε εσάς, αλλά στο Σύνταγμα, στην πολιτεία που τους δημιούργησε. Ό,τι θετικό φτιάξατε εμείς το στηρίξαμε και το στηρίζουμε. Γιατί ξέρουμε πολύ καλά ότι οι μεγάλες τομές θέλουν συνέχεια. Γι’ αυτό ακριβώς ο κ. Δούκας είπε προηγουμένως κάτι σημαντικό: Ότι χρειάζονται τομές σε μία στιγμή που η Ελλάδα πρέπει να πάει μπροστά. Εμείς στο παρελθόν τις στηρίξαμε και συνεχίζουμε. Ελάτε και εσείς και πείτε μας αν τις στηρίζετε αυτήν τη στιγμή, αν θέλετε να συνεισφέρετε και όχι να περιοριστείτε σε μία στείρα αντιπολίτευση. 
      Ευχαριστώ πολύ.
      ΠΡΟΕΔΡΟΣ ( Άννα Μπενάκη-Ψαρούδα): Το λόγο έχει ο κ. Φούσας.
      ΑΝΤΩΝΙΟΣ ΦΟΥΣΑΣ: Κυρίες και κύριοι συνάδελφοι, θα επιμείνω να θέλω να μιλήσω για το μεγάλο ασθενή της πατρίδας μας. Θα μιλήσω για την ελληνική περιφέρεια για την οποία, πέρα των όσων ανέπτυξε ο Πρωθυπουργός της χώρας και θα αναπτύξουν στη συνέχεια και οι Υπουργοί, ούτε ο Αρχηγός της Αξιωματικής Αντιπολίτευσης μίλησε, ούτε κανένας άλλος αγορητής του κόμματος του ΠΑΣΟΚ. 
      Παρά το γεγονός ότι ακούσαμε μεγάλες κορώνες σε αυτήν τη συζήτηση, παρά το ότι ακούσαμε ιδιαίτερα υπερβολικές και φανατικές θέσεις, δεν ακούσαμε λέξη για την ελληνική περιφέρεια. Έτσι επιλέγω συνειδητά ως αντικείμενο της ομιλίας μου σήμερα τα μεγάλα προβλήματα της ελληνικής περιφέρειας. Όταν δε ομιλούμε για την ελληνική περιφέρεια, ασφαλώς ομιλούμε για την αγροτική και κτηνοτροφική Ελλάδα, για την ορεινή Ελλάδα, για τη νησιωτική και ακριτική Ελλάδα, τις περιοχές που τόσα χρόνια εγκατέλειψαν πλήρως οι κυβερνήσεις του ΠΑΣΟΚ. Ακόμα, ομιλούμε για τους ανθρώπους που αγωνίζονται σε αυτούς τους χώρους με πολλές δυσκολίες και βίωσαν και αισθάνθηκαν την εγκατάλειψη του κράτους και των κυβερνήσεων του ΠΑΣΟΚ.
      Βεβαίως, θα το κάνω αυτό, γιατί και ο Πρωθυπουργός στην προχθεσινή του πρόταση, για να ζητήσει ψήφο εμπιστοσύνης από την Ολομέλεια του Κοινοβουλίου, είπε πως θα συζητήσουμε σε αυτήν την Αίθουσα και το τι έχει κάνει αυτή η Κυβέρνηση μέχρι σήμερα και τι προγραμματίζει για το μέλλον, αλλά ιδίως, όπως πολύ ορθώς είπε, θα μιλήσουμε και για τις ευθύνες των κυβερνήσεων του ΠΑΣΟΚ έναντι του ελληνικού λαού. Έτσι, λοιπόν, και εγώ και άλλοι αγορητές θα ασχοληθούμε με την ελληνική περιφέρεια, γιατί έχουμε ευαισθησία για αυτές τις περιοχές, αλλά και γιατί αναγνωρίζουμε τη μεγάλη προσφορά αυτών των περιοχών και των κατοίκων τους. 
      Οι διαπιστώσεις για την ελληνική περιφέρεια είναι, δυστυχώς, τραγικές και απογοητευτικές. Το γνωρίζουν και το υφίστανται οι ηρωικοί κάτοικοι αυτών των περιοχών.
      Το χειρότερο όμως και το τραγικότερο είναι ότι, κατά επίσημο, τρόπο έχει διαπιστωθεί, ότι πολλές περιοχές της Ελλάδος μας, πολλές περιοχές της αγροτικής, της κτηνοτροφικής ελληνικής περιφέρειας, από τις δέκα τελευταίες περιοχές της Ευρωπαϊκής Ένωσης, οι πέντε, δυστυχώς, είναι ελληνικές, εκ των οποίων ουραγός είναι η ιδιαίτερη πατρίδα μου, η Ήπειρος.
      Το τραγικότερο όμως είναι ότι η κατάσταση αυτή μέχρι που ήταν κυβέρνηση το ΠΑΣΟΚ ήταν συνεχώς επιδεινούμενη. Όμως οι κυβερνήσεις του ΠΑΣΟΚ έμεναν θεατές προ του μεγάλου αυτού προβλήματος και προ της φθίνουσας και συνεχώς εγκαταλειπούμενης ελληνικής περιφέρειας την περίοδο εκείνη. Για παράδειγμα, η Εγνατία Οδός ήταν πλήρως εγκαταλελειμμένη. Για Ιόνιο Οδό κανένας δε μιλούσε. Είχατε, βεβαίως, κάνει μερικά έργα και είναι γνωστά τα έργα αυτά, αλλά όμως είναι βεβαρημένα με κακοτεχνίες, με παρανομίες, με υπερβάσεις και ιδίως είναι έργα που με τρόπο, ασφαλώς, επιλήψιμο δόθηκαν σε συγκεκριμένα πρόσωπα και εκτελέστηκαν, τα οποία πρόσωπα έχουν σχέση με τη διαπλοκή. 
      Τα αποτελέσματα, λοιπόν, είναι τέτοια, που τα ξέρει ο ελληνικός λαός. Χαρακτηριστικότερο παράδειγμα και αναφέρθηκε από πολλούς, είναι το γεγονός ότι η Ευρωπαϊκή Ένωση επέβαλε πρόστιμο 1,5 δισεκατομμύριο ευρώ κατά της χώρας μας, για υπερβάσεις, για κακοτεχνίες και όλα τα γνωστά για τα δημόσια έργα που αναφέρθηκαν. Και δέστε την υποκρισία σας, γιατί πρόκειται καθαρά περί πολιτικής υποκρισίας. Όταν η δική μας η Κυβέρνηση έδωσε μάχες στην Ευρωπαϊκή Ένωση και όταν κατάφερε αυτό το ποσό να το περιορίσει μόνο σε 518.000.000 ευρώ, και όταν ιδίως κατάφερε να μην έχουν διακοπή πλέον των έργων και των χρηματοδοτήσεων, εσείς έρχεσθε, κατά πρωτοφανή υποκρισία, να κατηγορείτε την Κυβέρνηση αυτή, αντί να σιωπήσετε, αν δεν έχετε το θάρρος να την επαινέσετε. 
      Θα ήθελα, επίσης, να σημειώσω, ότι δεν είναι μόνο το θέμα αυτό. Το μεγάλο θέμα που, πράγματι, γνωρίζουμε όλοι μας για την ελληνική περιφέρεια είναι η μη απορροφητικότητα από πλευράς των κοινοτικών κονδυλίων. Είναι γνωστό ότι δεν είχαμε απορρόφηση σε όλην την χώρα, ιδίως στις περιοχές της αγροτικής, κτηνοτροφικής και ορεινής Ελλάδας. Είμαστε, δυστυχώς, από τις χώρες με τη μικρότερη απορροφητικότητα. Και τα χρήματα αυτά έφευγαν και εδίδοντο σε άλλες χώρες.
      Θα σας δώσω μερικά χαρακτηριστικά στοιχεία: Στην περιοχή της Ηπείρου η απορροφητικότητα επί περιόδου ΠΑΣΟΚ ήταν 8,2% μόνο. Ήδη με τη δική μας Κυβέρνηση έφθασε στο 19,6% και είναι βέβαιο ότι στο τέλος του χρόνου με επίσημα στοιχεία θα φθάσει στο 38%. Είναι, επίσης, βέβαιο ότι όταν τελειώσει το Γ΄ Κοινοτικό Πλαίσιο Στήριξης, θα φθάσουμε περίπου στην πλήρη απορρόφηση των ευρωπαϊκών και κοινοτικών κονδυλίων.
      Το γεγονός αυτό και μόνο είναι αρκετό για να επισημανθεί η ανικανότητα και η ανεπάρκεια των κυβερνήσεων του ΠΑΣΟΚ και να καταδειχθούν οι τεράστιες πολιτικές σας ευθύνες. Γιατί για τη χώρα μας και για την ελληνική περιφέρεια αυτές οι ευθύνες είναι και μεγάλες και ουσιαστικές.
      Η Νέα Δημοκρατία, ως αξιωματική αντιπολίτευση, είχε υποσχεθεί διά του τότε αρχηγού της και σημερινού Πρωθυπουργού, αλλά και δι’ όλων των στελεχών της, ότι θα δώσει ιδιαίτερο βάρος στην ελληνική περιφέρεια. Και το έκανε αυτό γιατί, πράγματι, αντιλαμβάνεται η Κυβέρνηση Καραμανλή, αντιλαμβανόμαστε και όλοι εμείς, πως δεν μπορεί να υπάρξει Ελλάδα χωρίς ελληνική περιφέρεια, δεν μπορεί να υπάρξει Ελλάδα χωρίς ακριτική περιφέρεια, δεν μπορεί να υπάρξει Ελλάδα χωρίς νησιωτική και ορεινή Ελλάδα και ιδίως χωρίς να υπάρχουν εκεί κάτοικοι, δηλαδή ήρωες της ελληνικής υπαίθρου και χωρίς να τους ενισχύσουμε ειδικότερα αυτούς τους ανθρώπους.
      Εμείς, η Κυβέρνηση η δική μας, από την πρώτη στιγμή σας μίλησε για έναν ειδικό αναπτυξιακό νόμο.
    Και, ασφαλώς, αυτό τον νόμο τον φέραμε και έγινε νόμος του κράτους. Εγκρίθηκαν τα σχετικά διατάγματα από την Ευρωπαϊκή Ένωση και ήδη αυτός ο νόμος υλοποιείται.
    Σας διαβεβαιώνω λοιπόν- και απαντώ στο ερώτημα του Αρχηγού της Αξιωματικής Αντιπολίτευσης αν πράγματι υπάρχει ενδιαφέρον γι’ αυτόν το νόμο- ότι όσον αφορά τη δική μου περιοχή, υπάρχει μεγάλο επενδυτικό ενδιαφέρον, όχι μόνο επενδυτών της περιοχής, αλλά απ’ όλη την Ελλάδα, ακόμη δε και από το Εξωτερικό. Και η ελπίδα μας είναι ότι όλη η ελληνική περιφέρεια μ’ αυτόν τον αναπτυξιακό νόμο, ασφαλώς, θα δει καλές, πολύ καλύτερες μέρες.
    Δεύτερον, όπως είναι γνωστό και όπως αναφέρθηκε, η Κυβέρνηση Καραμανλή, πέτυχε να υπογραφεί η σύμβαση για τον αγωγό Ρωσίας- Βουλγαρίας- Ελλάδας, δηλαδή Μπουργκάζ- Αλεξανδρούπολης- Ηγουμενίτσας για το φυσικό αέριο. Πολλά θα μπορούσε ν’ αναφέρει κανείς γι’ αυτό το θέμα. Αναφέρθηκαν πριν άλλοι συνάδελφοί μου και Υπουργοί. Σημειώνω, όμως, ότι επί τόσα χρόνια, γιατί δεν μπορούσατε να υπογράψετε αυτή την πολύ σοβαρή συμφωνία; Η δική μας Κυβέρνηση, ασφαλώς, κατάφερε και υπέγραψε αυτήν τη συμφωνία. Αξίζουν συγχαρητήρια και ασφαλώς πρόκειται για μια πολύ μεγάλη επιτυχία για όλη την Ελλάδα και ιδίως για την ελληνική περιφέρεια. 
    Αναφορικά με την Εγνατία. Ενθυμούμαι, ότι απ’ αυτό το Βήμα είχα ρωτήσει τον τότε Υπουργό ΠΕΧΩΔΕ τον κ. Λαλιώτη, το 1998, πότε επιτέλους θα τελειώσει η Εγνατία Οδός και μου είπε: «Κύριε Φούσα, θα πάμε μαζί στο τέλος του 2000 να περπατήσουμε όλη την Εγνατία Οδό, τελειωμένη». Ήδη είμαστε στο 2005 και σεις την παραδώσατε χωρίς κανένα εργοτάξιο ή καμία εργολαβία να εργάζεται. Τώρα, εργάζονται όλες οι εργολαβίες. Δεν υπάρχει καμία εκκρεμότητα. Και διαβεβαίωσε ο αρμόδιος Υπουργός Περιβάλλοντος Χωροταξίας και Δημοσίων Έργων ότι το 2008 θα τελειώσει όλη η Εγνατία, από Ηγουμενίτσα μέχρι Αλεξανδρούπολη.
    Για Ιόνια Οδό, δεν μας μιλάγατε ποτέ. Και ήδη επίσης ο αρμόδιος Υπουργός είπε υπεύθυνα πως σε δέκα μήνες από σήμερα, θα εγκατασταθεί εργολάβος γι’ αυτό το μεγάλο έργο. 
    Θα μπορούσα να μιλήσω και για πολλά άλλα, αλλά δεν έχω χρόνο. Θα σας πω όμως ότι είχατε εγκαταλείψει, τελείως, τα προγράμματα «Interec». Ήταν περίπου στο μηδέν. Εμείς όμως, τα προχωρήσαμε και έχουμε θεαματικά αποτελέσματα.
    Για όλους αυτούς τους λόγους, έχω τη βεβαιότητα ότι ασφαλώς όλοι σας προβληματίζεστε τι θα πρέπει να κάνετε, αν δηλαδή θα πρέπει να δώσετε ψήφο εμπιστοσύνης στην Κυβέρνηση. Ξέρω πολύ καλά, ότι είστε κυρίως του ΠΑΣΟΚ προσηλωμένοι στην κομματική σας πειθαρχία. Γνωρίζετε όμως και βλέπετε το έργο αυτής της Κυβέρνησης, όπως και ο ελληνικός λαός. 
    Εμείς και η Κυβέρνηση γενικότερα αναβαπτισμένη με καινούργια εμπιστοσύνη από το Ελληνικό Κοινοβούλιο, θα συνεχίσουμε το έργο μας, ένα έργο που θα είναι ιδιαίτερα θετικό για τον ελληνικό λαό και ιδίως για την ελληνική περιφέρεια. 
    Ευχαριστώ πολύ.
    ( Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η συνάδελφος κ. Δαμανάκη.
    ΜΑΡΙΑ ΔΑΜΑΝΑΚΗ: Κυρίες και κύριοι Βουλευτές, έχω παρακολουθήσει πολλές παρόμοιες συζητήσεις σ’ αυτήν εδώ την Αίθουσα, αλλά είναι πρώτη φορά που βλέπω μια Κυβέρνηση η οποία ζητά την εμπιστοσύνη της πλειοψηφίας της Βουλής, να μην αναφέρεται καθόλου στο έργο το οποίο έχει πραγματοποιήσει, ή να αναφέρεται με τίτλους, λες και πρόκειται για κάποια λεπτομέρεια, και να αναλώνει όλο τον πολύτιμο χρόνο της Εθνικής Αντιπροσωπείας για να αντιπολιτευθεί την προηγούμενη κυβέρνηση.
    Ο κύριος Υφυπουργός Εθνικής Οικονομίας, στη «σεμνή» και «ταπεινή» ομιλία του των εικοσιπέντε λεπτών, αναφέρθηκε στο δικό του έργο τρία ολόκληρα λεπτά, αφού παρουσίασε ένα κατάλογο χρεών της προηγούμενης κυβέρνησης και ένα κατάλογο ατασθαλιών οι  οποίες δεν έχουν ονοματεπώνυμο, προφανώς για να υπάρξει περισσότερο ενδιαφέρον, γαργάλημα στο ένστικτο των δημοσιογράφων να σπεύσουν να ζητήσουν τα κείμενα από τον κύριο Υφυπουργό. 
      Κύριοι Βουλευτές, νομίζω ότι οι πολίτες που μας παρακολουθούν απαιτούν από όλους μεγαλύτερη σοβαρότητα. Ο Πρωθυπουργός αναφέρθηκε χθες σ’ εμάς, το ΠΑΣΟΚ, την Αξιωματική Αντιπολίτευση, για να μας πει με υψηλούς τόνους ότι η πρωτοβουλία να κατατεθεί η πρόταση μομφής οφείλεται στην πολιτική μας φτώχεια. Είπε επί λέξει: «πολιτική πενία τέχνας κατεργάζεται». Θα μπορούσα και εγώ παραφράζοντας τον Πρωθυπουργό να πω το απλό: «πενία έργου τέχνας κατεργάζεται». Αυτό συμβαίνει, κύριοι Υπουργοί. Επειδή δεν έχετε έργο να παρουσιάσετε, προσπαθείτε μέσα από την παρελθοντολογία να φύγετε, όπως λέτε, στο μέλλον.
      Μου έκανε εντύπωση και κάτι άλλο. Ο κύριος Πρωθυπουργός, ο οποίος σας θυμίζω ότι είναι Υπουργός Πολιτισμού, παρουσίασε το κυβερνητικό έργο και δεν βρήκε ούτε μια λέξη να πει για τα λαμπρά πεπραγμένα του Υπουργείου Πολιτισμού. Δεν έχει γίνει τίποτα στον τομέα στον οποίο προΐσταται ο ίδιος άμεσα; Δεν υπάρχει τίποτα άξιο λόγου; Πώς, κύριοι συνάδελφοι, υπάρχει. Μια είναι η λέξη που υπάρχει στο Υπουργείο Πολιτισμού με κεφαλαία γράμματα. Περικοπές. Αυτό γίνεται στο Υπουργείο Πολιτισμού. 
      Βεβαίως, ξέρω ότι φταίει το κακό ΠΑΣΟΚ το οποίο παρέδωσε χρέη. Εντάξει, αυτά θα ακούσουμε. Αλλά ενάμισι χρόνο τι κάνει η Κυβέρνηση λοιπόν; Να σας πω τι κάνει. Επειδή δεν έχει τη δυνατότητα και δεν έχει προβλέψει ούτε καν να πληρώσει τους φύλακες των αρχαιολογικών χώρων, με τα κολπάκια του Υπουργείου Πολιτισμού το καλοκαιρινό ωράριο δεν ισχύει ακόμα στους αρχαιολογικούς χώρους, δεν είναι καλοκαίρι, το μεταθέσαμε. Έχουμε το χειμωνιάτικο ωράριο που κοστίζει λιγότερο.
      Όλοι οι πολιτιστικοί φορείς και οι οργανώσεις βρίσκονται σε πραγματικά απελπιστική οικονομική κατάσταση. Σας διαβάζω από τις εφημερίδες των τριών τελευταίων ημερών ποιοι φορείς διαμαρτύρονται. Το Κέντρο Κινηματογράφου ανέστειλε πληρωμές επί τρίμηνο. Το Μουσείο Φωτογραφίας Θεσσαλονίκης. Το Πελοποννησιακό Λαογραφικό Ίδρυμα. Το Κέντρο Έρευνας Εφαρμογών Αρχαίου Ελληνικού Δράματος. Το Μουσείο Πειραιά. Το Ελληνικό Λογοτεχνικό Ιστορικό Αρχείο. Το Θεατρικό Μουσείο. Όλοι αυτοί διαμαρτύρονται τις τελευταίες ημέρες, επειδή δεν έχουν να πληρώσουν τα στοιχειώδη. 
      Ο κ. Τατούλης εξαπολύει διάφορες ρουκέτες περί μη κρατικοδίαιτου πολιτισμού και στην πράξη δεν γίνεται τίποτα. Αυτό είναι το έργο; Όταν βέβαια υπάρχει μια τέτοια κατάσταση, αντιλαμβάνομαι γιατί το μόνο που έχει να πει η Κυβέρνηση είναι το τι χάος παρέλαβε εξαιτίας των κακών προηγουμένων κυβερνήσεων.
      Υπάρχει ένας τομέας στον οποίο αναφέρθηκε ο κύριος Πρωθυπουργός έστω πολύ σύντομα. Είναι ο τομέας της παιδείας, όπου είπε ότι η Κυβέρνηση πραγματοποίησε ένα πολύ σοβαρό έργο και μάλιστα αναφέρθηκε στον περίφημο διάλογο που έγινε με πρωτοβουλία της Κυβέρνησης. Να δούμε τα πράγματα λίγο ψύχραιμα. Τι διάλογος έγινε; Πρέπει να σας πω ότι ευθύς εξ αρχής, όταν η Κυβέρνηση έκανε εδώ τις προγραμματικές δηλώσεις, το ΠΑΣΟΚ έσπευσε να πει ότι, αν η Κυβέρνηση οργανώσει διάλογο για την παιδεία, κάτι άλλωστε που πάντα ζητούσαμε, θα μετέχουμε. Και, πράγματι, μετείχαμε. Και πώς μετείχαμε; Καταθέσαμε αμέσως γραπτή πρόταση με την οποία ζητήσαμε από την Υπουργό Παιδείας να υπάρξει μια σοβαρή μελέτη με ένα σοβαρό χρονικό διάστημα έξι μηνών ολόκληρου του εκπαιδευτικού συστήματος με ένα σύνολο αντιπροτάσεων. Η Κυβέρνηση τι έκανε; Η Κυβέρνηση έφερνε στο πλαίσιο του διαλόγου ό,τι θεωρούσε ότι έπρεπε να ρυθμίσει εκείνη την ώρα και όπως όπως, ό,τι της ζητούσε η Ευρωπαϊκή Ένωση, ό,τι της ζητούσαν οι καθηγητές και δεν μπορούσε να το πραγματοποιήσει, όλες τις δυσκολίες που είχε και βεβαίως, περιφρονούσε ανοικτά την ίδια τη διαδικασία του διαλόγου. 
      Επιτρέψτε μου να πω ένα δυο παραδείγματα. Πριν καλά καλά συγκληθεί το Εθνικό Συμβούλιο Παιδείας η κυρία Υπουργός απέστειλε στους Ευρωπαίους ομολόγους της έγγραφο με το οποίο έλεγε ότι ισχύει ήδη στην Ελλάδα σύστημα αξιολόγησης των πανεπιστημίων, αυτό που θα συζητήσουμε στην κοινοβουλευτική επιτροπή την άλλη εβδομάδα. Αυτό έγινε πριν καλά καλά συγκληθεί το Εθνικό Συμβούλιο Παιδείας.
	Όταν έγινε επιτέλους η σύγκληση του Εθνικού Συμβουλίου Παιδείας, μας έφεραν ένα τρισέλιδο με σημεία για την αξιολόγηση των πανεπιστημίων το οποίο βεβαίως συζητήσαμε. Βεβαίως στις γενικές αρχές δεν υπήρχε διαφωνία. Το αποτέλεσμα; Η κ. Υπουργός πήγε η ίδια στο Μπέργκεν και η ίδια στο γραπτό κείμενο της ομιλίας της, το οποίο εμείς αποκαλύψαμε, έλεγε ότι έχει ολοκληρωθεί ο διάλογος και ότι υπάρχει στην Ελλάδα σύστημα αξιολόγησης. Με τέτοια τερτίπια –επιτρέψτε μου να το πω- θα κάνουμε διάλογο; 
	Έγινε συνεδρίαση του Εθνικού Συμβουλίου Παιδείας και προσκληθήκαμε όλοι από τον κ. Βερέμη, τον Πρόεδρο, τον οποίον έχουμε ψηφίσει κι εμείς- το σημειώνω -για να συζητήσουμε το νομοσχέδιο της διά βίου εκπαίδευσης. Την τελευταία στιγμή δεχόμαστε τηλεφωνήματα ότι η συνεδρίαση ματαιώνεται και την ίδια μέρα η Υπουργός φέρνει το νομοσχέδιο στη Βουλή και μου λέει μετά ο κ. Πρωθυπουργός για διάλογο για την παιδεία; Είναι διάλογος αυτό; Είναι σεβασμός στην Εθνική Αντιπροσωπεία, στην Αντιπολίτευση, στα κόμματα, στους φορείς; 
	Παρ’ όλα αυτά, εμείς παραμέναμε στα πλαίσια του εθνικού διαλόγου, παρ’ όλο που είχαν φύγει άλλα κόμματα, παρόλο που είχαν φύγει εκπαιδευτικοί φορείς, ακριβώς για να μην επιτρέψουμε στον Πρωθυπουργό να μιλήσει για διάλογο στο Εθνικό Συμβούλιο Παιδείας.
	Όμως τα πράγματα έχουν φθάσει στο μη περαιτέρω. Έρχονται νομοσχέδια χωρίς να τα έχουμε δει καθόλου και ακούμε από την τηλεόραση ότι έχουμε συμφωνήσει. Γίνονται ρυθμίσεις που δεν έχουν τη συναίνεση κανενός, ούτε των εκπαιδευτικών, ούτε της πανεπιστημιακής κοινότητας και πλασάρονται εδώ ως μεγάλες μεταρρυθμίσεις. 
      Μα αυτά είναι μεταρρυθμίσεις, το να κόβουμε χρήματα, να περικόπτουμε δαπάνες; Αυτά είναι μεταρρυθμίσεις; Και καλά, το κακό ΠΑΣΟΚ δεν έκανε όσα έπρεπε να κάνει. Άκουσα πριν ένα συνάδελφο να λέει ότι είχαμε σχολεία με ελενίτ. Εντάξει, το κακό ΠΑΣΟΚ τα έκανε αυτά. 
      Μπορείτε να μου πείτε γιατί η Κυβέρνηση στον πρώτο της προϋπολογισμό, το δικό της, εντελώς δικό της προϋπολογισμό, μείωσε τις δαπάνες για την παιδεία ως ποσοστό το Ακαθάριστου Εθνικού Προϊόντος; Ποιος φταίει τώρα γι’ αυτό, κύριε Δούκα, που δε σας βλέπω εδώ; Ποιος φταίει; Τίνος την υπογραφή έχει αυτή η απόφαση; Των προηγούμενων κυβερνήσεων; Η μείωση των δαπανών ως ποσοστό του ΑΕΠ τίνος την υπογραφή έχει;
	Νομίζω, λοιπόν, ότι είναι καιρός να τα δούμε αυτά και να τα δούμε με ψυχραιμία διότι θα τελειώσει αύριο η συζήτηση εδώ. Τα έχω ζήσει εγώ αυτά εδώ. Θα χειροκροτήσουν οι Βουλευτές της Νέας Δημοκρατίας, θα υπάρξει κλίμα του στυλ «νικήσαμε, έχουμε την εμπιστοσύνη» και την άλλη μέρα θα πάνε οι κύριοι Υπουργοί στα Υπουργεία, θα πάνε να αντιμετωπίσουν τα προβλήματα και η κατάσταση θα συνεχίζεται χειρότερη από πριν. 
	Άκουσα τον κ. Πρωθυπουργό να λέει ότι δημιουργήθηκαν νέα ολοήμερα σχολεία. Ποια ολοήμερα σχολεία δημιουργήθηκαν; Ποια «πάρκινγκ παιδιών», για να θυμηθώ την προεκλογική περίοδο; Εδώ έχουμε καταγγείλει συγκεκριμένα στην Κρήτη, στην Πελοπόννησο και αλλού ότι ολοήμερα σχολεία κλείνουν επειδή δεν υπάρχει προσωπικό. 
      Άκουσα τον κ. Δούκα να λέει ότι τα παιδιά της Νέας Δημοκρατίας είναι τα άξια παιδιά και ότι έχει επέλθει επιτέλους η αξιοκρατία στη Δημόσια Διοίκηση. Σοβαρά το λέτε, κύριοι συνάδελφοι; Ξέρετε πώς μπήκαν οι διευθυντές της εκπαίδευσης, αυτοί που σήμερα υπάρχουν, οι τάχα μου προσωρινοί; Εξετάσατε χίλια βιογραφικά σε δύο ώρες; Η επιτροπή εξέτασε χίλια βιογραφικά σε δύο ώρες για να κάνει επιλογή διευθυντών και μου λέτε ότι είναι αξιοκρατική επιλογή αυτή; 
      Το χειρότερο; Με βάση το νόμο της Υπουργού Παιδείας –και παρακαλώ να μας απαντήσει συγκεκριμένα- η θητεία αυτών των προσωρινών διευθυντών λήγει στις 31 Αυγούστου. 
      Ερωτώ. Θα παρατείνει τη θητεία; Αν δεν την παρατείνει, πού είναι το νομοσχέδιο που επρόκειτο να έλθει για να βάλει τα νέα κριτήρια και να αρχίσει η διαδικασία; 
      Είναι φανερό ότι αυτό που γίνεται εδώ είναι ο πλήρης κομματισμός και αυταρχισμός στο χώρο της εκπαίδευσης. Αν για οποιονδήποτε άλλο τομέα θα μπορούσε αυτό να συγχωρηθεί, εδώ δεν πρόκειται να το συγχωρήσουμε σε καμία περίπτωση. 
      Το μόνο που έκανε η Κυβέρνηση είναι ότι άλλαξε δύο φορές το εξεταστικό σύστημα. Το αποτέλεσμα; Ένα δισεκατομμύριο ευρώ πλήρωσαν και φέτος οι γονείς στα φροντιστήρια. Αυτές ήταν οι αλλαγές και καλά-καλά δεν ξέρουμε πώς θα βαθμολογηθούν τα μαθήματα στις πανελλήνιες εξετάσεις.
      Σεμνότητα και ταπεινότητα ναι, αλλά όχι και υποτίμηση της νοημοσύνης του ελληνικού λαού.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ την κ. Δαμανάκη.
      Το λόγο έχει ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης.
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κυρία Πρόεδρε, κυρίες και κύριοι συνάδελφοι, θα διαψεύσω εμπράκτως και όχι με λόγια την αγαπητή συνάδελφο, κυρία Δαμανάκη, αλλά και το φίλο μου Μανώλη Σκουλάκη για όσα είπε χθες το βράδυ περί επικοινωνιακής πολιτικής. Προφανώς γνωρίζοντας ότι δεν ανταποκρίνεται στην πραγματικότητα, ταράχτηκε και αναποδογύρισε και το ποτήρι. Εγώ θα αρκεστώ στα πεπραγμένα και θα σας κάνω και ενημέρωση -χωρίς να σημαίνει ότι έχουν ληφθεί οι οριστικές αποφάσεις- για δύο πολύ σημαντικά θέματα μελλοντικά. Το ένα αφορά τη συγχρηματοδότηση δημόσιου και ιδιωτικού τομέα στο χώρο της υγείας και το άλλο τις προμήθειες.
    Και θέλω να ξεκινήσω με μία πάρα πολύ ευχάριστη είδηση πρόκειται για ένα θέμα για το οποίο πρέπει να πω ότι οι προκάτοχοι του κ. Γιώργου Κωνσταντόπουλου στο Υπουργείο Υγείας το πολεμούσαν επί δέκα χρόνια και δεν το κατόρθωσαν. Αφορά την αλλαγή στις τιμές και για το κλειστό και για το ανοικτό νοσήλιο στα κέντρα αποκατάστασης. 
    Όπως γνωρίζετε, το κλειστό νοσήλιο στα κέντρα αποκατάστασης, τα περίφημα ΚΑΦΚΑ, ήταν μέχρι σήμερα 60 ευρώ. Με 60 ευρώ για άτομα με αναπηρίες, αντιλαμβάνεστε ότι κοροϊδεύαμε εαυτούς και αλλήλους. Εδώ έχω μπροστά το προεδρικό διάταγμα το οποίο οδεύει προς τον Πρόεδρο της Δημοκρατίας για να το υπογράψει, υπογεγραμμένο από τους τρεις αρμόδιους Υφυπουργούς, κυρίους Κωνσταντόπουλο, Αγγελόπουλο και Πέτρο Δούκα σύμφωνα με το οποίο τα 60 ευρώ γίνονται 150 ευρώ. Σε ό,τι αφορά το ημερήσιο ειδικό νοσήλιο για τους εξωτερικούς ασθενείς αυξάνεται από 35 ευρώ σε 70 ευρώ. Σε ό,τι αφορά την παραμονή ημερήσιας φροντίδας οκτώ ωρών, προβλέπεται αύξηση από 15 ευρώ σε 40 ευρώ και για παραμονή ημερήσιας φροντίδας άνω των οκτώ ωρών, αύξηση από 20 ευρώ σε 50 ευρώ. Αυτό είναι κάτι το οποίο ήταν όνειρο και στόχος των ατόμων με αναπηρίες και όλων των προκατόχων μου στο Υπουργείο Υγείας επί δέκα χρόνια, αλλά στο όνομα της ευημερούσης οικονομίας που μας παραδώσατε, δεν είχατε προφανώς τη δυνατότητα να τα αυξήσετε. Αυτό είναι το ένα.
    Το δεύτερο, το οποίο μπορώ να σας πω αφορά τον τομέα  της κοινωνικής αλληλεγγύης. Θα είχαμε πολλά να πούμε, αλλά ο χρόνος δεν το επιτρέπει, γι’ αυτό παρακαλώ τους συναδέλφους του ΠΑΣΟΚ, όποτε εκείνοι νομίσουν, να καταθέσουν μία γενική επερώτηση για την κοινωνική αλληλεγγύη, προκειμένου να έχουμε το χρόνο να συζητήσουμε πάρα πολλά πράγματα. Το συντομότερο δυνατόν παρακαλώ να το κάνετε. Μπορώ όμως να σας πω κάτι άλλο. Ήδη τελειώσαμε την καταγραφή και την εγγραφή της στο Υποθηκοφυλακείο, της ακίνητης περιουσίας του Υπουργείου Υγείας και Κοινωνικής Αλληλεγγύης και κυρίως της τεράστιας περιουσίας του ΠΙΚΠΑ. Δεν θέλω να κάνω αναδρομή στο παρελθόν, γιατί το υπεσχέθην, αρκεί μόνο να σας πω ότι πληρώσαμε 1.800.000 ευρώ για να σταματήσουμε πλειστηριασμούς από αγωγές που είχαν κάνει υπάλληλοι του ΠΙΚΠΑ, δικαίως, προς την πολιτεία και δεν τις είχατε εκπληρώσει. Και γλιτώσαμε ακίνητα εκατοντάδων εκατομμυρίων ευρώ. Για παράδειγμα θα σας πω ένα γιατί το ξέρουμε όλοι όσοι μένουμε στην Αθήνα, το «ΙΩΣΗΦΟΓΛΕΙΟ» που είναι στη Λεωφόρο Συγγρού.
    Έρχομαι τώρα στο κομμάτι της υγείας. Μέχρι στιγμής, κυρίες και κύριοι συνάδελφοι, έχουν ψηφιστεί τέσσερις νόμοι και δύο συμφωνίες. Την Τρίτη μπαίνει στη Βουλή, στη Διαρκή Επιτροπή, ο πέμπτος νόμος που αφορά τη δημόσια υγεία. Είχαμε την ευκαιρία προ τριών ημερών να γίνει μία ημερίδα παρουσία του αναπληρωτή γενικού διευθυντού του αντίστοιχου κέντρου που είναι στη Στοκχόλμη και Αντιπρόεδρος του οποίου είναι η κ. Μαλλιώρη, κατά την οποία πήραμε τα συγχαρητήρια γι’ αυτό το σχέδιο νόμου από τον γενικό διευθυντή δημόσιας υγείας της Αμερικής, του περίφημου CDC, τον κ.  Κόπλα. 
    Είναι έτοιμα, εκτός από το νομοσχέδιο που αφορά στην αναδιοργάνωση της εθνικής αιμοδοσίας, το οποίο τη Δευτέρα πάει στη νομοπαρασκευαστική επιτροπή, άλλα τέσσερα νομοσχέδια. Για την αιμοδοσία, για τον έλεγχο της ποιότητας στην υγεία, για την ιατρική δεοντολογία –αυτά έχουν βγει στον αέρα προς διαβούλευση, δεν είναι λόγια- και για τη νέα φαρμακευτική πολιτική. 
    Είναι υπό διαμόρφωση ακόμα δύο νομοσχέδια, για την εξυγίανση στο χώρο των προμηθειών της υγείας και για την πρωτοβάθμια φροντίδα υγείας, που για πολλοστή φορά θα πω ότι θα παρουσιαστεί στο τέλος του χρόνου. Αυτό σημαίνει ότι πριν συμπληρωθούν δύο χρόνια διακυβέρνησης της Νέας Δημοκρατίας, θα έχουν ψηφιστεί δέκα νομοσχέδια και θα έχει υλοποιηθεί 90% του προεκλογικού προγράμματος της Νέας Δημοκρατίας για την υγεία.
    Δεν θα αναφερθώ στους Ολυμπιακούς Αγώνες. Αρκεί να σας πω ότι μας έχει ζητηθεί από το συναρμόδιο Υπουργείο Υγείας της Κίνας να τους δανείσουμε ανθρώπους προκειμένου να κάνουν παρόμοια οργάνωση κυρίως στα ΧPVR. 
    Πολυκλινική ολυμπιακού χωριού. Λείπει ο φίλος μου, Θανάσης Λεβέντης, αλλά θα του απαντήσω. Ποτέ δεν είχα πει για Οκτώβριο. Είχα πει για πολύ νωρίτερα απ’ ό,τι αν δεν το είχαμε κάνει ΑΕΜΥ. Βρισκόμαστε στις τελικές διαδικασίες. Αυτήν τη στιγμή γίνονται οι προσλήψεις των διευθυντών των τμημάτων. Και όπως πολλάκις έχω πει μέσα στο καλοκαίρι, ελπίζω μέσα στον Ιούλιο, όλη η Βουλή θα κληθεί να παραστεί στην έναρξη λειτουργίας της πολυκλινικής με τα δυο σκέλη της. Ως κέντρο υγείας αστικού τύπου για τους ανθρώπους της περιοχής εκεί και ως ένα πολύ σύγχρονο κέντρο φυσικής ιατρικής και αποκατάστασης. 
      (Χειροκροτήματα από την πτέρυγα της Νέας Δημοκρατίας)
    Και θα είναι το πρώτο μετα-ολυμπιακό έργο το οποίο θα δοθεί σε χρήση στους κατοίκους της Αττικής και ιδιαίτερα του Μενιδίου. 
    Γ΄ Κοινοτικό Πλαίσιο Στήριξης ίασης, ψυχική υγεία, στρατηγική της Λισαβόνας. Αρκετοί συνάδελφοι, που μετέχουν στην Επιτροπή των Ευρωπαϊκών υποθέσεων και στην Επιτροπή Κοινωνικών Υποθέσεων, το ξέρουν.  Για τους υπόλοιπους συναδέλφους που είναι σήμερα στη Βουλή καταθέτω στα πρακτικά ολόκληρο τον τόμο που περιέχει τις προτάσεις του Υπουργείου Υγείας και Κοινωνικής Αλληλεγγύης για τα τέσσερα αυτά θέματα. 
     (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Είναι η πρώτη φορά στην ιστορία, από το 1974 και μετά, που Υπουργείο παρουσιάζει τέτοια πρόταση για τα τέσσερα αυτά θέματα. 
      (Χειροκροτήματα από την πτέρυγα της Νέας Δημοκρατίας)
    Σε ό,τι αφορά δε στο Γ΄ Κοινοτικό Πλαίσιο Στήριξης, έχω να σας πω ότι σύμφωνα με στοιχεία του κ. Χριστοδουλάκη τον Μάρτιο του 2004 η απορροφητικότητα ήταν 12%. Κλείσαμε το έτος με overbooking του ν+2 και είχε πάει στο 25% και σήμερα βρίσκεται στο 30%. Έχουν ενταχθεί δέκα κέντρα υγείας αστικού τύπου. Διότι δεν θα περιμέναμε, βεβαίως, να ψηφιστεί το νομοσχέδιο προκειμένου να προχωρήσουμε τα κέντρα υγείας αστικού τύπου. Ενδεικτικά αναφέρω αυτά που θυμάμαι απ’ έξω. Κερατσίνι, Καλύβια που τελειώνει –το είχε αρχίσει η προηγούμενη κυβέρνηση- Περιστέρι, Εύοσμος Θεσσαλονίκης, Φράγκων Θεσσαλονίκης, Καλλικράτεια, Μαυροθάλασσα Σερρών, Άβδηρα Ξάνθης. 
    Και σε ό,τι αφορά την ψυχική υγεία παρ’ ότι είχα δώσει τις διευκρινίσεις και τις διαβεβαιώσεις στην Αρμόδια Επιτροπή, σήμερα ενώπιον και του αρμόδιου Υφυπουργού, του κ. Δούκα, σας λέω ότι τα περίπου 20.000.000 ευρώ τα οποία υπολείπονταν, πράγματι, στον προϋπολογισμό που ψηφίσαμε προκειμένου να διατηρήσουν τη λειτουργία τους τα κομμάτια της από-ασυλοποίησης, θα καλυφθούν από εθνικούς πόρους. Έληξε η συγχρηματοδότηση το Δεκέμβριο του 2004 και ουδείς βεβαίως από τις προηγούμενες κυβερνήσεις είχε φροντίσει να υπάρχει ένα κουμπαράς. Είχα πει όταν μίλαγα στις προγραμματικές δηλώσεις ότι είναι ωρολογιακή βόμβα. Σας διαβεβαιώνουμε, λοιπόν, ότι ούτε ένας  ψυχικά ασθενής θα γυρίσει πίσω στο ψυχιατρείο. 
      (Χειροκροτήματα από την πτέρυγα της Νέας Δημοκρατίας)
    Όσο για το αν προχωράμε ή όχι την από-ασυλοποίηση αρκεί να σας πω αυτό για το οποίο έχω ενημερώσει τους συναδέλφους μου. Απορώ πως η κ. Χριστοφιλοπούλου δεν το θυμόταν.  Αυτήν τη στιγμή βρίσκονται σε προκήρυξη είκοσι νέες δομές. Εκατόν δώδεκα δομές σε λειτουργία, εκατόν τρεις δομές σε διαδικασία έναρξης και απ’ αυτές είκοσι δομές σε προκήρυξη. Αυτά είναι στοιχεία τα οποία μπορείτε να τα ελέγξετε ανά πάσα στιγμή. 
    Προσλήψεις. Ποιος σας είπε ότι είμαι ευχαριστημένος απ’ όσες προσλήψεις έχουν γίνει; Ποτέ δεν έκρυψα ότι θα ήμουν ευτυχής αν είχα περισσότερες. Αλλά από του σημείου αυτού μέχρι του σημείου να ακούω πράγματα τα οποία είναι εξωπραγματικά, ότι, δηλαδή, ουδεμία πρόσληψη έχει γίνει, υπάρχει μεγάλη απόσταση. Δηλαδή, δεν έχετε γνωστούς σας που να σας διαβεβαιώσουν ότι οι τριακόσιοι διασώστες του ΕΚΑΒ δουλεύουν από πέρυσι τον Ιούνιο και ότι συμπεριλαμβάνονταν στις τεσσερισήμισι χιλιάδες προσλήψεις; Δεν έχετε γνωστούς σας για να σας διαβεβαιώσουν ότι η προκήρυξη για τα τετρακόσια δέκα νέα άτομα του ΕΚΑΒ ήδη βρίσκεται στο ΑΣΕΠ και τρέχει; Δεν έχετε κανέναν γνωστό σας για να σας πει ότι οι περίπου δυο χιλιάδες θέσεις νοσηλευτών με τη νέα διαδικασία, όχι εκτός ΑΣΕΠ, αλλά με συντομότερη διαδικασία ήδη έχουν διανεμηθεί στα νοσοκομεία και έχει γίνει η προκήρυξη; 
    Κανείς δεν σας έχει πει, παραδείγματος χάρη, ότι διακόσιες σαράντα θέσεις εργασίας ιδιωτικού δικαίου αορίστου χρόνου για το Ψυχιατρικό Αθηνών και εκατόν δέκα αντίστοιχες για το Ψυχιατρικό της Θεσσαλονίκης είναι πλέον στη διαδικασία της επιλογής και της τοποθέτησης; Δεν έχετε ακούσει για εξήντα εννέα άτομα στο ΚΕΘΕΑ που προσελήφθησαν με το δικό τους τρόπο, με απόφαση του δ.σ. ούτε για εκατόν ογδόντα άτομα στα ΚΕΘΕΑ επιμορφωτές, που έχουν προσληφθεί ήδη και δουλεύουν εκατό άτομα;
      (Χειροκροτήματα από την πτέρυγα της Νέας Δημοκρατίας)
     Για να σας πω ενδεικτικά μόνο μερικά από αυτά.
    Δεν έχει ακούσει κανείς σας από συναδέλφους και φίλους σας, που είναι στο χώρο των νοσοκομειακών γιατρών, ότι πέρσι, το 2004, για τα νοσοκομεία της Αθήνας προσελήφθησαν χίλιοι εξακόσιοι τριάντα ειδικευόμενοι, για τα νοσοκομεία της επαρχίας δύο χιλιάδες εκατόν εβδομήντα, σύνολο τρεις χιλιάδες οκτακόσιοι; Κανείς δεν σας έχει πει ότι για φέτος, για το 2005, μέχρι στιγμή για τα νοσοκομεία της Αθήνας έχουν προσληφθεί εξακόσιοι δύο ειδικευόμενοι και οκτακόσιοι τέσσερις στην επαρχία, άλλοι δηλαδή χίλιοι τετρακόσιοι έξι;
    (Θόρυβος από την πτέρυγα του ΠΑΣΟΚ)
    Και επαναλαμβάνω: «Είσαι ευχαριστημένος;» Η απάντηση είναι «όχι». Ήθελα κι άλλα. Από του σημείου, όμως, αυτού μέχρι του σημείου να λέτε «καμία πρόσληψη δεν έχει γίνει», με συγχωρείτε πολύ αλλά νομίζω ότι αυτό υποτιμά την ίδια την παράταξή σας και το κόμμα σας. Διότι τα στοιχεία είναι στοιχεία. Μπορείτε να πάτε σε οποιοδήποτε νοσοκομείο και να ρωτήσετε «το 2004» –πηγαίνετε, απέναντι είναι ο «ΕΥΑΓΓΕΛΙΣΜΟΣ»- «πόσοι ειδικευόμενοι ήρθαν, κύριε διοικητά». Δεν χρειάζεται να ρωτήσετε τον Υπουργό, που δεν τον εμπιστεύεστε. 
    Προχωρούμε παρακάτω, σε ό,τι αφορά τα πεπραγμένα. Καθημερινότητα. ΟΠΑΔ. Η ιατρική επίσκεψη, καθηλωμένη επί δεκατέσσερα χρόνια στα 6,7 ευρώ, ήδη έχει πάει στα 20 ευρώ. Το αποτέλεσμα είναι ότι χιλιάδες γιατροί έσπευσαν να κάνουν συμβάσεις. Εν τη πράξει έχει πραγματοποιηθεί η υπόσχεση της συλλογικής σύμβασης, μόνο που αυτή έγινε ατομικά και όχι μέσω του Πανελληνίου Ιατρικού Συλλόγου.
    Αύξηση του ορίου του μη ελέγχου των συνταγών από 60 ευρώ σε 100 ευρώ. Έλεγχος του βιβλιαρίου όχι μόνο στην οδό Μακεδονίας με ατέλειωτες ουρές γερόντων μέχρι το πεζοδρόμιο, αλλά σε όλους τους δήμους της Αττικής, σε όλα τα δημοτικά διαμερίσματα της Αττικής με ελεγκτή που στέλνει ο ΟΠΑΔ και από έναν υπάλληλο που βάζει ο αντίστοιχος δήμος, προς τους οποίους εκφράζω τις ευχαριστίες. Αποτέλεσμα; Το γεροντάκι αντί να κατεβαίνει από την Αγία Παρασκευή στην οδό Μακεδονίας και να στήνεται τρεις ώρες στην ουρά για να κάνει έλεγχο στο βιβλιάριό του, ξέρει ότι δύο ημέρες την εβδομάδα πάει στο δήμο και το ελέγχει χωρίς να περιμένει παραπάνω από δέκα ή δεκαπέντε λεπτά.
    Αλλαγή του κανονισμού παροχών του ΟΠΑΔ, τον οποίο ψηφίσατε με ημερομηνία 14 Φεβρουαρίου του 2004 και είχατε βάλει ημερομηνία έναρξης την 11η Μαρτίου του 2004 με αποτέλεσμα οι ασφαλισμένοι να νομίζουν ότι ήταν νόμος που ψήφισε η ανάλγητη και νεοφιλελεύθερη Νέα Δημοκρατία και όχι το νεοσοσιαλιστικό, νεοφιλελεύθερο ΠΑΣΟΚ του κ. Σημίτη.
      (Χειροκροτήματα από την πτέρυγα της Νέας Δημοκρατίας)
    Αλλάξαμε τον κανονισμό. Δεν ισχύει πλέον αυτός ο κανονισμός.
    Πολύ κλάμα έχει πέσει για τα ράντζα. Και στην Αθήνα είναι μηδενικά πλέον τα ράντζα, αλλά και στη Θεσσαλονίκη τις πρώτες δεκαπέντε ημέρες που εφαρμόζεται το νέο σύστημα. Και εκφράζω δημόσια τις ευχαριστίες μου στη μεγάλη πλειοψηφία των συναδέλφων νοσοκομειακών γιατρών και κυρίως στο νοσηλευτικό και παραϊατρικό προσωπικό. Από τις πρώτες δέκα ημέρες τα ράντζα αποτελούν παρελθόν. Και σας λέω ότι το ίδιο σύστημα θα γίνει και στη Λάρισα και στην Πάτρα και στο Ηράκλειο της Κρήτης.
      (Χειροκροτήματα από την πτέρυγα της Νέας Δημοκρατίας)
     Το SOTΥ θα γίνει SOTY HELLAS.
    Και μια και είπα για Λάρισα –και μέσα σε αυτόν εδώ τον τόπο είχα κατηγορηθεί για λαϊκισμούς- καταθέτω στα Πρακτικά της Βουλής το πρώτο πόρισμα των ελεγκτών Υγείας σχετικά με τις οικονομικές ατασθαλίες στο νοσοκομείο της Λάρισας.
    Όποιος θέλει, κυρίες και κύριοι συνάδελφοι, ας το διαβάσει. Εγώ ντρέπομαι ως γιατρός και να το διαβάσω στη Βουλή. Αφορά τον πρώτο έλεγχο, τα πρώτα πορίσματα και τα πρώτα συμπεράσματα που έχουν βγει. Αρκεί το ότι λέει πως θα κινηθούν ακόμα και ποινικές διαδικασίες.
    Το καταθέτω για τα Πρακτικά.
    (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά το προαναφερθέν πόρισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Εάν ανοίξαμε νέα τμήματα. Μόνο στο «ΘΡΙΑΣΙΟ» –και απορώ πώς ο κ. Λεβέντης δεν το ξέρει- λειτουργεί ήδη η Μονάδα Εμφραγμάτων με 69% κάλυψη, λειτουργεί το Τμήμα Τεχνητού Νεφρού, λειτουργεί το «ΛΑΤΣΕΙΟ» με 30% κάλυψη -εγώ δεν κρύβω την αλήθεια- τα οποία ήταν κλειστά επί σειρά ετών, από την ημέρα που φτιάχτηκε το νοσοκομείο.
    Καταθέτω στα Πρακτικά της Βουλής τα στοιχεία.
    (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και προχωρώ παρακάτω:
      Ξεκινήσαμε την έναρξη συζήτησης στις 7 Ιουνίου με τους νοσοκομειακούς γιατρούς και το Υπουργείο Οικονομικών για το νέο ειδικό μισθολόγιο των νοσοκομειακών γιατρών. Στο νομοσχέδιο για την αιμοδοσία υπάρχει διάταξη για την εξέλιξη των επιμελητών Β΄ και για τους αναπληρωτές διευθυντές με ομόφωνη απόφαση της Ομοσπονδίας Νοσοκομειακών Γιατρών. 
      Για το «ΘΡΙΑΣΙΟ» σας το είπα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Μισό λεπτό, κυρία Πρόεδρε.
      Σε ό,τι αφορά τις περίφημες ΜΕΘ και ΜΕΘΝ: Τα ίδια λέγατε εδώ μέσα και όταν κάναμε τη σύμβαση με τα ιδιωτικά μαιευτήρια σε ό,τι αφορά τις Μονάδες Εντατικής Θεραπείας για τα νεογνά. Σας είπαμε ότι είναι με τιμές ΦΕΚ. Για πηγαίνετε και ρωτήστε τους γονείς στα ιδιωτικά μαιευτήρια είναι ή δεν είναι ευχαριστημένοι τώρα; Πληρώνει κανείς μία δραχμή; Αντίθετα, οι συνάδελφοί μου γιατροί του «ΑΓΙΑ ΣΟΦΙΑ» και του «ΑΓΛΑΙΑ» παρακαλούν τώρα να στέλνουμε παιδιά διότι εκεί έχουν κενά κρεβατάκια στις ΜΕΘ πλέον. Και μας κατηγορείτε για ιδιωτικοποίηση του ΕΣΥ, επειδή νοικιάζουμε τριάντα κλίνες από το «ΕΡΡΙΚΟΣ ΝΤΥΝΑΝ» με τιμές ΦΕΚ, που σημαίνει ότι ο πολίτης δεν θα πληρώνει ούτε μία δραχμή και εκεί. Και αν με ρωτήσετε, δεν χαίρομαι που δεν έχω λειτουργήσει τους δεκαπέντε μήνες μία μονάδα από τις εκατό τριάντα δύο κλειστές. Αλλά άλλο το ένα, άλλο το άλλο. Το αντίθετο ακριβώς κάνουμε. Είναι ιδιωτικοποίηση του ΕΣΥ, όταν παίρνεις κρεβάτια από τον ιδιωτικό τομέα και τα φέρνεις στο Εθνικό Σύστημα Υγείας; Είναι ακριβώς το ανάποδο.
      (Χειροκροτήματα από την πτέρυγα της Νέας Δημοκρατίας)
      Και τα ίδια μου είπατε, επειδή συζητάμε με ιδιωτικές ασφαλιστικές στα νοσοκομεία που έχουν υποδομές –είναι νόμος του Αλέκου Παπαδόπουλου βέβαια αυτός, απλά εγώ τώρα τον υλοποιώ- να κάνουμε ενδεχομένως συμφωνία, γιατί δεν έχουμε καταλήξει, να έρχονται οι πελάτες των ιδιωτικών ασφαλιστικών με σαφώς μεγαλύτερο νοσήλιο και στα δημόσια νοσοκομεία. Πιο σοσιαλιστικό μέτρο απ’ αυτό υπάρχει; Να τα παίρνεις απ’ αυτούς που τα έχουν και να τα δίνεις σ’ αυτούς που δεν έχουν; Αυτό είναι σοσιαλισμός, χωρίς εισαγωγικά. Και όχι αυτά που μας λέγατε τόσο καιρό.
      (Χειροκροτήματα από την πτέρυγα της Νέας Δημοκρατίας)
      Δεν έχω, δυστυχώς, το χρόνο, αλλά ελπίζω στην επερώτηση που ήταν να συζητηθεί χθες και ανεβλήθη –φαντάζομαι μέσα στον Ιούνιο θα επανέλθει- να σας μιλήσω για το κομμάτι των προμηθειών και το τι έχουμε κάνει. Απλά θα καταθέσω στα Πρακτικά της Βουλής αυτό που έπρεπε να είχατε κάνει εδώ και χρόνια, σύμφωνα με το νόμο του Αλέκου Παπαδόπουλου και ποτέ δεν το κάνατε. Το ψηφίσατε, αλλά το αφήσατε στα συρτάρια.
      Πρώτον, λοιπόν: Καταθέτω σήμερα στα Πρακτικά τη δημιουργία οριστικού μητρώου νοσοκομείων, το οποίο δεν υπήρχε, κυρίες και κύριοι συνάδελφοι. Επί είκοσι χρόνια δεν είχατε φτιάξει μητρώο νοσοκομείων.
      (Στο σημείο αυτό ο Υπουργός Υγείας και Κοινωνικής Αλληλεγγύης, κ. Νικήτας Κακλαμάνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεύτερον, δημιουργία προσωρινού μητρώου προμηθευτών από τους οκτακοσίους ογδόντα επτά προμηθευτές που εντάχθηκαν στη ρύθμιση των χρεών. Και εκφράζω ευχαριστίες στο Υπουργείο Οικονομικών. 
      (Στο σημείο αυτό ο Υπουργός Υγείας και Κοινωνικής Αλληλεγγύης, κ. Νικήτας Κακλαμάνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πώς θα κάνατε εξυγίανση στο χώρο των προμηθειών χωρίς να έχετε μητρώο των προμηθευτών; Μπορείτε να μου το πείτε; Μπορείτε να μου το εξηγήσετε; Είναι αδύνατον να το εξηγήσετε.
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, κύριε Υπουργέ, παρακαλώ.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Τελειώνω.
      Σας καταθέτουμε, επίσης, τις κατανομές του 1,8 δις ευρώ που έχουν ήδη εκταμιευθεί από το Υπουργείο Οικονομικών σε ό,τι αφορά τα χρέη.
      (Στο σημείο αυτό ο Υπουργός Υγείας και Κοινωνικής Αλληλεγγύης, κ. Νικήτας Κακλαμάνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τέλος, σας καταθέτω την εξέλιξη πληρωμής των χρεών σε κάθε νοσοκομείο της χώρας, για να ξέρετε να απαντάτε όταν σας ρωτούν.
      (Στο σημείο αυτό ο Υπουργός Υγείας και Κοινωνικής Αλληλεγγύης, κ. Νικήτας Κακλαμάνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ταυτόχρονα, επειδή ουδέποτε σ’ αυτήν τη Βουλή είχε κατατεθεί παρόμοιο πράγμα, καταθέτω στα Πρακτικά της Βουλής πρακτικά ενός έτους του ΙΦΕΤ και πρακτικά ενός έτους του Ερευνητικού Κέντρου Βιολογικών Ερευνών, του ΕΚΕΒΥΛ, που όπως ξέρετε είναι εποπτευόμενος οργανισμός από τον Εθνικό Οργανισμό Φαρμάκων.
      (Στο σημείο αυτό ο Υπουργός Υγείας και Κοινωνικής Αλληλεγγύης, κ. Νικήτας Κακλαμάνης καταθέτει για τα Πρακτικά τα προαναφερθέντα πρακτικά, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ελπίζω ότι θα έχουμε την ευκαιρία –σήμερα δεν πρόλαβα να τα πω- να σας πω πώς σκεπτόμαστε να προχωρήσουμε τα ΣΔΥΠ στο χώρο της υγείας. Κι επειδή ξέρω τι φωνές θα ακούσω, εγώ θα θέσω ένα ερώτημα από σήμερα. Θέλω να μου πει ο Αρχηγός σας εάν, με συχρηματοδότηση δημόσιου και ιδιωτικού τομέα και με δύο βασικές προϋποθέσεις, στις οποίες το Υπουργείο Υγείας δεν υπάρχει περίπτωση να κάνει πίσω -πρώτον ότι κάθε νέα νοσοκομειακή μονάδα, θα είναι ενταγμένη στο Εθνικό Σύστημα Υγείας και δεύτερον, ότι όλοι οι πολίτες που έχουν ασφαλιστική κάλυψη θα έχουν ελεύθερη και δωρεάν πρόσβαση- είναι ο πρόεδρος του ΠΑΣΟΚ υπέρ ή κατά του να γίνει πραγματικότητα ενδεχομένως με τέτοιο τρόπο το όνειρο της Βορείου Ελλάδος: Παιδιατρικό Νοσοκομείο στη Θεσσαλονίκη; Θέλω απάντηση την Κυριακή το βράδυ από τον Αρχηγό σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κι επειδή πολλά άκουσα περί κατηφόρας και καταστροφής με την Κυβέρνηση του Κώστα Καραμανλή, να σας πω ότι δύο είναι οι τρόποι για να φύγει μία κυβέρνηση εκλεγμένη από το λαό. Ή μέσα από τη Βουλή –αυτό το απέκλεισε ο Αρχηγός σας- ή με ετυμηγορία του ελληνικού λαού. Αν θέλει, μπορεί να το ζητήσει. Πού ξέρετε; Ο Καραμανλής είναι μεγαλόκαρδος, μπορεί να του κάνει το χατίρι και να του απαντήσει καταφατικά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Το λόγο έχει η συνάδελφος κ. Άννα Διαμαντοπούλου. 
      ΑΝΝΑ ΔΙΑΜΑΝΤΟΠΟΥΛΟΥ: Κυρία Πρόεδρε, κυρίες και κύριοι συνάδελφοι, συζητούμε σήμερα την ψήφο εμπιστοσύνης προς την Κυβέρνηση. Βεβαίως η εμπιστοσύνη είναι μία πολύ σοβαρή ιστορία και ένα μεγάλο έλλειμμα της ελληνικής κοινωνίας και σίγουρα δεν δίνουμε την εμπιστοσύνη μας σε κάποιον ούτε γιατί είναι μεγαλόκαρδος, ούτε γιατί μιλά ωραία, ούτε γιατί φέρει ένα όνομα. Η εμπιστοσύνη στην πολιτική πρέπει να αποδεικνύεται καθημερινά.
      Εσείς σ’ αυτήν τη συζήτηση χρειάζεται να αποδείξετε γιατί δίνετε την εμπιστοσύνη σας στον Κώστα Καραμανλή, στον Πρωθυπουργό και στην Κυβέρνηση. Εμείς ως Αντιπολίτευση θέλουμε να αποδείξουμε γιατί δεν μπορούμε να εμπιστευτούμε αυτήν την Κυβέρνηση.
      Η συζήτηση μπορεί να είναι γόνιμη, γιατί αφορά το μέλλον και τη συνέχεια αυτής της Κυβέρνησης. Βέβαια το πιο εύκολο στο Κοινοβούλιο είναι τα ευφυολογήματα και το χιούμορ, νομίζω όμως ότι μπορούμε να αντιπαρατεθούμε και με ουσιαστικά επιχειρήματα.
      Κυρίες και κύριοι συνάδελφοι, πήρα την ομιλία του Πρωθυπουργού στον προϋπολογισμό, το Δεκέμβριο του 2004, έξι μήνες πριν. Θα αναφερθώ μόνο σε μία σελίδα της ομιλίας του, στη σελίδα τρία και δεν θέλω να αποδείξω μέσα απ’ αυτή την ομιλία, ότι αθετήθηκαν υποσχέσεις. Αυτός είναι ένας εύκολος τρόπος του αντιπολιτεύεσθαι. Γιατί δεν κάνατε  αυτά που είπατε για τους πολύτεκνους, γιατί δεν κάνατε αυτά που είπατε για τους αγρότες, γιατί δεν κάνατε αυτά που είπατε για τους συμβασιούχους, γιατί δεν κάνατε αυτά που είπατε για τους συνταξιούχους… Έχετε την απάντηση και λέτε, «περιμένετε στο τέλος της τετραετίας». Ωραία. Είναι πολύ συγκεκριμένες δεσμεύσεις, θα δούμε στο τέλος της τετραετίας.
      Θέλω να μιλήσω για τις πολιτικές αρχές, τις οποίες έθεσε ο Πρωθυπουργός στον προϋπολογισμό και τις οποίες καταπατεί και για τις πολιτικές δεσμεύσεις τις οποίες παρουσίασε ξέροντας ότι δεν μπορεί να τις υλοποιήσει. Και θα ήθελα πολύ την απάντησή σας επ’ αυτών.
      Ξεκινάω και διαβάζω από την ομιλία του Καραμανλή: «Δεν μεταθέτουμε και δεν πρόκειται να μεταθέσουμε τα βάρη του χθες στους πολίτες. Στόχος μας τώρα είναι να σηκώσουμε τα βάρη, τα χρέη και τα ελλείμματα του χθες, χωρίς να επιβαρύνουμε τους πολίτες». 
      Τι κάνει η Κυβέρνηση το επόμενο εξάμηνο; Πρώτον, φέρνει ένα πακέτο φορολογικών μέτρων, όπου με την οριζόντια αύξηση του ΦΠΑ επιβαρύνει το εισόδημα του κάθε πολίτη και αυξάνει τα είδη που χρησιμοποιεί καθημερινά μέχρι και 5%. Βάζει έμμεσους φόρους, που, ουσιαστικά, πλήττουν τα χαμηλότερα εισοδήματα. Και βεβαίως, ο Πρωθυπουργός που λέει ότι δεν μεταφέρει τα βάρη στους πολίτες έχει ένα σχέδιο αντιμετώπισης του ΟΤΕ και των τραπεζών, όπου δεν μεταφέρει απλά τα βάρη οργανισμών σε πολίτες, αλλά τα μεταφέρει στις επόμενες γενεές. Και έχουμε μία νέα καταστροφική επιλογή, όπου ουσιαστικά επιβαρύνεται το ΙΚΑ, δηλαδή το ταμείο που αφορά τους χαμηλοσυνταξιούχους, τους χαμηλόμισθους, αλλά και γενικότερα σ’ ένα μεγάλο μέρος της μεσαίας τάξης.
      Δεύτερο σημείο: «Δεν μπορεί να επωφελείται ένα μικρό μέρος της χώρας και μία μικρότερη ομάδα συμφερόντων. Αυτή ήταν η πραγματικότητα και αυτή η πραγματικότητα πρέπει να αλλάξει», λέει ο κ. Καραμανλής. Τι έχουμε; Έχουμε επιλογές ιδιωτικοποιήσεων είτε στον ΟΤΕ είτε στον ΟΠΑΠ, που είναι καλό να δει κανείς ποια συμφέροντα εξυπηρετούνται, με τον τρόπο που γίνονται λόγω και του εισπρακτικού ουσιαστικά σχεδιασμού και βεβαίως να δούμε και εσωτερικά, όσον αφορά τους εργαζόμενους, αν υπάρχουν μικρές και μεγάλες ομάδες που ευνοούνται και ποιος τελικά εξυπηρετεί το βαθύ κράτος. 
      Τρίτο σημείο: «Αδιέξοδη η ανάπτυξη στη χώρα, πρώτα απ’ όλα γιατί έως τώρα η αύξηση του ΑΕΠ, πέρα από τους κοινοτικούς πόρους, γινόταν με δανεικά, που κατέληγαν σε κρατικοδίαιτα συμφέροντα». 
      Τι γίνεται το πρώτο εξάμηνο του 2005; Η χώρα δανείζεται 27,5 δισ. ευρώ. Μόνο τον Απρίλιο ο δανεισμός του κράτους αυξάνει κατακόρυφα. Έχουμε 2,3 δισ. αύξηση απ’ ό,τι είχαμε στα νοικοκυριά και στις επιχειρήσεις. Υπάρχει αδυναμία αποπληρωμής των δανείων σε μία στις δέκα επιχειρήσεις ή νοικοκυριά. 
      Η αγορά υφίσταται πραγματικά μία επίθεση. Για πρώτη φορά έχουμε ακάλυπτες επιταγές που αυξάνουν κατά 33% από ό,τι την προηγούμενη χρονιά. Έχουμε σε ένα χρόνο αύξηση 88% των επιταγών που σφραγίσθηκαν. Οι επιχειρήσεις δεν δανείζονται απλώς. Δεν μπορούν να πληρώσουν τα δάνειά τους.
      Κύριοι συνάδελφοι, δεν προσπαθώ να παρουσιάσω μια εικόνα ότι τώρα δημιουργήθηκαν τα προβλήματα στην αγορά. Προφανώς ήταν μια οικονομία η οποία είχε πετύχει πολλά, αλλά ήταν μια οικονομία η οποία έβγαινε από Ολυμπιακούς Αγώνες με μεγάλο κόστος και μια οικονομία η οποία επιβαρύνεται από αμυντικές δαπάνες με τρόπο που δεν επιβαρύνεται καμία οικονομία στην Ευρώπη.
      Αυτά τα ξέρετε πολύ καλά, όπως ξέρετε και τα επιτεύγματα, και οι μεγαλοστομίες περί δανεισμών και άλλων επιλογών θα έπρεπε τουλάχιστον έξι μήνες πριν -όταν ήδη είχατε τη διακυβέρνηση της χώρας επί έξι μήνες- από πλευράς του Πρωθυπουργού να δίνεται η εναλλακτική πρόταση και όχι να αναμασούνται ίδια πράγματα που δεν υλοποιούνται.
      Τέταρτο σημείο και διαβάζω πάντοτε την ίδια σελίδα από την ομιλία του Πρωθυπουργού: «Επιλέξαμε πολιτική που αποβλέπει αφενός στην ήπια δημοσιονομική προσαρμογή και αφετέρου στην ισχυρή, ισόρροπη και διατηρήσιμη ανάπτυξη. Έχουμε ένα σχέδιο που βασίζεται στο νοικοκύρεμα των δημόσιων οικονομικών και όχι σε περικοπές στα εισοδήματα των εργαζομένων και των συνταξιούχων».
      Σημασία έχει πώς προσλαμβάνει ο λαός όλα αυτά τα ωραία που ανακοινώνει ο Πρωθυπουργός στον Προϋπολογισμό. Από πρόσφατη έρευνα προκύπτει ότι τρεις στους τέσσερις Έλληνες δηλώνουν ότι η οικονομία επιδεινώθηκε τους τελευταίους έξι μήνες. Το 54% των Ελλήνων πιστεύει ότι η οικονομία θα χειροτερεύσει. Το 36% των Ελλήνων, δηλαδή περίπου ένας στους τρεις Έλληνες, δηλώνει ότι τα χρήματα που του περισσεύουν τα ξοδεύει για να πληρώσει τα χρέη του. Ένας στους τρεις Έλληνες φέτος λέει ότι δεν θα πάει διακοπές. 
      Η Στατιστική Υπηρεσία ανακοινώνει τα αποτελέσματα για τις τιμές των προϊόντων στην αγορά –κάναμε επερώτηση γι’ αυτό το πράγμα- και προκύπτει ότι στην αγορά από τα σαράντα δύο καθημερινής χρήσης προϊόντα τα τριάντα επτά έχουν αυξηθεί και τα είκοσι τρία έχουν αυξηθεί πάνω από τον πληθωρισμό. Το εισόδημα της μέσης οικογένειας είναι μικρότερο από πέρυσι, γιατί η αύξηση είναι μικρότερη από τον πληθωρισμό, αλλά στα καθημερινά προϊόντα έχουμε αύξηση μεγαλύτερη από τον πληθωρισμό. Δηλαδή έχουμε μικρότερο εισόδημα και ακριβότερα προϊόντα. 
      Αυτά είναι τα αποτελέσματα που μπορεί να καταλάβει ο καθένας. Βέβαια, επειδή μιλάτε και για τη βιώσιμη ανάπτυξη και επειδή το περιβάλλον όπως και πολλά άλλα πράγματα, έχει απασχολήσει αυτήν την Αίθουσα μόνο ως διακηρύξεις, να υπενθυμίσουμε ότι η Ελλάδα και η Ιταλία είναι οι μόνες χώρες οι οποίες έχασαν τις προθεσμίες, δεν κατάθεσαν σχέδιο για την εμπορία των ρύπων και σήμερα υπάρχει ανεξέλεγκτη παραγωγή διοξειδίου του άνθρακα από τη βιομηχανία. Μάλιστα, από την άλλη πλευρά η βιομηχανία ανά πάσα στιγμή κινδυνεύει να υποστεί τα πρόστιμα ανταγωνιστριών βιομηχανιών της Ευρώπης.
      Κυρίες και κύριοι συνάδελφοι, αν διαβάσει κανείς την ομιλία του Πρωθυπουργού, μπορεί σε κάθε σειρά να δει μια ανακολουθία, όχι υποσχέσεων βραχυπρόθεσμων αλλά μεγάλων επιλογών και υλοποίησής τους. Είδα με έκπληξη και νομίζω ότι εκπλαγήκαμε όλοι σε αυτήν την Αίθουσα όταν σας είδαμε να χειροκροτείτε με πάθος γιατί η Κυβέρνηση πληρώνει 518.000.000 ευρώ πρόστιμο. Πεντακόσια δέκα οκτώ εκατομμύρια ευρώ, για να καταλάβουμε γιατί μιλάμε, είναι οκτώ μεγάλα νοσοκομεία. Η απάντηση ήταν απλή: Ήταν κακοτεχνίες του ΠΑΣΟΚ, τις οποίες πληρώνει τώρα η Νέα Δημοκρατία. Αυτό είναι λάθος και ψεύδος και θα ήθελα με δύο λόγια να εξηγήσω τι συνέβη με αυτόν τον χωρίς προηγούμενο ευτελισμό και με αυτό το τεράστιο κόστος που επιφορτισθήκαμε να πληρώσουμε, γιατί δεν μπορέσατε να διαπραγματευθείτε όπως έπρεπε. Τι συνέβη; Και παρακαλώ να κατατεθεί όλη η αλληλογραφία στην Βουλή. 
      Δύο πράγματα ζήτησε η Ευρωπαϊκή Επιτροπή. Το πρώτο ήταν να εντοπιστούν πιθανές ατασθαλίες και προβλήματα που υπήρξαν στα έργα και τα οποία καταγγείλατε εσείς επί σειρά ετών. Οι Ευρωβουλευτές σας ήταν οι πιο δραστήριοι Βουλευτές στο Κοινοβούλιο για να καταγγέλλουν την ελληνική κυβέρνηση. Μόλις γίνατε κυβέρνηση, καταγγείλατε στην Ευρωπαϊκή Ένωση αυτά που βρήκατε και σας ζήτησε, λοιπόν, να εντοπίσετε και να καταγγείλετε τις ατασθαλίες, τις οποίες βρήκατε και να ζητήσετε από τους δικαιούχους τα χρήματα πίσω. Υπάρχουν όλα στην αλληλογραφία.
      Το δεύτερο, σας ζήτησαν να βελτιώσετε τους μηχανισμούς ελέγχου της διαχείρισης των πόρων, για να το πούμε στο δικό σας λεξιλόγιο, κάτι σαν επανίδρυση του κράτους, δηλαδή να κάνετε νέους μηχανισμούς ελέγχου. Δύο πράγματα λοιπόν έπρεπε να κάνετε. Να καταγγείλετε αυτούς που έκαναν ατασθαλίες και να κάνετε μηχανισμούς ελέγχου. 
      Επί ένα χρόνο δεν κάνατε ούτε το ένα ούτε το άλλο. Δεν μπορέσατε να καταγγείλετε μία συγκεκριμένη ατασθαλία, δεν υπάρχει έργο με ονοματεπώνυμο από το οποίο να κόβονται χρήματα. 
      Αφού λοιπόν δεν κάνατε τίποτα από αυτά, έρχεται μία  απανταχούσα το Δεκέμβρη, όπου μιλάει για συνολική παύση των πληρωμών, εάν δεν ανταποκριθείτε σε αυτά. Τότε, αντιλαμβάνεται η Κυβέρνηση για τι πρόκειται και πανικοβλημένη  προσπαθεί να διαπραγματευθεί. 
      Που καταλήξαμε αυτή τη στιγμή. Γίνεται μια οριζόντια κατ’ αποκοπή μείωση. Δηλαδή όλα τα κονδύλια και όλα τα έργα από τότε που ξεκίνησε το Κοινοτικό Πλαίσιο Στήριξης μέχρι σήμερα κόβονται κατά 10%.
      Πως λοιπόν εσείς που καταγγέλλετε τη διαφθορά, δεν μπορέσατε να βρείτε ένα έργο, ώστε να το καταγγείλετε και να πληρώσει ο εργολάβος που έφταιγε; Πως δεν μπορέσατε να κάνετε ένα μηχανισμό ελέγχου ώστε να μην υποστείτε αυτό το πρόστιμο; 
      Εδώ λοιπόν έχουμε αποτυχία και στην περίφημη αντίληψη περί επανίδρυσης, αλλά και στη δυνατότητα ελέγχου. Και χάσαμε κυρίες και κύριοι συνάδελφοι, τεράστια κονδύλια που δεν έχουμε χάσει ξανά ποτέ. Τρία Κοινοτικά Πλαίσια διαχειριστήκαμε. Ποτέ δεν χάσαμε λεφτά, ποτέ δεν απειληθήκαμε με παύση πληρωμών. Και εσείς το χειροκροτήσατε. Αυτού του είδους την εμπιστοσύνη θέλει ο κ. Καραμανλής; 
      Για να ολοκληρώσω. Σε όλα αυτά και σε πολλά από αυτά που είναι πολιτικά ζητήματα, όπως το να μοιράζουμε το βάρος των λίγων στους πολλούς, όπως το θέμα της εθελουσίας εξόδου, όπως το θέμα του να χρυσώνουμε υπαλλήλους πιστεύοντας ότι έτσι λύνουμε προβλήματα, απαντάτε, «μα το έκανε και το ΠΑΣΟΚ». 
      Κυρίες και κύριοι συνάδελφοι, εμείς σαν ΠΑΣΟΚ είμαστε πολύ περήφανοι γι’ αυτά που κάναμε και κάνουμε βαθύτατη αυτοκριτική για τα λάθη μας, τα οποία δεν πρέπει να επαναλάβουμε. 
      (Χειροκροτήματα από την πτέρυγα του ΠΑΣΟΚ)
      Εάν εσείς πιστεύετε ότι θα πείσετε τους πολίτες ότι επαναλαμβάνοντας αυτά που το ΠΑΣΟΚ θεωρεί λάθη του, τα προβάλλετε σήμερα ως πολιτικές, κάνετε πάρα πολύ μεγάλο λάθος. Και εμείς πιστεύουμε ότι η χώρα έχει ανάγκη από καινούργιες προσεγγίσεις, από νέο σχέδιο, από μεγάλες τομές, οι οποίες όμως αφορούν όλους. Δεν μπορεί να θυσιάζουμε τα συμφέροντα όλων για να λύσουμε σήμερα τα προβλήματα των λίγων. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει η συνάδελφος κ. Μανούσου. 
      ΑΡΙΑΔΝΗ ΜΠΙΝΟΠΟΥΛΟΥ-ΜΑΝΟΥΣΟΥ: Κυρίες και κύριοι συνάδελφοι, ο λαός εισπράττοντας τα τελευταία χρόνια τα δυσμενή αποτελέσματα της σαθρής οικονομίας και της διάβρωσης του δημόσιου βίου, ζητά να προχωρήσουμε στον εκσυγχρονισμό του κράτους και στη δημιουργία σταθερών βάσεων για την ανοδική πορεία της οικονομίας μας. 
      Η ελληνική κοινωνία με ευρύτατη πλειοψηφία σήμερα στηρίζει τις μεταρρυθμίσεις που προωθεί  η Κυβέρνησή μας. Αντίθετα, κύριοι συνάδελφοι, της Αξιωματικής Αντιπολίτευσης εσείς συνεχίζετε να εμμένετε στη στείρα αντιπολίτευση. Αρνείστε να συμπαρασταθείτε  για την επίλυση των σοβαρών προβλημάτων της χώρας μας. Αρνείστε να καταθέσετε τουλάχιστον τις προτάσεις σας. Με αυτό τον τρόπο αποδεικνύεται για άλλη μια φορά, πόσο απόμακροι είστε από τον προβληματισμό της κοινωνίας μας. Την ίδια αλαζονική συμπεριφορά όμως είχατε επιδείξει και στο παρελθόν και ο λαός δεν σας το συγχώρεσε. Πάνω από όλα όμως οι πολίτες δεν θα σας συγχωρήσουν τα δύο οικονομικά εγκλήματα που διαπράξατε εις βάρος του ελληνικού λαού με άμεσο ή έμμεσο τρόπο. 
      Το πρώτο αφορά το Χρηματιστήριο που με παραπλανητικές δηλώσεις του τότε Υπουργού Οικονομικών και του τέως Πρωθυπουργού οδηγήσατε στην οικονομική καταστροφή χιλιάδες ‘Ελληνες πολίτες και δεν υπήρξε δυστυχώς καμία ευθιξία από μέρους σας. 
      Το δεύτερο οικονομικό έγκλημα είναι αυτό της απώλειας των κοινοτικών πόρων. Διότι, κυρίες και κύριοι συνάδελφοι, τα χρήματα αυτά δεν πρόκειται να ξανάρθουν στη χώρα μας. 
      Έργα κακής ποιότητας και ανυπαρξία ελέγχων οδήγησαν την Ευρωπαϊκή Επιτροπή στην επιβολή δημοσιονομικών διορθώσεων στο πλαίσιο του Β΄ Κοινοτικό Πλαίσιο Στήριξης. Έτσι η Ευρωπαϊκή Επιτροπή αρνήθηκε να μας καταβάλλει 400.000.000 ευρώ εκ των οποίων τα μισά αφορούσαν αποπληρωμή περιφερειακών προγραμμάτων.
      Ενδεικτικά σας αναφέρω ότι για το Πρόγραμμα «Οδικοί Άξονες» είχαμε ζητήσει 140.000.000 ευρώ και λάβαμε τα μισά από αυτά που έπρεπε να πάρουμε. Και εδώ τουλάχιστον πήραμε και κάτι, γιατί στο Πρόγραμμα Σιδηρόδρομοι ενώ είχαμε ζητήσει 6.000.000 ευρώ, όχι μόνο δεν τα πήραμε, αλλά μας ζήτησαν πίσω συμψηφιστικά 50.000.000 ευρώ. Για το ΠΕΠ Νοτίου Αιγαίου στο οποίο βέβαια ανήκουν και οι Κυκλάδες τις οποίες εκπροσωπώ, είχαμε ζητήσει 8,5 εκατομμύρια ευρώ και μας επιβλήθηκαν δημοσιονομικές διορθώσεις ύψους 4,5 εκατομμυρίων ευρώ. Συνολικά στο Β΄ Κοινοτικό Πλαίσιο Στήριξης είχαμε ζητήσει 580.000.000 ευρώ και εισπράξαμε μόνο 170.000.000 ευρώ. Χάσαμε περίπου 400.000.000 ευρώ, ποσό με το οποίο θα μπορούσαμε να έχουμε κατασκευάσει έργα ζωτικής σημασίας. Για τις Κυκλάδες, παραδείγματος χάρη, θα μπορούσαμε να βελτιώσουμε όλα τα λιμάνια και τα αποχετευτικά δίκτυα. Σημειώνω ενδεικτικά ότι ο συνολικός προϋπολογισμός για τη βελτίωση ενός λιμανιού κυμαίνεται από 2.000.000 έως 25.000.000 ευρώ. 
      Δεν έφθαναν όμως μόνο τα εκατομμύρια ευρώ που χάσαμε από το Β΄ Κοινοτικό Πλαίσιο Στήριξης, αλλά συνέχισαν και στο Γ΄ Κοινοτικό Πλαίσιο Στήριξης την ασύστολη έλλειψη νομιμότητας και τις προκλητικές δημοπρατήσεις δημοσίων έργων, τις οποίες η Ευρωπαϊκή Ένωση βέβαια απέρριψε.
      Κυρίες και κύριοι συνάδελφοι, τα είκοσι τέσσερα κυκλαδονήσια, τα οποία εκπροσωπώ, ζητούν μία απάντηση. Γιατί έμειναν όλα αυτά τα χρόνια χωρίς λιμάνια, χωρίς βιολογικούς καθαρισμούς, χωρίς χώρους υγειονομικούς ταφής απορριμμάτων και γενικά χωρίς έργα υποδομής; Ζητούν μία απάντηση γιατί κωφεύσατε στις πανομοιότυπες επί δέκα συνεχή χρόνια παρατηρήσεις της Πανελλήνιας Ένωσης Πλοιάρχων για την επικινδυνότητα των λιμανιών μας. Ζητούν τα κυκλαδονήσια μας να απαντήσει η Αξιωματική Αντιπολίτευση για ποιο λόγο οι κυβερνήσεις τους δεν εκμεταλλεύθηκαν την πίστωση χρόνου που μας έδωσε η Ευρωπαϊκή Ένωση για την άρση του καμποτάζ και κατασπατάλησαν χιλιάδες ευρώ σε μελέτες και έμειναν μόνο στις μελέτες και άφησαν την ακτοπλοΐα μας σε πλήρη αποτελμάτωση. Ζητούν απάντηση για την παντελή έλλειψη τουριστικής πολιτικής των προηγούμενων κυβερνήσεων.
      Κυρίες και κύριοι συνάδελφοι της Αξιωματικής Αντιπολίτευσης, επανειλημμένα παραπονείστε ότι εμείς παρελθοντολογούμε. Όμως, κύριοι συνάδελφοι, πρέπει να ξέρετε ότι δεν μπορεί να γίνουν παρελθόν τα οικονομικά εγκλήματα. Η φωτιά που ανάψατε στους Έλληνες πολίτες καίει ζωντανή ακόμη. Συνεχίζετε να το αγνοείτε, επικαλούμενοι ότι πληρώσατε γι’ αυτό με το να σας καταψηφίσει ο ελληνικός λαός στις εκλογές του 2004. Σας δικαιολογώ κατά ένα μέρος, γιατί έχετε τις αντιδράσεις και την ψυχολογία του δράστη ενός εγκλήματος, ο  οποίος θέλει να πιστεύει πάντα ότι, με την επιβολή οποιασδήποτε ποινής σε αυτόν, απαλλάσσεται κάθε άλλης ευθύνης και κάνοντας παρελθόν την πράξη του, προσπαθεί να ξεχάσει. Το θύμα όμως δεν ξεχνά ποτέ, γιατί τα χνάρια του εγκλήματος το έχουν χαράξει. 
      Εμείς, κυρίες και κύριοι συνάδελφοι, δεν θέλουμε και δεν μπορούμε να ξεχάσουμε το παρελθόν, θέλουμε όμως να το ξεπεράσουμε.
      Σας καλούμε να συμφωνήσετε στην ανάγκη αλλαγών και μεταρρυθμίσεων. Να επενδύσουμε στη νεολαία μας. Να συγκρουστούμε με τα προβλήματα για να τα επιλύσουμε. Πρέπει να τολμήσουμε για να επιτύχουμε. Έτσι μόνο θα κερδίσουμε και μαζί με μας θα κερδίσουν όλοι οι Έλληνες πολίτες. Εμπιστεύομαι την Κυβέρνησή μου, διότι από την αρχή της ανάληψης των καθηκόντων της με σύνεση, συνέπεια και μεθοδικότητα προχωρά στις αναγκαίες μεταρρυθμίσεις για την πρόοδο και την ευημερία του τόπου μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μετά από τη διαδικασία που χαρακτηρίστηκε από τα κόμματα της Αριστεράς και όχι μόνο ως ένα στημένο σκηνικό, ξεκίνησε από χθες η τριήμερη συζήτησή μας για την παροχή ψήφου εμπιστοσύνης στην Κυβέρνηση. Το τελικό αποτέλεσμα είναι γνωστό. Στο δικομματικό σύστημα του πλειοψηφικού κοινοβουλευτισμού η ψήφος εμπιστοσύνης είναι εξασφαλισμένη. Τι εξυπηρετεί λοιπόν η όλη διαδικασία και πώς εξελίσσεται η συζήτηση σε μία περίοδο μάλιστα όξυνσης των οικονομικών και κοινωνικών προβλημάτων και κινητοποιήσεων των εργαζομένων, σε μία περίοδο όπου η αναξιοπιστία απέναντι στην πολιτική είναι τόσο υψηλή ανάμεσα στους πολίτες και για τα αδιέξοδα που δημιουργούν οι πολιτικές συγκλίσεις των δύο κομμάτων στα βασικά θέματα και για την επιλογή των στείρων αντιπαραθέσεων μόνο στα ζητήματα διαχείρισης της εξουσίας ως στοιχείο διαφοροποίησής τους;
      Είναι σαφέστατο ότι και η διαδικασία και η συζήτηση, όπως εξελίσσονται, εξυπηρετούν τις στοχεύσεις των δύο μεγάλων κομμάτων και των συμφερόντων που εκφράζουν, που δεν έχουν καμία σχέση με τα θέματα της εμπιστοσύνης και των μομφών που υποτίθεται ότι θα έπρεπε να αφορούν. Η συζήτηση δεν φαίνεται να προσφέρει τίποτα στην αναμόρφωση της εφαρμοζομένης πολιτικής και στην πορεία ανάπτυξης της χώρας. Αυτό οφείλεται πρώτα και κύρια στην επιδίωξη για αποπροσανατολισμό και εξοβελισμό των ανησυχιών σε όσους εξ ημών, αλλά και σε όσους από τους πολίτες ανησυχούν. Ασφαλώς, για μας η συνολικά εφαρμοζόμενη από τους δύο μονομάχους πολιτική συσσωρεύει προβλήματα στη χώρα και είναι καταστροφική για τους εργαζόμενους, τόσο γιατί είναι κοινωνικά άδικη δίνοντας υπερκέρδη σε άλλους και υποβαθμίζοντας το βιοτικό επίπεδο των πολλών όσο και γιατί δεν έχει καμία σχέση με την επικαλούμενη από την Κυβέρνηση καπιταλιστική εξυγίανση. Έχει σχέση μόνο με την αποδιάρθρωση των στρατηγικών δυνάμεων, με το ξεπούλημα της δημόσιας περιουσίας και των παραγωγικών μέσων. 
      Δυστυχώς όμως, στη συζήτηση ούτε έχουν τεθεί ούτε θα τεθούν αυτές οι επιπτώσεις. Αυτή η πολιτική δεν αμφισβητείται στην ουσία της. Κανείς δεν αναγνωρίζει σφάλματα όχι μόνο στις πολιτικές που εφαρμόστηκαν, άλλα έστω και στη διαχείριση και στις καταστροφικές κομματικές παρεμβάσεις στα δημόσια πράγματα. Αντίθετα με τον φανατισμό των χωρίς ουσία αντιπαραθέσεων θα αναβαπτιστεί ο κομματικός πατριωτισμός των ανησυχούντων στελεχών των δύο μεγάλων κομμάτων, καθώς και η ισχύς των αρχηγών τους για την εφαρμογή της ίδιας πολιτικής. Το δεδομένο αποτέλεσμα της ψηφοφορίας θα ενισχύσει τις κυβερνητικές μεθοδεύσεις για τα σχεδιαζόμενα μέτρα που θίγουν κοινωνικές παροχές και υποβαθμίζουν την ανταγωνιστικότητα της παραγωγικής διαδικασίας. 
      Σημαντική παρενέργεια είναι η υποβάθμιση του Κοινοβουλίου και του κύρους του στην κοινή γνώμη. Ας μπούμε στην καρδιά της συζήτησης και ας δούμε κατ’ αρχήν τα σοβαρά προβλήματα της ελληνικής οικονομίας που την κάνουν να μην είναι ανταγωνιστική, αφού άλλωστε η χαμηλή ανταγωνιστικότητά της αποτελεί και το άλλοθι και αυτής της Κυβέρνησης για να λάβει μια σειρά αντιλαϊκά μέτρα. 
      Έχουμε μία σύγκλιση και των δύο μεγάλων κομμάτων στη λογική, το έλλειμμα της ανταγωνιστικότητας της ελληνικής κοινωνίας να καταλογιστεί και κυρίως να μεταφερθεί, να το πληρώσουν δηλαδή οι εργαζόμενοι και η κοινωνία μας με μέτρα όπως η καθήλωση των μισθών, η περαιτέρω ελαστικοποίηση της αγοράς εργασίας και η συρρίκνωση των ασφαλιστικών δικαιωμάτων των εργαζομένων. Επί πλέον, με μείωση των κοινωνικών δαπανών και αύξηση της έμμεσης φορολογίας, μια διαδικασία αναδιανομής των εισοδημάτων υπέρ των ισχυρών με στόχο την αύξηση της κερδοφορίας τους. 
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Κύριοι της Κυβέρνησης δεν ασχοληθήκατε σοβαρά με τις πραγματικές παραγωγικές και ανταγωνιστικές δυνατότητες της χώρας αλλά και τις πραγματικές αιτίες που δεν μπορούν αυτές οι δυνατότητες να αναπτυχθούν. Δυστυχώς, επιβαρύνατε αφόρητα τη συντριπτική πλειοψηφία των πολιτών για να πετύχετε έτσι το αντίθετο, τη στασιμότητα και πολλές φορές την ανακύκλωση των προβλημάτων. Γιατί δεν μπορεί να φταίνε πάντα οι εργαζόμενοι στις ΔΕΚΟ και να μην φταίνε οι πολιτικές που εφαρμόστηκαν, οι κομματικές παρεμβάσεις και οι άσχετες διοικήσεις τους, οι προκλητικές προτιμήσεις στους εξωτερικούς προμηθευτές και συνεργάτες που όλα αυτά μαζί οδήγησαν στο μαρασμό των ΔΕΚΟ, για να βρει έτσι έδαφος στην ακραία τους μορφή δηλαδή στην άρον, άρον ιδιωτικοποίησή τους, η κοινωνική επιταγή για την απελευθέρωση των αγορών. Κανείς δεν κάνει έναν απολογισμό για το πού οδήγησαν και πού θα οδηγήσουν αυτές οι άκρατες ιδιωτικοποιήσεις. 
      Όταν εμείς, κυρίες και κύριοι συνάδελφοι μιλάμε για πραγματικά βιώσιμη ανάπτυξη και αειφορία πέρα από το βασικό καθήκον της προστασίας του περιβάλλοντος και των πηγών του, εννοούμε την προστασία για τις επόμενες γενιές των δημόσιων αγαθών και επιχειρήσεων, της εξασφάλισης και γι’ αυτές τις γενιές ενός αξιοπρεπούς και σταθερού περιβάλλοντος. Δεν θέλουμε να τους χρεώσουμε με την ανασφάλεια, με τις περιπέτειες σε μία άκρως ανταγωνιστική κοινωνία, όπου ανά πάσα στιγμή οι εργαζόμενοι ως μισθωτοί, ως επιστήμονες θα είναι απασχολήσιμοι και αναλώσιμοι. 
      Αυτές τις μεγάλες ανησυχίες τους, διατύπωσαν οι πολίτες της Γαλλίας και της Ολλανδίας με το «όχι» στο Ευρωσύνταγμα και θα διατύπωνε και ο ελληνικός λαός, αν τον είχαμε ρωτήσει. Βαθιές ανησυχίες που δεν έχετε μπει στον κόπο και τα δύο κόμματα του άκριτου «ναι» να τις σχολιάσετε, έστω και από πολιτική δεοντολογία. 
      Ας έρθουμε στο παρόν. Παίρνετε όλα αυτά τα μέτρα και φοβάμαι πως θα συνεχίσετε, όταν ξέρετε πολύ καλά την σκληρή πραγματικότητα για τους πολίτες της χώρας. Ότι δηλαδή είμαστε η χώρα με τις μεγαλύτερες εισοδηματικές και περιφερειακές ανισότητες, με τους υψηλότερους δείκτες φτώχειας, ανεργίας και δημόσιου χρέους στην Ευρωπαϊκή Ένωση των δεκαπέντε. Δεν έχετε καταλάβει ότι με αυτά τα μέτρα και τις αναδιαρθρώσεις το μοντέλο ανάπτυξης, όπως αναπαράγεται και διαμορφώνεται, θα οδηγήσει στη διεύρυνση των κοινωνικών ανισοτήτων και θα οξύνει τις ανισορροπίες και στο παραγωγικό τμήμα του δημόσιου τομέα, όσο απέμεινε από τις ιδιωτικοποιήσεις, και στον ιδιωτικό τομέα. Έχετε πραγματικά την αντίληψη ότι με τα μέτρα αυτά και χωρίς ένα συνολικό σχεδιασμό θα μετριάσετε το σοβαρότατο πρόβλημα της ελληνικής οικονομίας που είναι τριπλάσιες οι εισαγωγές προϊόντων στη χώρα μας από τις εξαγωγές; Και μάλιστα, όταν η ακρίβεια και η αισχροκέρδεια καλά κρατούν, η υπερμεγένθυση των σούπερ-μάρκετς και των καταστημάτων ξένων ειδών διαρκώς ενισχύεται, ενώ από την άλλη πλευρά η ψαλίδα μεταξύ της τιμής του προϊόντος από τον Έλληνα παραγωγό, τον αγρότη κυρίως και της τιμής στο ράφι διαρκώς μεγαλώνει, γιατί αλλιώς το προϊόν στις αποθήκες θα παραμείνει αδιάθετο. Οι μικρομεσαίες επιχειρήσεις γονάτισαν και κλείνουν κάθε μέρα, θύματα της άκρως ανταγωνιστικής ελεύθερης αγοράς που οι κανόνες της εφαρμόζονται πάντα για τους μικρούς και όχι για τις μεγάλες επιχειρήσεις και τα μονοπώλεια.
    Οι νεοφιλελεύθερες πολιτικές στην οικονομία ενισχύουν την κυριαρχία της αγοράς έναντι των πολιτικών και κοινωνικών επιλογών για την άρση των προβλημάτων κάθε κοινωνίας. Έτσι, για το πρόβλημα της ανταγωνιστικότητας των προϊόντων μας, για το πρόβλημα της ακρίβειας, της προστασίας της ταυτότητας και διακίνησης των ελληνικών προϊόντων, της επιβίωσης των μικρομεσαίων επιχειρήσεων και εν τέλει της δημιουργίας θέσεων εργασίας και της τόνωσης της απασχόλησης δεν θέλετε και τα δύο κόμματα να διαμορφώσετε ένα συνολικότερο σχέδιο και για την οικονομία και για την κοινωνία. Αφήνετε τις επιλογές στην αγορά και στους ιδιώτες, σε μία άκρως στρεβλή αγορά στη χώρα μας και σε ιδιώτες που εύκολα πιέζουν και κάνουν πρόταση να μεταφερθούν όλα στις πλάτες των εργαζομένων. 
    Ένα ιδιαίτερα σοβαρό θέμα είναι αυτό της περιφερειακής ανάπτυξης και της αξιοποίησης των εθνικών και κοινοτικών πόρων. Παρέμεινε στα λόγια και στις διακηρύξεις και των προηγούμενων κυβερνήσεων αλλά και της δικής σας, ότι οι κοινοτικοί πόροι θα αξιοποιηθούν πλέον του 80% για την ανάπτυξη της περιφέρειας και τη σύγκλιση των οικονομικών και κοινωνικών ανισοτήτων. 
    Όμως, μαζί συναποφασίσατε τη διεξαγωγή των ιδιαίτερα δαπανηρών Ολυμπιακών Αγώνων, της υπέρμετρης δαπάνης που μας επέβαλαν οι ΗΠΑ για την ασφάλειά τους στην καρδιά του Γ΄ Κοινοτικού Πλαισίου Στήριξης, αποκρύπτοντας από κοινού τις μεγάλες θεσμικές, οργανωτικές και χωροταξικού βιώσιμου σχεδιασμού αδυναμίες της χώρας.
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Θέλω και εγώ δύο λεπτά ακόμη, κύριε Πρόεδρε, όπως δώσατε και στους άλλους συναδέλφους. 
    Αυτά οδήγησαν στην κακοδιαχείριση, στις υπερβάσεις κόστους, στον υπερσυγκεντρωτισμό των ολυμπιακών έργων και υπηρεσιών και στην παντελή αδυναμία αξιοποίησης και διάχυσης των όποιων ωφελειών στην υπόλοιπη χώρα και εν τέλει στην ανάπτυξή της. 
    Εκείνο που έχει διαχυθεί, κυρίες και κύριοι συνάδελφοι, είναι το ατέλειωτο χρέος, που μεταφράζεται με δραματικές επιλογές των μεγάλων περικοπών στο πρόγραμμα δημοσίων επενδύσεων, στην καθήλωση των μικρών και μεσαίων έργων στην περιφέρεια για πολύ χρόνο ακόμη και, βέβαια, στο τραγικό αδιέξοδο της αύξησης της ανεργίας. Μέχρι να ανοίξει το μαγικό κουτί ροής του πακτωλού –δήθεν- των ιδιωτικών πόρων στα δημόσια έργα μέσω του ΣΔΙΚ, δηλαδή των συμπράξεων δημόσιου και ιδιωτικού τομέα, πάλι στην αγορά και στους ιδιώτες δραματικά ανατίθενται οι υποχρεώσεις της πολιτείας, του δημόσιου τομέα. 
    Ορθώς αλλάξατε, κύριοι της Κυβέρνησης, το νοσηρό μαθηματικό τύπο, αλλάζοντας το νόμο ανάθεσης των έργων και των μελετών. 
    Ορθώς αναζητήσατε με το σκεπτικό του «βασικού μετόχου» τις αιτίες κακοδιαχείρισης του δημόσιου χρήματος και της μη ορθολογικής και ισόρροπης αξιοποίησης των πόρων στη διαπλοκή και στην υπερσυγκέντρωση στους λίγους ασυμβίβαστων προνομίων. 
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Ξηροτύρη. Σας παρακαλώ.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ολοκληρώνω, κύριε Πρόεδρε. 
    Τι κάνετε όμως; Τα αναιρείτε συνεχώς. Αλλάζετε τις επιλογές σας. Αναρωτιέται ο πολίτης ως προς τι οι αλλαγές στο θεσμικό πλαίσιο των έργων, όταν η αξιοποίηση των ολυμπιακών έργων και των τουριστικών ακινήτων της δημόσιας περιουσίας θα γίνει εκτός του θεσμικού πλαισίου της χώρας και όταν για το σύνολό της η νομοθεσία θα απαξιωθεί από τις επικείμενες συμπράξεις δημοσίου και ιδιωτικού τομέα. 
    Υπάρχουν και άλλα προβλήματα για τον αγροτικό τομέα, που δεν συζητήθηκαν ακόμη εδώ, όπως το μεγάλο πρόβλημα της αποδέσμευσης των προϊόντων  που πρέπει να συζητήσουμε, κύριε Υπουργέ. Η συζήτηση, όμως, όπως είπα και στην αρχή, εξαντλείται  μόνο στις αντιπαραθέσεις. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη. 
    Το λόγο τώρα έχει η κ. Χριστιάνα Καλογήρου.
    ΧΡΙΣΤΙΑΝΑ ΚΑΛΟΓΗΡΟΥ: Κυρίες και κύριοι συνάδελφοι, βρισκόμαστε σήμερα εδώ, στο ναό της δημοκρατίας, με σκοπό να επικυρώσουμε εμείς, οι εκλεγμένοι εκπρόσωποι του ελληνικού λαού την εμπιστοσύνη μας προς την Κυβέρνηση της χώρας, την Κυβέρνηση του Κώστα Καραμανλή, μια Κυβέρνηση με μικρή ηλικία πολιτικού χρόνου, αλλά ήδη με σημαντικότατο καταγεγραμμένο πολιτικό έργο. Τουλάχιστον έτσι ομολόγησε ο Αρχηγός της Αξιωματικής Αντιπολίτευσης στην ίδια ετούτη εδώ Αίθουσα. 
    Γιατί, κυρίες και κύριοι συνάδελφοι, θέλω να σας υπενθυμίσω ότι όλη η επιχειρηματολογία του κυρίου Παπανδρέου στηρίχτηκε στο ότι αυτό που κάνει η σημερινή Κυβέρνηση στο πλαίσιο των καθηκόντων της και που συνιστά το συνολικό της έργο αντίκειται στις επιθυμίες και στις διαθέσεις των πολιτών. 
      Δηλαδή, ομολογεί ότι το έργο της Κυβέρνησης της Νέας Δημοκρατίας είναι υπαρκτό, συγκεκριμένο και υπολογίσιμο, για να υπάρχουν οι συνθήκες, αλλά και προϋποθέσεις, που να μπορεί να κριθεί πολιτικά ο βαθμός ανταπόκρισής του στα ζητούμενα των Ελλήνων.
      Οφείλετε, κύριοι συνάδελφοι της Μείζονος Αντιπολίτευσης, να διασαφηνίσετε εδώ και τώρα την πολιτική βάση της επιχειρηματολογίας του Αρχηγού σας, που υπήρξε και το έναυσμα γι’ αυτήν εδώ τη σημερινή διαδικασία της παροχής ψήφου εμπιστοσύνης στην Κυβέρνηση. Ή μήπως δεν υπάρχει βάση, αλλά μοναδικός σκοπός είναι ο φθηνός εντυπωσιασμός και ο άγονος μικροκομματισμός;
      Κυρίες και κύριοι συνάδελφοι, η συζήτηση βεβαίως αυτή είναι μια πρώτης τάξεως ευκαιρία για μια τριήμερη, όπως είπα και πριν, παρουσίαση του μεγάλου και σημαντικότατου έργου της Κυβέρνησης. Επιτρέψτε μου ωστόσο να υποστηρίξω ότι το έργο αυτό είναι ακόμη πιο σημαντικό και καίριο για τη χώρα και τους πολίτες, απ’ όσο αντικειμενικά θα αποτιμούσε κανείς.
      Και τούτο γιατί το έργο αυτό διαμορφώνεται και προχωρεί τη στιγμή που η Κυβέρνηση, προσωπικά ο Κώστας Καραμανλής, αλλά και η οικογένειά του δέχονται άδικες και τελικά απαράδεκτες επιθέσεις, από ισχυρά συμφέροντα επιχειρηματικά και εκδοτικά. Όμως αυτή η μη κρυπτή υπό τον ήλιο αήθεια των μέσων που μετέρχονται τα οργανωμένα συμφέροντα, τα οποία πλήττονται από την πολιτική μας, είναι η καλύτερη απόδειξη ότι πορευόμαστε στο σωστό δρόμο.
      Η Νέα Δημοκρατία υπήρξε ιστορικά ένα μεγάλο λαϊκό κόμμα, ένα κόμμα που και σήμερα προχωρεί με συνέπεια σε αυτή την πορεία. Και επειδή ακριβώς οι πράξεις και τα έργα αυτής της Κυβέρνησης τιμούν απαρέγκλιτα την πολιτική εντολή που έδωσε ο ελληνικός λαός, αυτό είναι που ενοχλεί.
      Απλούστατα γιατί η πολιτική που προαγάγει τα συμφέροντα των πολλών τοις πράγμασι αντιστρατεύεται τα συμφέροντα των ολίγων. Όμως η θλιβερή εποχή των εξωθεσμικών κονκλαβίων μιας δεκάδας ολίγων, που αποφάσιζαν για τις τύχες των πολλών χωρίς καμιά δημοκρατική νομιμοποίηση και σε προφανή αντίθεση με τα συμφέροντα του λαού, έχει παρέλθει ανεπιστρεπτί.
      Τα αποτελέσματα των εκλογών της 7ης Μαρτίου του 2004 υπήρξαν η απαρχή αυτής της μεγάλης και ιστορικά επιβεβλημένης επιστροφής της χώρας στο δρόμο της δημοκρατικής ευταξίας και της υπηρέτησης των λαϊκών συμφερόντων και τούτων ως του θεσμικά επιβεβλημένου περιεχομένου του έργου της πολιτικής. Αυτή είναι η εντολή που έχουμε λάβει. Έτσι την ερμηνεύουμε, έτσι την τιμούμε εμείς στη Νέα Δημοκρατία και έχοντας τη συνείδησή μας ήσυχη ότι πράττουμε ορθά, προχωρούμε μπροστά, στηριζόμενοι στους πολίτες.
      Γιατί, κυρίες και κύριοι συνάδελφοι, αν η δεδηλωμένη σε τούτη εδώ την Αίθουσα είναι βέβαιον ότι θα επαναδιατυπωθεί σε λίγες ώρες με την παροχή της ψήφου εμπιστοσύνης προς την Κυβέρνηση, εκεί, έξω απ’ αυτήν εδώ την Αίθουσα υπάρχει η μεγάλη και η πασίδηλη δεδηλωμένη του λαού που υποστηρίζει την Κυβέρνηση σε κάθε της βήμα.
      Ο λαός της Λέσβου, όπου και η εκλογική μου περιφέρεια, δίνει καθημερινά ψήφο εμπιστοσύνης στην Κυβέρνηση. Γιατί αν συμβούν καταστροφές, αποζημιώνεται για τη χαμένη του παραγωγή σε τρεις μήνες από την εποχή της συγκομιδής, γιατί παίρνει τις επιδοτήσεις στην ώρα τους, γιατί βλέπει να του δίνονται επιχειρηματικές δυνατότητες με συγκεκριμένα κίνητρα για την ενθάρρυνση της επιχειρηματικότητας, ειδικά στις γυναίκες και τους νέους.
      Βλέπει ότι αυτή εδώ η Κυβέρνηση ανοίγει νέους δρόμους για την αντιμετώπιση της ανεργίας, τους δρόμους του επιχειρείν, δίνοντας ίσες ευκαιρίες στον κάθε πολίτη, ακόμα και στις πιο απομακρυσμένες περιοχές, για να μπει στην παραγωγική διαδικασία και να παράγει ο ίδιος τα δικά του ανταγωνιστικά προϊόντα.
      Σε κάθε του προσπάθεια ο πολίτης έχει αρχίσει να βλέπει την Κυβέρνηση αρωγό και συμπαραστάτη του. Βλέπει έργα, που για χρόνια ήταν λόγια, να γίνονται πράξη. Βλέπει τελικά όλους εμάς να δουλεύουμε σκληρά, δίνοντας τον καλύτερό μας εαυτό, για να πάμε μπροστά, με τόλμη μπροστά.
      Και ο λαός της Λέσβου, όπως και όλοι οι άλλοι Έλληνες πολίτες, δεν χρειάζεται τα οργανωμένα συμφέροντα, για να του κατευθύνουν την σκέψη. Έχει και ορθοκρισία και λογική, για να κρίνει και να αποφασίζει. Η δεδηλωμένη και καθημερινή στήριξη του λαού είναι η σημαντικότερη νομιμοποίησή μας. Και από κει είναι που εκπορεύεται η ηθική υποχρέωσή μας να πετύχουμε και θα πετύχουμε.
     Κύριε Πρόεδρε, οι Υπουργοί της Κυβέρνησης παρουσιάζουν αυτό το τριήμερο διεξοδικά το έργο τους, ο καθένας στο πεδίο της ευθύνης του και αποκαλύπτεται ώρα με την ώρα, πέραν πάσης αμφιβολίας, ότι δίνουμε μεγάλο αγώνα για να πάει ο τόπος μπροστά. Όσα γίνονται είναι στη σωστή κατεύθυνση. 
     Με όσα πράττει η Κυβέρνηση του Κώστα Καραμανλή ωφελείται η χώρα και το εθνικό συμφέρον. Επιμένω δε σε αυτό, επειδή η αντιπολιτευτική ρητορεία του ΠΑΣΟΚ και των φιλικών μέσων ενημέρωσης από πολύ νωρίς προσπάθησε να δημιουργήσει την πλασματική εντύπωση ότι η Κυβέρνηση της Νέας Δημοκρατίας κινείται σε λάθος πορεία. 
     Θυμηθείτε, κύριοι συνάδελφοι, τι είχε υποστηριχθεί από το ΠΑΣΟΚ σχετικά με την οικονομική πολιτική. Ακούσαμε, παραδείγματος χάρη, ότι η δημοσιονομική απογραφή έπληξε την αυτοπεποίθηση της χώρας και ότι ο μόνος σκοπός της πραγματοποίησής της ήταν για να μεμψιμοιρήσουμε για το κατά τα άλλα τεράστιο έργο του κ. Σημίτη. 
     Κυρίες και κύριοι συνάδελφοι του ΠΑΣΟΚ, για ποιο έργο μιλάμε; Εσείς οι ίδιοι, οι Βουλευτές του κόμματος της Αξιωματικής Αντιπολίτευσης, τι γνώμη τελικά έχετε για το έργο της απελθούσας Κυβέρνησής σας; Ήταν ένα έργο που άξιζε της επιβράβευσης του ελληνικού λαού ή μήπως η αυτοκριτική, που δεν παραλείπει να επαναλαμβάνει σε κάθε ευκαιρία ο σημερινός Αρχηγός σας, δεν έχει τελικά περιεχόμενο; Θέτω αυτό το ερώτημα, γιατί εάν εμείς απλώς μεμψιμοιρούμε, όπως εσείς λέτε, τότε ο Πρόεδρός σας τι κάνει; Κάνει ειλικρινή αυτοκριτική ενώπιον των πολιτών ή μεμψιμοιρεί και ο ίδιος για το έργο του κ. Σημίτη; 
     Αγαπητοί συνάδελφοι του ΠΑΣΟΚ, επιτέλους αποφασίστε τι λέτε. Η διγλωσσία σας για τη δική σας κυβερνητική πολιτική είναι βεβαίως δικό σας πρόβλημα και είναι βεβαίως θέμα το οποίο εσείς πρέπει να λύσετε. Όμως, κυρίες και κύριοι συνάδελφοι του ΠΑΣΟΚ, στην προσπάθεια του Προέδρου σας να βγείτε από αυτό το αδιέξοδο, στο οποίο έχετε περιέλθει, μην καταταλαιπωρείτε τη χώρα, τους πολίτες και τους θεσμούς. Βεβαίως, θεσμικά ουδέν το μεμπτόν. Ασκείτε τα δικαιώματα που έχετε ως κόμμα της Μείζονος Αντιπολίτευσης.
     Εκτός όμως από τα δικαιώματα, κύριοι συνάδελφοι του ΠΑΣΟΚ, έχετε και υποχρεώσεις. Μία από τις κρίσιμες υποχρεώσεις είναι να μην προσφεύγετε σε μία προσχηματική εκμετάλλευση των κοινοβουλευτικών σας δικαιωμάτων, με μόνο στόχο να αντιμετωπίσετε ή ίσως να ετεροχρονίσετε τα εσωκομματικά σας προβλήματα. 
     Είναι γνωστό τοις πάσι, εντός και εκτός αυτής της Αίθουσας, ότι η δυσπιστία του Προέδρου σας κατά του Υπουργού Εθνικής Οικονομίας και Οικονομικών δεν υπήρξε προϊόν καμιάς ειλικρινούς αγωνίας για την οικονομία μας, αλλά ήταν ένα τέχνασμα για να αποπροσανατολίσει την κοινή γνώμη από την εντεινόμενη διχογνωμία που εκδηλώνεται στο κόμμα σας επί παντός επιστητού. Αυτή είναι η αλήθεια ως προς τα κίνητρά σας για τη σημερινή διαδικασία και είναι μία αλήθεια που την ξέρουν και οι πέτρες σ’ αυτόν εδώ τον τόπο. 
     Ακούω όμως από μερικές φωνές και τον αντίλογο, που λέει ότι αν το ΠΑΣΟΚ και ο κ. Γιώργος Παπανδρέου έπραξαν με μικροκομματικά κριτήρια, τότε γιατί ο Κώστας Καραμανλής έπαιξε το παιχνίδι τους; Ο Πρωθυπουργός έπραξε το αυτονόητο. Ζήτησε την επικύρωση της ψήφου εμπιστοσύνης αυτής της Βουλής στην κυβέρνησή του. 
     Και αν, κύριοι συνάδελφοι του ΠΑΣΟΚ, έχετε ακόμη απορίες, σας προτρέπω να ρωτήσετε τον κ. Σημίτη τι έπραξε εκείνος σε μία αντίστοιχη περίπτωση, όταν τέθηκε θέμα δυσπιστίας έναντι του τότε Υπουργού Παιδείας, του κ. Αρσένη. Για να σας διευκολύνω θα απαντήσω εγώ, έκανε ακριβώς το ίδιο. Ο κ. Σημίτης είχε ζητήσει την ψήφο εμπιστοσύνης από την τότε σύνθεση της Βουλής.
     Υπάρχει όμως και το άλλο που ακούγεται στους ανά την επικράτεια πολιτικούς καφενέδες. Αυτό που ακούγεται είναι ότι ο κ. Παπανδρέου εξέφρασε τη δυσπιστία κατά του Υπουργού Εθνικής Οικονομίας και Οικονομικών ακριβώς για να μετατραπεί η συζήτηση αυτή, κατά τη λογική της συνέχειας των πραγμάτων, σε διαδικασία παροχής ψήφου εμπιστοσύνης στην Κυβέρνηση. Το έπραξε αυτό ο Πρόεδρος του ΠΑΣΟΚ για να έχει ένα ολόκληρο εξάμηνο μπροστά του να προσπαθήσει να ρυθμίσει τα του ταραγμένου οίκου του. Αυτή είναι η αλήθεια, κυρίες και κύριοι συνάδελφοι και αυτή είναι η πραγματικότητα. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Ένα λεπτό, κύριε Πρόεδρε.
     Όμως, πόσο υπεύθυνο είναι για ένα κόμμα με τη θεσμική βαρύτητα, της Αξιωματικής Αντιπολίτευσης, να μετατρέπει τις θεσμικές δημοκρατικές σταθερές του πολιτεύματος σε τεχνάσματα πολιτικής επιβίωσης της ηγεσίας του; 
     Αγαπητοί συνάδελφοι, τελειώνοντας λέω ότι ο κεντρικός, κατά τη γνώμη μου, λόγος για την υπερψήφιση τούτης εδώ της Κυβέρνησης είναι ένας: Η ανάγκη για μια νέα πρακτική διαχείρισης των κοινών που εφαρμόζει απαρέγκλιτα την αρχή της θεμελιώδους συνταγματικής διάταξης, σύμφωνα με την οποία η εξουσία πηγάζει από το λαό, εκπορεύεται από τους πολίτες και ασκείται στο όνομά τους. 
Έτσι τουλάχιστον εμείς εδώ στη Νέα Δημοκρατία ορίζουμε την άσκηση πολιτικής. Αυτή τη στάση αντιδιαστέλλουμε στην εικόνα που απέμεινε στους Έλληνες πολίτες από την κυβερνητική περίοδο Σημίτη. Αυτό ήρθαμε, αγαπητοί συνάδελφοι, να αλλάξουμε και θα το αλλάξουμε. Και αυτό πιστεύουμε ότι επιθυμεί και ο ελληνικός λαός. 
	Για το λόγο αυτό ψηφίζω υπέρ της πρότασης παροχής ψήφου εμπιστοσύνης σ’ αυτήν την Κυβέρνηση.
      Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κ. Καλογήρου.
      Ο κύριος Ανδρουλάκης έχει το λόγο.
      ΔΗΜΗΤΡΗΣ ΑΝΔΡΟΥΛΑΚΗΣ: Ορισμένοι συνάδελφοι από την αριστερή πτέρυγα αναφέρθηκαν πολλές φορές στις κοινωνικές, ταξικές διαστάσεις του γαλλικού «όχι». Εγώ θα αναφερθώ στις ηλικιακές. Θα σας αποκαλύψω ένα πραγματικό χάσμα των γενεών στο «όχι» αυτό. Οι άνω των εξήντα ετών σε συντριπτικό ποσοστό ψήφισαν «ναι», οι κάτω των είκοσι πέντε ψήφισαν «όχι». Μήπως είναι αντι-ευρωπαίοι όλοι αυτοί;
      Στην πραγματικότητα, η νέα γενιά στη Γαλλία προχώρησε σε μια γενική διαμαρτυρία ενάντια στο κοινωνικό και πολιτικό status quo της Γαλλίας, το αντι-νεανικό, το οποίο το θεωρούμε προοδευτικό, και είναι φιλολαϊκό και προοδευτικό γι’ αυτούς που είναι στην από μέσα, προστατευμένοι, κι είναι ολέθριο γι’ αυτούς που είναι στην απέξω, τους νέους, τους ανέργους, κλπ.
      Και εδώ και εκεί έχουμε, κύριοι συνάδελφοι, μια αντινεανική αγορά εργασίας, έχουμε αντινεανικά, ηλικιακά  συστήματα αμοιβής και ανάδειξης, έχουμε χρέος μεγάλο, το οποίο το φορτώνουμε στους νέους. Και εδώ σ’ αυτήν την Αίθουσα -πρέπει να το παραδεχθούμε- συχνά, χωρίς να το συνειδητοποιούμε, ψηφίζουμε νόμους που αποτελούν μια μορφή συμπαιγνίας σε βάρος των επερχομένων γενεών. 
      Αλλά αποκορύφωμα αυτής της συμπαιγνίας, η πιο ξεδιάντροπη όψη αυτής της συμπαιγνίας, αποτελεί αυτό που ο Πρωθυπουργός ονόμασε απροκατάληπτη συνεννόηση, δηλαδή η συμφωνία του ΟΤΕ. Γι’ αυτήν και μόνο τη συμφωνία έπρεπε να υπάρχει ψήφος δυσπιστίας στην Κυβέρνηση αλλά και γενική εξέγερση της νεολαίας ενάντια στο πολιτικό κατεστημένο.
      (Χειροκροτήματα από την πτέρυγα του ΠΑΣΟΚ)
      Η συμπαιγνία αυτή, κύριοι συνάδελφοι, τι σημαίνει; Σημαίνει ότι επιβαρύνουμε τη σχέση, την αναλογία εργαζομένων-συνταξιούχων, σε μια στιγμή που έχουμε συμφωνήσει όλοι ότι πρέπει να αυξήσουμε το συνολικό όγκο της εργασίας στην κοινωνία για να αντιμετωπίσουμε τη δημογραφική γήρανση. Σημαίνει, κύριοι συνάδελφοι, ότι μεταφέρουμε τα βάρη στους χαμηλοσυνταξιούχους του ΙΚΑ και στους μελλοντικούς φορολογούμενους ασφαλισμένους. Σημαίνει ότι κρατάμε ψηλά τους φόρους της εργασίας, κρατάμε ψηλά τις ασφαλιστικές εισφορές και βεβαίως δεν μπορούμε πλέον να προσλάβουμε νέους εργαζόμενους. Μη μου λέει ο Δούκας ότι 300.000.000 ευρώ μόνο έδωσε το κράτος. Ποιο είναι το κράτος; Θα πουλήσει ο Δούκας τα ομόλογά του, τις μετοχές του και τα διαμερίσματά του;
                          (Χειροκροτήματα από την πτέρυγα του ΠΑΣΟΚ)
      Το κράτος ποιο είναι; Για κάθε ευρώ που εκταμιεύει το κράτος, 83 λεπτά –παρακαλώ!- πληρώνει ο εργαζόμενος, ο συνταξιούχος!
      Κύριοι συνάδελφοι, σ’ αυτήν την Αίθουσα μιλήσαμε όλοι για τις διαρθρωτικές αλλαγές. Λέμε, αλήθεια, το ίδιο πράγμα όλοι; Τι θα αλλάξουμε; Πώς θα το αλλάξουμε; Ποιοι θα καρπωθούν το όφελος; Πώς θα κατανέμουμε το κόστος και τους κινδύνους; Σε ποια κοινωνία, σε ποια οικονομία οδηγούμαστε με τις διαρθρωτικές αλλαγές;
      (Στο σημείο αυτό εισέρχεται στην Αίθουσα ο Αρχηγός της Αξιωματικής Αντιπολίτευσης κ. Γεώργιος Παπανδρέου)
      (Χειροκροτήματα από την πτέρυγα του ΠΑΣΟΚ)
      Εμείς, η μεταρρυθμιστική Αριστερά, η Κεντροαριστερά , το νέο ΠΑΣΟΚ, το ΠΑΣΟΚ όπως θέλετε να το πείτε, θέλουμε με τις διαρθρωτικές αλλαγές να κόψουμε το δρόμο προς μια νέα οικονομία της γνώσης, της καινοτομίας, των νέων υπηρεσιών. Με τις διαρθρωτικές αλλαγές θέλουμε να πάμε σε μια κοινωνία δίκαιη, της δημιουργίας, της ευημερίας, της συμμετοχικής δημοκρατίας. 
      Διαρθρωτικές αλλαγές για εμάς σημαίνει να αυξήσουμε τις ευκαιρίες, τις δυνατότητες, τις επιλογές για τους οικονομικά αδύνατους και κυρίως για τους νέους! Διαρθρωτικές αλλαγές για εμάς σημαίνει γνώση, ασφάλιση, δουλειά σε αυτούς που πράγματι μπορούν, ισχυρή κοινωνική αλληλεγγύη σε αυτούς που δεν μπορούν.
      Μας είπε ο Πρωθυπουργός ότι πλέον έχουμε ένα νέο αναπτυξιακό πρότυπο. Μίλησε και αυτός για οικονομία της καινοτομίας. Σας ρωτώ: Ξύπνησε ένα πρωί ο Κώστας Καραμανλής Πρωθυπουργός και φαντάστηκε ότι έχουμε ένα νέο αναπτυξιακό πρότυπο; 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Πού το είδαμε αυτό; Τι διαρθρωτικές αλλαγές κάνετε τώρα και δεκαπέντε μήνες; Ποιο εργαλείο χρησιμοποιήσατε για να κόψουμε δρόμο προς μια νέα ανάπτυξη; Μήπως ότι, όπως είπε ο Πρωθυπουργός, πήρατε το συντελεστή φορολόγησης των επιχειρήσεων και τον πήγατε από το 35% στο 32%; Έχετε πραγματικά τέτοιες φορολογικές αυταπάτες ότι αμέσως θα κόψουμε δρόμο σε ένα νέο μοντέλο; Εδώ η Κύπρος έχει 10%, η Ιρλανδία 13%, η Πολωνία 16%, η Γερμανία, παρακαλώ, του κρατικισμού έχει 19%.
      ΑΝΔΡΕΑΣ ΛΥΚΟΥΡΕΝΤΖΟΣ: Στο ΠΑΣΟΚ να τα πείτε αυτά για τη φορολόγηση.
      ΔΗΜΗΤΡΗΣ ΑΝΔΡΟΥΛΑΚΗΣ: Ναι, κύριε συνάδελφε, πήραμε το Φ.Π.Α. από 8% και τον πήγαμε στο 18%. Αυξήσαμε τις τιμές, μειώσαμε τα έσοδα και κάναμε την Ελλάδα την πιο ακριβή χώρα της Ευρώπης και μετά μιλάμε για ποιοτική στροφή στον τουρισμό!
      (Χειροκροτήματα από την πτέρυγα του ΠΑΣΟΚ)
      Διαρθρωτικές αλλαγές, κύριοι συνάδελφοι, σημαίνει να κάνουμε αποτελεσματικές τις δημόσιες υπηρεσίες, να αυξήσουμε την απόδοση των δημόσιων δαπανών. Όλοι συμφωνούμε πλέον, έχουμε την ωριμότητα και καταλαβαίνουμε ότι πρέπει να αλλάξουμε τα κριτήρια κατάρτισης του προϋπολογισμού ετήσιου, τετραετούς, ότι χρειάζεται να φέρουμε νέα συστήματα ελέγχου δαπάνης, αποτελέσματος, νέες μορφές δημοσιονομικής πειθαρχίας, να φέρουμε κίνητρα στις υπηρεσίες για να αξιοποιήσουν καλύτερα τους ανθρώπινους και υλικούς πόρους.
      Τα λέμε όλοι αυτά. Ποια καινοτομία έχετε φέρει μέχρι στιγμής στη Δημόσια Διοίκηση, στα δημόσια οικονομικά; Μπορώ να πω ότι υπάρχουν δύο πραγματικές καινοτομίες: Η μία φέρνει το όνομα Χούπης και η άλλη φέρνει το όνομα Ρεγκούζας! Αυτή είναι η σκληρή πραγματικότητα!
      (Χειροκροτήματα από την πτέρυγα του ΠΑΣΟΚ )
      Διαρθρωτικές αλλαγές, κύριοι συνάδελφοι, σημαίνει να αναπροσανατολίσουμε όλο το εκπαιδευτικό μας σύστημα προς τη δυναμική μιας νέας οικονομίας, προς τις ανάγκες μιας κοινωνίας της δημιουργίας. Τι κάνατε; Πέστε μου! Αυξήσατε τα αρχαία και μειώσατε τις εκπαιδευτικές δαπάνες! Αυτή είναι η διαρθρωτική αλλαγή της Νέας Δημοκρατίας! Αυξήσατε τα αρχαία και μειώσατε τις δαπάνες, κύριε Παυλόπουλε, που με στραβοκοιτάζετε. Αυτή είναι η σκληρή πραγματικότητα!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν σας στραβοκοιτάζω, σας κοιτάζω κανονικά, κύριε Ανδρουλάκη! Άλλωστε, εσείς έρχεσθε προς τα εδώ.
      ΔΗΜΗΤΡΗΣ ΑΝΔΡΟΥΛΑΚΗΣ: Μη μου πείτε για την αξιολόγηση, διότι την αναγκαία αξιολόγηση, κύριοι συνάδελφοι, αν την αποσπάσουμε από το σύνολο της εκπαιδευτικής μεταρρύθμισης, μπορεί να καταλήξει γραφειοκρατική, συμβατική, εάν δεν δώσουμε πλήρη αυτονομία στα ιδρύματα, όπως σας λέμε, και χρηματοοικονομική αυτονομία, εάν το κράτος δεν κρατήσει στα χέρια του με ευλυγισία το εργαλείο της αξιολόγησης χρηματοδότησης, ώστε να ενθαρρύνει το δημιουργικό ανταγωνισμό ανάμεσα στα ιδρύματα, να ανεβάζει τα στάνταρ της ποιότητας για τη διδασκαλία, τη βασική και εφαρμοσμένη έρευνα. 
      Αυτές είναι διαρθρωτικές αλλαγές! Τι φέρατε μέχρι στιγμής; Ένα ωραίο πρωί σας έφεξε –έτσι νομίζατε- η χρυσοπληρωμένη συμφωνία βαμπίρ του ΟΤΕ. Ξυπνήσατε ένα πρωί και αποφασίσατε –σας ήρθε η όρεξη- να ανεβάσετε το επικοινωνιακό έργο «διαρθρωτικές αλλαγές». Σας ευχόμαστε να μην το κατεβάσετε το ίδιο άδοξα και γρήγορα, όπως κατεβάσατε ένα άλλο έργο που λέγεται «Βασικός Μέτοχος» ή λέγεται «απογραφή».
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ανδρουλάκη.
      Το λόγο έχει ο συνάδελφος κ. Ιωάννης Μανώλης.
      ΙΩΑΝΝΗΣ ΜΑΝΩΛΗΣ: Αγαπητοί συνάδελφοι, είναι τόσο μεγάλη η σύγχυση στο ΠΑΣΟΚ που χειροκροτούν ακόμα και ανθρώπους που συνεργάζονται μαζί τους, οι οποίοι ζητάνε ακόμα μεγαλύτερες διαρθρωτικές αλλαγές, ακόμα πιο νεοφιλελεύθερες απόψεις. Αυτό είναι πολύ σημαντικό.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφού δεν ζητάτε εσείς.
      ΠΡΟΕΔΡΕΥΩΝ (Γεώργιος Σούρλας): Παρακαλώ, μη διακόπτετε.
      ΙΩΑΝΝΗΣ ΜΑΝΩΛΗΣ: Έχετε μπερδευτεί τόσο που χειροκροτείτε σοσιαλιστικές τοποθετήσεις και φιλελεύθερες τοποθετήσεις. 
      Θα μου πείτε μήπως ο Αρχηγός σας δεν πατάει με το ένα πόδι στη μία βάρκα τη νεοφιλελεύθερη, με το άλλο στη σοσιαλιστική και προσπαθεί να ισορροπήσει; Γι’ αυτό και κοντεύει να πέσει!
      (Θόρυβος από την πτέρυγα του ΠΑΣΟΚ)
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τόσο πολύ σας ενοχλεί ο Αρχηγός μας; 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Λίγος σεβασμός να υπάρχει.
      ΙΩΑΝΝΗΣ ΜΑΝΩΛΗΣ: Εγώ πάντως αν ήμουνα ΠΑΣΟΚ θα μπορούσα να σας δώσω μία συμβουλή. Μετά από αυτά που άκουσα από τον κ. Δούκα που, κατά την άποψή μου…
      (Θόρυβος από την πτέρυγα του ΠΑΣΟΚ)
      Κύριε Πρόεδρε, ζητάω σεβασμό. 
      ΠΡΟΕΔΡΕΥΩΝ (Γεώργιος Σούρλας): Θα σας παρακαλέσω να μη διακόπτετε τον ομιλητή. 
      ΙΩΑΝΝΗΣ ΜΑΝΩΛΗΣ: Κύριε Πρόεδρε, να κρατηθεί ο χρόνος μου.
      ΒΑΣΙΛΕΙΟΣ ΕΞΑΡΧΟΣ: Σεμνά και ταπεινά, κύριε συνάδελφε!
      ΠΡΟΕΔΡΕΥΩΝ (Γεώργιος Σούρλας): Παρακαλώ πάρα πολύ, κύριοι συνάδελφοι. 
      ΙΩΑΝΝΗΣ ΜΑΝΩΛΗΣ: Μετά από αυτά που είπε ο κ. Δούκας, πρέπει να βγει μια μαύρη βίβλος να πάει σε κάθε Έλληνα για να καταλάβει τι σημαίνει ΠΑΣΟΚ.
      (Χειροκροτήματα από την πτέρυγα της Νέας Δημοκρατίας)
      Εγώ δεν θα σας πρότεινα αυτά που σας προτείνει ο κ. Χρυσοχοίδης, να αλλάξετε σύμβολα για να σας ξεχάσει ο κόσμος. Θα σας πρότεινα να φύγετε από τη Βουλή, να εξαφανιστείτε για πέντε χρόνια, να αλλάξετε το κόμμα σας, μπας και κερδίσετε πάλι εκλογές μετά από τριάντα χρόνια, γιατί ο κόσμος θυμάται πολλά. 
      (Θόρυβος, διαμαρτυρίες από την πτέρυγα του ΠΑΣΟΚ)
      Απορώ, αγαπητοί συνάδελφοι του ΠΑΣΟΚ. Προσπαθώ να καταλάβω από πού κάνετε κριτική. 
      Πάμε λοιπόν, στις διαρθρωτικές αλλαγές που γίνονται. Ακούω πολλά. Όταν στον ΟΤΕ –και ακούστε, κύριε Ανδρουλάκη γιατί περιμένω, επειδή είστε ειλικρινής, την τοποθέτησή σας- επί πέντε χρόνια διώχνατε κόσμο με εθελουσία έξοδο και πληρώνατε μόνο τα μπόνους στους εργαζόμενους και τους διώχνατε με συμφωνία και του Προέδρου της ΓΣΕΕ –που ήταν μέλος του Διοικητικού Συμβουλίου του ΟΤΕ- και τα φορτώνατε όλα στο ΙΚΑ, δεν μιλούσατε καθόλου. 
      Τώρα ξέρετε γιατί μιλάτε; Μιλάτε γιατί, πέρα από τα μπόνους που παίρνουν αυτοί που θα έπαιρναν και τα προηγούμενα χρόνια, υπάρχει ένα κόστος στα ταμεία. Πάνε στα ταμεία χρήματα. Διαφωνείτε να πάνε στα ταμεία χρήματα; Να βγείτε να το πείτε. Βέβαια, εσείς έχετε συνηθίσει να φορτώνετε μόνο στα ταμεία τα ελλείμματά σας. 
      Εθελουσία ΟΤΕ. Παραμονές εκλογών, το έχω πει πολλές φορές, ο κ. Χριστοδουλάκης –είναι εδώ- με τον κ. Φαρμάκη. Με εντολή του ο κ. Φαρμάκης βάζει υπογραφή …
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κάνετε λάθος, κύριε Μανώλη.
      ΙΩΑΝΝΗΣ ΜΑΝΩΛΗΣ: 200.000.000.000 δραχμές. Το έχει καταγγείλει και έχει κάνει ερώτηση ο κ. Ανδριανόπουλος με τον κ. Ανδρουλάκη. 200.000.000.000 δραχμές τα φορτώσατε στο ΙΚΑ –πείτε το κύριε Ανδρουλάκη- και τα χαρίσατε σε μεγάλη ιδιωτική τράπεζα. Ναι ή όχι; 
      ΑΘΑΝΑΣΙΟΣ ΜΠΟΥΡΑΣ: Δεν τα θυμούνται αυτά.
      ΙΩΑΝΝΗΣ ΜΑΝΩΛΗΣ: Ολυμπιακή: Τρισεκατομμύρια. Πού τα φορτώσατε αυτά; Στους βιομήχανους ή στους φτωχούς μεροκαματιάρηδες; Για να καταλάβω αν είστε σοσιαλιστικό κόμμα ή αν είστε νεοφιλελεύθερο. 
      Μας κατηγορείτε για διορισμούς, για «γαλάζια παιδιά». Ακούστε να δείτε. Οι ΔΕΚΟ, αν σήμερα χρειάζονται εξυγίανση και δεν μπορούν να είναι στον ανταγωνισμό, χρειάζονται για ένα και μοναδικό λόγο ... 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Για να μοσχοπωληθούν. 
      ΙΩΑΝΝΗΣ ΜΑΝΩΛΗΣ: Γιατί τις φορτώσατε με χιλιάδες εγκάθετους. Διορισμούς από τα παράθυρα. 80% παίρνατε σε αυτές τις ΔΕΚΟ ως ΠΑΣΟΚ. 
      (Θόρυβος, διαμαρτυρίες από την πτέρυγα του ΠΑΣΟΚ)
      Δηλαδή, πως προέκυψε αυτό; Όλα τα ικανά νέα παιδιά ήταν μέλη σας; Μόνο οι πρασινοφρουροί ήταν ικανοί και οι άλλοι ήταν ανίκανοι; Και μιλάτε σήμερα.
      (Θόρυβος, διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι.
      ΙΩΑΝΝΗΣ ΜΑΝΩΛΗΣ: Δεν με πτοείτε. 
      Κύριε Καστανίδη, απαγορεύονταν οι διορισμοί από το παράθυρο και ξυπνάμε ένα πρωί και έχουμε 250.000 εκτάκτους. Εμείς τους βάλαμε αυτούς ή εσείς; Πείτε ποιος τους έβαλε; Πώς μπήκαν αυτοί; Μπήκαν από το παράθυρο, ναι ή όχι; Και κατηγορείτε τον Υπουργό γιατί μονιμοποιούνται πενήντα χιλιάδες από αυτούς. Θέλατε να τους μονιμοποιήσουμε όλους. Εσείς γιατί δεν το κάνατε πριν, ενώ υπήρχε η οδηγία της Ευρωπαϊκής Ένωσης; Τους θέλατε ομήρους.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Αλλά εργαζόμενους όμως.
      ΙΩΑΝΝΗΣ ΜΑΝΩΛΗΣ: Κάνατε και κάτι άλλο όμως. Στελεχώσατε το ΑΣΕΠ για να είναι του χεριού σας και κάνατε φωτογραφικές προκηρύξεις. 
      Πήρατε –το επαναλαμβάνω για να το ακούσει ο ελληνικός λαός- εργαζόμενη που απολύθηκε από την ΠΕΙΡΑΪΚΗ-ΠΑΤΡΑΪΚΗ, όπως απολύθηκαν όλοι, πήρε την αποζημίωσή της, επανέρχεται στην εκκαθαρίστρια εταιρία μόνο για λόγους εκκαθάρισης με σύμβαση έργου και τη μετατάσσετε στο ΑΣΕΠ και σήμερα είναι διευθύντρια προσωπικού. 
      Και άλλες τέσσερις-πέντε τέτοιες μετατάξεις. Θα καταθέσω τα στοιχεία που τα ξέρετε. Άρα, για σας όλα γίνονταν. Μπορούσατε να πάρετε από τον ιδιωτικό τομέα και να τον πάτε στο ΑΣΕΠ να κάνει διορισμούς. Αυτή είναι η λογική και η νοοτροπία ΠΑΣΟΚ. Αυτό γαλουχήσατε τον κόσμο. Και το κακό που κάνατε στην ελληνική κοινωνία είναι ότι περάσατε ένα μήνυμα: «όλα γίνονται». Κλέψτε! Διαφθορά. 
      Σας είναι άγνωστο. Δεν έχουν έρθει πολίτες να σας πούνε ότι για να πάνε στην εφορία, για να πάνε στο Υπουργείο, για να πάνε οπουδήποτε, έπρεπε να δώσουν το γρηγορόσημο; Ποιος τους έφτιαξε αυτούς; Ποιος τους διόρισε και ποιος τους έβαλε στις καρέκλες;
      Ακούσατε τον κ. Δούκα να λέει ότι ένα λουλούδι δικό σας έκανε ταυτόχρονα διακόσιες ώρες –λέει- υπερωρία. Είχε δέκα θέσεις, είχε δέκα πτυχία. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Σαν τον Χούπη.
      ΙΩΑΝΝΗΣ ΜΑΝΩΛΗΣ: Δεν είχε δέκα πτυχία, είχε ένα πτυχίο, το πτυχίο σχολής ΠΑΣΟΚ. 
      Αυτούς τους φτιάξατε εσείς. Και επειδή ο κ. Παπανδρέου λέει ότι διορίσαμε περίπου εκατόν δώδεκα χιλιάδες, θα του πω το εξής: Ξέρετε ποιοι είναι αυτοί οι διορισμοί με σύμβαση; Είναι αυτοί που διορίσατε εσείς και οι οποίοι προηγούνται όλων των άλλων λόγω προϋπηρεσίας.
      Αν έχετε, κύριε Παπανδρέου, την άποψη ότι πρέπει αυτοί να απολυθούν και να μην προσληφθούν, θα έχετε κάνει καλό στον ελληνικό λαό. Ζητήστε το!
      ΡΟΔΟΥΛΑ ΖΗΣΗ: Ας αφήσει ο συνάδελφος τα «συνδικαλιστικά του» εδώ μέσα, κύριε Πρόεδρε.
      ΙΩΑΝΝΗΣ ΜΑΝΩΛΗΣ: Εσείς μας κατηγορείτε γιατί ανανεώνουμε συμβάσεις δικών σας παιδιών και από την άλλη μεριά βγαίνετε και από πάνω και μας λέτε «διορίζετε δικά σας παιδιά».
      Όσον αφορά στους συνταξιούχους, τους πονέσατε ξαφνικά για τη χαμηλή σύνταξη, αλλά τους πήρατε το ΛΑΦΚΑ μέχρι το 2008. Εμείς το καταργήσαμε και μάλιστα επιστρέφουμε αναδρομικά τόσα όσα θα χρειάζονταν για να φτιαχτεί μία νέα γέφυρα Ρίου-Αντιρίου. Λιγότερο έκανε.
      (Θόρυβος-Διαμαρτυρίες από την πτέρυγα του ΠΑΣΟΚ)
      Εμείς είμαστε αυτοί που δίνουμε στους συνταξιούχους αυτά τα χρήματα. Εσείς τους τα παίρνατε και θα τους τα παίρνατε μέχρι το 2008. Ευτυχώς, ο ελληνικός λαός σας έστειλε στην Αντιπολίτευση.
      (Χειροκροτήματα από την πτέρυγα της Νέας Δημοκρατίας)
      Μιλάτε για διαφθορά. Σας είπα προηγουμένως κάτι. Δεν ζείτε στην Ελλάδα; Δεν ξέρετε ότι οι μισοί Έλληνες λαδώνουν τους άλλους μισούς για να κάνουν τη δουλειά τους;
      (Γέλωτες από την πτέρυγα του ΠΑΣΟΚ)
      (Χειροκροτήματα από την πτέρυγα της Νέας Δημοκρατίας)
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ωραία άποψη για τους Έλληνες έχετε!
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ονόματα δώσε, συκοφάντη!
      (Κωδωνοκρουσίες)
      ΙΩΑΝΝΗΣ ΜΑΝΩΛΗΣ: Αλλά πώς να μη λαδώνονται αυτά τα «λουλούδια» τα δικά σας, όταν σε επίπεδο κορυφής δικών σας στελεχών είναι όλοι βουτηγμένοι στη διαφθορά;
      ΔΗΜΗΤΡΙΟΣ ΡΕΠΠΑΣ: Είσαι νούμερο!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι.
    ΙΩΑΝΝΗΣ ΜΑΝΩΛΗΣ: Κύριε Ρέππα, χάνετε την ψυχραιμία σας.
    ΔΗΜΗΤΡΙΟΣ ΡΕΠΠΑΣ: Είσαι νούμερο, όταν λες ότι το 50% των ψηφοφόρων που σε ψήφισαν είτε λαδώνονται είτε λαδώνουν!
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι.
    Κύριε Ρέππα, σας παρακαλώ. Αφήστε τον ομιλητή να συνεχίσει.
    ΙΩΑΝΝΗΣ ΜΑΝΩΛΗΣ: Το 50% των ψηφοφόρων σας λαδώσανε τα στελέχη σας που τα έχετε βάλει σ’ αυτές τις θέσεις.
    Καταθέτω εδώ –έχει ενδιαφέρον- ένα δημοσίευμα της ΕΛΕΥΘΕΡΟΤΥΠΙΑΣ που αφορά τον ΟΤΕ. Προσέξτε. Εκατό χιλιάδες τηλεκάρτες χάθηκαν και εκείνη την ημέρα δεν είχε μπει ούτε ο συναγερμός –κατά τύχη!- και ο φωριαμός έπαιρνε δέκα χιλιάδες και αυτοί είχαν εκατό χιλιάδες μέσα στην Αίθουσα. Και λέει μερικά πράγματα.
    Καταθέτω και το πόρισμα του ελέγχου που έγινε. Όμως, κοιτάξτε πώς λειτουργείτε και πόσο έξυπνοι είστε. Εδώ, λοιπόν, λέει ονόματα. Είναι «λουλούδια» δικά σας που εγκαλούνται γι’ αυτήν τη διαπλοκή και τη διαφθορά. 
      (Χειροκροτήματα από την πτέρυγα της Νέας Δημοκρατίας)
    Πάρτε το να το διαβάσετε.
    (Στο σημείο αυτό ο Βουλευτής κ. Ιωάννης Μανώλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Το 50% των Ελλήνων λαδώνονται. Αυτό λέτε!
    ΙΩΑΝΝΗΣ ΜΑΝΩΛΗΣ: Και ερωτώ εγώ: Ξέρετε πώς είναι η πρόταση; Επειδή αναφέρθηκε σ’ ονόματα, να τα πάρετε να τα δείτε. Επειδή πέρασε η διετία, παραγράφονται. Αυτό είναι το κόλπο που κάνατε πάντα. Κάνατε τις απάτες –τα δικά σας παιδιά, τα «λουλούδια» σας- τους καλύπτατε, δεν βγάζατε πορίσματα μέχρι να περάσει η περίοδος των δύο χρόνων, για να παραγραφούν.
    Αν εσείς μπορείτε να απαντήσετε στη συγκεκριμένη καταγγελία, απαντήστε. Όμως είμαι βέβαιος ότι δεν μπορείτε να απαντήσετε.
    Και σας ρωτάμε, επειδή μιλάτε για «ρετιρέ». Ποιος σας είπε για ρετιρέ 1000 ευρώ και 1200 ευρώ μισθών; Εγώ θα σας πω κάτι άλλο. Υπάρχουν άνθρωποι σήμερα που παίρνουν σύνταξη στα είκοσι χρόνια 116%, ναι ή όχι; Τους προστατεύετε; Βγείτε να το πείτε, έχει ενδιαφέρον. Βγείτε να πείτε: «εμείς θέλουμε αυτοί που παίρνουν σύνταξη 116% στα είκοσι χρόνια, να παραμείνουν έτσι» και να πληρώνει ο ελληνικός λαός.
    Βγείτε να το πείτε! Ποιος έδωσε αναπηρικές συντάξεις σε ποσοστό 45% σε μία περιοχή, σε ένα νομό; Είκοσι χρόνια κυβερνάτε. Βγάλατε όλους τους Έλληνες ανάπηρους, κομπιναδόρους, απατεώνες. Εσείς το κάνατε αυτό! Η λογική σας!
    ΡΟΔΟΥΛΑ ΖΗΣΗ: Εσείς μόλις το είπατε!
    ΙΩΑΝΝΗΣ ΜΑΝΩΛΗΣ: Βάζατε από το παράθυρο έναν οποιονδήποτε και του δίνατε αναπηρική σύνταξη στα είκοσι πέντε του, στα τριάντα του χρόνια! Αγροτική σύνταξη αναπηρική στα σαράντα χρόνια!
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είναι δυνατόν; Τι είχαμε; Παγκόσμιο πόλεμο είχαμε και το 45% σε έναν νομό ξαφνικά έγιναν ανάπηροι και τους δώσατε σύνταξη; 
      Έχετε κάνει εγκλήματα, αγαπητοί συνάδελφοι. Όσο γρηγορότερα το καταλάβετε, τόσο καλύτερα είναι για σας. Βάλτε μυαλό.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Πείτε και έναν καλό λόγο.
      ΙΩΑΝΝΗΣ ΜΑΝΩΛΗΣ: Όχι μόνο καλό... 
      ΒΑΣΙΛΕΙΟΣ ΕΞΑΡΧΟΣ: Δώστε την κασέτα να τον ακούσει ο κόσμος. Αφήστε τον, κύριε Πρόεδρε, να μιλήσει.
      ΙΩΑΝΝΗΣ ΜΑΝΩΛΗΣ: Αφήστε τον Πρόεδρό σας τουλάχιστον να μιλάει για λιγότερο κράτος. Αλλά εξηγήστε -για να τελειώσω- όταν λέτε, κύριε Παπανδρέου λιγότερο κράτος, πώς θα γίνει το λιγότερο κράτος; Προσλαμβάνοντας και άλλους ακόμα δημοσίους υπαλλήλους;
      ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ.
      ΡΟΔΟΥΛΑ ΖΗΣΗ: Δώστε του και άλλο χρόνο, κύριε Πρόεδρε.
      ΙΩΑΝΝΗΣ ΜΑΝΩΛΗΣ: Ποιες είναι οι διαρθρωτικές αλλαγές που προτείνετε; 
      (Θόρυβος, διαμαρτυρίες από την πτέρυγα του ΠΑΣΟΚ)
      ΙΩΑΝΝΗΣ ΜΑΝΩΛΗΣ: Ακούστε με, για να τελειώνουμε. Οι αλλαγές θα γίνουν.
      (Θόρυβος, διαμαρτυρίες από την πτέρυγα του ΠΑΣΟΚ)
      Πονάτε. Χαίρομαι που πονάτε. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Μανώλη. 
      ΙΩΑΝΝΗΣ ΜΑΝΩΛΗΣ: Οι αλλαγές θα γίνουν, θέλετε, δεν θέλετε. Ο ελληνικός λαός δεν ξεχνάει τα εγκλήματά σας και όσο νωρίτερα βάλετε μυαλό, τόσο καλύτερα για σας. 
      (Χειροκροτήματα)
      ΡΟΔΟΥΛΑ ΖΗΣΗ: Μπράβο! 
      ΠΡΟΕΔΡΕΥΩΝ (Γεώργιος Σούρλας): Πάντως, θα παρακαλέσω να μη διακόπτετε. Αν διαφωνείτε σ’ αυτά που λέει ο ομιλητής…
      (Θόρυβος, διαμαρτυρίες από την πτέρυγα του ΠΑΣΟΚ)
      Ακούστε λίγο. Σας παρακαλώ πάρα πολύ. 
      ΡΟΔΟΥΛΑ ΖΗΣΗ: Είναι προκλητικός, κύριε Πρόεδρε. Ποιος είναι ο πολιτισμός; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Αν αυτά τα οποία λέει δεν είναι ακριβή, καταγράφονται εδώ, στα Πρακτικά της Βουλής. Τα ακούει ο ελληνικός λαός. Και στο κάτω-κάτω θα έρθει τώρα η Εκπρόσωπός σας  στο Βήμα να απαντήσει. Δεν είναι καλή αυτή η εικόνα.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Είναι ακριβές ότι το 50% του ελληνικού λαού είναι απατεώνες, κύριε Πρόεδρε; Ότι το 50% λαδώνει το άλλο 50%; 
      ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, σας παρακαλώ πάρα πολύ, δεν είναι εικόνα αυτή της Βουλής.
      ΑΛΕΞΑΝΔΡΟΣ ΑΚΡΙΒΑΚΗΣ: Υπάρχει θέμα Κανονισμού. Δεν μπορεί να λέει ο καθένας ό,τι θέλει. 
      ΠΡΟΕΔΡΕΥΩΝ (Γεώργιος Σούρλας): Κύριε Ακριβάκη, σας παρακαλώ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Καστανίδη, σας παρακαλώ. Δεν θα ανοίξουμε κουβέντα. Απλά κάνω μία παράκληση να αλλάξει λίγο το κλίμα εδώ, να μην υπάρχει αυτή η ένταση και αυτές οι διακοπές. Είναι ωραίο τώρα που θα μιλήσει η κ. Παπανδρέου, ό,τι θέλει να πει, να διακόπτει η άλλη πλευρά; 
      ΑΝΔΡΕΑΣ ΜΑΚΡΥΠΙΔΗΣ: Δεν μας παραξενεύει, κύριε Πρόεδρε. Εκ στόματος κόρακος «κρα» εξέρχεται. Από τέτοιους Δεξιούς, τέτοια θα ακούμε. 
      ΠΡΟΕΔΡΕΥΩΝ (Γεώργιος Σούρλας): Η κ. Βάσω Παπανδρέου έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Κύριε Πρόεδρε, τίθεται ζήτημα του Κανονισμού που αφορά δική σας ευθύνη. 
      ΠΡΟΕΔΡΕΥΩΝ (Γεώργιος Σούρλας): Ευθύνη δική μου; Ζητάτε και τα ρέστα; Έχω δείξει ανοχή και υπομονή που ξεπερνά κάθε όριο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, αφήστε με να σας εξηγήσω περί τίνος πρόκειται. 
      ΠΡΟΕΔΡΕΥΩΝ (Γεώργιος Σούρλας): Ναι, αλλά είναι τώρα στο Βήμα η κ. Παπανδρέου.
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, μισό λεπτό. Έχω ζητήσει το λόγο πιο μπροστά. 
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, ακούστε. Κατ’ αρχήν, το λόγο επί του Κανονισμού θα τον υποβάλετε νομοτύπως, σας παρακαλώ πάρα πολύ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Εντάξει, θα το στείλω εγγράφως. 
      ΠΡΟΕΔΡΕΥΩΝ (Γεώργιος Σούρλας): Ζητάτε και ρέστα, όταν αναστατώνεται η Βουλή συνεχώς; Δηλαδή θα στερήσουμε το δικαίωμα της ελεύθερης έκφρασης από το Βήμα της Βουλής; Πού το πάτε επιτέλους; 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Όχι των ύβρεων όμως. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. 
      ΑΘΑΝΑΣΙΟΣ ΜΠΟΥΡΑΣ: Είχαν ξεσυνηθίσει στα είκοσι χρόνια εξουσίας. Είχατε μάθει σε υπουργικά έδρανα και τέτοια. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ να μην υπάρχουν διακοπές από καμία πλευρά.
      Ορίστε, κ. Παπανδρέου, έχετε το λόγο.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, η συζήτηση αυτή ήταν απαραίτητη για πολλούς λόγους. Ο κυριότερος είναι για το απερίγραπτο φιάσκο της Κυβέρνησης Καραμανλή στον τομέα της οικονομίας. Και ακριβώς επειδή δεν έχετε έργο τους δεκαπέντε αυτούς μήνες, το μόνο που κάνετε είναι να κατηγορείτε το ΠΑΣΟΚ, θεωρώντας ότι ακόμη είστε Αντιπολίτευση. Αλλά σήμερα όμως ξεπεράσατε κάθε όριο. Κατηγορήσατε το 50% του ελληνικού πληθυσμού ότι είναι απατεώνες, κλέφτες. 
      (Χειροκροτήματα από την πτέρυγα του ΠΑΣΟΚ)
      Φθάνει πλέον η δυσφήμιση της χώρας από τη Νέα Δημοκρατία. Καλό θα είναι να μάθετε να ακούτε την κριτική γι’ αυτά που κάνετε ή γι’ αυτά που δεν κάνετε και δεν μπορείτε να συνεχίσετε να δυσφημείτε με αυτόν τον τρόπο την Ελλάδα και τον ελληνικό λαό. Αυτός ο τόπος έχει και δυνατότητες. Έχει καταφέρει πάρα πολλά πράγματα στο παρελθόν και δεν μπορείτε να δυσφημείτε συνεχώς τον ελληνικό λαό ως κλέφτες, απατεώνες και αυτήν τη χώρα, ως μια χώρα η οποία είναι περιθωριακή, μια χώρα φοβική, μια χώρα χωρίς δυνατότητες.
      (Χειροκροτήματα από την πτέρυγα του ΠΑΣΟΚ)
      ΑΝΔΡΕΑΣ ΛΥΚΟΥΡΕΝΤΖΟΣ: Εμείς δεν παίρνουμε προμήθειες.
      ΒΑΣΩ ΠΑΠΑΝΔΡΕΟΥ: Μιλήστε για το δικό σας έργο. Μερικοί θα πρέπει να καταλάβουν τι σημαίνει Βουλή. Και αν έχετε κάποια στοιχεία, να πάτε να τα καταθέσετε επισήμως και όχι να κρύβεστε πίσω από γενικές δυσφημίσεις.
      ΙΩΑΝΝΗΣ ΜΑΝΩΛΗΣ: Εκεί είναι, σας τα δώσαμε. Μπορείτε να τα πάρετε.
      ΒΑΣΩ ΠΑΠΑΝΔΡΕΟΥ: Βλέπω ότι σας ενοχλεί η συζήτηση για τη Βουλή, αλλά θα την ακούσετε. Βεβαίως, αν είχαμε μία συζήτηση μόνο για την οικονομία, θα ήταν πολύ πιο ουσιαστική και αποτελεσματική, γιατί θα είχαμε το χρόνο να μιλήσουμε πιο εκτεταμένα και σε βάθος. Με αυτήν την κίνηση του κ. Καραμανλή, τώρα ξέρουμε ότι είναι ο υπεύθυνος για το χάλι της Ελλάδας.
      (Χειροκροτήματα από την πτέρυγα του ΠΑΣΟΚ)
      Κυρίες και κύριοι συνάδελφοι, η Νέα Δημοκρατία μπορεί να περηφανεύεται ότι έφερε τα πάνω-κάτω στην ελληνική οικονομία μέσα σε λιγότερο από ενάμιση χρόνο. Μέσα σ’ αυτό το διάστημα, κύριοι της Συμπολίτευσης, πετύχατε να θέσετε τη χώρα υπό επιτήρηση με τη δήθεν απογραφή. Πετύχατε να κάνετε την Ελλάδα περίγελο της υπόλοιπης Ευρώπης με το «Βασικό Μέτοχο». Πετύχατε να αυξήσετε την ανεργία, τη φτώχεια και τις ανισότητες με τους αναπτυξιακούς και τους φορολογικούς σας νόμους και τώρα ετοιμάζεστε να δώσετε τη χαριστική βολή στην κοινωνία, με τις βαρύγδουπες εξαγγελίες για δήθεν διαρθρωτικές αλλαγές, που είναι απλές προαναγγελίες ξεπουλήματος δημοσίου πλούτου. 
      Η χώρα ζει πραγματικά μοναδικές στιγμές, με τον Υφυπουργό Οικονομικών να ομολογεί ότι η Κυβέρνηση ενέγραψε πλασματικά έσοδα ύψους 1,3 δισεκατομμύρια ευρώ στον πρώτο ειλικρινή και αξιόπιστο, σύμφωνα με τα λόγια του Πρωθυπουργού, προϋπολογισμό και ο κυβερνητικός εκπρόσωπος να καλύπτει τον Υφυπουργό. Και ποιος φταίει για το ψέμα; Μα, φυσικά το ΠΑΣΟΚ. 
      Η χώρα ζει πρωτοφανείς ταπεινώσεις με τον Υπουργό Επικρατείας να παίρνει πίσω το νόμο για το «Βασικό Μέτοχο» και την Κυβέρνηση να πανηγυρίζει ότι, ευτυχώς, δεν συνέβη και τίποτα το ιδιαίτερο. Και ποιος φταίει για τη διαφθορά; Μα, φυσικά το ΠΑΣΟΚ.
      Η χώρα ζει πρωτοφανείς εξευτελισμούς με τον Υπουργό Οικονομίας να ανακαλύπτει ότι ήταν παραμύθια τα όσα έλεγε για ήπια προσαρμογή και να προαναγγέλλει τάχα μεγάλες μεταρρυθμίσεις, με πρώτη τη χρυσοπληρωμένη εθελουσία έξοδο έξι χιλιάδων υπαλλήλων του ΟΤΕ. Την ίδια στιγμή η Κυβέρνηση καταγγέλλει τα «ρετιρέ» του δημοσίου. Και ποιος φταίει για τις ανισότητες; Μα, φυσικά το ΠΑΣΟΚ, όπως σας φταίει το ΠΑΣΟΚ για την πρωτοφανή απόφαση της Ευρωπαϊκής Επιτροπής για την επιστροφή 518.000.000 ευρώ από τους πόρους του Γ΄ Κοινοτικού Πλαισίου Στήριξης.
      Κυρίες και κύριοι συνάδελφοι, γιατί παραποιείτε και πάλι την αλήθεια; Η απόφαση της Επιτροπής είναι σαφής και αναφέρεται καταρχήν σε παρατυπίες και όχι κακοτεχνίες, αναφέρεται στην περίοδο 2000 μέχρι 2004 και όσα έργα έχουν προκηρυχθεί μέχρι 1η Μαΐου 2005 και όχι στην περίοδο 2000-2003, όπως ψευδώς είπε ο κ. Καραμανλής.
      ΑΘΑΝΑΣΙΟΣ ΜΠΟΥΡΑΣ: Ζητήστε τα έγγραφα και ελάτε να τα συζητήσουμε ένα προς ένα.
       ΒΑΣΩ ΠΑΠΑΝΔΡΕΟΥ: Γιατί, όμως, δεν αναφέρετε ότι το κακό ΠΑΣΟΚ είχε έρθει σε συμφωνία με την Επιτροπή, η οποία έλεγε ότι δεν θα χάσουμε ούτε ένα ευρώ; Έχω εδώ την απόφαση της Επιτροπής, το memo που είναι στο site της Επιτροπής και το καταθέτω για τα Πρακτικά. Μπορείτε να το διαβάσετε, για να δείτε τι λέει.
      (Στο σημείο αυτό η Βουλευτής κ. Βάσω Παπανδρέου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ο μόνος λόγος για την επιβολή του προστίμου είναι αθέτηση της συμφωνίας. Και γιατί δεν ενδιαφερθήκατε να τιμήσετε τη συμφωνία; Δεν μπορούσατε ή απλώς θέλατε να ρίξετε τα βάρη στην προηγούμενη Κυβέρνηση; Ύστερα από δεκαπέντε μήνες στη διακυβέρνηση της χώρας κρίνεστε για το έργο σας, την πολιτική σας και τα αποτελέσματα της πολιτικής σας. 
      Κυρίες και κύριοι συνάδελφοι, εγώ δεν θα αναφερθώ στο τι καταφέραμε εμείς στον τομέα της οικονομίας, αλλά προσυπογράφω την αποτίμηση που έχει κάνει ο κ. Αλογοσκούφης για το 2003 στο πρόγραμμα σταθερότητας που έχει συμφωνήσει με την Ευρωπαϊκή Ένωση. Εκεί η περιγραφή της κατάστασης είναι ιδιαιτέρως κολακευτική για την προηγούμενη κυβέρνηση. Απλώς, η Νέα Δημοκρατία ξεχνά να τα πει στον ελληνικό λαό. Αυτό λέγεται διγλωσσία, κυρίες και κύριοι συνάδελφοι της Νέας Δημοκρατίας. Άλλα γράφετε προς Ευρωπαϊκή Ένωση και άλλα λέτε δημοσίως εδώ.
      Βεβαίως υπήρχαν προβλήματα και αδυναμίες. Τι έκανε όμως από τότε που ανέλαβε τη διακυβέρνηση της χώρας η Νέα Δημοκρατία; Αντί να κτίσει πάνω σε αυτά που παρέλαβε, φρόντισε και πρέπει να πω με μεγάλη επιτυχία, να κατεδαφίσει το κύρος, την αξιοπιστία, την αισιοδοξία, τη διαπραγματευτική ικανότητα, την προοπτική αυτής της χώρας. Αντί να κοιτάξει το αύριο, προσπάθησε να αλλάξει το παρελθόν και έτσι υπονόμευσε το μέλλον. 
      Δεν θα αναφερθώ στη δήθεν απογραφή γιατί θεωρώ ότι έχετε ήδη συνειδητοποιήσει το έγκλημα που κάνατε,  άσχετα εάν δεν το ομολογείτε. Δεν μπορώ όμως να μην σημειώσω ότι συντάξατε και ψηφίσατε εν γνώσει σας ένα πλαστό προϋπολογισμό. Η Κυβέρνηση της σεμνότητας και της ταπεινότητας εξαπάτησε συνειδητά την Ελληνική Βουλή και τον ελληνικό λαό. 
      (Χειροκροτήματα από την πτέρυγα του ΠΑΣΟΚ)
      Η κυβέρνηση απέτυχε παταγωδώς στην υλοποίηση του Προϋπολογισμού του 2004. Προφανώς για σας φταίει το ΠΑΣΟΚ. Αλλά η έκθεση της Ευρωπαϊκής Επιτροπής αναφέρει σαφώς τις σημαντικές ευθύνες της σημερινής Κυβέρνησης. 
      Η μέχρι τώρα υλοποίηση του Προϋπολογισμού του 2005 είναι απογοητευτική. Το δημόσιο χρέος καλπάζει με ξέφρενους ρυθμούς και τα ελλείμματα διευρύνονται. Στο πρώτο πεντάμηνο του 2005 τα έσοδα σε σχέση με το αντίστοιχο του 2004 αυξήθηκαν κατά 4%, όταν σύμφωνα με τον προϋπολογισμό, αυτόν τον πλαστό, που ψηφίσατε, έπρεπε να αυξηθούν κατά 10,2%. Η υστέρηση των εξόδων είναι πάνω από 1.000.000.000 ευρώ και το επόμενο 7μηνο θα πρέπει η αύξηση των εσόδων να είναι πάνω από 14% μηνιαίως. Αυτό είναι αδύνατον να γίνει. Και γι’ αυτό που λέγεται ότι θα λάβετε καινούργια μέτρα, προχθές ο κ. Αλογοσκούφης το άφησε να υπονοηθεί σε συνέντευξή του, αλλά ο κ. Καραμανλής λίγες μέρες νωρίτερα το απέκλειε. 
      Ποια μέτρα θα πάρετε πέρα από αυτά που έχετε ήδη συμφωνήσει με την Ευρωπαϊκή Επιτροπή στο Πρόγραμμα Σταθερότητας, για το Ασφαλιστικό, τις τιμές των εισιτηρίων, τις μεταφορές και τον ειδικό φόρο κατανάλωσης στα καύσιμα; Γιατί δεν ενημερώνετε τη Βουλή; Αλλά και η συγκράτηση των δαπανών είναι ένα φιάσκο. Απλώς δεν πληρώνετε αυτά που πρέπει να καταβάλετε και ασφυκτιά η οικονομία. Οι ακάλυπτες επιταγές τον Απρίλιο του 2005 αυξήθηκαν κατά 110% σε σχέση με πέρυσι. Οι δαπάνες για το πρόγραμμα δημοσίων επενδύσεων είναι μειωμένες σε σχέση με πέρυσι κατά 40% και η εαρινή έκθεση της επιτροπής  λέει ότι το 2006, εάν δεν πάρετε πρόσθετα μέτρα, θα είναι 4,4%.
      Κυρίες και κύριοι συνάδελφοι, ο πρώτος νόμος που ψηφίσατε ήταν ο νόμος για τον επαναπατρισμό των κεφαλαίων, των λαθραίων παράνομων κεφαλαίων, του μαύρου χρήματος. Είχατε υπολογίσει 200.000.000 ευρώ ότι θα έλθουν και ήλθανε μόνο 20. Ούτε αυτοί δεν σας εμπιστεύονται. 
      (Στο σημείο αυτό η Βουλευτής κ. Βάσω Παπανδρέου καταθέτει για τα πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μπροστά στα αδιέξοδα σηκώσατε τώρα τη σημαία των διαρθρωτικών αλλαγών. Και βεβαίως η οικονομία έχει ανάγκη διαρθρωτικών αλλαγών. Οι διαρθρωτικές αλλαγές απαιτούν σχέδιο, σαφείς στόχους ανάπτυξης των οργανισμών και των επιχειρήσεων, αξιοποίηση των τεχνολογιών, επενδύσεις, αξιοποίηση του ανθρώπινου δυναμικού, διάλογο, κοινωνική συναίνεση. 
      Οι διαρθρωτικές αλλαγές για τη Νέα Δημοκρατία έχουν μία ευρωπαϊκή πρωτοτυπία, αφού έχουν απλώς εισπρακτικό και όχι αναπτυξιακό στόχο. Απλώς τους φταίνε οι εργαζόμενοι. 
      Κύριοι συνάδελφοι της Αντιπολίτευσης, σε λίγες ώρες θα δώσετε ψήφο εμπιστοσύνης στη Κυβέρνηση…
      (Θόρυβος στην αίθουσα)
      ΡΟΔΟΥΛΑ ΖΗΣΗ: Της Συμπολίτευσης και όχι Αντιπολίτευσης. 
      ΒΑΣΩ ΠΑΠΑΝΔΡΕΟΥ: Ναι, της Συμπολίτευσης. Αντιπολίτευση με μας. 
      (Θόρυβος στην Αίθουσα)
      Κύριοι συνάδελφοι της Συμπολίτευσης, δεν  θα αναρωτηθείτε όμως γιατί όλα αυτά τα ψέματα μέχρι τώρα; Δεν σας απασχολεί γιατί συνεχώς διαψεύδεται και ο Πρωθυπουργός και ο Υπουργός Οικονομικών σε σχέση με αυτά που λέει;
      (Θόρυβος, διαμαρτυρίες, φωνές από την πτέρυγα της Νέας Δημοκρατίας)
      Δεν σας απασχολεί ότι από αυτά που έχετε υποσχεθεί δεν έχετε υλοποιήσει τίποτα;
      (Θόρυβος, διαμαρτυρίες, φωνές από την πτέρυγα της Νέας Δημοκρατίας)
    Δεν σας απασχολεί ότι απ’ αυτά τα οποία έχετε υποσχεθεί δεν έχετε υλοποιήσει τίποτε; Δεν σας απασχολεί ότι η Ευρωπαϊκή Ένωση και όλοι οι διεθνείς οργανισμοί, αλλά και η Τράπεζα της Ελλάδας και η Eurostat και η Στατιστική Υπηρεσία που εποπτεύετε, δείχνουν μια πρωτοφανή μείωση σ’ όλους τους δείκτες της ελληνικής οικονομίας;
    ΓΕΩΡΓΙΟΣ ΒΑΣΙΛΕΙΟΥ: Να μας πείτε για την Ψυττάλεια ...
    ΒΑΣΩ ΠΑΠΑΝΔΡΕΟΥ: Η Κυβέρνηση της Νέας Δημοκρατίας, έχει ήδη αποτύχει. Θα λάβει σίγουρα ψήφο εμπιστοσύνης, αλλά χάνει καθημερινά την εμπιστοσύνη του ελληνικού λαού.
    Κυρίες και κύριοι συνάδελφοι, σταματήστε τα ψέματα και ασχοληθείτε με τα πραγματικά προβλήματα της ελληνικής οικονομίας.
    Ευχαριστώ.
    ( Χειροκροτήματα από την πτέρυγα του ΠΑΣΟΚ )
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχει ζητήσει το λόγο επί του Κανονισμού ο κ. Καστανίδης. Την αίτηση υπογράφει και ο συνάδελφος κ. Έξαρχος. 
    Κύριε Καστανίδη, έχετε το λόγο για δύο λεπτά για να μας πείτε σε τι συνίσταται η παραβίαση του Κανονισμού.
    ΧΑΡΑΛΑΜΠΟΣ ΚΑΣΤΑΝΙΔΗΣ:  Κύριε Πρόεδρε, ουδείς εξ ημών στην Κοινοβουλευτική μας Ομάδα είχε την παραμικρή διάθεση να ασχοληθεί με τον προηγούμενο συνάδελφο της Νέας Δημοκρατίας, που μου διαφεύγει προς ώρας το όνομά του ...
    ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, με συγχωρείτε, αυτό είναι πολύ προσβλητικό. Και το Προεδρείο είναι εδώ να προστατεύει την αξιοπρέπεια των Βουλευτών. Είναι πολύ προσβλητικό για το Κοινοβούλιο.
    ΧΑΡΑΛΑΜΠΟΣ ΚΑΣΤΑΝΙΔΗΣ:  Κύριε Πρόεδρε, αφήστε με να συνεχίσω.
    ΠΡΟΕΔΡΕΥΩΝ (Γεώργιος Σούρλας): Όχι, κύριε Καστανίδη. Δεν μπορείτε να συνεχίσετε έτσι. Δεν σας επιτρέπει το Προεδρείο να συνεχίσετε. Με τέτοια περιφρόνηση το Προεδρείο δεν επιτρέπει να απευθύνεστε σε κανέναν Βουλευτή του Εθνικού Κοινοβουλίου. Δεν έπρεπε να το κάνετε προσωπικά εσείς αυτό.
    ( Χειροκροτήματα από την πτέρυγα της Νέας Δημοκρατίας )
    ΧΑΡΑΛΑΜΠΟΣ ΚΑΣΤΑΝΙΔΗΣ:  Μου αρέσει η αντίδρασή σας, κύριε Πρόεδρε, αλλά επιτρέψτε μου να ολοκληρώσω.
    Εκτιμώ την αντίδρασή σας...
    ΠΡΟΕΔΡΕΥΩΝ (Γεώργιος Σούρλας): Πέστε το όνομα του κυρίου συναδέλφου. Σας παρακαλώ πολύ. Η μνήμη σας είναι ισχυρότατη και η αξιοπρέπειά σας είναι δεδηλωμένη.
    ΧΑΡΑΛΑΜΠΟΣ ΚΑΣΤΑΝΙΔΗΣ:   Κύριε Πρόεδρε, αφήστε με να τελειώσω, διότι σας είπα...
    ΠΡΟΕΔΡΕΥΩΝ (Γεώργιος Σούρλας): Ε, πώς θα τελειώσετε όταν περιφρονείτε τα μέλη του Κοινοβουλίου;
    ΧΑΡΑΛΑΜΠΟΣ ΚΑΣΤΑΝΙΔΗΣ:  Αφήστε με να τελειώσω. Συνάδελφός μου τώρα με ενημερώνει ότι πρόκειται για τον κ. Μανώλη.
    Ήθελα, κύριε Πρόεδρε, να πω το εξής: είπε μεν ο κ. Μανώλης, το όνομα του οποίου μου το υπενθύμισε ο συνάδελφός μου, ...
    ΠΡΟΕΔΡΕΥΩΝ (Γεώργιος Σούρλας): Είναι δυνατόν να έχετε εσείς ασθενή μνήμη; 
    ΧΑΡΑΛΑΜΠΟΣ ΚΑΣΤΑΝΙΔΗΣ:  ...ότι το σύνολο των στελεχών του ΠΑΣΟΚ και μάλιστα των ηγετικών στελεχών, είναι βουτηγμένα στη διαφθορά. Και αν μεν η ύβρις προερχόταν από ένα «συγκλονιστικό» μέγεθος, θα μας απασχολούσε. Ο Κανονισμός όμως της Βουλής –γι’ αυτό είπα ότι επαινώ την αντίδρασή σας στη δική μου παρέμβαση- σας επέβαλε, κύριε Πρόεδρε, όταν υπάρχουν τέτοιες απίστευτες ύβρεις- να επέμβετε και να ανακαλέσετε στην τάξη τον ομιλούντα συνάδελφο. Δεν το πράξατε και γι’ αυτό ζήτησα το λόγο επί του Κανονισμού.
    Μου αρέσει ότι αισθανθήκατε ως προσβολή το ότι προσπαθούσα να θυμηθώ το όνομα του κυρίου συναδέλφου, αλλά δεν αισθανθήκατε ως προσβολή να υβρίζεται  το 50% του ελληνικού λαού. 
    ( Χειροκροτήματα από την πτέρυγα του ΠΑΣΟΚ )
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ακούστε τώρα προσεκτικά. Για να ακούει το Προεδρείο αυτά που λέτε μεταξύ σας, δεν είναι εύκολο. Όταν διαταράσσετε την κοινοβουλευτική ησυχία και τάξη, όταν δεν επιτρέπετε στον ομιλητή να ομιλεί και  τον διακόπτετε και όταν το Προεδρείο δεν μπορεί να παρακολουθήσει τα όσα λέτε μεταξύ σας, δεν έχει καμία ευθύνη το Προεδρείο, κύριε Καστανίδη. Δεν μπορώ να ακούσω εγώ ως Προεδρεύων όταν μεταξύ σας 15, 20, 30 συζητάτε ή διακόπτει ο ένας τον άλλον. 
    Βεβαίως, προσωπικά και όλα τα μέλη του Προεδρείου και ιδιαίτερα η κυρία Πρόεδρος, ουδέποτε έδωσαν δικαίωμα μεροληψίας σε βάρος της μιας ή της άλλης παρατάξεως. Σε καμία περίπτωση, κύριε Καστανίδη. Όταν όμως ακούστηκαν από τη δική σας πλευρά ύβρεις για τον ομιλητή, δεν παρεμβήκατε, κύριε Καστανίδη. 
    ΧΑΡΑΛΑΜΠΟΣ ΚΑΣΤΑΝΙΔΗΣ:  Κύριε Πρόεδρε, όπως είπατε ότι έχω ισχυρή μνήμη και σεις έχετε πολύ καλή ακοή. Μη μου λέτε ότι δεν ακούσατε.
    ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, με συγχωρείτε. Αν θέλετε να πετύχετε άλλα επικοινωνιακά, δεν είναι ο καταλληλότερος χώρος. 
    ΙΩΑΝΝΗΣ ΜΑΝΩΛΗΣ: Κύριε Πρόεδρε, παρακαλώ....
    ΠΡΟΕΔΡΕΥΩΝ (Γεώργιος Σούρλας): Κύριε Μανώλη, δεν σας έδωσα το λόγο.
    ΙΩΑΝΝΗΣ ΜΑΝΩΛΗΣ: Παρακαλώ το λόγο επί προσωπικού θέματος, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Παρακαλώ, ακούστε με προηγουμένως.
    Κύριε συνάδελφε, αν πραγματικά αυτά ελέχθησαν, που εγώ δεν τα άκουσα,  θα παρακαλέσω, να αποσύρετε αυτόν το χαρακτηρισμό που επικαλείται ο κ. Καστανίδης.
    ΙΩΑΝΝΗΣ ΜΑΝΩΛΗΣ: Κύριε Πρόεδρε, ανέφερα συγκεκριμένα ονόματα, κατέθεσα στοιχεία και είπα ότι στελέχη του ΠΑΣΟΚ ήταν βουτηγμένα στη διαπλοκή. 
    ΠΡΟΕΔΡΕΥΩΝ (Γεώργιος Σούρλας): Είπατε το σύνολο των στελεχών;
    ΙΩΑΝΝΗΣ ΜΑΝΩΛΗΣ: Δεν είπα το σύνολο. Αλίμονο! Στο ΠΑΣΟΚ υπάρχουν και έντιμοι. Δεν είπα τέτοιο πράγμα. Είπα, «στελέχη σας...». 
    ( Θόρυβος από την πτέρυγα του ΠΑΣΟΚ )
    ΠΡΟΕΔΡΕΥΩΝ (Γεώργιος Σούρλας): Σας παρακαλώ. Ηρεμήστε τώρα και αφήστε να διεξαχθεί ομαλά η συζήτηση. Δεν αντιλαμβάνομαι γιατί αυτές οι διακοπές και αυτές οι εντάσεις. 
    ΡΟΔΟΥΛΑ ΖΗΣΗ: Οι θέσεις αυτές είναι και θέσεις του κόμματός σας, κύριε Πρόεδρε;
    ΠΡΟΕΔΡΕΥΩΝ (Γεώργιος Σούρλας): Παρακαλώ! Απ’ όλες τις πλευρές δυστυχώς προκαλούνται εντάσεις. 
    Το λόγο έχει ο Υπουργός Αγροτικής Ανάπτυξης και Τροφίμων κ. Ευάγγελος Μπασιάκος.
    ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, εάν οι κυβερνήσεις του ΠΑΣΟΚ της τελευταίας 20ετίας είχαν αξιοποιήσει τις κοινοτικές και εθνικές δυνατότητες για την ανάπτυξη και την προκοπή του τόπου και αν τα πρωτοκλασάτα στελέχη του ΠΑΣΟΚ, όσοι διετέλεσαν Υπουργοί τα τελευταία χρόνια, όπως είναι και η κ. Παπανδρέου, η μόλις κατελθούσα του Βήματος, είχαν πάρει στα σοβαρά το ρόλο τους, δεν θα μπορούσαν να ισχυριστούν ότι αρκούν 15 μήνες για να καταρρεύσει η οικονομία ή για να αντιμετωπίσουμε τα σοβαρά προβλήματα τα οποία ισχυρίζονται ότι αντιμετωπίζει σήμερα η χώρα. 
    Άρα λοιπόν ή δεν έγινε καλή χρήση κοινοτικών και άλλων δυνατοτήτων τα τελευταία είκοσι χρόνια ή η οικονομία την οποία παρέδωσαν ήταν σε ασθενή πόδια. Σε καμία περίπτωση όμως δεν μπορούσε οποιαδήποτε κυβέρνηση, οσαδήποτε λάθη και αν είχε κάνει, να δημιουργήσει προβλήματα μόνο και μόνο γιατί βρίσκεται δεκαπέντε μήνες στην εξουσία. 
    Το λέω αυτό, κύριοι συνάδελφοι, γιατί θέλω να επικεντρώσω την προσοχή μου στα σοβαρά, οξυμένα διαρθρωτικά προβλήματα που αντιμετωπίζει μεταξύ άλλων και ο αγροτικός τομέας, ένας τομέας ο οποίος, ενώ διαθέτει το 18% του ενεργού πληθυσμού, μετέχει στο ΑΕΠ μόνο κατά 6,7%. Υπάρχουν σοβαρά διαρθρωτικά προβλήματα, ανυπαρξία έργων υποδομής, εγγειοβελτιωτικών και άλλων έργων, και σε κάθε περίπτωση υπάρχει ολιγωρία στην αξιοποίηση των δυνατοτήτων που μας παρείχε αφειδώς η Ευρωπαϊκή Ένωση από το ’81 και εξής.
    Αυτή, λοιπόν, η σημερινή εικόνα της γεωργίας και του αγροτικού τομέα, είναι μια εικόνα η οποία πρέπει να μας προβληματίσει, είναι μια εικόνα που έχει αναγκάσει την Κυβέρνηση να δίνει μεγάλο βάρος, από τον Πρωθυπουργό τον κ. Καραμανλή μέχρι το τελευταίο στέλεχος της Κυβέρνησης, ώστε να ανατραπεί όσο πιο γρήγορα γίνεται αυτή η δυσμενής κατάσταση και εικόνα. Και το λέω αυτό, διότι, αγαπητοί συνάδελφοι, δεν μπορούμε να θεωρήσουμε ότι είναι ανταγωνιστική η γεωργία μας, όταν το έλλειμμα του εμπορικού ισοζυγίου αγροτικών προϊόντων έχει εκτιναχθεί επί των ημερών σας σε επίπεδα πάνω από 2.000.000.000 ευρώ, πάνω από 700.000.000.000 δραχμές.
    Χρειάζονται λοιπόν έργα υποδομής, χρειάζεται αξιοποίηση των κοινοτικών δυνατοτήτων, χρειάζεται περίσκεψη, περισυλλογή, χρειάζεται ένταση των προσπαθειών μας, ώστε να βγούμε από το αδιέξοδο και από το τέλμα στο οποίο έχει περιέλθει ο αγροτικός τομέας και το οποίο μας κληροδότησαν οι προηγούμενες κυβερνήσεις των τελευταίων είκοσι ετών.
    Και το λέω αυτό, αγαπητοί συνάδελφοι, διότι τα μεγέθη είναι εύγλωττα. Τα αναπτυξιακά προγράμματα του Γ΄ Κοινοτικό Πλαίσιο Στήριξης, που θα έπρεπε να αποτελούν μοχλό για την ανάπτυξη, παρουσίαζαν επικίνδυνο ρυθμό απορρόφησης, πολύ μικρό βαθμό απορρόφησης, που, όπως έχουμε ξαναπεί στη Βουλή και δεν έχει διαψευσθεί, επιταχύνθηκε σημαντικά τους τελευταίους δέκα - δώδεκα μήνες. Αρκεί να αναφερθώ στα τρία βασικά προγράμματα του Γ΄ Κοινοτικό Πλαίσιο Στήριξης αρμοδιότητας του Υπουργείου Αγροτικής Ανάπτυξης, για να πεισθεί και ο πλέον κακόπιστος παρατηρητής ότι η εξέλιξη είναι πολύ θετική, η πρόοδος είναι αλματώδης, για να ξεπεράσουμε τα σοβαρά προβλήματα τα οποία παραλάβαμε.
      Τέσσερα χρόνια ΠΑΣΟΚ, η απορρόφηση στο πρόγραμμα αγροτικής ανάπτυξης 22%. Ένα χρόνο Νέας Δημοκρατίας, η απορρόφηση στο 36%. Πρόγραμμα αλιείας: Τέσσερα χρόνια ΠΑΣΟΚ 22%. Ένα χρόνο της Νέας Δημοκρατίας η απορρόφηση στο 37%. Πρόγραμμα «LEADER PLUS» που αφορά την περιφέρεια: Τέσσερα χρόνια ΠΑΣΟΚ 10% απορρόφηση με μεγάλο ορατό κίνδυνο περικοπής και απώλειας κοινοτικών πόρων. Ένας χρόνος Νέας Δημοκρατίας 29% απορρόφηση. Αυτή ήταν η πολιτική των κυβερνήσεων του ΠΑΣΟΚ, αυτή είναι η αλματώδης πρόοδος που σημειώθηκε τον τελευταίο χρόνο της Νέας Δημοκρατίας.
      Και θα σας πω, κύριοι συνάδελφοι, ότι βρισκόμαστε μέσα σε ένα συγκεκριμένο πλαίσιο χειρισμών σε σχέση με κοινοτικές ρυθμίσεις –και αναφέρομαι στο σύνολο των κοινοτικών κανονισμών που διέπουν τη διαχείριση των αγροτικών προϊόντων της χώρας μας – το οποίο επιδεχόταν οριακές διαχειριστικές βελτιώσεις. Λέω και ξεκαθαρίζω για άλλη μία φορά, ότι το σύνολο των κοινοτικών κανονισμών που ισχύουν σήμερα και αφορούν το σύνολο των αγροτικών μας προϊόντων έχουν εγκριθεί και έχουν ψηφιστεί από την προηγούμενη κυβέρνηση. Και πρέπει να αιτιάσθε εαυτούς, πρέπει να κατηγορείτε τους προηγούμενους Υπουργούς Γεωργίας για τα λάθη, τις παραλείψεις, τις ολιγωρίες αλλά και τους πανηγυρισμούς πολλές φορές, όταν απεδέχοντο δυσμενείς ρυθμίσεις των κοινοτικών κανονισμών, που δυστυχώς, παρά τις κατά καιρούς επικρίσεις της Νέας Δημοκρατίας είμαστε υποχρεωμένοι να εφαρμόσουμε, γιατί είμαστε Κυβέρνηση. Και είμαστε υποχρεωμένοι και το κάνουμε, όχι μόνο να εφαρμόσουμε κοινοτικούς κανονισμούς, ιδιαίτερα δυσμενείς, αφού εσείς τους ψηφίσατε με πανηγυρισμούς, αλλά να κάνουμε και την καλύτερη δυνατή διαχείριση, για να αποκομίσουμε όσο μπορούμε περισσότερα οφέλη βελτιώνοντας οριακά και περισσότερο συγκεκριμένες ρυθμίσεις και διαχειρίσεις και να επιτύχουμε πολύ καλύτερα αποτελέσματα τουλάχιστον από τα δικά σας.
      Και μπορώ να πω ένα μόνο παράδειγμα. Μόνο σε αυτό θα σταθώ, γιατί παραδείγματα έχουμε πάρα πολλά και τα ζουν καθημερινά οι αγρότες. Είναι το παράδειγμα του βαμβακιού, το οποίο ανεδείχθη σε μείζον θέμα φέτος. Χάρη στην άριστη διαχείριση της Κυβέρνησης της Νέας Δημοκρατίας στα πλαίσια ενός δυσμενούς και καταστροφικού κανονισμού αυξήσαμε τις εισροές στη χώρα μας τον τελευταίο χρόνο κατά 37.000.000.000 δραχμές έναντι του μέσου όρου της τελευταίας τριετίας των δικών σας κυβερνήσεων.
      (Χειροκροτήματα από την πτέρυγα της Νέας Δημοκρατίας)
      Ακόμη και ο δυσμενής κανονισμός του ΠΑΣΟΚ μπορούσε να έχει καλύτερη διαχείριση, αυτήν που κάναμε φέτος. Πήραμε, κύριοι συνάδελφοι, 727.000.000 ευρώ φέτος, παρά τις αντιδράσεις ορισμένων για λόγους λαϊκισμού, έναντι 619.000.000 ευρώ του μέσου όρου της τελευταίας τριετίας. Πήραμε 37.000.000.000 δραχμές παραπάνω φέτος από το μέσο όρο το δικό σας. Και επειδή σας αρέσει να ρίχνετε πυροτεχνήματα, είτε γιατί δεν ξέρετε τα προβλήματα του κόσμου είτε γιατί ηθελημένα αποκρύπτετε ή ξεχνάτε την αλήθεια ή ξεχνάτε τα δεδομένα, όπως έκανε ο κ. Καστανίδης προηγουμένως, αναφέρεστε μόνο σε ένα στοιχείο. 
      ΡΟΔΟΥΛΑ ΖΗΣΗ: Κύριε Υπουργέ, με προσβολές δεν καλύπτετε το έλλειμμα της πολιτικής σας. 
      (Θόρυβος από την πτέρυγα του ΠΑΣΟΚ)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, σας παρακαλώ.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αναφέρεστε μόνο στην τιμή του βαμβακιού την περασμένη χρήση. Πράγματι η τιμή ήταν μεγαλύτερη γιατί είχαμε λιγότερα κιλά, γιατί υπογράψατε έναν κανονισμό που έλεγε ότι όσα παραπάνω κιλά μπαίνουν, τόσο μικρότερη τιμή και μικρότερες εισροές θα υπάρχουν. Αυτό είχατε υπογράψει τότε. 
      ΡΟΔΟΥΛΑ ΖΗΣΗ: Κύριε Υπουργέ …
      ΠΡΟΕΔΡΕΥΩΝ (Γεώργιος Σούρλας): Κυρία Ζήση, σας παρακαλώ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής ανάπτυξης και Τροφίμων): Και πράγματι ήταν μικρότερη η παραγωγή πέρυσι και μεγαλύτερη η τιμή, αλλά δεν μας είπατε τι έγινε με το εισόδημα. Διότι το εισόδημα δεν καθορίζεται μόνο από την τιμή του προϊόντος, ειδικά όταν έχουμε λίγα κιλά. Καθορίζεται και από το κόστος παραγωγής και από το ύψος της παραγωγής, καθορίζεται και από τις αθρόες εισαγωγές αγροτικών προϊόντων που έγιναν τα τελευταία χρόνια ως αποτέλεσμα ηθελημένων ή αθέλητων υποχωρήσεων της ελληνικής πλευράς, όταν διαπραγματευόταν ρυθμίσεις με τρίτες χώρες και κυρίως βαλκανικές χώρες, όταν ο κ. Παπανδρέου ως υπεύθυνος Υπουργός Εξωτερικών αποδεχόταν τη σημαντική μείωση των δασμών και ενεθάρρυνε τις εισαγωγές και είχαμε υψηλά αποθέματα επί των ημερών σας, που επιδείνωσαν το τεράστιο πρόβλημα υπερπαραγωγής που αντιμετώπισε η χώρα μας, αλλά και άλλες χώρες την περασμένη χρήση. Αυτή είναι η πραγματικότητα. Και όταν θέλετε να μας πείτε για κρίση, να μας λέτε για το εισόδημα, μη μας λέτε για την τιμή.
Διότι θα σας πω εγώ για την EUROSTAT που την αποδέχεστε στις περιπτώσεις που σας συμφέρει και που την αρνείστε στις περιπτώσεις που δε σας συμφέρει. Δείτε την ΕUROSTAT, η οποία τι λέει; Ότι ακριβώς επειδή είχαμε υπερπαραγωγή και χαμηλότερες τιμές σε ορισμένα προϊόντα λόγω και των αθρόων εισαγωγών που διευκόλυνε ο κ. Παπανδρέου, είχαμε την περασμένη χρήση αύξηση του αγροτικού εισοδήματος κατά μονάδα εργασίας, κυρία Ζήση, κατά 2,8%, παρά την κρίση, παρά τα προβλήματα, έναντι 0,8% του μέσου όρου των δεκαπέντε παλιών μελών την Ευρωπαϊκής Ένωσης. Αυτά είναι τα στοιχεία, κυρία Ζήση.
	ΡΟΔΟΥΛΑ ΖΗΣΗ: Είναι λάθος οι υπολογισμοί και τα στοιχεία σας.
	ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όταν εμείς κάναμε διαπραγμάτευση για νέους κανονισμούς που θα ισχύσουν καλώς ή κακώς όχι από φέτος, αλλά από το 2006, διότι έτσι είχατε δεσμευθεί εσείς προηγουμένως, εμείς αποκομίσαμε ειδικά για το βαμβάκι 65.000.000 ευρώ παραπάνω κάθε χρόνο και μπλοκάραμε τη δική σας διαπραγμάτευση. Βελτιώσαμε τη διαπραγματευτική μας βάση και με πρωτεργάτη τον Πρωθυπουργό κ. Καραμανλή που ως νέος Πρωθυπουργός παρεμβαίνει στο Συμβούλιο Κορυφής -κάτι που δεν έκανε ποτέ ο κ. Σημίτης και λοιδορούσε τις δικές μας προτάσεις για παρέμβασή του ακόμα και στο Συμβούλιο Κορυφής της Χαλκιδικής, όπου είχε ο ίδιος την πρωτοβουλία των κινήσεων- επιτύχαμε βελτίωση των όρων στους τρεις κοινοτικούς κανονισμούς για το λάδι, το βαμβάκι και τον καπνό, που θα ισχύσουν, καλώς ή κακώς, από το 2006 και για να προχωρήσουμε τη νέα Κοινή Αγροτική Πολιτική που εσείς είχατε εγκρίνει και ψηφίσει, άλλο αν ποτέ δεν κάνατε καμία προσπάθεια ενημέρωσης και διαλόγου με τους αγρότες την εποχή που έπρεπε να το κάνετε και έρχεται καθυστερημένα η δική μας ευθύνη να εξηγήσουμε και να αναλύσουμε όχι μόνο τις δικές σας ρυθμίσεις, αλλά και τις νεότερες ρυθμίσεις που μεσολάβησαν έκτοτε. 
      Εμείς λοιπόν πρέπει στη νέα Κοινή Αγροτική Πολιτική να έχουμε διάλογο, να έχουμε συναντίληψη. Το διάλογο τον κατηγορείτε. Είναι πρωτόγνωρος διάλογος. Έχουν γίνει εκατοντάδες συσκέψεις του Υπουργείου Αγροτικής Ανάπτυξης, είτε κατά νομό, είτε κατά προϊόν και όσο και αν δε σας αρέσει, οι αποφάσεις βγαίνουν σχεδόν ομόφωνα, κ. Ζήση, κάτι που δεν το ξέρατε, δεν το είχατε φανταστεί ποτέ ότι μπορεί να συμβαίνει. Είστε υπεύθυνοι…
	ΡΟΔΟΥΛΑ ΖΗΣΗ: Κύριε Πρόεδρε, απευθύνεται σε μένα, αλλά τα είπαμε προηγουμένως.
	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μην κάνετε προσωπικές αναφορές. Όταν κάνετε προσωπικές αναφορές προκαλείτε την απάντηση.
	ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κυρία Ζήση, τώρα που είστε εντελώς αναρμόδια, αν είστε αναρμόδια, κανένα πρόβλημα. 
	ΡΟΔΟΥΛΑ ΖΗΣΗ: Κύριε Πρόεδρε, ρωτήστε τον Υπουργό αν η Καρδίτσα και η Μαγνησία είναι ευχαριστημένες.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θέλω λοιπόν να πω ότι εμείς εξαντλούμε το διάλογο με το σύνολο των φορέων και υπάρχει συγκεκριμένο χρονοδιάγραμμα, ώστε μέχρι το τέλος του μήνα να έχουν οριστεί εθνικές αποφάσεις με συναντίληψη και συναπόφαση με το σύνολο των φορέων. 
      Την επόμενη εβδομάδα έχουμε εντατικές διεργασίες και στα πλαίσια της κοινοβουλευτικής διαδικασίας στα πλαίσια της Κοινοβουλευτικής Επιτροπής Παραγωγής και Εμπορίου που συγκαλούμε για πολλοστή φορά για το ίδιο θέμα. Αν δεν το ξέρετε, πρόβλημά σας. 
      ΡΟΔΟΥΛΑ ΖΗΣΗ: Δε συγκαλείτε, εμείς σας έχουμε καλέσει εδώ κι ένα μήνα.
      ΠΡΟΕΔΡΕΥΩΝ (Γεώργιος Σούρλας): Μην ανοίγετε διάλογο, σας παρακαλώ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, προστατέψτε τον ομιλητή!
      ΠΡΟΕΔΡΕΥΩΝ (Γεώργιος Σούρλας): Όχι, κύριε Υπουργέ. Έχει ευθύνες ο Υπουργός. Όταν απευθύνεται μονίμως στην κ. Ζήση, προκαλεί δικαιολογημένα την αντίδρασή της.
      Κύριε Υπουργέ, σας παρακαλώ να μην κάνετε προσωπικές αναφορές.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ίσως απ’ αυτά που λέω κάτι θυμηθεί αργότερα.
      ΡΟΔΟΥΛΑ ΖΗΣΗ: Εμείς χαιρόμαστε που επιτέλους θα ανταποκριθεί στη Βουλή…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, μην κάνετε προσωπικές αναφορές. Απευθυνθείτε στο σύνολο της Εθνικής Αντιπροσωπείας, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εμείς στα πλαίσια του διαλόγου και στα πλαίσια της αξιοποίησης κάθε δυνατότητας, θεσμοθετούμε στο νομοσχέδιο σειρά μέτρων –θεσμικών και άλλων- που θα βελτιώσουν την ανταγωνιστικότητα της ελληνικής γεωργίας. 
      Στο πρόγραμμά μας έχουμε συγκεκριμένες δεσμεύσεις για τη λειτουργία τοπικών κέντρων αγροτικής ανάπτυξης, ώστε να υπάρχει μόνιμη και σταθερή ενημέρωση και κατάρτιση του αγρότη. Μιλάμε για το διαπιστευμένο αγροτικό σύμβουλο. Προβλέπουμε μέτρα για την επιτάχυνση των αναδασμών που είναι κορυφαίας σημασίας για την ανταγωνιστικότητα της ελληνικής γεωργίας. Δίνουμε κίνητρα πέραν των κοινοτικών –και εθνικά- για τους νέους αγρότες. Συνεργαζόμαστε και δίνουμε ισχυρά κίνητρα στις συνεταιριστικές οργανώσεις για να λειτουργήσουν καλύτερα. Τις ακούμε με σεβασμό και με μεγάλη προσοχή στα πλαίσια της ολομέλειας των Ενώσεων Αγροτικών Συνεταιρισμών. Έχουμε πάρει μέτρα για τη μείωση του κόστους παραγωγής, όπως είναι η μείωση των εισφορών του ΕΛΓΑ ή του «ΔΗΜΗΤΡΑ» ή και άλλα συγκεκριμένα μέτρα. Ακόμη δε εξαντλούμε κάθε περιθώριο για την καλύτερη διάθεση των προϊόντων, για την επίσπευση και την ένταση των ελέγχων στα εισαγόμενα και κατά τη διακίνηση των αγροτικών προϊόντων στη χώρα και συγκεκριμένα φέραμε απτά δείγματα γραφής ως προς το αποτέλεσμα αυτών των ελέγχων και αυτής της πολιτικής που δεν είχε προηγούμενο στο παρελθόν, παρά τις αντιδράσεις. 
      Εσάς σας κλόνιζαν οι αντιδράσεις, αλλά εμάς δε μας κλονίζουν, γι’ αυτό βλέπετε και αντιδράσεις από εισαγωγείς και από άλλα συμφέροντα τα οποία κάποτε τα καλύπτατε, γι’ αυτό και είχατε αυτές τις διογκώσεις στις εισαγωγές προϊόντων που δημιούργησαν τα προβλήματα διάθεσης.
    Και έχουμε συνεργαστεί με τους συναρμόδιους φορείς ώστε να ελέγξουμε την τιμή των φυτοφαρμάκων ή των λιπασμάτων. Να μην φτάνει στον καταναλωτή τόσο ακριβά όσο επί των ημερών σας. Να υπάρχουν συγκεκριμένες τομές και συγκεκριμένα βήματα μείωσης του κόστους παραγωγής. 
    Και βέβαια εκτός όλων αυτών έχουμε και συγκεκριμένα μέτρα καθημερινής διαχείρισης που έχουν αλλάξει το σκηνικό. Ποτέ στα χρονικά, κύριοι συνάδελφοι, οι αγρότες δεν εισέπραξαν για συγκεκριμένα προϊόντα την επιδότησή τους προ των εορτών των Χριστουγέννων. Και ουδέποτε οι βαμβακοπαραγωγοί εισέπραξαν την εξόφληση της επιδότησης προ του Πάσχα. Μας λοιδορούσατε. Λέγατε κάποτε πως είμαστε ανίκανοι και δεν μπορούμε να το εφαρμόσουμε το μέτρο αυτό. Όταν το εφαρμόσαμε είπατε «γιατί δώσατε με δάνεια τις επιδοτήσεις και δεν περιμένατε να τις πάρουν αργότερα οι αγρότες;». 
    Βρείτε, λοιπόν, τον άξονα της στρατηγικής στην αντιπολιτευτική σας πρακτική. Και θέλω να σας πω ότι αντίστοιχες επισπεύσεις, κύριοι συνάδελφοι, έχουν παρατηρηθεί με πρωτόγνωρους ρυθμούς στις αποζημιώσεις. Πληρώσαμε αποζημιώσεις τετραετίας που είχατε εγκαταλείψει στο παρελθόν, από έναν ΕΛΓΑ που βρήκαμε καταχρεωμένο και που χρωστούσε μόνο πέρυσι 350.000.000 ευρώ. Δανειστήκαμε κατ’ ανάγκη μη έχοντας άλλη λύση για να καλύψουμε αυτές τις ανάγκες. Δώσαμε πέρυσι 540 ευρώ αποζημίωση του ΕΛΓΑ, έναντι 400.000.000 της προηγούμενης διετίας κατά μέσο όρο, όταν βέβαια ο αγρότης πληρώνει –να πούμε και την αλήθεια- 90.000.000 ευρώ μόνο ως εισφορές στα πλαίσια των υποχρεώσεών του για τον ΕΛΓΑ. Αυτή είναι η αλήθεια. 
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Τώρα είπατε την αλήθεια. 
     ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εσείς όμως ουδέποτε καταβάλατε έγκαιρα τις αποζημιώσεις. Ακούω ακόμη ότι υπάρχουν παράπονα για αποζημιώσεις του 2001 και του 2002. Αυτό τι σημαίνει; Ότι τα αξεπέραστα δικά σας εμπόδια και η ανικανότητά σας να εγκριθούν τα προγράμματα στην Ευρωπαϊκή Ένωση, όπως προβλέπεται μέσω του ΠΣΕΑ, οδήγησαν στις σημερινές καθυστερήσεις. 
     Κάνουμε τιτάνιο αγώνα να λύσουμε και θεσμικά θέματα, μεταξύ άλλων, όπως το ελαιοκομικό μητρώο που δεν τολμώ να πω σε ποια κατάσταση βρίσκεται και που δημιουργεί αξεπέραστα προβλήματα στην καταγραφή των δικαιωμάτων των αγροτών για τη νέα ΚΑΠ. 
     Και μια και έχει τεθεί το θέμα, θέλω να σας πω ότι θα είμαστε πολύ έγκαιρα προετοιμασμένοι και με τα ατομικά δικαιώματα της ενιαίας ενίσχυσης των αγροτών, όπως προβλέπεται από τη νέα Κοινή Αγροτική Πολιτική, στη βάση δεσμεύσεων δικών σας αλλά με μια παράμετρο, τι θα γίνει με το ελαιοκομικό μητρώο, το οποίο είχατε πει από τον Οκτώβριο του 2003 ότι είναι αξιόπιστο και τέλειο. Και εμείς δεν τολμούμε να πούμε κάτι γιατί κινδυνεύουμε να υποστούμε και άλλα πρόστιμα και κοινοτικούς καταλογισμούς όπως αυτά που υποστήκαμε των 650.000.000 ευρώ τα τελευταία τέσσερα χρόνια ή για το βαμβάκι άλλα 35.000.000 ευρώ λόγω της κακής σας διαχείρισης. 
     Αυτά τουλάχιστον τα οποία λέμε και τα οποία δείχνουν διαφορά πολιτικής, διαφορά στρατηγικής, διαφορά νοοτροπίας και διαφορά καθημερινής κυβερνητικής πρακτικής πρέπει να τα πάρετε σοβαρά υπ’ όψιν. Τουλάχιστον να μην εκτίθεστε διότι είκοσι χρόνια στην κυβέρνηση, δεν σας δίδαξαν τα λάθη και τις παραλείψεις σας που οδήγησαν τον αγροτικό τομέα στην σημερινή κρίση. 
    Και μας βάζει περισσότερες ευθύνες με τη μεγάλη, την ευρύτατη εμπιστοσύνη των αγροτών -που όχι μόνο διατηρείται, κυρία Ζήση, αλλά επαυξάνεται και έχει αυξηθεί κατά πέντε μονάδες το τελευταίο τετράμηνο- να κάνουμε καλή χρήση της εμπιστοσύνης τους, να έχουμε το μήνυμα ευθύνης από τους αγρότες και να φέρουμε πραγματικά καλύτερα αποτελέσματα, ανταποκρινόμενοι στις προσδοκίες των Ελλήνων αγροτών.
    (Θόρυβος από την πτέρυγα του ΠΑΣΟΚ)
    Μόνο με μία τέτοια πολιτική μπορεί ν’ αναστραφεί η καθοδική πορεία του αγροτικού τομέα και να φέρουμε προκοπή και πρόοδο στον αγρότη και στην ελληνική περιφέρεια.
    Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
    ΡΟΔΟΥΛΑ ΖΗΣΗ: Χαίρομαι που απολογηθήκατε στο ΠΑΣΟΚ.
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, προτείνω -επειδή είναι πολλοί συνάδελφοι εγγεγραμμένοι και πρέπει να δοθεί η δυνατότητα σε όσους περισσότερους μπορούμε για να ομιλήσουν- να περιορίσουμε το χρόνο στα επτά με οκτώ λεπτά από την απογευματινή συνεδρίαση και στη συνέχεια.
    ΠΟΛΛΟΙ ΒΟΥΛΕΥΤΕΣ: Στα οκτώ λεπτά, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Οκτώ λεπτά.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Οκτώ, αλλά να τα τηρούμε, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Οι Υπουργοί να τηρούν τα δεκαπέντε λεπτά, κύριε Παυλόπουλε και οι Βουλευτές τα οκτώ λεπτά.
    Κυρίες και κύριοι συνάδελφοι, στο σημείο αυτό διακόπτουμε τη συνεδρίαση για το απόγευμα στις 18.00΄.
    (ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)

      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, επαναλαμβάνεται η διακοπείσα  συνεδρίαση.
      Ο συνάδελφος κ. Χαρακόπουλος έχει το λόγο για οκτώ λεπτά. 
      ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε.
      Κύριοι συνάδελφοι, η απόφαση του Πρωθυπουργού να ζητήσει την ψήφο εμπιστοσύνης της Βουλής, μας δίνει μια πρώτης τάξεως ευκαιρία να ξεκαθαρίσουμε επιτέλους ποιος είναι υπεύθυνος για την κατάσταση την οποία καλούμαστε να συμμαζέψουμε και επιπλέον ποιος συμπεριφέρεται ως ανεύθυνος σ’ αυτήν την Αίθουσα και σφυρίζει αδιάφορα γι’ αυτήν την κατάσταση.
      Σε μία εποχή που ακούγεται όλο και περισσότερο το αφοριστικό «όλοι το ίδιο είναι» η συζήτηση αυτή αποδεικνύεται χρήσιμη, γιατί αναδεικνύει και τη διαφορετικότητά μας, μια διαφορετικότητα που αντανακλά στις πολιτικές μας επιλογές, αλλά και στην ιδεολογική μας ταυτότητα.
      Επιτρέψτε μου να επικεντρώσω την παρέμβασή μου στα θέματα της οικονομίας, που αποτέλεσαν άλλωστε την αφορμή γι’ αυτήν τη συζήτηση και την ψήφο εμπιστοσύνης της Βουλής.
      Κυρίες και κύριοι συνάδελφοι, το κρατικοδίαιτο μοντέλο ανάπτυξης όχι μόνο έφτασε, αλλά ξεπέρασε από καιρό τα όριά του. Γέμισε τον τόπο με ελλείμματα και χρέη, έσπρωξε στο περιθώριο χιλιάδες ανέργους, δημιούργησε τις προϋποθέσεις για την πιο ακραία διαπλοκή και διαφθορά που γνώρισε ποτέ ο τόπος, απαξίωσε επενδυτικά την Ελλάδα στο εξωτερικό. Μπορούμε, λοιπόν, να πορευόμαστε στο μέλλον με αυτό το μοντέλο; Η συνέχιση αυτής της πορείας το μόνο που πετυχαίνει είναι να οδηγεί στην ακόμα χειρότερη υποθήκευση του μέλλοντός μας. 
      Δική μας επιλογή είναι όχι απλώς η ανάσχεση αλλά η αναστροφή αυτής της πορείας. Αυτή η επιλογή υπηρετείται με τον αναπτυξιακό νόμο, αυτή η επιλογή υπηρετείται με τη φορολογική μεταρρύθμιση, με το σχέδιο μεταολυμπιακής αξιοποίησης, με τη στρατηγική περιφερειακής ανάπτυξης, με την αξιοποίηση των κοινοτικών κονδυλίων. Αυτή η επιλογή υπηρετείται με τις μεγάλες διαρθρωτικές αλλαγές που επιχειρούνται στον τόπο.
      Κυρίες και κύριοι συνάδελφοι, αναρωτήθηκε το πρωί ο κ. Παπαϊωάννου, αλλά και άλλοι συνάδελφοι του ΠΑΣΟΚ, ποιες είναι οι μεγάλες τομές που επιχειρεί η Κυβέρνηση της Νέας Δημοκρατίας. Θα έλεγα ότι και μόνο η άρση της μονιμότητας στον ευρύτερο δημόσιο τομέα που επιχειρεί η Κυβέρνηση Καραμανλή αρκεί για να την καταγράψει θετικά ο ιστορικός του μέλλοντος. 
      Το μέγα ερώτημα, λοιπόν, είναι ποια είναι η δική σας θέση, ποια είναι η θέση του ΠΑΣΟΚ. Μήπως είναι αυτή που εκφράζεται από πολλά στελέχη σας που ούτε λίγο ούτε πολύ υποστηρίζουν τη διαιώνιση του κρατισμού της δεκαετίας του 1980; Ή μήπως είναι αυτή που περιορίζεται στο να κριτικάρει επιμέρους χειρισμούς, επιλογή χρόνου και άλλους τακτικισμούς, αναζητώντας στην ουσία δικαιολογίες για να μην πει φωναχτά ότι συμφωνεί με τις κυβερνητικές επιλογές;
      Κυρίες και κύριοι συνάδελφοι, δεν θα λύσετε τα εσωκομματικά σας προβλήματα και τις αντιθέσεις κορυφαίων σας στελεχών, καταθέτοντας προτάσεις δυσπιστίας προς Υπουργούς. 
      Μιλήσατε για τον ΟΤΕ και το κόστος της εθελούσιας εξόδου. Ποιος μπορεί ν’ αρνηθεί ότι η συμφωνία που πέτυχε η Κυβέρνηση στον ΟΤΕ δεν ήταν μία γενναία τομή προς όφελος και των εργαζομένων, αλλά και της αναπτυξιακής πορείας της χώρας; Η εθελούσια έξοδος, αντίθετα με ό,τι γινόταν στο παρελθόν, δεν θα επιβαρύνει τον κρατικό προϋπολογισμό. Εσείς απ’ το 1996 είχατε προχωρήσει σε σχήματα εθελουσίας εξόδου, τα οποία και κόστος είχαν για τον προϋπολογισμό -άρα και για τους φορολογουμένους- και καμία διαρθρωτική αλλαγή δεν επέφεραν. 
      Με τη δική μας πολιτική επιλογή όχι μόνο δεν επιβαρύνεται ο προϋπολογισμός, αλλά επιπλέον με τη γενναία τομή, την άρση της μονιμότητας, διασφαλίζεται η μελλοντική ανταγωνιστικότητα του οργανισμού. 
      Επιδιώκουμε την κοινωνική συναίνεση στις αναγκαίες αλλαγές και στις άλλες ΔΕΚΟ, για να μην έχουν την τύχη της Ολυμπιακής. Τούτο, βεβαίως, δεν σημαίνει ότι δεν θα εφαρμόσουμε σε κάθε περίπτωση το πρόγραμμα για το οποίο μας εμπιστεύθηκε ο ελληνικός λαός.
      Κυρίες και κύριοι συνάδελφοι, η Κυβέρνηση, όπως φάνηκε και στον ΟΤΕ, προχωρά μπροστά, χωρίς να υπολογίζει το όποιο πολιτικό κόστος. Το ίδιο ισχύει και με το ασφαλιστικό των τραπεζών. Εμείς θέσαμε το θέμα σε διάλογο με ρεαλιστική θεώρηση και επίγνωση της αναγκαιότητας εξεύρεσης λύσης προς όφελος όλων των πλευρών. 
      Αν οι κυβερνήσεις του ΠΑΣΟΚ που κυβέρνησαν τη χώρα μετά το 1993 χρησιμοποιούσαν σωστά τη νομοθετική παρακαταθήκη της Νέας Δημοκρατίας, η σημερνή κατάσταση θα ήταν πολύ διαφορετική. Το ασφαλιστικό σύστημα με τον εξορθολογισμό του και μετά τις επιτυχείς επεμβάσεις, χωρίς μάλιστα να θιγούν εύλογα συμφέροντα και ασφαλιστικά δικαιώματα, απέκτησε μια παράταση ζωής μέχρι το 2010-2015. 
      Το ΠΑΣΟΚ, όμως, απέφυγε να προχωρήσει στα κατάλληλα βήματα διοικητικού και οργανωτικού εκσυγχρονισμού. Από το 1994 και μετά, το ασφαλιστικό, όπως και κάθε άλλο ενοχλητικό θέμα, μπήκε κάτω από το χαλί. Αυτή είναι η αλήθεια. Αυτή είναι η πραγματικότητα που η Κυβέρνηση Καραμανλή κλήθηκε ν’ αντιμετωπίσει. 
      Και όχι μόνο αυτό. Τα βαρίδια της προηγούμενης κακοδιαχείρισης αποτελούν τροχοπέδη στην αναπτυξιακή πορεία του τόπου. Το πρόσφατα επιδικασμένο πρόστιμο των 518.000.000 ευρώ για κακοτεχνίες που αφορούν κονδύλια του Γ΄ Κοινοτικού Πλαισίου Στήριξης για την περίοδο 2001-2003 αποτελεί ζωντανό παράδειγμα. Για το λόγο αυτό η Κυβέρνηση άλλαξε το νόμο για τις δημοπρατήσεις και τις μελέτες, καθώς το παλαιό θεσμικό πλαίσιο είχε οδηγηθεί σε πλήρες αδιέξοδο. Αυτά είναι τα αποτελέσματα της διαχειριστικής λογιστικής. Αυτά είναι τα αποτελέσματα της οικονομικής πολιτικής του ΠΑΣΟΚ.
      Η Κυβέρνηση Καραμανλή δείχνει έμπρακτα τη βούλησή της για αποτελεσματικότερο ελεγκτικό πλαίσιο και επιτάχυνση του ρυθμού εκτέλεσης των έργων, για να πάψει, επιτέλους, να πληρώνει ο ελληνικός λαός τις εσφαλμένες επιλογές προηγουμένων ετών. 
      Κυρίες και κύριοι συνάδελφοι, δεν είναι η πρώτη φορά που το ΠΑΣΟΚ εμφανίζει σημάδια ιδεολογικής σύγχυσης. Δεν είναι η πρώτη φορά που έχει πρόβλημα ιδεολογικής ταυτότητας. Είναι ίσως η πρώτη φορά, μετά από πολλά χρόνια, που του λείπουν τα τερτίπια μιας καλοπληρωμένης επικοινωνίας που θα «κουκούλωνε» τα πράγματα.
      Κυρίες και κύριοι συνάδελφοι, ο κ. Λοβέρδος μίλησε το πρωί για νεοφιλελευθερισμό και Βουρβόνους. Δεν είναι ο μόνος. Στην προσπάθειά τους να ακυρώσουν τη δυναμική της πολιτικής μας διάφοροι κύκλοι -τόσο της Αντιπολίτευσης όσο και των συντεχνιών- ρίχνουν κορώνες περί κοινωνικής ευαισθησίας. 
      Ας αναλογιστούμε, όμως, τι σημαίνει κοινωνική ευαισθησία. Μήπως σημαίνει μαζικά ρουσφέτια; Κράτος των λίγων κολλητών; Σημαίνει κορώνες; Μεγάλα λόγια και υιοθέτηση κρατισμού; Αυτά δεν συνιστούν κοινωνική ευαισθησία. Είναι δογματισμοί μιας άλλης εποχής, μιας εποχής που χρεοκόπησε και ξόφλησε. 
      Για μας η κοινωνική ευαισθησία συνδέεται με την αναπτυξιακή προοπτική της χώρας, με την παραγωγή και τη διάχυση του πλούτου, με την ισόρροπη ανάπτυξη, με τη στήριξη και την ενίσχυση της επιχειρηματικότητας. Η κοινωνία μας δεν μπορεί να παραμένει όμηρος συντεχνιακών συμφερόντων. 
      Το ΠΑΣΟΚ επέλεξε να δώσει τη μάχη για την προάσπιση των προνομίων λίγων «ρετιρέ». Εμείς είμαστε με την κοινωνία, με τους πολίτες, που αξιώνουν ίσες ευκαιρίες και διαφάνεια παντού. Η Κυβέρνηση με σχέδιο, όραμα, κυρίως με αποφασιστικότητα προχωρά στις αναγκαίες ρήξεις και τομές, ανταποκρινόμενη στις προσδοκίες των πολιτών και στις ανάγκες των καιρών.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Ακριβάκης έχει το λόγο.
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, κύριοι συνάδελφοι, επιθυμώ να θέσω ένα θέμα κοινοβουλευτικής τάξης, το οποίο δημιουργήθηκε από χθες, συνεχίζεται σήμερα και νομίζω ότι θα συνεχίζεται μέχρι το πέρας αυτής της συζήτησης.
      Συζητούμε για την παροχή ψήφου εμπιστοσύνης στην Κυβέρνηση, μεσούσης της θητείας της και όχι στην αρχή της θητείας της, μετά από την ανάγνωση των προγραμματικών δηλώσεων, πράγμα το οποίο λογικά σημαίνει ότι ο κύριος Πρωθυπουργός και οι Υπουργοί πρέπει ν’ αναφερθούν στα πεπραγμένα της Κυβέρνησης των δεκαπέντε μηνών και επ’ αυτού του θέματος να διεξαχθεί η συζήτηση.
      Όμως διαπιστώνεται απ’ όλους μας, πιστεύω, ότι μέχρι αυτήν τη στιγμή πολύ λίγο ο κύριος Πρωθυπουργός και ελάχιστα οι ομιλήσαντες Υπουργοί αναφέρθηκαν στα πεπραγμένα αυτής της Κυβέρνησης. Αναφέρθηκαν σε άλλα θέματα και όχι σε αυτά, τα οποία είναι τα επίμαχα και το καίριο θέμα συζήτησης σήμερα.
      Θ’ αναφερθώ στην ομιλία του κυρίου Πρωθυπουργού, για να δικαιολογήσω την ύπαρξη κοινοβουλευτικής τάξης θέματος, το οποίο υπάρχει. Ο κύριος Πρωθυπουργός μίλησε χθες επί μακρόν. Θα μπορούσα να πω ότι η ομιλία του μπορεί να χωριστεί σε τρία κεφάλαια.
      Το πρώτο κεφάλαιο αναφέρεται στο παρελθόν, στα πεπραγμένα του ΠΑΣΟΚ, των κυβερνήσεων του ΠΑΣΟΚ και στα δεινά τα οποία δήθεν επεσώρευσαν οι κυβερνήσεις του ΠΑΣΟΚ στον τόπο. Το δεύτερο κεφάλαιο αναφέρεται κατ’ ευφημισμόν στα πεπραγμένα της κυβέρνησής του. Και το τρίτο κεφάλαιο γέμει γενικών αφορισμών, επιθέσεων κατά του ΠΑΣΟΚ, προσκλήσεων για συναινέσεις και εν πάση περιπτώσει και τις αναγκαίες «κορώνες» για την είσπραξη χειροκροτημάτων.
      Για το πρώτο κεφάλαιο δεν θα αναφερθώ καθόλου και δεν θα το σχολιάσω, διότι αν το σχολιάσω θα πέσω στην παγίδα της Κυβέρνησης ν’ ασχοληθούμε με τα πεπραγμένα του ΠΑΣΟΚ και να μην ασχοληθούμε με τα πεπραγμένα της Κυβέρνησης. Θέλω όμως να δηλώσω ότι αισθάνομαι υπερήφανος για το έργο, το οποίο επετέλεσαν οι κυβερνήσεις του ΠΑΣΟΚ και για τον τόπο και για το λαό αυτού του τόπου. Θα ήθελα επίσης να πω ότι αυτά που ανέφερε ο κύριος Πρωθυπουργός αποτελούν πλήρη διαστρέβλωση της αλήθειας.
      Το τρίτο κεφάλαιο, ούτε αυτό έχει κάτι ιδιαίτερο για να σχολιάσω. Ήταν οι απαραίτητες «κορώνες», που ασφαλώς υπάρχουν σε κάποιες τέτοιας φύσεως ομιλίες στο κοινοβουλευτικό μας σύστημα απ’ όλους τους ηγέτες.
      Έρχομαι στο δεύτερο κεφάλαιο, κύριοι συνάδελφοι, σε αυτό που αναφέρεται στα πεπραγμένα της Κυβέρνησης του κ. Καραμανλή. Κανείς δεν μπορεί να ισχυριστεί ότι αυτά τα οποία είπε χθες ήταν απολογισμός πεπραγμένων.
      Θα έλεγα ότι κατά κόρον χρησιμοποίησε κάποιες εκφράσεις, που προσιδιάζουν σε προγραμματικές δηλώσεις και ουχί σε πεπραγμένα. Κατά κόρον ανέφερε τις εξής λέξεις και φράσεις: «προετοιμάζουμε», «δρομολογούμε», «προωθούμε», «πήραμε πρωτοβουλία να ξεκινήσουμε», «θέσαμε σε δημόσια διαβούλευση», «ανοίξαμε διάλογο». Τίποτα, τίποτα, απολύτως τίποτα σχετικώς με τα πεπραγμένα της Κυβέρνησης.
      Κύριοι συνάδελφοι, ακούσατε τίποτα από τον κύριο Πρωθυπουργό χθες για την εξωτερική πολιτική που ακολουθήθηκε αυτούς τους δεκαπέντε μήνες; Ακούσατε τίποτα για Λουκέρνη, ακούσατε για την πορεία του κυπριακού προβλήματος, ακούσατε τίποτα για την αναγνώριση των Σκοπίων από τις Ηνωμένες Πολιτείες της Αμερικής; Ακούσατε τίποτα για το τέλμα στις ελληνοτουρκικές σχέσεις;
      Προσέξτε, κύριοι συνάδελφοι: Μία φράση μόνο είπε ο κύριος Πρωθυπουργός χθες για την εξωτερική πολιτική. «Διαχειριστήκαμε σε συνεργασία με τη Λευκωσία μια εξαιρετική φάση του Κυπριακού». Αυτή ήταν η αναφορά του κυρίου Πρωθυπουργού στην εξωτερική πολιτική και τίποτα άλλο. «Διαχειριστήκαμε»! Το αν διαχειρίστηκε η Κυβέρνηση επιτυχώς αυτήν την κρίσιμη καμπή του Κυπριακού, αυτό δεν το ανέφερε ο κύριος Πρωθυπουργός.
      Ακούσατε, κύριοι συνάδελφοι, κάποια λέξη ή φράση για την υστέρηση των εσόδων που παρατηρείται σήμερα στον κρατικό προϋπολογισμό, πράγμα που αποτελεί και την αιτία της ραγδαίας επιδείνωσης της οικονομίας μας; Η διαφάνεια υπήρξε η σημαία της Νέας Δημοκρατίας και προεκλογικά και μετά τις εκλογές για την επιτυχία των στόχων της. 
      Ακούσατε τη φράση χθες «Βασικός Μέτοχος»; Πέντε, έξι μήνες η Ελλάδα ασχολείται με το «Βασικό Μέτοχο», όλος ο κόσμος, όλα τα κανάλια, όλη η Κυβέρνηση. Υπουργοί ήρθαν, πήγαν έξω κλπ. Δεν ακούστηκε κουβέντα. Δεν ψέλλισε ο κύριος Πρωθυπουργός τη λέξη «Βασικός Μέτοχος».
      Αγαπητοί συνάδελφοι, από τη χώρα μας πέρασαν ηγέτες μεγάλου διαμετρήματος, που έγραψαν ιστορία. Δεν θα πάω πιο παλιά, θ’ αναφέρω τον Κωνσταντίνο Καραμανλή και τον Ανδρέα Παπανδρέου. Αυτοί έγραψαν ιστορία και μέσα σ’ αυτήν τη μεγαλοσύνη τους, κατά καιρούς αναγνώρισαν τα λάθη τους. Η αλαζονεία και η στείρα εμμονή σε κάποιες αδιέξοδες θέσεις σίγουρα δεν είναι ταυτόσημες, είναι άκρως αντίθετες με τη σεμνότητα και την ταπεινότητα. Αυτό το λέω για να το συνδέσετε με την εμμονή που είχε η Νέα Δημοκρατία στο θέμα του «Βασικού Μετόχου» και σε πολλά άλλα θέματα. 
      Όμως δεν θα πρέπει να αδικήσω τον κύριο Πρωθυπουργό, διότι σε ορισμένα σημεία ανεφέρθη στα πεπραγμένα της Κυβέρνησης της Νέας Δημοκρατίας. Ανεφέρθη στην επιτυχή διοργάνωση των Ολυμπιακών Αγώνων και στην ολοκλήρωση των ολυμπιακών έργων. Εδώ ζήσαμε όλοι και εδώ ζούμε όλοι. Ξέρουμε γιατί ήταν επιτυχείς οι Ολυμπιακοί Αγώνες.
      Ανεφέρθη επίσης -με κάποιο πομπώδη τρόπο, θα έλεγα- και στην κατάργηση της ομηρίας του μεγίστου αριθμού των συμβασιούχων. Παρέλειψε όμως να αναφέρει τον αριθμό των συμβασιούχων που τακτοποιήθηκαν, για να τον συγκρίνουμε με τις διακόσιες πενήντα χιλιάδες που ήταν η υπόσχεση προεκλογικώς. Ανεφέρθη και στα ράντζα, τα οποία μεταφέρθηκαν από τα κεντρικά νοσοκομεία της Αθήνας στα μικρά περιφερειακά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και βεβαίως ανεφέρθη επίσης και στο μέγιστο επίτευγμα, το ότι το 2005 ανακηρύχθηκε από την Κυβέρνηση έτος ανταγωνιστικότητας. Αυτές ήταν οι αναφορές του στα πεπραγμένα. Γι’ αυτό είπα στην αρχή ότι υπάρχει θέμα κοινοβουλευτικής τάξης και ίσως –και δεν μέμφομαι το Προεδρείο- ένα άλλο Προεδρείο αυστηρότερο θα είχε επαναφέρει στην τάξη –πιστεύω- και τον Πρωθυπουργό και τους Υπουργούς που επ’ ολίγον αναφέρθηκαν στα πεπραγμένα. Εκεί είναι το θέμα. 
      Πρέπει να τελειώνω, το αντιλαμβάνομαι. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΑΛΕΞΑΝΔΡΟΣ ΑΚΡΙΒΑΚΗΣ: Τελειώνω, κύριε Πρόεδρε.
      Θα ήθελα να πω τα εξής: Ο κύριος Πρωθυπουργός, που πριν από λίγο χρόνο ήταν αρχηγός της Αξιωματικής Αντιπολίτευσης, όπως και τα στελέχη της Νέας Δημοκρατίας μπορώ ν’ αναγνωρίσω ότι ήταν πολύ καλοί στην επικοινωνιακή τους τακτική τότε ως Αξιωματική Αντιπολίτευση, όπως και στις αντιπολιτευτικές τακτικές. Και αυτά ίσως αρκούσαν για να επιτευχθούν οι στόχοι, να έρθει η Νέα Δημοκρατία στην Κυβέρνηση.
Τώρα όμως ο κύριος Καραμανλής είναι Πρωθυπουργός, είναι κυβερνήτης αυτής της χώρας και τα στελέχη της Νέας Δημοκρατίας είναι Υπουργοί.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε, σας παρακαλώ!
      ΑΛΕΞΑΝΔΡΟΣ ΑΚΡΙΒΑΚΗΣ: Τελειώνω, κύριε Πρόεδρε.
      Καλή η επικοινωνιακή τακτική, καλοί οι τακτικισμοί εντός αυτής της Αιθούσης ή εκτός της Αιθούσης, αλλά πρέπει να κυβερνηθεί και η χώρα. Και το πρόβλημα αυτήν τη στιγμή στον τόπο είναι ότι η χώρα δεν κυβερνάται. Αποτελεί κοινό μυστικό ότι η χώρα δεν κυβερνάται.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Ολοκληρώσατε.
      ΑΛΕΞΑΝΔΡΟΣ ΑΚΡΙΒΑΚΗΣ: Ολοκληρώνω, κύριε Πρόεδρε.
      Η χώρα δεν κυβερνάται. Και θα έλεγα ότι με ερασιτεχνισμούς, χωρίς σχέδιο, χωρίς όραμα και χωρίς στόχους δεν μπορεί να υπάρξει επιτυχής διακυβέρνηση. Βεβαίως δεν θα δηλώσω δυστυχής, ως Βουλευτής του ΠΑΣΟΚ, από το ότι η Κυβέρνηση είναι ανίκανη να κυβερνήσει, αλλά ως πολίτης αισθάνομαι πικραμένος και απογοητευμένος. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο Υπουργός Μεταφορών και Επικοινωνιών κ. Λιάπης έχει το λόγο. 
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, όταν το Μάρτιο του 2004 η Κυβέρνηση της Νέας Δημοκρατίας ελάμβανε ψήφο εμπιστοσύνης από το Κοινοβούλιο, είχαμε παρουσιάσει ένα πλήρες πρόγραμμα παρεμβάσεων και δομικών αλλαγών, βασισμένων στο προεκλογικό μας πρόγραμμα. Πρόγραμμα με γνώμονα τη διαφάνεια, την αξιοκρατία, μία νέα αντίληψη για τη λειτουργία του κράτους και πάνω απ’ όλα μια νέα νοοτροπία στη σχέση πολίτη-Πολιτείας. 
      Δεκαπέντε μήνες μετά, έχουμε αποδείξει ότι αυτά που λέγαμε τότε δεν ήταν απλά υποσχέσεις προεκλογικών σκοπιμοτήτων. Ήταν δεσμεύσεις με το λαό που λαχταρούσε αλλαγές και μεταρρυθμίσεις, δεσμεύσεις που τηρήθηκαν. Ήταν πολιτικές, που καθημερινά πια υλοποιούνται. Ήταν και είναι μια συνεχιζόμενη και διαρκής προσπάθεια της Κυβέρνησης να πάει μπροστά τον τόπο, να συγκρουστεί με κατεστημένες αντιλήψεις, με συντεχνιακά συμφέροντα, με τη διαφθορά και τη διαπλοκή, να κάνει ρήξεις με δυνάμεις που κρατούσαν όλα αυτά τα χρόνια τον τόπο πίσω, να κάνει διαρθρωτικές τομές για τον εκσυγχρονισμό της κοινωνίας. Κι όλα αυτά κάθε μέρα πια γίνονται πράξη, χωρίς να υπολογίζουμε το πολιτικό κόστος, χωρίς να υποκύπτουμε στον πειρασμό του συμβιβασμού, χωρίς να υποχωρούμε από τον αμετακίνητο στόχο μας, που λυσσωδώς υπονομεύεται από τα παντοειδή συμφέροντα που επιθυμούν τη στασιμότητα. 
      Η Κυβέρνηση, όμως, είναι αποφασισμένη να προχωρήσει. Βασική μας αρχή είναι το συνολικό συμφέρον, το όφελος των πολλών, το μέλλον της κοινωνίας. 
      Πρώτη μας προτεραιότητα είναι η ευημερία του πολίτη, η βελτίωση της ποιότητας της ζωής του, γι’ αυτό και προωθούμε τις απαραίτητες διαρθρωτικές μεταρρυθμίσεις με τόλμη και αποφασιστικότητα, αλλά και ευθύνη. Αυτή άλλωστε είναι η επιταγή της κοινωνίας, η εντολή που πήραμε από το λαό. Σ’ αυτήν την κατεύθυνση κινηθήκαμε μέχρι στιγμής και σ’ αυτήν θα συνεχίσουμε. 
      Στο Υπουργείο Μεταφορών και Επικοινωνιών έχουμε ήδη χαράξει και εφαρμόζουμε μία σειρά σημαντικών παρεμβάσεων με δομικές αναδιαρθρώσεις. Χωρίς τυμπανοκρουσίες, αλλά με ουσιαστική δουλειά και συγκεκριμένο προγραμματισμό βάλαμε στόχο να αλλάξουμε την καθημερινότητά μας και ήδη είμαστε ιδιαίτερα ικανοποιημένοι από τα πρώτα αποτελέσματα. Η αποδοχή και η αποτελεσματικότητα των πρώτων μέτρων μάς έλυσε τα χέρια για τα επόμενα βήματα, όπως η εξυγίανση και η κάθαρση σε όλο το πλέγμα: Διπλώματα, άδειες οδήγησης, εκπαίδευση νέων οδηγών. Μια προσπάθεια που θα ολοκληρωθεί μέσα στο καλοκαίρι.
      «Κάνουμε ό,τι υποσχόμαστε», αυτό είναι το σύνθημα του Υπουργείου μας, αυτό είναι και το σύνθημα της Κυβέρνησής μας κόντρα στα παντοειδή συμφέροντα και κυρίως κόντρα στα μικροκομματικά συμφέροντα και στις αναχρονιστικές αντιλήψεις που εγκλώβισαν, την τελευταία δεκαετία, τη χώρα.
      Ο πολίτης, η αναβάθμιση της ποιότητας ζωής του, η καθημερινότητά του, είναι ο κεντρικός και αμετακίνητος στόχος του Υπουργείου Μεταφορών και Επικοινωνιών και τον υπηρετούμε με συνέπεια και ευθύνη. 
      Στον τομέα των συγκοινωνιών αλλάξαμε πλήρως τη φιλοσοφία σχεδιασμού για τη λειτουργία των μέσων μαζικής μεταφοράς, εισάγοντας την έννοια του δικτύου και του συνδυασμού των μέσων. Αξιοποιήσαμε τις υποδομές που μας άφησε η προηγούμενη κυβέρνηση, ξεπερνώντας τα προβλήματα, κυρίως καθυστερήσεων, ελλιπούς σχεδιασμού και εκτέλεσης. 
      Και κατά περίεργο τρόπο για όλες αυτές τις κακοτεχνίες εγκαλούμαστε σήμερα από το ΠΑΣΟΚ, αφού εμείς τα καταφέραμε με σοβαρές διαπραγματεύσεις να περιορίσουμε το πρόστιμο από την Ευρωπαϊκή Ένωση. Ναι, μάλιστα, τα καταφέραμε, για να περιορίσουμε τα λάθη και τις παραλείψεις της προηγούμενης κυβέρνησης. Ναι, πράγματι προσφέραμε εθνικές υπηρεσίες στον τόπο για μια ακόμη φορά. Αντί να μας ευχαριστούν, μας κατηγορούν. Θα έλεγα ότι ισχύει η λαϊκή ρήση «Εκεί που μας χρώσταγαν, μας πήραν και το βόδι». Αυτή είναι η διαφορά της νοοτροπίας των δύο παρατάξεων.
      Όσον αφορά τώρα στα συγκοινωνιακά, βρισκόμαστε σε μία διαδικασία πλήρους αναμόρφωσης του συγκοινωνιακού χάρτη της Αθήνας, αλλά και της Θεσσαλονίκης. Ήδη έχουν ανακοινωθεί δύο πακέτα μέτρων άμεσης, αλλά και μεσοπρόθεσμης εφαρμογής, μέτρα τα οποία έχουν φέρει αποτέλεσμα στη καθημερινότητα του πολίτη. 
      Σύμφωνα, κυρίες και κύριοι, με τις μετρήσεις των τελευταίων μηνών, τα δημόσια μέσα εξυπηρετούν πλέον το 41% των καθημερινών μετακινήσεων των κατοίκων της πρωτεύουσας, μια αύξηση της τάξης του 15%, μια αύξηση που καταγράφεται στις δημοσκοπήσεις στο βαθμό ικανοποίησης των πολιτών από τις δημόσιες συγκοινωνίες, που σύμφωνα με όλα τα στοιχεία τις θεωρούν πια περισσότερο ελκυστικές και αξιόπιστες.
      Ως στρατηγικός στόχος τέθηκε η αύξηση της χρήσης των μέσων μαζικής μεταφοράς, ώστε να εξυπηρετούν το 50% των αστικών μετακινήσεων στις αρχές του 2008. Είναι ένας στόχος που, όπως έχει γίνει σαφές, μπορεί πράγματι να επιτευχθεί, γι’ αυτό συνεχίζουμε τις παρεμβάσεις μας. 
      Σχεδιάζουμε ήδη την επέκταση του τραμ προς τον Πειραιά και τη Βούλα, προκειμένου να ολοκληρωθεί το δίκτυο, για να μπορέσει να δώσει αυτό το μέσο το πλήρες των δυνατοτήτων του. Έχουμε ήδη βελτιώσει, στο μέτρο του δυνατού, τη λειτουργία του τραμ, ξεπερνώντας σταδιακά τα κατασκευαστικά προβλήματα, που εμφανίστηκαν από την αρχή. Χρειάζονται, όμως, ακόμη αρκετά να γίνουν, για τη μεγιστοποίηση των δυνατοτήτων που αυτό το μέσο σταθερής τροχιάς μπορεί να προσφέρει.
      Επιταχύναμε τα έργα για τον προαστιακό, ο οποίος σε πολύ λίγο θα φτάσει στην Κόρινθο, ενώ παράλληλα προωθούμε την ολοκλήρωση του δικτύου προς τον Πειραιά, τη Χαλκίδα και τη Θήβα, έτσι ώστε ως ένα άρτιο δίκτυο σταθερής τροχιάς να εξυπηρετήσει ολόκληρο το δυτικό μέρος του Λεκανοπεδίου.
      Άμεσα θα κατατεθεί στο Κοινοβούλιο νομοσχέδιο για τη σύσταση του Ενιαίου Φορέα Σχεδιασμού Αστικών Συγκοινωνιών, αφού ασφαλώς θα έχει προηγηθεί διάλογος με τους εργαζόμενους και τους εκπροσώπους της Τοπικής Αυτοδιοίκησης. Ενός δημοσίου φορέα που θα έχει τη συνολική ευθύνη σχεδιασμού και θα εγγυάται το συντονισμό και τη συνεργασία όλων των εκτελεστικών συγκοινωνιακών φορέων.
      Αυτή η αναδιοργάνωση σημαίνει ότι μέσα στον επόμενο χρόνο, θα έχουμε ένα εντελώς διαφορετικό τοπίο στον τομέα των συγκοινωνιών της Αττικής, με γνώμονα πάντοτε τη θέση της Κυβέρνησης ότι οι συγκοινωνίες είναι κοινωνικό αγαθό.
      Μιλώντας για μεταρρυθμίσεις, ιδιαίτερης μνείας χρήζει η περίπτωση του ΟΣΕ, αυτού του ιστορικού Οργανισμού, ο οποίος αντιμετωπίζει σημαντικές προκλήσεις. Ήδη έχει εκδοθεί και προχωρούμε στην εφαρμογή του προεδρικού διατάγματος για το διαχωρισμό της σιδηροδρομικής υποδομής από την εκμετάλλευση, όπως ορίζει η κοινοτική νομοθεσία, αλλά και στη βελτιστοποίηση της όλης εταιρικής δομής του ΟΣΕ και των θυγατρικών του. 
      Αυτό δεν σημαίνει σε καμία περίπτωση ιδιωτικοποίηση του ΟΣΕ και θέλω να το ξεκαθαρίσω απόλυτα: Ο ΟΣΕ θα διατηρήσει τον δημόσιο χαρακτήρα του. Θα εξορθολογιστεί, όμως, η λειτουργία του Οργανισμού και θα βελτιωθεί η απόδοσή του, ώστε να καταστεί ανταγωνιστικός και να μεγιστοποιήσει τα έσοδά του. 
    Ταυτόχρονα στον τομέα των υποδομών έχουν επιταχυνθεί οι διαδικασίες για την κατασκευή της διπλής ηλεκτροκινούμενης γραμμής υψηλών ταχυτήτων ΠΑΘΕ. Ήδη βρίσκονται υπό συμβασιοποίηση έργα ύψους 350.000.000 ευρώ, ενώ στο τέλος του έτους θα έχουν προκηρυχθεί έργα ύψους 700.000.000 ευρώ, σε μια προσπάθεια να ξεπεραστούν οι δραματικές καθυστερήσεις του παρελθόντος. 
    Παράλληλα προωθείται η ανάπτυξη των διατροπικών μεταφορών με τη λειτουργία των Εμπορευματικών Κέντρων έπειτα και από την ψήφιση του θεσμικού πλαισίου λειτουργίας τους. Είναι ενδεικτικό της δυναμικής που δημιουργήθηκε στον κλάδο ότι υπήρξε ήδη εκδήλωση μεγάλου ενδιαφέροντος για την ίδρυση Εμπορευματικών Κέντρων με την εκμετάλλευση των δυνατοτήτων που παρέχει πια το νέο θεσμικό πλαίσιο. 
    Ολυμπιακή. Παράλληλα με την έναρξη μιας νέας διαδικασίας ιδιωτικοποίησης έγιναν και οι πρώτες κινήσεις νοικοκυρέματος των οικονομικών της εταιρείας. Ο διαγωνισμός βρίσκεται σε εξέλιξη καθώς έχουν κατατεθεί οι δεσμευτικές προσφορές, σε μια απόλυτα αξιόπιστη και διαφανή διαδικασία, συμβατή με το Ευρωπαϊκό Δίκαιο. Είναι μια τελευταία ευκαιρία να ξεπεραστούν οι αμαρτίες και οι αδιέξοδες πολιτικές του παρελθόντος. Πολιτικές που καταδικάστηκαν πρόσφατα και από το Ευρωπαϊκό Δικαστήριο. Σήμερα όμως κάνουμε μια ύστατη προσπάθεια διάσωσης της Ολυμπιακής που γίνεται με ρεαλιστικούς όρους αποδεκτούς από την Ευρωπαϊκή Επιτροπή αναγνωρίζοντας τα δεδομένα της αγοράς και τα εργασιακά δικαιώματα των υπαλλήλων. 
    Στις χερσαίες διεθνείς μεταφορές βασική προτεραιότητα είναι η ανάπτυξη του πανευρωπαϊκού άξονα «Δέκα», Θεσσαλονίκη- Σκόπια- Βελιγράδι- Ζάγκρεμπ-Λουμπλιάνα- Σάλσμπουργκ. Χάρις στις συντονισμένες και αποτελεσματικές ενέργειες και παρεμβάσεις μας πετύχαμε πριν λίγες μέρες την ένταξη ολόκληρου του άξονα «Δέκα» στις προεκτάσεις του διευρωπαϊκού δικτύου μεταφορών στις γειτονικές χώρες της Ένωσης. Ως προεδρεύοντες στον άξονα «Δέκα» επεξεργαζόμαστε πρωτόκολλο για τη βελτίωση των διασυνοριακών διελεύσεων κατά μήκος του άξονα για να σταματήσουν αυτές ν’ αποτελούν τροχοπέδη για την ανάπτυξη. Για να καταστεί και πάλι ο σημαντικότερος άξονας σύνδεσης της χώρας μας με την Κεντρική Ευρώπη. Παράλληλα προωθείται η ολοκλήρωση των σιδηροδρομικών συνδέσεων της χώρας μας, μέσω της Θεσσαλονίκης, με όλες τις πρωτεύουσες των ομόρων χωρών. 
    Κλείνοντας την αναφορά μου στις μεταφορές έχει ιδιαίτερη σημασία να τονίσω δυο σημεία. Το πρώτο σχετικά με την οδική ασφάλεια όπου το Υπουργείο έχει ολοκληρώσει το διάλογο με όλους τους εμπλεκόμενους φορείς και έχουν τεθεί ξεκάθαρη στόχοι για τον περιορισμό των τροχαίων κατά 50% ως το 2010 και σύντομα η Κυβέρνηση θ’ ανακοινώσει τις οριστικές αποφάσεις. 
    Και το δεύτερο έχει να κάνει με τη διαφθορά και την αναδιοργάνωση του συστήματος εκπαίδευσης και εξέτασης των υποψηφίων οδηγών. Δυστυχώς αυτό είναι ένα πρόβλημα που έχει να κάνει εκτός των άλλων και με μια γενικότερη κουλτούρα και χρειάζεται μια ριζική και συνολική αντιμετώπιση. Ωστόσο εμείς είμαστε στη διαδικασία ολοκλήρωσης των επαφών με όλους τους εμπλεκόμενους προκειμένου να ανακοινώσουμε δομικές αλλαγές. Αλλαγές οι οποίες θα θωρακίζουν το σύστημα και θα εξασφαλίζουν την αντικειμενικοποίηση των εξετάσεων. Προωθούμε με άλλα λόγια, την πλήρη μηχανογράφηση των θεωρητικών εξετάσεων, τη δημιουργία ειδικών κέντρων για πρακτικές εξετάσεις ελιγμών, οι οποίες θα είναι άλλωστε και ανοικτές και διαφανείς και αλλάζουμε τη διαδικασία σύστασης των επιτροπών εξετάσεων που θα ορίζονται πια ηλεκτρονικά εξαφανίζοντας το περιθώριο εξωτερικής παρέμβασης. 
    Τηλεπικοινωνίες. Στον ΟΤΕ, αγαπητοί μου φίλες και φίλοι, υπήρξε η πλήρης επιβεβαίωση της πολιτικής μας. Προεκλογικά ακόμα είχαμε υπογραμμίσει την ανάγκη στρατηγικής αναδιάρθρωσης του οργανισμού. Μετά την κατάργηση των τηλεπικοινωνιακών μονοπωλίων στην Ευρώπη, η μετεξέλιξη των κρατικών τηλεπικοινωνιακών οργανισμών ήταν μονόδρομος. Στο πλαίσιο αυτό για να επιβιώσει ο ΟΤΕ πρέπει να γίνει ανταγωνιστικός και να περιορίσει το λειτουργικό του κόστος. Πρέπει να τεθούν νέοι στόχοι για να εκσυγχρονιστεί και ταυτόχρονα να μειωθεί το προσωπικό στο αναγκαίο για τη λειτουργία του. 
Γι’ αυτό και προχωρήσαμε στην εθελουσία έξοδο και θέσαμε εξ αρχής τις εξής βασικές προϋποθέσεις: Θα έπρεπε να είναι πραγματικά εθελουσία και να μην αναγκαστούν οι εργαζόμενοι ν’ αποχωρήσουν παρά τη θέλησή τους. Το πρόγραμμα, οι όροι της εθελουσίας εξόδου όπως και οι μελλοντικές σχέσεις εργασίας θα έπρεπε να έχουν τη συναίνεση των εργαζομένων και, τέλος, το κόστος του προγράμματος εξυγίανσης να μην το πληρώσουν οι πολίτες, αλλά ο ίδιος ο οργανισμός κατά το συντριπτικά μεγαλύτερο μέρος από τα κέρδη του και τα οφέλη που θα του φέρει η αναδιάρθρωση. Αυτές οι προϋποθέσεις εκπληρώθηκαν, εξασφαλίζοντας και το μέλλον του ΟΤΕ και τους εργαζόμενους, χωρίς να επιβαρύνουμε την εθνική μας οικονομία.
     Αυτό, κυρίες και κύριοι, ήταν κατά κοινή ομολογία μία σημαντική επιτυχία και αυτό, δυστυχώς, ενόχλησε πολλούς που θέλησαν εκ των υστέρων και με μεγάλη καθυστέρηση να την μειώσουν, να τη διαβάλουν και να προσπαθήσουν ανεπιτυχώς να βρουν «μαύρες τρύπες». Οι συνδικαλιστές του ΠΑΣΟΚ όμως αντελήφθησαν και υιοθέτησαν εξαρχής ότι το ίδιο το κόμμα τους δεν μπόρεσε ή δεν ήθελε να καταλάβει.
     Κυρίες και κύριοι συνάδελφοι, τους τελευταίους δεκαπέντε μήνες η Κυβέρνηση έχει πράξει σημαντικό έργο. Έχει χαράξει μία αναπτυξιακή πορεία για τη χώρα και την ακολουθεί συστηματικά με την προώθηση διαρθρωτικών αλλαγών. Η Κυβέρνηση ανταποκρίνεται πλήρως στις ανάγκες του σήμερα, έχει θέσει τους στόχους που η ίδια η κοινωνία απαίτησε μετά από την πολυετή διακυβέρνηση του ΠΑΣΟΚ, είναι αποφασισμένη να προχωρήσει στον εκσυγχρονισμό του κράτους, στη βελτίωση των υπηρεσιών που παρέχει και στον εξορθολογισμό της λειτουργίας του, στην ανάπτυξη της οικονομίας, την ενίσχυση της ανταγωνιστικότητας και πάνω από όλα στη βελτίωση της καθημερινότητας και της ποιότητας ζωής του πολίτη. Έχουμε υποχρέωση απέναντι στους πολίτες να προχωρήσουμε, να ολοκληρώσουμε το έργο μας. Έργο που ήδη έχει αρχίσει να φέρνει καρπούς. Έχουμε ξεκάθαρους στόχους και σαφή προγραμματισμό. Και πάνω απ’ όλα έχουμε την ισχυρή πολιτική βούληση ν’ αλλάξουμε την Ελλάδα.  Ως εκ τούτου, ζητώ να δώσετε ψήφο εμπιστοσύνης στην Κυβέρνηση.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Το λόγο έχει ο κ. Χυτήρης.
     ΤΗΛΕΜΑΧΟΣ ΧΥΤΗΡΗΣ: Ο κ. Καραμανλής, Πρωθυπουργός της Κυβέρνησης της Νέας Δημοκρατίας, ζητάει ψήφο εμπιστοσύνης για την Κυβέρνησή του από τους Βουλευτές της Νέας Δημοκρατίας. Κανείς άλλος δεν πρόκειται να του δώσει. Και οι Βουλευτές της Νέας Δημοκρατίας -είναι προφανές- θα ψηφίσουν την Κυβέρνησή τους. Όχι μόνο αυτό, αλλά προβλέπω ότι αύριο το βράδυ θα πανηγυρίζουν γι’ αυτό, θα θριαμβολογούν. Οι Βουλευτές της Νέας Δημοκρατίας ψηφίζουν την Κυβέρνηση της Νέας Δημοκρατίας.
     Το θέμα είναι την άλλη μέρα, τη Δευτέρα. Τη Δευτέρα οι ίδιοι Βουλευτές θα είναι στις επαρχίες τους και θα συνεχίζουν να απολογούνται για την Κυβέρνησή τους. Θα συνεχίσουν να λούζονται τις αστοχίες, τα λάθη, τις γκάφες των Υπουργών, την αναποτελεσματικότητα, την ανικανότητα, τις υποσχέσεις που δεν γίνονται ποτέ, που παραμένουν πάντα υποσχέσεις. 
     Κυρίες και κύριοι συνάδελφοι, υπάρχει μία πραγματικότητα και η πραγματικότητα αυτή εκδικείται. Δεν μπορεί κανείς να την ωραιοποιήσει. Εκδικείται, γιατί τα προβλήματα είναι καθημερινά. Δηλαδή, όταν η Νέα Δημοκρατία ήταν στην αντιπολίτευση, σημαία της είχε την καθημερινότητα του πολίτη. Αυτή υποσχέθηκε ότι θα τη βελτιώσει και έπεισε τους πολίτες γι’ αυτό. Το θέμα είναι, τι έχει κάνει για τον πολίτη μετά από δεκαπέντε μήνες η Κυβέρνηση της Νέας Δημοκρατίας;
      Σας ακούω όλους, σας ακούνε και οι οπαδοί σας, σας ακούει και όλος ο ελληνικός λαός να λέτε ότι φταίει το ΠΑΣΟΚ, γι’ αυτό δεν μπορούμε να κάνουμε τίποτα. 
      Νομίζω ότι έχετε δίκιο σε αυτό, διότι είμαι σίγουρος ότι θα θέλατε να μην υπάρχει το ΠΑΣΟΚ καθόλου, αν ήταν δυνατόν, να μην υπήρχε, να μην ιδρυόταν, να μην υπήρχε ο Ανδρέας Παπανδρέου, να μην υπήρχε ο Σημίτης, να μην υπήρχε ο Γιώργος Παπανδρέου. Αυτό εννοείτε από μέσα σας, διότι δεν μπορείτε να χωνέψετε το έργο που έκανε το ΠΑΣΟΚ στη χώρα όλα αυτά τα χρόνια και δεν έχετε και τη γενναιοψυχία να το παραδεχθείτε, ενώ συνεχίζετε και διαχειρίζεστε αυτό το έργο και κυρίως στην κοινωνική πολιτική. 
      Είναι σαφές αυτό. Θέλετε στα νοσοκομεία, στο ΕΣΥ, θέλετε στην παιδεία, στα πανεπιστήμια, θέλετε στα ΚΑΠΗ, θέλετε παντού; Αν μπορούσα και είχα το χρόνο να σας αναφέρω αυτά που προσέφερε το ΠΑΣΟΚ στη χώρα όλα αυτά τα χρόνια, αντιλαμβάνεστε ότι θα τρώγαμε πολλές ώρες. Ας δούμε όμως τι έκανε η Κυβέρνηση αυτούς τους δεκαπέντε μήνες, αυτά που υποσχέθηκε για να βελτιώσει την καθημερινότητα του πολίτη. 
      Για να δούμε στην ακρίβεια τι έκανε. Η ακρίβεια είναι μεγαλύτερη όλο αυτό το διάστημα από τότε που αναλάβατε την Κυβέρνηση και υπάρχουν και κάποιοι τομείς που η ακρίβεια αυτή τριπλασιάστηκε και οι τομείς αυτοί είναι η περίπτωση της στέγης, είναι ο χώρος της υγείας, είναι ο χώρος της εκπαίδευσης. Για κοιτάξτε το, διότι ο κόσμος το ξέρει, διότι πληρώνει –αν μπορεί να πληρώσει. 
      Ας πάμε στην ανεργία. Η ανεργία επίσης αυξήθηκε. Βρέθηκαν καινούργιες θέσεις εργασίας; Πού και πότε; 
      Ας πάμε στον προϋπολογισμό, ο πρώτος προϋπολογισμός που τόσο διαφημίστηκε εδώ από τον υποβάλλοντα τον προϋπολογισμό, τον κ. Αλογοσκούφη. Ο ίδιος ο κ. Αλογοσκούφης μετά από λίγους μήνες τι έκανε; Έβαλε φόρους που δεν υπήρχαν στον προϋπολογισμό. Τι άλλο έκανε; Αύξησε το ΦΠΑ που δεν υπήρχε στον προϋπολογισμό. Άρα, ήταν ψεύτικος, πλασματικός ο προϋπολογισμός. 
      Ο δε Υφυπουργός του κ. Αλογοσκούφη, ο κ. Ρεγκούζας, έδωσε το τελειωτικό χτύπημα. Είπε ο άνθρωπος: «Πού να μαζέψω εγώ τόσα έσοδα; Δεν γίνεται.». Τα ανέγραψαν βέβαια στον προϋπολογισμό, αλλά είναι και αυτά πλασματικά γνωρίζοντας ότι δεν γίνεται.
      Κατόπιν τούτου, αφού ο προϋπολογισμός πάει έτσι –και δεν υπάρχει προϋπολογισμός- τι γίνεται στους μισθούς και τι γίνεται στις συντάξεις; Εκεί τι είχαμε; Είχαμε αυξήσεις; Ξέρετε ότι υπάρχουν συντάξεις χαμηλές που η Κυβέρνηση έκοψε το ΕΚΑΣ και τώρα οι συντάξεις αυτές έγιναν ακόμα πιο χαμηλές; Αυτή είναι η κοινωνική πολιτική ή η βελτίωση της καθημερινότητας, την οποία υποσχεθήκατε στους Έλληνες πολίτες; 
      Πάμε στην αγορά. Η αγορά είναι πανθομολογούμενο ότι είναι νεκρή, δεν κινείται φύλλο. Και όχι μόνο αυτό, αλλά είναι αρνητικά τα πράγματα, διότι οι μικρομεσαίοι υποφέρουν, διότι πηγαίνουν όλοι και παίρνουν δάνεια. Είναι καταχρεωμένοι και δεν έχουν και τη δυνατότητα να εξοφλήσουν αυτά τα δάνεια και βρίσκονται υπό τη δαμόκλειο σπάθη των τραπεζών. 
      Τι γίνεται με το έλλειμμα; Το έλλειμμα πρέπει να γίνει 3% –σύμφωνα με την Ευρώπη διότι βρισκόμαστε υπό επιτήρηση, όπως ξέρετε μετά την περίφημη απογραφή σας- στο τέλος του 2006. Και τώρα αυξήσατε αυτό το έλλειμμα, είναι 6,5%. Πιστεύει κανείς ότι θα γίνει 3% το 2006; 
      Οπότε, να μη σας μιλήσω για το «Βασικό Μέτοχο», για τους λεονταρισμούς και μετά για την ουρά κάτω από τα σκέλη, να μην σας μιλήσω για τα πρόσθετα μέτρα τα οποία έρχονται το φθινόπωρο. 
      Θα σας πω και άλλα πολλά θέματα όπως είναι τα αγροτικά για παράδειγμα. Οι τιμές των αγροτικών προϊόντων πώς ήταν φέτος; Ήταν καλύτερες από πρόπερσι; Ήταν στο ήμισυ. Και τα περίφημα πανωτόκια. Πήγαιναν αγρότες στις τράπεζες και τους έλεγαν, δεν αφορούν εσένα τα πανωτόκια, αφορούν κάποιους που δεν πληρώνουν, κάποιους κακοπληρωτές. Τον άλλο που έτρεχε στην τράπεζα και έδινε τη δόση του και τον τόκο του, δεν τον αφορούσαν τα πανωτόκια αυτόν. Αυτός έπρεπε να τα πληρώσει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΤΗΛΕΜΑΧΟΣ ΧΥΤΗΡΗΣ: Τελειώνω, κύριε Πρόεδρε, σε μισό λεπτό.
      Σ’ ένα τέτοιο τοπίο όπως σας το περιγράφω, που είναι το αληθινό τοπίο –και το ξέρετε και το ξέρουν όσοι μας ακούν, γιατί το υφίστανται- πρέπει να φύγουμε μπροστά λέει ο Πρωθυπουργός και να βρούμε χρήματα. Αυτή, λοιπόν, τη νέα πολιτική την ονομάζουμε μεταρρύθμιση και άρον-άρον να δούμε τι θα γίνει με τις δημόσιες υπηρεσίες, πώς θα τις ξεπουλήσουμε. Διότι μεταρρύθμιση χρειάζονται ασφαλώς και εκσυγχρονισμό χωρίς καμία αμφιβολία για να είναι λειτουργικές και να εξυπηρετούν, όμως το θέμα είναι πώς να εισπράξουμε. Και οι αγοραστές είναι έτοιμοι και περιμένουν. Και οι μεσάζοντες είναι έτοιμοι και περιμένουν και δεν κρατιούνται μάλιστα, κάνουν και δηλώσεις, άντε γρήγορα και σπρώχνουν την Κυβέρνηση. 
      Φίλες και φίλοι Βουλευτές, νομίζω ότι το πρόβλημα είναι ότι θέλετε να παρουσιαστείτε οι της Νέας Δημοκρατίας για κάτι που δεν είστε. Και αυτήν την προσπάθεια κάνετε, ότι δηλαδή είστε κάτι άλλο, ότι είστε ο μεσαίος χώρος, ότι είστε προοδευτικοί, ότι είστε αριστεροί … Δεν είναι αυτό. Έτσι αλλιώς και αλλιώτικα είστε συντηρητικοί, είστε δεξιοί, είστε νεοδεξιοί αν θέλετε είστε εξευγενισμένοι αν θέλετε μετά από τόσα χρόνια. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Μας παρακολουθεί ο λαός …
      ΤΗΛΕΜΑΧΟΣ ΧΥΤΗΡΗΣ: Ο λαός σας παρακολουθεί, σας εξετάζει …
      ΙΩΑΝΝΗΣ ΚΕΦΑΛΟΓΙΑΝΝΗΣ: … και μας ψηφίζει. 
      ΤΗΛΕΜΑΧΟΣ ΧΥΤΗΡΗΣ: …και τη δεδομένη στιγμή θα σας δώσει την απάντησή του.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κύριε Δένδια, έχετε εσείς το λόγο, αλλά θα ήθελα να σας παρακαλέσω και λυπάμαι που θα φανώ δυσάρεστος προς εσάς κατ’ αρχήν, να τηρείται πραγματικά το οκτάλεπτο, γιατί θα ήθελα να υπενθυμίσω ότι είναι εκατόν ενενήντα πέντε συνάδελφοι για να μιλήσουν.
      Ορίστε, κύριε Δένδια, έχετε το λόγο.
      ΝΙΚΟΛΑΟΣ ΔΕΝΔΙΑΣ: Δεν πειράζει, κύριε Πρόεδρε. Σε μας πέφτει πάντα βαρύ το φορτίο!
      Κυρίες και κύριοι συνάδελφοι, η διαδικασία για την ψήφιση ή μη της πρότασης εμπιστοσύνης στην Κυβέρνηση είναι μία διαδικασία ιδιαίτερα σημαντική. Πέρα και πάνω από την κομματική ένταξη, ο κάθε Βουλευτής, είναι υποχρεωμένος ν’ αντιμετωπίσει κατά πρόσωπο τις ευθύνες του απέναντι στο λαό και απέναντι στον τόπο. Βεβαίως κρίνεται κατά τη διαδικασία αυτή το κυβερνητικό έργο, αλλά και οι κυβερνητικές προθέσεις. Νομίζω ότι σε αυτό το επίπεδο ο Πρωθυπουργός, οι Υπουργοί αλλά και οι συνάδελφοι Βουλευτές της Συμπολίτευσης ανέλυσαν με απόλυτα επαρκή τρόπο τα πεπραγμένα της νέας διακυβέρνησης, αλλά και τις προθέσεις της Κυβέρνησης για το μέλλον, για τη σύγκρουση με το βαθύ κράτος, για τα συνδικάτα ρετιρέ, για τις εργασιακές σχέσεις, για τη στροφή στην περιφέρεια. 
      Κρίνεται, όμως, κατά τη διαδικασία αυτή και η αντιπολίτευση στο επίπεδο της αξιοπιστίας του λόγου και των προτάσεων που διατυπώνει. Η απόσυρση της εμπιστοσύνης στην Κυβέρνηση κατά το άρθρο 84 παράγραφος 2 του Συντάγματος οφείλει να έχει ως θεμέλιο μία συνολική εναλλακτική πρόταση διακυβέρνησης. Όμως, με όλο το σεβασμό τόσο για τον Πρόεδρο όσο και για το κόμμα της Αξιωματικής Αντιπολίτευσης φοβούμαι ότι εδώ υφίσταται μία σημαντική παρεξήγηση. 
      Προ της υποβολής προτάσεων δυσπιστίας το ΠΑΣΟΚ οφείλει στον εαυτό του –και αυτό βέβαια είναι θέμα δικό του- αλλά οφείλει και στην ελληνική κοινωνία συγκεκριμένες απαντήσεις για τα αίτια των δυσπλασιών που δημιουργήθηκαν και γιγαντώθηκαν επί των ημερών του. Κακώς θεωρεί το ΠΑΣΟΚ ότι η ήττα στις εκλογές αποτελεί αυτόματα και εξιλαστήριο μηχανισμό κολυμβήθρα του Σιλωάμ. Η οργανωτική αναδιανομή και η σιωπηρή –γιατί δεν υπήρξε καν η γενναιότητα της δημόσιας αποδοκιμασίας- αποστρατεία λίγων πρωτοκλασάτων στελεχών, δεν συνιστά αυτοκριτική. Είναι προφανές ότι το ΠΑΣΟΚ δεν μπήκε στην πραγματική πολιτική διαδικασία του να πει καθαρά πρώτα στον εαυτό του και μετά στην κοινωνία τι πήγε στραβά. 
      Έτσι δεν έχει τη δυνατότητα να διατυπώσει ένα νέο ξεκάθαρο μήνυμα προς την κοινωνία. Εκπέμπει αντίθετα αλληλοσυγκρουόμενα συνθήματα και πρακτικές επικοινωνιακού χαρακτήρα. Δεν είμαι κρατιστής, λέει ο κ. Παπανδρέου, έρχεται όμως χθες εδώ και μας λέει, κακά κάνετε και συγκρούεστε με τα συνδικάτα. Μα τι είδους τομές, τι είδους μεταρρύθμιση μπορεί να γίνει χωρίς συγκρούσεις; Η Κυβέρνηση, αν θέλουμε να θεωρητικοποιήσουμε κινείται σε μία λογική αναδιάταξης των πόρων της κοινωνίας από τον κρατικό στον ιδιωτικό τομέα, από το κέντρο στην περιφέρεια, εκεί που παίχθηκε και χάθηκε μέσα στη διαφθορά και στην κακοδιοίκηση των στοιχημάτων των κυβερνήσεων Σημίτη, Παπανδρέου. 
      Τώρα το ΠΑΣΟΚ δεν συνυπογράφει την κυβερνητική πρόταση. Εμφανίζεται, όμως, ανέτοιμο ν’ απαντήσει στο ερώτημα διατύπωσης μιας εναλλακτικής πρότασης. Οποιαδήποτε κίνηση του ΠΑΣΟΚ προς ιδέες που αντιμετωπίζουν τις προκλήσεις των καιρών θ’ αποκαλύψει τις τεράστιες εσωτερικές του αντιφάσεις. 
      Είμαι προσεκτικός αναγνώστης αρθρογραφιών και θέσεων και θα μου επιτρέψετε να πω για παράδειγμα ότι οι πολιτικές θέσεις των κυρίων Χρυσοχοϊδη και Βενιζέλου είναι τόσο κοινές όσο οι ποδοσφαιρικές απόψεις οι δικές μου με του κ. Μαντούβαλου! 
      Αντί, λοιπόν, της πορείας προς τα εμπρός ο κ. Παπανδρέου επιλέγει στο επίπεδο των ιδεών ως στάση την απόλυτη ακινησία. Αν δεν προτείνουμε τίποτα δεν θα διαφωνήσουμε σε τίποτα. Αν μιλάμε λιγότερο θα διαφωνούμε εσωτερικά λιγότερο. Αν δεν μιλάμε καθόλου τόσο το καλύτερο! 
      Κυρίες και κύριοι, έχετε δει ποτέ σοσιαλιστικό κόμμα να χρησιμοποιεί κλεψύδρες στο ανώτατο καθοδηγητικό του όργανο; Το μέγα έλλειμμα του διεξαγόμενου διαλόγου, λοιπόν, για την πρόταση δυσπιστίας έγκειται στο ότι η Αξιωματική Αντιπολίτευση δέσμια της ανάγκης να συγκαλύψει το παρελθόν είναι σε απόλυτη αδυναμία να προτείνει λύσεις για το μέλλον, να προτείνει συνολική, συνεπή εναλλακτική πορεία διακυβέρνησης για τον τόπο. Η κριτική επί της επάρκειας μέτρων και Υπουργών δεν μπορεί να αποτελέσει σημαία συσπείρωσης πολιτικών και κοινωνικών δυνάμεων.
      Κυρίες και κύριοι συνάδελφοι, όσο η διατύπωση από το ΠΑΣΟΚ συνολικής εναλλακτικής πρότασης που θα σταθεί επί ίσοις όροις απέναντι στην πλατφόρμα Καραμανλή για σύγκρουση με το βαθύ κράτος, για συρρίκνωση του δημόσιου τομέα, για μείωση της φορολογίας, για ιδιωτικοποιήσεις, για μάχη κατά της γραφειοκρατίας, για μεταρρύθμιση, για στροφή προς την περιφέρεια, για καταπολέμηση της διαφθοράς και της αλαζονείας, παραμένει ζητούμενο, η Νέα Δημοκρατία σε πολιτικό επίπεδο δεν έχει αντίπαλο και οι προτάσεις δυσπιστίας δεν έχουν κανένα νόημα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ο κ. Παπαδόπουλος έχει το λόγο.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριοι συνάδελφοι, είμαστε στη δεύτερη μέρα μιας συζήτησης μάλλον μελαγχολικής, πιστεύω βαθιά κατώτερης των περιστάσεων για την προοπτική της ελληνικής οικονομίας, μίας οικονομίας που μαραίνεται σαν το κερί, μιας οικονομίας η οποία δεν αντιμετωπίζεται σήμερα εδώ στην Αίθουσα της Εθνικής Αντιπροσωπείας μ’ ένα πνεύμα βαθιάς υπευθυνότητας και γύρω από μια συζήτηση πώς μπορούμε ξανά να βλαστήσουμε τον παραγωγικό ιστό της χώρας, για να βλαστήσει έτσι και η ελπίδα του ελληνικού λαού. 
      Μία συζήτηση η οποία δεν έχει να κάνει με την ευθύνη της Κυβέρνησης γύρω από το πραγματικό και ουσιαστικό πρόβλημα της οικονομίας μας, της προοπτικής της χώρας και των μεγάλων προβλημάτων που αντιμετωπίζει τη δεδομένη εποχή, μια εποχή με τα δικά της προβλήματα, μια συζήτηση που έπρεπε να εξαντληθεί γύρω από τους ανέμους και τους αγέρηδες που χτυπάνε τη χώρα και δεν έχουν καμία σχέση με τις προηγούμενες δεκαετίες πώς μπορούμε να δημιουργήσουμε προϋποθέσεις ενδογενούς ανάπτυξης της χώρας και να δημιουργήσουμε παραγωγικά περιβάλλοντα καινούργια, αλλά να τα πούμε μ’ έναν συγκεκριμένο τρόπο, μέσα από την αξιοποίηση αυτών που έχουμε και μπορούμε να ενισχύσουμε, των ανθρώπινων και φυσικών διαθεσίμων της χώρας μας. 
      Και αντί για όλα αυτά, η κυβερνητική ευθύνη μετέτρεψε αυτήν την τριήμερη συζήτηση σε μια επικοινωνιακή σκιαμαχία, προκειμένου ν’ αποδείξει μία πραγματική και εμφανή πολιτική αδυναμία για την αντιμετώπιση του ουσιαστικού προβλήματος. 
      Κύριοι συνάδελφοι, είναι η πρώτη φορά που τόση πολιτική ανικανότητα επιχειρείται να συγκαλυφθεί με τόσο επικοινωνιακό αμοραλισμό. Και αναφέρομαι σ’ αυτό, γιατί δεν μπορεί να νομιμοποιηθεί στη συνείδηση του μέσου πολίτη μια οβιδιακή μεταμόρφωση ενός κόμματος που ζήτησε την εμπιστοσύνη του ελληνικού λαού και την πήρε απλόχερα, αλλά όχι με κάποιο μεταρρυθμιστικό πρόγραμμα των μεγάλων διαρθρωτικών αλλαγών που πράγματι έχει ανάγκη η χώρα, για να ξεφύγει από τις αγκυλώσεις και να φτερουγίσει στο μέλλον. Δεν μίλησε πολιτικά με τη γλώσσα του μέλλοντος, αλλά στην προεκλογική περίοδο θυμόμαστε ήταν ανεξάρτητη εκείνη η πολιτική της παροχολογίας και της λαφυραγώγησης συνειδήσεων και μάλιστα στα τηλεοπτικά παράθυρα που τις τελευταίες ημέρες δυστυχώς, κι εμείς παρασυρθήκαμε, με αθρόες υποσχέσεις, που ήταν γνωστό εκ των προτέρων ότι δεν μπορούσαν να πραγματοποιηθούν. 
      Κι ερχόμαστε σήμερα και βλέπουμε ξαφνικά, μετά από τη δεκαπεντάμηνη κυβερνητική περιπέτεια και τα αδιέξοδα να ενσκήπτουν στη χώρα Λούθηροι, Καλβινιστές, Vilnius, να κατακλύζει τη χώρα ένας άνεμος ρεφορμισμού, μιας αναγέννησης που δεν είναι τίποτε άλλο αφού δεν υπάρχει τίποτε συγκεκριμένο, σχεδιασμένο και ορατό να είναι ένα ακόμα τεχνοκρατικό, αν θέλετε με τη μορφή της επικοινωνίας, τερτίπι. 
      Αυτό είναι μία απάντηση, γιατί πραγματικά αυτή η μελαγχολία της Αίθουσας είναι και μελαγχολία του κόσμου προς τα έξω, που παρακολουθεί σκιαμαχίες μεταξύ μας, χωρίς να πιστεύει όχι στην αξιοπιστία μας, αλλά ούτε καν και στην αναξιοπιστία μας. 
      Κύριοι συνάδελφοι, ξεκινήσατε από την εποχή που ήσασταν αντιπολίτευση μία συκοφαντική εκστρατεία για τη δήθεν αποκατάσταση της διαφάνειας και αξιοπιστίας με επίκεντρο την οικονομία και τα δημόσια οικονομικά. Δεν λέω εγώ ότι η δημοσιονομική κατάσταση που παραδώσαμε ήταν η καλύτερη δυνατή. Και αν θέλετε, πριν το πουν τα στελέχη σας, ήμουν Υπουργός όταν διετύπωνα δημοσίως τις ενστάσεις μου και αν θέλετε, το έχω πληρώσει και πολιτικά. Το αναφέρω αυτό μόνο και μόνο για να καταγγείλω τη νοοτροπία σας, όπου χωρίς πολιτικό σχεδιασμό και πρόγραμμα αντιμετώπισης των προβλημάτων της χώρας, αλλά και η συγκεκριμένη κατάληξη που θα έχει η χώρα μετά την τετραετία της διακυβερνήσεώς σας, προσπαθείτε ακόμα ν’ αποκομίσετε πολιτικά οφέλη αποκλειστικά και μόνο με την κατασυκοφάντηση, το βλέπουμε και τις μέρες αυτές, του πολιτικού σας αντιπάλου. 
      Όταν όμως καταρτίσατε τον πρώτο ειλικρινή και αξιόπιστο, όπως είπατε, προϋπολογισμό, είναι αλήθεια, κύριοι συνάδελφοι, είναι αλήθεια καταγράψατε ενσυνείδητα ψευδή στοιχεία. Αυτό δεν άργησε ν’ αποκαλυφθεί. Στην πρώτη φάση φάνηκε από τα στοιχεία του Αναθεωρημένου Σχεδίου Σταθερότητας και Ανάπτυξης που υποβάλατε στην Ευρωπαϊκή Ένωση δύο μήνες μετά την κατάρτιση και ψήφιση του προϋπολογισμού σας, όπου όλα τα στοιχεία αναθεωρήθηκαν, σύμφωνα με το, όπως το είπατε, αξιόπιστο σχέδιο δράσης. Δεσμευτήκατε, δηλαδή, απέναντι στα ευρωπαϊκά όργανα για έναν νέο προϋπολογισμό, για τον οποίο όμως ουδέποτε ενημερώσατε την ελληνική Βουλή.
    Αυτό, κύριοι συνάδελφοι της Νέας Δημοκρατίας, αποτελεί μίας μεγίστης σημασίας συνταγματική εκτροπή με προφανή εκδήλωση περιφρόνησης των θεσμών, καθώς και μία περίτρανη, μπορεί να την πει κανείς, ομολογία και έλλειψη ευαισθησίας στις αρχές της διαφάνειας και της ειλικρίνειας, αξίες στις οποίες στηριχτήκατε για να έρθετε στην εξουσία ηθικολογώντας και καταγγέλλοντας. Και μη μου πείτε ότι ενημερώσατε την επιτροπή, διότι ο προϋπολογισμός μετά το Σύνταγμα είναι ο δεύτερος σε κατίσχυση νόμος του ελληνικού κράτους.
    Δεν θέλω ν’ ασχοληθώ –τα είπαν και άλλοι συνάδελφοι- με την ομολογία του κ. Ρεγκούζα. Εγώ ξέρετε τον τιμώ και τιμώ κάθε άνθρωπο ο οποίος λέει την αλήθεια. Αλλά έκανε εντύπωση μετά μία –συγνώμη για τη φράση- ψοφοδεής προσπάθεια διασκέδασης των εντυπώσεων μπροστά στον εμβρόντητο ελληνικό λαό. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Όμως, κύριοι συνάδελφοι, υπάρχει ένα θέμα. Μετά τις οικονομικές καταιγίδες φορέσατε τον μανδύα του μεταρρυθμιστή. Δυστυχώς, οι μεταρρυθμίσεις έχουν κάποιες προϋποθέσεις. Προϋποθέτουν ένα διαφωτισμό σε πολιτικές αξίες και ένα περίσσευμα πολιτικής αρχοντιάς εσωτερικής και κυρίως ένα συγκροτημένο σχέδιο και καθορισμένα πεδία πάνω στα οποία μπορούν να οικοδομηθούν οι απαραίτητες διαρθρωτικές αλλαγές. Μέχρι τώρα δεν βλέπουμε τίποτε άλλο παρά βερμπαλισμούς και μεγαλαυχίες. Θέλει και μία άλλη νοοτροπία γιατί, κύριοι συνάδελφοι, δεν μπορεί ποτέ στην ιστορία εξουσιαστές να κάνουν μεταρρυθμίσεις με την έννοια της εξουσιαστικής νοοτροπίας. 
    Θα σας πω ένα παράδειγμα. Να εξαγγείλετε διαρθρωτικές αλλαγές. Βεβαίως. Αλλά να μας πείτε με ποιους θα τις διεκπεραιώσετε. Μήπως, κύριοι συνάδελφοι, με τους γενικούς διευθυντές και διευθυντές τους οποίους τοποθετήσατε εξανδραποδίζοντας πολιτικά άξια στελέχη; Και δεν λέω γι’ αυτά του ΠΑΣΟΚ. Λέω γι’ αυτά που διορίστηκαν –και ήταν πολλά- επί των ημερών μας και τα οποία και αυτά τα απολύσατε και περιφέρονται τώρα, αυτήν τη στιγμή γύρω στις καφετέριες στην Πλατεία Συντάγματος ως μηδίσαντες και ως συνεργασθέντες με τον κατακτητή. Άρα, πρώτα θα πρέπει να μεταρρυθμιστεί μία συγκεκριμένη νοοτροπία.
    (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
    Κλείνοντας, θέλω να τονίσω ότι προσωπικά θεωρώ ότι η χώρα εισήλθε σε μία φάση πλήρους αποσύνθεσης του παραγωγικού της ιστού και χρειάζεται μία οξυγόνωση σε όλα τα επίπεδα της θεσμικής λειτουργίας. Όμως η διάταξη των πολιτικών δυνάμεων δεν είναι σε αντιστοιχία με τη διάταξη των προβλημάτων και των αγκυλώσεων. Από τη μία μεριά έχουμε μία άτολμη και συντηρητική Κυβέρνηση που ασχολείται εφευρίσκοντας μανδύες και λεοντές μεταρρυθμιστικές και κάθε είδους εχθρούς …
    ΠΡΟΕΔΡΟΣ (Άννα Μπενάκη - Ψαρούδα): Κύριε Παπαδόπουλε, θα σας παρακαλέσω να ολοκληρώσετε. 
    ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Τελειώνω σε ακριβώς τριάντα δευτερόλεπτα.
    … και από την άλλη μεριά μία κομμουνιστική αριστερά που εγκλωβισμένη από το δογματισμό της κλείνει συστηματικά τα μάτια μπροστά στα πραγματικά προβλήματα και τις προκλήσεις, συγκροτώντας ένα δήθεν διμέτωπο αγώνα, αλλά που στην ουσία δεν είναι μόνο παρά ένας μονομέτωπος αγώνας κατά της δημοκρατικής παράταξης. Μιας παράταξης όμως, δημοκρατικής που να είστε σίγουροι ότι θα κληθεί ξανά να επιτελέσει, όπως το έκανε, ιστορικά το χρέος της. Μέχρι τότε εμπιστευθείτε εαυτούς και αλλήλους. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υφυπουργός Οικονομίας και Οικονομικών κ. Φώλιας.
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, χαίρομαι που μετά από τόσα χρόνια στην εξουσία κάποιοι έγιναν αντιεξουσιαστές. Είναι ενδιαφέρον.
    Κυρίες και κύριοι συνάδελφοι, η οικονομική ανάπτυξη μιας χώρας δεν προκύπτει από παρθενογένεση. Η πρόοδος και η ευημερία δεν είναι μάννα εξ ουρανού. Στην οικονομία λειτουργεί ο νόμος αιτίας-αποτελέσματος. Το παρελθόν δεσμεύει και προσδιορίζει το παρόν. Στην πραγματική ζωή οι πράξεις και οι παραλείψεις έχουν κόστος και συνέπειες. Μπροστά σ’ αυτές τις συνέπειες βρεθήκαμε. Συνέπειες που σχετίζονται και με τη διαχείριση του Β΄ και με τη διαχείριση του Γ΄ Κοινοτικού Πλαισίου Στήριξης.
      Τα σοκ των αποκαλύψεων για εκκρεμότητες, υποχρεώσεις και βάρη έγιναν η καθημερινή μας ρουτίνα. Θα ήταν αδιανόητο να συνεχίσουμε την τακτική των εξωραϊσμών, των επικοινωνιακών ωραιοποιήσεων, της εικονικής πραγματικότητος, διότι πίσω από όλα αυτά κρύβεται ένας και μοναδικός κοινός παρανομαστής, η αδιαφορία. 
      Επιτρέψτε μου να είμαι σαφέστερος, ώστε να μη δοθεί η εντύπωση στο Σώμα πως υπάρχουν υπερβολές στα λεγόμενά μου. Συγχρόνως, όμως, το χρωστώ στους συμπατριώτες μας που μας παρακολουθούν και τώρα, αλλά και κάθε μέρα, ν’ αποκαταστήσω την αλήθεια η οποία τόσο άσχημα λαβώθηκε τόσο από τον Πρόεδρο του ΠΑΣΟΚ χθες, όσο και από υψηλόβαθμα στελέχη του σήμερα που υποστήριξαν πως ποτέ οι κυβερνήσεις του ΠΑΣΟΚ δεν έχασαν λεφτά και ποτέ δεν απειλήθηκαν με τιμωρία.
      Φτάνοντας στο Γ΄ Κοινοτικό Πλαίσιο Στήριξης, επιτρέψτε μου λίγο να φρεσκάρω τη μνήμη των συναδέλφων ανατρέχοντας στη συζήτηση για τον προϋπολογισμό του 2005 που πραγματοποιήθηκε σ’ αυτήν εδώ τη Βουλή το Δεκέμβριο του 2004. 
      Όταν αναλάβαμε τη διακυβέρνηση, ο κίνδυνος απώλειας πόρων λόγω του κανόνα ν+2 ήταν πάνω από 1.200 εκατομμύρια ευρώ. Το Δεκέμβριο του 2004 είχαν περιορισθεί στα 310.000.000 έως 330.000.000 ευρώ. Τελικά, είμαι ευτυχής να πω πως μετά από επίπονες, αλλά επιτυχημένες διαπραγματεύσεις, η απώλεια περιορίστηκε σήμερα μόνο στις 300.000 ευρώ. Αυτό είναι μία επιτυχία η οποία δεν αμφισβητείται.
      Στην ίδια συζήτηση τότε το Δεκέμβριο, η Αξιωματική Αντιπολίτευση εν χορώ προέβλεπε απώλεια του 50% των προϋπολογισθέντων κοινοτικών πόρων. Ευτυχώς για τον τόπο μας και πάλι διαψεύσθηκαν, αφού εισπράχθηκε το 99% των κοινοτικών πόρων.
      Ερχόμαστε τώρα στο Γ΄ Κοινοτικό Πλαίσιο Στήριξης και τις αιτίες των δημοσιονομικών διορθώσεων, για τις οποίες τόσο πολύ κατηγορηθήκαμε από την Αξιωματική Αντιπολίτευση αυτές τις μέρες. Η Ελλάδα, όπως και κάθε άλλη χώρα, ήταν υποχρεωμένη από την Ευρωπαϊκή Επιτροπή να έχει εγκεκριμένο σύστημα διαχείρισης και ελέγχου σύμφωνα με τα άρθρα 5 και 6 του κανονισμού 438/2001.
       Το σύστημα διαχείρισης και ελέγχου, με δυο λόγια, είναι το πλαίσιο λειτουργίας και ελέγχου των δαπανών που υποβάλλονται, έτσι ώστε να εισπράξουμε τα αντίστοιχα κονδύλια από τις Βρυξέλλες.
      Καταθέτω τον κανονισμό.
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά τον προαναφερθέντα κανονισμό, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το σχέδιο δράσης, λοιπόν, δεν μας προέκυψε ξαφνικά το 2004. Οι σοβαρές ενστάσεις που κατέθεσαν οι υπηρεσίες της Επιτροπής για τη λειτουργία των συστημάτων διαχείρισης και ελέγχου του Ταμείου Περιφερειακής Ανάπτυξης στο Γ΄ Κοινοτικό Πλαίσιο Στήριξης και το οποίο χρηματοδοτεί κατά κύριο λόγο έργα υποδομής, ξεκίνησαν από την αρχή του Γ΄ Κοινοτικού Πλαισίου Στήριξης.
      Αξίζει να αναφερθεί ένα σύντομο χρονικό των όσων έγιναν ή και δεν έγιναν γύρω από το σχέδιο δράσης, διότι αυτά εν πολλοίς εξηγούν και το πώς διαμορφώθηκαν οι θέσεις της Ευρωπαϊκής Επιτροπής και μάλιστα σε ποιο κλίμα κληθήκαμε εμείς να διαπραγματευτούμε τις συσσωρευμένες αμαρτίες του παρελθόντος. 
      Ήδη, από την αρχή, από την έγκριση του Γ΄ Κοινοτικού Πλαισίου Στήριξης, είχαν τεθεί αυστηροί όροι για την κατάρτιση και κοινοποίηση στην επιτροπή μέχρι το τέλος του 2001 ενός προγράμματος για τον εκσυγχρονισμό του συστήματος παραγωγής δημοσίων έργων, με έμφαση στον περιορισμό των υπερβάσεων, στη βελτίωση των μελετών, των διαδικασιών ανάθεσης, της διοίκησης και παραγωγής δημοσίων έργων, τη βελτίωση και τη διασφάλιση της ποιότητας αυτών κλπ.
      Καταθέτω σχετικό έγγραφο.
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μάλιστα, το 2000 ο πρώην Πρωθυπουργός, ο κ. Σημίτης, διαβεβαίωνε τον τότε Επίτροπο κ. Μπαρνιέ ότι η Ελλάδα σύντομα θα είναι σε θέση να διαχειρισθεί αποτελεσματικά τους πόρους του Γ΄ Κοινοτικού Πλαισίου Στήριξης μεγιστοποιώντας το βαθμό αξιοποίησης και ελαχιστοποιώντας τις υπερβάσεις στο κόστος και στα χρονοδιαγράμματα.
      Οι ελληνικές αρχές έστελναν επιστολές με διευκρινιστικά στοιχεία κατά τα έτη 2001, 2002 και 2003. Η Ευρωπαϊκή Επιτροπή σ’ αυτά τα τρία χρόνια διεξήγαγε διαφόρους ελέγχους. Μετά από κάθε έλεγχο, η Επιτροπή έκανε σχόλια και νέες υποδείξεις για τα συστήματα διαχείρισης και ελέγχου. 
      Από την πρώτη έκθεση ελέγχου της Επιτροπής του Οκτωβρίου 2001 διαπιστώνονται ελλείψεις και επισημαίνεται η αναγκαιότητα ενίσχυσης των προληπτικών ελέγχων των συγχρηματοδοτουμένων έργων.
      Καταθέτω σχετικό έγγραφο για τα Πρακτικά.
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σε επόμενη αποστολή του Νοεμβρίου του 2001 οι υπηρεσίες της επιτροπής εκ νέου επισημαίνουν ότι η αναδιοργάνωση του συστήματος δημοσίων έργων αποτελεί, πέραν της συμβατικής υποχρέωσης που απορρέει από το συμφωνημένο ΚΠΣ  και βασική παράμετρο της επιτυχίας υλοποίησης των συγχρηματοδοτούμενων έργων υποδομών που αποτελούν σημαντικό μέρος του Γ΄ Κοινοτικού Πλαισίου. Για το λόγο αυτό η Ευρωπαϊκή Επιτροπή εξέφραζε την ανησυχία της για τη μη έγκαιρη αποστολή του προγράμματος εκσυγχρονισμού των δημοσίων έργων και τη μη υλοποίησή του εντός των καθορισμένων χρονικών ορίων. Το καταθέτω για τα Πρακτικά. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στην επιστολή της Ευρωπαϊκής Επιτροπής, Απρίλιος 2002, ξαναμπαίνει το θέμα αποτελεσματικότητος της λειτουργίας συστημάτων διαχείρισης και ελέγχου και αιτούνται πρόσθετες πληροφορίες, με ειδικότερη αναφορά στα μέτρα που σχεδιάζονται για την επίλυση των σημαντικότερων προβλημάτων που εντοπίστηκαν στο Β΄ ΚΠΣ και που αφορούν τη σχεδίαση, την εκτέλεση και την παραλαβή των δημοσίων έργων. Το καταθέτω για τα Πρακτικά. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σε νεότερη επιστολή, Ιανουάριος του 2003 και σε συνέχεια άλλης αποστολής ελέγχου από 3 έως 7 Ιουνίου του 2002 στην Αττική, στα Ιόνια Νησιά και στην Ήπειρο, η επιτροπή θέτει θέμα ενδεχόμενης διόρθωσης σε ύψος 25% των δαπανών δύο επιχειρησιακών προγραμμάτων, λόγω ποιοτικών αστοχιών σε δημόσια έργα υποδομής. Στην από 28.3.2003 επιστολή της η Ευρωπαϊκή Επιτροπή ξαναπροτείνει διορθωτικά μέτρα που πρέπει να επιβεβαιωθούν από τις ελληνικές αρχές ως τις 30 Ιουνίου του 2003 και που μεταξύ των άλλων αφορούν μέτρα για τη διόρθωση παραβιάσεων της νομοθεσίας περί δημοπράτησης δημοσίων έργων και την εγκατάσταση συστημάτων πρόληψης της συνέχισης των παραβιάσεων αυτών, διαδικασίες ελέγχου των συγχρηματοδοτούμενων έργων που δεν ολοκληρώθηκαν στο Β΄ ΚΠΣ και συνεχίζεται η χρηματοδότησή τους από το Γ΄ ΚΠΣ -τα γνωστά «έργα-γέφυρες»- εντατικοποίηση των ποιοτικών ελέγχων στα δημόσια έργα υποδομής και τέλος εγκατάσταση κατάλληλου συστήματος τεχνικής υποστήριξης των φορέων υλοποίησης. Το καταθέτω για τα Πρακτικά. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτά είναι πάλι τα θέματα που μετατράπηκαν σε στόχους εν μια νυκτί του  μεταγενέστερου σχεδίου δράσης.
      Στις 30 Ιουλίου του 2003 η Επιτροπή απαντά στις ελληνικές αρχές αναφορικά με τα δημόσια έργα. Η υπ’ όψιν επιστολή θέτει σειρά θεμάτων που πρέπει ν’ αντιμετωπιστούν από τις ελληνικές αρχές. Μεταξύ άλλων, ζητήματα σχεδιασμού και κοστολόγησης των  έργων, ποιότητας μελετών, διαδικασιών δημοπράτησης και περιορισμένη δυνατότητα τροποποιήσεων των συμβάσεων μόνο σε επαρκώς αιτιολογημένες περιστάσεις. Οι επισημάνσεις αυτές αναδεικνύουν σαφώς την αναγκαιότητα συνολικών μεταρρυθμίσεων στο σύστημα παραγωγής δημοσίων έργων, με στόχο την κάλυψη συσσωρευμένου ελλείμματος σε οργανωτικό και νομικό επίπεδο και την ανατροπή πρακτικών και συνηθειών που δεν εξυπηρετούν το δημόσιο συμφέρον. Το καταθέτω για τα Πρακτικά. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σε νεότερη αποστολή ελέγχου από 13 έως 17 Οκτωβρίου 2003, η Επιτροπή διαπιστώνει ξανά ότι εξακολουθούσαν να υπάρχουν σοβαρές ελλείψεις και ότι τα συστήματα δεν διασφάλιζαν τη χρηστή δημοσιονομική διαχείριση της ενίσχυσης του ΕΠΤΑ κατά την περίοδο προγραμματισμού 2000-2006. Τα θέματα είναι και πάλι γνωστά. Το καταθέτω για τα Πρακτικά. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Για το 2005 θα μας πείτε τίποτα;
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Αυτό θα το πούμε το 2006, κύριε συνάδελφε. Τώρα μιλάμε για τα αποδεδειγμένα. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Για το Δ΄ Κοινοτικό Πλαίσιο Στήριξης; 
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ κύριοι συνάδελφοι, όχι διάλογος μεταξύ σας. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θέτει απορίες, κυρία Πρόεδρε. 
      ΠΡΟΕΔΡΟΣ (Άννα Μπενάκη - Ψαρούδα): Όχι να λύνονται κατ’ αυτόν τον τρόπο, κύριε Φώλια. Παρακαλώ συνεχίστε εσείς απτόητος.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Σε συνέχεια και επειδή για πρώτη φορά λέει η Αντιπολίτευση τίθεται θέμα διορθώσεων και επισημάνσεων, γι’ αυτό και τα λέμε, κυρίες και κύριοι συνάδελφοι.
      Και ερχόμαστε στο περιβόητο σχέδιο δράσης για τα συστήματα διαχείρισης και ελέγχου του ΕΤΠΑ. Επιστολή ελληνικών αρχών 5 Μαρτίου του 2004. 
      Κυρίες και κύριοι συνάδελφοι, επιτρέψτε μου να επαναλάβω την ημερομηνία υπογραφής του σχεδίου δράσης. Είναι 5 Μαρτίου 2004. Την Παρασκευή προ της 7ης Μαρτίου που ήταν οι εθνικές μας εκλογές, σ’ ένα Υπουργείο όπου ο Υπουργός βρισκόταν στην εκλογική του περιφέρεια, στην τελευταία του προεκλογική συγκέντρωση, σ’ ένα Υπουργείο όπου ο Υφυπουργός είχε παυθεί  προ ημερών για το γνωστό θέμα, σ’ αυτό το Υπουργείο ξαφνικά ένα επίσημο έγγραφο της ελληνικής δημοκρατίας, με μακιαβελικό επιτρέψτε μου να πω τρόπο, θέτει σε ομηρία την επόμενη κυβέρνηση, ασχέτως αποτελέσματος εκλογών. Το καταθέτω για τα Πρακτικά. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σε ομηρία θα ήσασταν και εσείς, κύριοι συνάδελφοι, αν είχατε εκλεγεί, σε ομηρία τεθήκαμε εμείς, αφού εμείς εξελέγημεν. Και διερωτώμαι: Ποια η ιδέα της υπογραφής την υστάτη στιγμή, ποια η σπουδή, ποια η φούρια; Δεν θα μπορούσα ποτέ να πιστέψω ότι στο βωμό του κομματικού μικροκέρδους μπορεί να θυσιάζεται η ίδια η πατρίδα. Ευτυχώς που υπάρχει λαός και ευτυχώς που ο λαός είναι τιμωρός. 
      (Χειροκροτήματα από την πτέρυγα της Νέας Δημοκρατίας)
       Παρ’ όλα αυτά, η νέα διακυβέρνηση προώθησε συστηματικά και με επίγνωση της σοβαρότητας της κατάστασης σειρά ενεργειών για την ανταπόκριση της χώρας στα ζητήματα που είχαν τεθεί από τις υπηρεσίες της Επιτροπής, για τα οποία κρούαμε επανειλημμένως τον κώδωνα του κινδύνου και ως αντιπολίτευση και για τα οποία οι Ευρωβουλευτές της Νέας Δημοκρατίας έκαναν το δικό τους καθήκον. 
      Από την πρώτη στιγμή συνεργαστήκαμε με την Ευρωπαϊκή Επιτροπή και το αρμόδιο Υπουργείο ΠΕΧΩΔΕ, διαβιβάζοντας έντεκα επιστολές από τον Απρίλιο του 2004 μέχρι τον Απρίλιο του 2005. Την επόμενη φορά που ο Αρχηγός της Αξιωματικής Αντιπολίτευσης θα πει -και μάλιστα από το Βήμα της Βουλής- ότι δεν κάναμε τίποτα, καλό θα είναι να έχει φροντίσει πιο μπροστά να ενημερωθεί πληρέστερα και επαρκέστερα. Διαφορετικά, θα εκτίθεται. 
      Συνοψίζοντας, η Επιτροπή μέσω του αρμοδίου γενικού διευθυντή κατέθετε κάθε χρόνο επιφυλάξεις και το 2001 και το 2002 και το 2003 για συστήματα διαχείρισης και ελέγχου της Ελλάδας για το ΕΤΠΑ στο Γ΄ Κοινοτικό Πλαίσιο Στήριξης. Τίποτα το καινούργιο δεν υπήρχε στο Σχέδιο Δράσης, παρά μόνο επισημάνσεις για προβλήματα δεκαετιών και αδυναμίες οργάνωσης, όλα αυτά δηλαδή που οι προηγούμενες κυβερνήσεις του ΠΑΣΟΚ, αντί να προσπαθήσουν να τα επιλύσουν, απλώς τα έκρυβαν κάτω από το χαλί. Καταθέτω σχετική εμπειρογνωμοσύνη της διεθνούς εταιρείας κύρους KPMG, όπου αναφέρεται χαρακτηριστικά ότι εκ του χρονικού πλαισίου υλοποίησης του Σχεδίου Δράσης αυτή κρίνεται σε γενικές γραμμές από δύσκολη έως ανέφικτη. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η νέα διακυβέρνηση με μία συστηματική και ολοκληρωμένη προσπάθεια σε πολλά επίπεδα ανταπεξήλθε. Οι νόμοι αντικαταστάθηκαν και έχουμε σήμερα πια επιστολές από την Ευρωπαϊκή Ένωση ότι οι νόμοι είναι συμβατοί με το κοινοτικό δίκαιο. Ποιο ήταν το πρόβλημα, παρά τους νέους νόμους; Ήταν ότι τα έργα, τα οποία ήδη είχαν ολοκληρωθεί, είχαν πληρωθεί ή είχαν ξεκινήσει και πληρώνονταν, ήταν ήδη μολυσμένα και γι’ αυτό θα έπρεπε ή να μην πληρωθεί τίποτε ή να πληρωθεί πρόστιμο. Έτσι, αναγκαστήκαμε να διαπραγματευτούμε τι θα μπορούσε να γίνει, τι θα μπορούσε να διορθωθεί σε έργα ήδη ενταγμένα και πληρωμένα. Απλώς, έπρεπε να συμφωνήσουμε σε βαριές ποινές. 
      Η παρατυπία στην ανάθεση, δηλαδή η προσβολή του ανταγωνισμού, θεωρείται βαρύτατο παράπτωμα στην Ευρωπαϊκή Επιτροπή. Γι’ αυτόν το λόγο λέω και ξεκαθαρίζω ότι η διαπραγμάτευση ξεκίνησε από το μηδέν και λυπάμαι που θα πω ότι ο Αρχηγός της Αξιωματικής Αντιπολίτευσης δεν είναι ενημερωμένος, όταν λέει ότι η εφαρμογή του λεγομένου Σχεδίου Δράσης θα επέτρεπε να ξεπεραστούν τα προβλήματα χωρίς περικοπές και πρόστιμα για την Ελλάδα. Το Σχέδιο Δράσης προέβλεπε τον έλεγχο χιλιάδων έργων με ταυτόχρονη επιβολή διορθώσεων για παρατυπίες. 
      Ο κ. Παπανδρέου μιλά για εμπιστοσύνη, αλλά για πρώτη φορά η Επιτροπή με δημόσια δήλωση της Επιτρόπου κ. Χούμπνερ αναγνωρίζει ότι πλέον έχουν τεθεί οι βάσεις για μία σχέση αμοιβαίας εμπιστοσύνης ανάμεσα στην Ελλάδα και την Ευρωπαϊκή Επιτροπή, δηλώνοντας παράλληλα ότι έχει δρομολογηθεί η αποδοχή από την Επιτροπή των συστημάτων διαχείρισης και ελέγχου των συγχρηματοδοτούμενων έργων στην Ελλάδα. Αυτό συμβαίνει για πρώτη φορά και καταθέτω το σχετικό έγγραφο για τα Πρακτικά. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Διαπραγματευτήκαμε σκληρά, δικαιολογώντας συχνά τα αδικαιολόγητα. Προσπαθήσαμε και πετύχαμε να συμμαζέψουμε τα ασυμμάζευτα. Αυτή είναι η αλήθεια. Μπορεί να είναι πικρή για κάποιους και να τους στεναχωρεί. Λυπάμαι, αλλά εδώ δεν έχουμε να κάνουμε με κανόνες savoir vivre, εδώ έχουμε να κάνουμε με το εθνικό μας μέλλον. 
      (Χειροκροτήματα από την πτέρυγα της Νέας Δημοκρατίας)
       Το ΕΤΠΑ χρηματοδοτεί έργα σε όλη την Ελλάδα ύψους 15,5 δισεκατομμυρίων ευρώ καθαρής κοινοτικής συνδρομής. Εμείς αγωνιούμε γι’ αυτά τα χρήματα. 
      Εμείς δεν τα ρισκάρουμε. Διαπραγματευτήκαμε και γι’ αυτό θα συνεχίσουν να έρχονται στην Ελλάδα. Αυτό δεν ήταν ούτε δεδομένο, ούτε αυτονόητο.
      Διαπραγματευτήκαμε τις δημοσιονομικές διορθώσεις για τις παρατυπίες των έργων της πρώτης αυτής περιόδου του Γ΄ ΚΠΣ, περιόδου του ΠΑΣΟΚ, με μοναδικό γνώμονα την προάσπιση του εθνικού συμφέροντος και πιστεύω ότι δεδομένης της φύσης των προβλημάτων και των αρχικών θέσεων της Επιτροπής φέραμε το έργο που μας ανατέθηκε σε πέρας με επιτυχία. Επιπροσθέτως με την αναδιοργάνωση του συστήματος και τη βελτίωση του θεσμικού πλαισίου το Κοινοτικό Πλαίσιο Στήριξης επαναπροσδιορίζεται  σε υγιή βάση. Για υγιή βάση μιλά για πρώτη φορά και η Ευρωπαϊκή Επιτροπή.
      Δεν θα πρέπει, κύριοι συνάδελφοι, να ξεχνάμε πως διαπραγματευτήκαμε με την πλάτη στον τοίχο. «Ή συμφωνείτε ή πάμε σε αναστολή πληρωμών» ήταν η απάντηση. Ξέρετε τι σημαίνει αναστολή πληρωμών; Παύει η ροή κονδυλίων προς την Ελλάδα. Ελέγχονται τέσσερις χιλιάδες διακόσια δημόσια έργα. Κόβονται κονδύλια απροσδιορίστου ύψους και μετά από την ούτως ή άλλως συμμόρφωσή μας στα κελεύσματα των νόμων ξαναρχίζει η πληρωμή. Με λίγα λόγια το Γ΄ ΚΠΣ θα τιναζόταν στον αέρα. 
      Αρκετά λοιπόν πληρώσαμε λάθη και αστοχίες. Η Ελλάδα γυρίζει σελίδα. Αποδεικνύει ότι σέβεται τους κανόνες της εταιρικής σχέσης με την Ευρωπαϊκή Ένωση. Γι’ αυτό και τα κοινοτικά πλαίσια αντιμετωπίζονται πλέον ως μεγάλες αναπτυξιακές προκλήσεις. Γι’ αυτό θέλουμε και το τελευταίο ευρώ να συνιστά παραγωγική επένδυση και όχι δαπάνη. Γι’ αυτό προσπαθούμε να αναπτύξουμε μεγαλύτερες ταχύτητες και να κερδίσουμε το χαμένο χρόνο. Γι’ αυτό αγωνιούμε καθημερινά προκειμένου με τη συμβολή του Γ΄ ΚΠΣ να μπουν οι βάσεις για μια υγιή και διατηρήσιμη ανάπτυξη. 
      Ασφαλώς δεν είναι κάτι απλό και εύκολο. Η επιτάχυνση του Γ΄ ΚΠΣ αφορά μηχανισμούς που πρέπει να τρέξουν από διευθύνσεις κεντρικών Υπουργείων μέχρι τον τελευταίο Δήμο ή Κοινότητα. Είμαστε όμως στο σωστό δρόμο. 
      Για όσα προανέφερα αναλάβαμε συγκεκριμένες δράσεις τα αποτελέσματα των οποίων είναι ορατά. Σήμερα ο στόχος παραμένει η αποφυγή απωλειών πόρων από τον κανόνα του v+2 για το τρέχον και τα επόμενα έτη, καθώς και η διασφάλιση του ποιοτικού χαρακτήρα των παρεμβάσεων προσβλέποντας στο μεγαλύτερο δυνατό αναπτυξιακό αποτέλεσμα για τη χώρα μας. 
      Η σύγκλιση με την υπόλοιπη Ευρώπη, η αξιοποίηση των κοινοτικών πόρων, είναι μια εθνική υπόθεση. Δεν είναι υπόθεση παραταξιακή, ούτε είναι ζήτημα δημιουργίας εντυπώσεων. Εδώ, το διακύβευμα είναι πολύ μεγάλο, είναι πολύ κρίσιμο, αφορά το μέλλον του τόπου, τη συνέχειά του και την ιστορική προοπτική του. Εδώ δεν μιλάμε για επόμενες εκλογές. Εδώ μιλάμε για επόμενες γενιές. 
      Πράττουμε, λοιπόν, το εθνικό μας καθήκον με πλήρη συνείδηση της αποστολής μας. Το πράττουμε συναισθανόμενοι την ευθύνη μας προκειμένου να φθάσει το αναπτυξιακό όφελος σε κάθε γωνιά της πατρίδας μας και σε κάθε Έλληνα. 
      Σήμερα πια έχουμε έναν επενδυτικό νόμο ο οποίος γεννά επενδύσεις, άρα ανάπτυξη και θέσεις δουλειάς. Έχουμε για πρώτη φορά πιστοποιημένα συστήματα διαχείρισης και ελέγχου. Έχουμε Κυβέρνηση με ξεκάθαρους προσανατολισμούς προς την πραγματική ανάπτυξη και την παραγωγική απασχόληση. Έχουμε την πολιτική βούληση να συνεργαστούμε με τον καθένα που έχει μια γόνιμη πρόταση να καταθέσει και φιλοδοξεί για ένα καλύτερο αύριο. Έχουμε την αποφασιστικότητα να πετύχουμε κοιτάζοντας μόνο μπροστά και ψηλά. Βάλαμε ένα στοίχημα να κερδίσουμε το μέλλον μαζί με την κάθε Ελληνίδα, μαζί με τον κάθε Έλληνα. Και το στοίχημα αυτό το κερδίζουμε κάθε μέρα όλες και όλοι μαζί.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, είναι γεγονός ότι η ελληνική οικονομία αντιμετωπίζει σοβαρά προβλήματα και κυρίως  προβλήματα ανταγωνιστικότητας. Αυτά όμως δεν μπορούν να αποδοθούν αποκλειστικά και κυρίως στην έλλειψη υγιούς επενδυτικού περιβάλλοντος, ούτε στο υψηλό μισθολογικό κόστος παραγωγής. 
    Οφείλονται κυρίως σε αδυναμίες οργανωτικής διάσπασης του ελληνικού κεφαλαίου, σε θέματα ποιότητας του παραγόμενου προϊόντος, στην κλαδική και ενδοκλαδική διάρθρωσή του και στον προσανατολισμό των δραστηριοτήτων του στον τομέα των εξαγωγών. 
    Τα προβλήματα της οικονομίας, η κυβερνητική πολιτική θέλει να τα αντιμετωπίσει με τον κατακερματισμό της αγοράς εργασίας, ο οποίος δημιουργεί νέες εισοδηματικές ανισότητες και νέες κατηγορίες φτωχών εργαζομένων. Οι νέες ευέλικτες, όπως λέγονται, μορφές εργασίας αποσαθρώνουν τον προστατευτικό ιστό της εργασιακής σχέσης και διαμορφώνουν νέα εκμεταλλευτικά πρότυπα. Τα δομικά προβλήματα της οικονομίας, κυρίες και κύριοι συνάδελφοι, επιχειρεί η Κυβέρνηση να τα αντιμετωπίσει με τον περιορισμό των εργασιακών δικαιωμάτων. 
    Είναι ανάγκη, όμως, την ώρα που προωθούνται αλλαγές στις σχέσεις εργασίας να καταγράφεται και ν’ αναδεικνύεται ότι η χώρα μας είναι στις πρώτες θέσεις μεταξύ των χωρών-μελών του ΟΟΣΑ στις οικονομικές ανισότητες. Το εισόδημα των 20% πιο ευπόρων είναι έξι φορές περίπου υψηλότερο από το εισόδημα των 20% λιγότερο ευπόρων και το πλουσιότερο 10% του πληθυσμού έχει εισόδημα ίσο με αυτό που έχει ο μισός πληθυσμός της χώρας ενώ –και δεν υπάρχει αμφισβήτηση- το 20% των πολιτών αυτής της χώρας εξακολουθεί να ζει κάτω από τα όρια της φτώχειας. Επιπλέον η συντριπτική πλειοψηφία των συνταξιούχων, 50% και πλέον παίρνει συντάξεις κάτω από το επίσημο όριο της φτώχειας. Ενδεικτικό της απουσίας κοινωνικής πολιτικής και της εμπορευματοποίησης και ιδιωτικοποίησης των κοινωνικών αγαθών είναι ότι οι ιδιωτικές δαπάνες για παιδεία και υγεία είναι από τις υψηλότερες στις χώρες του ΟΟΣΑ. Επίσης χαρακτηριστικό των εφαρμοζόμενων νεοφιλελεύθερων πολιτικών είναι ότι μειώθηκε το πραγματικό κόστος εργασίας κατά 30% μεταξύ 1981 και 2003 και τείνει ακόμη περισσότερο μειούμενο, ενώ τα κέρδη των επιχειρήσεων είναι μεγαλύτερα κατά 10% ακόμη και από τη δωδεκαετία 1961-1973. 
    Νομίζω ότι θα συμφωνήσετε ότι η νέα μορφή της ακρίβειας εφάπτεται της υποβάθμισης των δημοσίων υπηρεσιών. Οι υπηρεσίες ασφάλισης, εκπαίδευσης, υγείας, επικοινωνίας, μετακίνησης, μαζί με τους λογαριασμούς του ΟΤΕ, της ΔΕΗ και της ΕΥΔΑΠ, αποτελούν τις νέες ανάγκες του σύγχρονου Έλληνα. Η ακρίβεια δεν είναι ο τιμάριθμος, αλλά η εμπορευματοποιημένη ικανοποίηση των βασικών κοινωνικών αγαθών. 
    Η κατάσταση της μισθωτής εργασίας η οποία πλήττεται: Οι εργαζόμενοι πληρώνουν το κόστος μιας σύγχρονης οικονομικής πολιτικής. Η πραγματική ανεργία υπερβαίνει το 11% και από αυτούς τους ανέργους το 50% περίπου είναι μακροχρόνια άνεργοι. Το ποσοστό των μακροχρόνια ανέργων αυξήθηκε μεταξύ του έτους 2001 και 2003 κατά τέσσερις ποσοστιαίες μονάδες, ενώ το ποσοστό των ανασφάλιστων υπερβαίνει το 20%, με πιο χαρακτηριστικές περιπτώσεις τη «μαύρη» ανασφάλιστη εργασία. 
    Κυρίες και κύριοι συνάδελφοι, η αποδόμηση μεγάλων παραδοσιακών παραγωγικών κλάδων δημιουργεί τις περιοχές της ανασφάλειας, δημιουργεί τις πόλεις και τις γειτονιές της ανεργίας. Οι διαδοχικές πολιτικές λιτότητας οι οποίες συνεχίζονται και η ανεργία δεν πιέζουν μόνο τους μισθούς προς τα κάτω, ούτε στερούν απλά τη διαπραγματευτική δύναμη των εργαζομένων. 
Η Δημοκρατία σταματά στην πύλη του εργοστασίου ή της επιχείρησης. Ο κατακερματισμός της αγοράς εργασίας δημιουργεί νέες εισοδηματικές ανισότητες και νέες κατηγορίες φτωχών εργαζομένων. Οι νέες, ευέλικτες, όπως λέγονται, μορφές εργασίας εκμεταλλεύονται τις καινούργιες νόρμες για να δημιουργήσουν αποτελεσματικά εκμεταλλευτικά πρότυπα για όλες τις γενιές των εργαζομένων. 
      Η κατάργηση του οκταώρου, η αύξηση των εισοδημάτων με τις υπερωρίες και τη δεύτερη δουλειά παράγουν εκτός των άλλων και εξαντλητική μείωση της προσωπικότητας και του ελεύθερου χρόνου των εργαζομένων. 
      Το ίδιο σημαντική είναι η νέα αντίληψη του ρίσκου και της διακινδύνευσης. Ο εργαζόμενος πρέπει να γίνει ευέλικτος στα κελεύσματα ενός δυναμικού και καινοτόμου, σύγχρονου, όπως λέγεται, οικονομικού συστήματος. 
	Κυρίες και κύριοι συνάδελφοι, δεν υποτιμώ την ύπαρξη ενός υπερτροφικού ευρύτερου δημόσιου τομέα που γέννησε η πελατειακή πολιτική, ούτε υποτιμώ βεβαίως τη δυσλειτουργία υπηρεσιών και οργανισμών αυτού του τομέα. Η αντιμετώπιση του προβλήματος όμως βρίσκεται στον ουσιαστικό εκσυγχρονισμό, στην αναβάθμιση των λειτουργιών αυτού του τομέα και όχι στις ιδιωτικοποιήσεις και στην προσβολή των εργασιακών δικαιωμάτων. Βρίσκεται στην απαλλαγή του από τον ασφυκτικό κυβερνητικό εναγκαλισμό, πολύ δε περισσότερο όταν οι ιδιωτικοποιήσεις αφορούν σε οργανισμούς που παράγουν δημόσια και άκρως αναγκαία αγαθά για τον Έλληνα πολίτη. 
	Νομίζω ότι σ’ αυτά τα ζητήματα οφείλεται η μεγάλη οικονομική συζήτηση που γίνεται, σ’ αυτά τα ζητήματα οφείλεται η κινητοποίηση των Ελλήνων εργαζομένων, σ’ αυτά τα ζητήματα αναφέρεται η αμφισβήτηση μιας κοινωνίας, οτιδήποτε πλειοψηφικά ή μειοψηφικά επιλέγει στην κάλπη, διότι αυτή η κοινωνία είναι εκείνη που βιώνει τα αποτελέσματα αυτής της λεγόμενης σύγχρονης οικονομικής πολιτικής. Βεβαίως, σ’ αυτά τα ζητήματα οφείλει να αναφέρεται η δημοκρατική πολιτική αντιπαράθεση, χωρίς ψευδώνυμα και υπεκφυγές. 
	Κυρίες και κύριοι συνάδελφοι, γίνεται μεγάλη συζήτηση για τη μονιμότητα των δημοσίων υπαλλήλων. Νομίζω ότι και πάλι ψευδεπίγραφα συζητάμε γι’ αυτήν τη μονιμότητα. Η μονιμότητα υφίσταται εφόσον υφίστανται οι θέσεις κατά το Σύνταγμα. Η μονιμότητα δεν υφίσταται αν ο υπάλληλος κριθεί ανεπαρκής, βεβαίως με τις εγγυήσεις του Συντάγματος, μετά από την κρίση του αρμοδίου υπηρεσιακού συμβουλίου. 
	Τα λέω όλα αυτά διότι πίσω από τη συζήτηση για τη μονιμότητα δεν κρύβεται τίποτε άλλο παρά η επιλογή αποδυνάμωσης της εργασιακής σχέσης όλων εκείνων που εργάζονται στο δημόσιο τομέα. Βεβαίως, είναι υπερτροφικός ο δημόσιος τομέας. Βεβαίως, είναι από άποψη πληθυσμού πολλαπλάσιος εκείνων που υπάρχουν στην άλλη Ευρώπη και ξέρουμε όλοι πώς γεννήθηκε αυτός ο δημόσιος τομέας. Όμως, εκείνο που πρέπει ν’ αντιμετωπιστεί είναι η αξιοκρατική στελέχωσή του, είναι η διαμόρφωση αντικειμενικών, σταθερών και μετρήσιμων κριτηρίων, έτσι ώστε να στελεχώνεται κάθε φορά αξιοκρατικά. 
      Δυστυχώς, η κυβερνητική πολιτική, αυτό το χρονικό διάστημα που κυβερνά η Κυβέρνηση της Νέας Δημοκρατίας, όλα αυτά δεν τα αντιμετώπισε. Συνεχίζει ουσιαστικά μια πολιτική στο πλαίσιο της λεγόμενης ήπιας προσαρμογής που ξεκινάει από το πρόσφατο και το απώτερο παρελθόν, μία συντηρητική πολιτική, μία πολιτική η οποία πλήττει τους εργαζόμενους και δεν αντιμετωπίζει τα μεγάλα ζητήματα των τεράστιων ανισοτήτων. Κυρίες και κύριοι συνάδελφοι, αυτές οι ανισότητες πληγώνουν στην κυριολεξία την κοινωνική συνοχή και τον ιστό αυτής της κοινωνίας.
	Είναι προφανές ότι είμαστε σε πλήρη αντίθεση με την ασκούμενη κυβερνητική πολιτική.
	ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Κουβέλη.
	Το λόγο έχει η κ. Μπερνιδάκη.
    ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Ευχαριστώ, κυρία Πρόεδρε.
    Κυρίες και κύριοι συνάδελφοι, οι πολίτες απαιτούν σήμερα ένα κράτος που ν’ ανταποκρίνεται με αποτελεσματικότητα στις προσδοκίες τους, που να είναι ουσιαστικά αρωγός και συμπαραστάτης τους.
    Κρίσιμο στοιχείο για την αξιολόγηση της κυβερνητικής πολιτικής δεν είναι μόνο η διαχείριση των δημόσιων οικονομικών, για την οποία ειπώθηκαν πολλά από τους προηγούμενους συναδέλφους μας, αλλά και ο βαθμός της κοινωνικής ευαισθησίας της Κυβέρνησης απέναντι σε ευπαθείς ομάδες του πληθυσμού.
    Για το λόγο αυτό επιτρέψτε μου ν’ αναφερθώ σ’ ένα τμήμα του πληθυσμού που ξεπερνά το 10% στη χώρα μας –και αν υπολογίσουμε και τα μέλη των οικογενειών τους είναι πολύ περισσότεροι- τους συμπολίτες μας με αναπηρία.
    Τα προβλήματα που θα επισημάνω δεν έχουν σκοπό να μηδενίσουν το θετικό έργο προηγούμενων κυβερνήσεων για τους αναπήρους, γιατί έχουν γίνει και θετικά πράγματα. Πιστεύω, όμως, ότι πρέπει να καταγραφεί μία πραγματικότητα όπως την κληρονομήσαμε, που πρέπει ν’ αλλάξει. Η πραγματικότητα είναι δυσάρεστη, ζοφερή θα έλεγα. Και απομένουν να γίνουν τόσα πολλά που όποια κριτική ότι δεν προχωρά το έργο με γοργούς ρυθμούς, είναι κακόπιστη και υποκριτική.
    Η παιδεία, η εκπαίδευση, η αποκατάσταση και η κοινωνική ένταξη των αναπήρων στη χώρα μας είναι μεγάλα ζητήματα και ενδιαφέρουν πολύ κόσμο.
    Αγαπητοί συνάδελφοι, τα αδιέξοδα που βιώνουν αυτοί οι άνθρωποι τις τελευταίες δεκαετίες πρέπει να μας προβληματίσουν.
    Επιτρέψτε μου να αναφερθώ σε ορισμένα από τα προβλήματα που δημιούργησαν οι ανεύθυνες πολιτικές του χθες όχι με διάθεση παρελθοντολογίας και μηδενισμού, αλλά επειδή πρέπει να κατανοήσουμε όλοι ότι είναι ανάγκη επιτέλους να μπει ένα τέλος στον εμπαιγμό και την αγωνία αυτών των ανθρώπων.
    Η κατάσταση, που διαμορφώθηκε τις τελευταίες δεκαετίες στο χώρο της ειδικής αγωγής για παράδειγμα, έχει οδηγήσει στον εκπαιδευτικό αποκλεισμό τα άτομα με αναπηρία. 
    Βρήκαμε τα ειδικά σχολεία να υπολειτουργούν και σχεδόν κλειστά, όσα υπήρχαν, και τη λεγόμενη ένταξη στα κανονικά σχολεία των αναπήρων μαθητών και των μαθητών με μαθησιακές δυσκολίες στα μαύρα χάλια.
    Οι μαθητές με ειδικές εκπαιδευτικές ανάγκες ξεπερνούν τις διακόσιες χιλιάδες στην Ελλάδα, αλλά μόλις το 8% περίπου από αυτούς φοιτούν στις πρώτες δύο βαθμίδες της εκπαίδευσης.
    Οι Σχολικές Μονάδες Ειδικής Αγωγής, ΣΜΕΑ, λειτουργούν στην πλειοψηφία τους σε απαράδεκτες κτηριακές εγκαταστάσεις, με τεράστιες ελλείψεις και ως προς την προσβασιμότητα και ως προς τη λειτουργία στο εκπαιδευτικό πρόγραμμα.
    Οι περισσότεροι εκπαιδευτικοί, που απασχολούνταν στην ειδική αγωγή όλα τα προηγούμενα χρόνια, αντί να επιλέγονται με βασικό κριτήριο τις σπουδές και την εξειδίκευσή τους στο συγκεκριμένο αντικείμενο, επιλέγονται με άλλα ασαφή και άσχετα κριτήρια.
    Επίσης, από τα εξήντα δύο Κέντρα Διάγνωσης, Αξιολόγησης και Υποστήριξης, τα γνωστά ΚΔΑΥ, που ενδιαφέρουν πάρα πολλές οικογένειες, μόλις δέκα περίπου λειτούργησαν επί των ημερών της προηγούμενης κυβέρνησης. 
    Αυτά τα φαινόμενα σίγουρα δεν τιμούν το εκπαιδευτικό μας σύστημα. 
    Τα αδιέξοδα των χρεοκοπημένων πολιτικών επιλογών του παρελθόντος δεν τελειώνουν, όμως, στην εκπαίδευση των αναπήρων. Δυστυχώς στη χώρα μας σήμερα οκτώ στους δέκα ανάπηρους –ίσως και παραπάνω- είναι άνεργοι, άσχετα από το αν έχουν τη δυνατότητα –και οι περισσότεροι την έχουν- να εργαστούν.
    Μια έρευνα που έγινε πρόσφατα από γνωστή εταιρεία δημοσκοπήσεων σε τριακόσιες εξήντα επιχειρήσεις, που έχουν την έδρα τους στη χώρα μας, αποδεικνύει –προσέξτε- ότι εννιά στις δέκα επιχειρήσεις δεν απασχολούν εργαζόμενους με αναπηρία και δεν προτίθενται να το κάνουν. Μάλιστα, σε ποσοστό 69% οι επιχειρήσεις αναφέρουν πολύ άνετα ότι δεν θα προσελάμβαναν αναπήρους λόγω των προβλημάτων αποτελεσματικότητας που τάχα θα παρουσίαζαν τα συγκεκριμένα άτομα. 
    Αυτό σημαίνει ότι ακόμα είμαστε πολύ πίσω σε σχέση με τον προηγμένο κόσμο. Και το έργο είναι δύσκολο μπροστά μας.
     Δυστυχώς το εργασιακό περιβάλλον στην Ελλάδα τις τελευταίες δεκαετίες δεν έχει βελτιωθεί και τώρα είναι σχεδόν απροσπέλαστο για τους συνανθρώπους μας με αναπηρία. Τα προβλήματα που κληρονόμησε η Κυβέρνηση δεν σταματούν μόνο στην απασχόληση των αναπήρων. Το Εθνικό Σύστημα Κοινωνικής Φροντίδας, στο οποίο επενδύθηκαν δισεκατομμύρια στο παρελθόν, υπολειτουργεί παρά το γεγονός ότι υπάρχει ιδιαίτερο ενδιαφέρον για τις υπηρεσίες του από την πλευρά των αναπήρων και των οικογενειών τους. Τα κέντρα υποστήριξης ατόμων με αναπηρία  τα ΚΕΚΥΚΑΜΕΑ και τα κέντρα αποθεραπείας και φυσικής και κοινωνικής αποκατάστασης, τα ΚΑΦΚΑ, που δημιουργήθηκαν με χρήματα των Ελλήνων φορολογουμένων, ενώ διαθέτουν υπερσύγχρονες εγκαταστάσεις και εξοπλισμό και θα μπορούσαν να βοηθήσουν ουσιαστικά στην καλυτέρευση της ζωής των αναπήρων, στο σύνολό τους υπολειτουργούν. Μάλιστα, πολλά από αυτά παραμένουν εντελώς κλειστά λόγω ελλείψεως προσωπικού.
      Οι ανάπηροι συμπολίτες μας δικαίως διαμαρτύρονται εδώ και πάρα πολλά χρόνια και για τα χαμηλά αναπηρικά επιδόματα. Η διακυβέρνηση του ΠΑΣΟΚ, που έχει πει πολλά για την ευαισθησία της προς τους αναπήρους, ουσιαστικά απαξίωσε με πολλούς τρόπους κάθε έννοια κοινωνικής πρόνοιας και ευαισθησίας προς τους αναπήρους συμπολίτες μας. Δυστυχώς φαίνεται πως η παροχή πιστοποιητικών αναπηρίας είχε αναχθεί σε αγαπημένο ρουσφέτι των προηγουμένων κυβερνήσεων, με αποτέλεσμα να γεμίσει η χώρα με χιλιάδες ανάπηρους «μαϊμούδες» που λυμαίνονται σήμερα τα χρήματα που θα έπρεπε να αποδίδονται στους αναπήρους, που πραγματικά τα έχουν ανάγκη. Είναι, επίσης, γεγονός ότι μεγάλα ποσά, τα οποία προορίζονταν για τους αναπήρους, κατασπαταλήθηκαν άσκοπα στο παρελθόν, χωρίς το δέοντα έλεγχο από την πολιτεία. Τα προηγούμενα χρόνια οι κρατικές επιχορηγήσεις και τα κονδύλια από την Ευρωπαϊκή Ένωση, που δόθηκαν με σκοπό τη βελτίωση της ζωής των αναπήρων, δίνονταν σε διάφορους φορείς υπό μορφή λευκής επιταγής, χωρίς ελέγχους και αιτιολογημένες εγκρίσεις των εκάστοτε δράσεων και προγραμμάτων. Ήρθε επιτέλους η ώρα να μπει τέρμα στην ασυδοσία του παρελθόντος. Οι επιτήδειοι που ζούσαν εις βάρος των αναπήρων πρέπει να τεθούν στο περιθώριο. Η οικονομία της χώρας δεν αφήνει περιθώρια για άλλες σπατάλες.
     Να είστε βέβαιοι ότι η Κυβέρνηση γνωρίζει πως τα προβλήματα στο χώρο των αναπήρων είναι πολλά και σοβαρά. Γνωρίζει και τις αιτίες τους. Οι συμπολίτες μας με αναπηρία δίνουν ψήφο εμπιστοσύνης στην Κυβέρνηση, όπως την έδωσε και ο ελληνικός λαός, γιατί γνωρίζουν τη βούληση και την απόφασή της να ασχοληθεί με σοβαρότητα με τα αδυσώπητα προβλήματα που αντιμετωπίζουν.
     Ήδη η Κυβέρνηση έχει πάρει σημαντικές πρωτοβουλίες, με αίσθηση ευθύνης, απέναντι τους αναπήρους. Ενδεικτικά αναφέρω τον τομέα κοινωνικής πρόνοιας, με βάση το νόμο περί αναδιάρθρωσης του ΕΣΥ που ψηφίστηκε πρόσφατα. Ακόμη είχαμε την προώθηση της κάρτας αναπηρίας, με την οποία επιχειρείται για πρώτη φορά στη χώρα μας να καταγραφεί ο ακριβής αριθμός των αναπήρων και οι συγκεκριμένες ανάγκες του κάθε ατόμου χωριστά. Έτσι θα τεθούν στο περιθώριο όχι μόνο οι χιλιάδες «μαϊμούδες» ανάπηροι αλλά θα ανακουφιστούν και από μερικές ταλαιπωρίες οι πραγματικά ανάπηροι. Αυτό θα βοηθήσει και στον προγραμματισμό της Κυβέρνησης σε προγράμματα που θα διευκολύνουν τη ζωή των αναπήρων.
     Άμεση προτεραιότητα της Κυβέρνησης είναι και η αναβάθμιση του Εθνικού Συμβουλίου Κοινωνικής Φροντίδας, καθώς και η άμεση ενεργοποίηση του Εθνικού Παρατηρητηρίου Αναπηρίας, με στόχο μια κεντρική και συντονισμένη προσπάθεια αντιμετώπισης της πληθώρας των προβλημάτων που απασχολούν τα άτομα με αναπηρία στη χώρα μας. Φυσικά στον τομέα της απασχόλησης έχουν γίνει προσπάθειες και διακήρυξη θέσεων από το Υπουργείο Απασχόλησης. Για την προσβασιμότητα των αναπήρων στους ΟΤΑ και στα νομικά πρόσωπα δημοσίου δικαίου έχει ψηφιστεί νόμος. Ο χρόνος δεν μου επαρκεί για να αναφέρω και άλλα παραδείγματα προσπαθειών που έχουν γίνει μέχρι τώρα.
    Αλλά θα ήθελα να επισημάνω ότι η Κυβέρνηση της Νέας Δημοκρατίας έχει ξεκινήσει μια πραγματική και ουσιαστική μελέτη σε όλους τους τομείς που αφορούν τους αναπήρους με όλη τη σοβαρότητα που αυτό προϋποθέτει.
    ( Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κυρία Μπερνιδάκη. 
    Το λόγο έχει ο Υπουργός Εξωτερικών κ. Πέτρος Μολυβιάτης.
    ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Κυρία Πρόεδρε, κύριε Πρόεδρε, κυρίες και κύριοι συνάδελφοι, η εξωτερική πολιτική είναι κατά τη γνώμη μου ο κατ’ εξοχήν τομέας στον οποίο πρέπει να πρυτανεύει πνεύμα συναίνεσης και εθνικής συνεννόησης και όχι στείρα αντιπαράθεση και πολιτική που υπαγορεύουν ενίοτε διάφορες κομματικές σκοπιμότητες.
    Πιστεύω ότι είναι γεγονός ιστορικής σημασίας το ότι σήμερα η εξωτερική πολιτική της Ελλάδας, ίσως για πρώτη φορά στη σύγχρονη ιστορία μας, είναι θεμελιωμένη σε ευρεία συναίνεση και σύγκλιση απόψεων, ως προς το βασικό διεθνή προσανατολισμό  της χώρας μας. Αυτό μπορεί σήμερα να φαίνεται απλό, αυτονόητο και δεδομένο, αλλά δεν ήταν πάντα έτσι. Η Ελλάδα και ο ελληνικός λαός, έχουμε πληρώσει ακριβά, πολύ ακριβά, διχασμούς και αντιπαλότητες που αφορούσαν κατά κύριο λόγο τις μεγάλες επιλογές της εξωτερικής μας πολιτικής.
    Η σημερινή πραγματικότητα, ευτυχώς, είναι τελείως διαφορετική. Η μεγάλη πλειοψηφία των πολιτικών δυνάμεων, που εκφράζουν και τη συντριπτική πλειοψηφία του λαού μας, συμφωνούμε για τους στρατηγικούς μας στόχους. Έχουμε συνειδητά επιλέξει τον ευρωπαϊκό δρόμο. Έχουμε συνειδητά επιλέξει την εξωστρέφεια και την ενεργό συμμετοχή στα ευρωπαϊκά και διεθνή δρώμενα, με αυτοπεποίθηση και αποφασιστικότητα αλλά και με σύνεση και ρεαλισμό. 
    Η Ελλάδα είναι ήδη ένα από τα παλαιότερα και πιο δυναμικά μέλη της Ευρωπαϊκής Ένωσης. Συμμετέχει δραστήρια και εποικοδομητικά σχεδόν σε όλους τους διεθνείς οργανισμούς και χαράσσει τη διεθνή της πορεία στη βάση του σεβασμού της διεθνούς νομιμότητας, του Διεθνούς Δικαίου, των ανθρωπίνων δικαιωμάτων, των σχέσεων καλής γειτονίας και της ειρηνικής και ισότιμης συνεργασίας χωρών και λαών. 
    Επιτρέψτε μου να επανέλθω στις μεγάλες επιλογές των συγκλίσεων και των συναινέσεων, για να τονίσω ότι σχεδόν όλοι συμφωνούμε ότι οι στρατηγικοί μας στόχοι είναι: Πρώτον, η ενίσχυση των προσπαθειών της διεθνούς κοινότητας για περισσότερη ελευθερία, δημοκρατία, ειρήνη και σταθερότητα στον κόσμο. Δεύτερον, η εξομάλυνση των ελληνοτουρκικών σχέσεων. Τρίτον, η επίτευξη  δίκαιης, βιώσιμης και λειτουργικής λύσεως στο Κυπριακό, έχοντας ως βάση διαπραγματεύσεως το σχέδιο Ανάν και το σεβασμό των αποφάσεων και ψηφισμάτων των Ηνωμένων Εθνών καθώς και των ευρωπαϊκών αρχών και αξιών. Τέταρτον, η εμπέδωση της σταθερότητας και της ειρήνης στην περιοχή μας και ιδιαίτερα στα Βαλκάνια και η στήριξη της πορείας των βαλκανικών χωρών προς τους ευρωατλαντικούς θεσμούς. Και, πέμπτον, η συνεχής βελτίωση και ανάπτυξη της συνεργασίας μας με τις χώρες της Μέσης Ανατολής.
    Αυτά είναι τα θεμελιώδη χαρακτηριστικά και οι στρατηγικές επιδιώξεις της ελληνικής εξωτερικής πολιτικής. 
    Κυρίες και κύριοι Βουλευτές, η Κυβέρνησή μας, μέσα σ’ αυτούς τους δεκαπέντε μήνες της θητείας της και από τις πρώτες κιόλας ώρες και ημέρες της ανάληψης των ευθυνών της διακυβερνήσεως του τόπου, αντιμετώπισε μακρά σειρά ιδιαίτερα κρίσιμων ζητημάτων, πολλά από τα οποία μάλιστα, όπως παραδείγματος χάριν το Κυπριακό και το Σκοπιανό, τα αντιμετωπίσαμε έχοντας σχεδόν δεμένα τα χέρια μας από τις προηγούμενες ρυθμίσεις, δεσμεύσεις και παγιοποιημένες επί μακρόν καταστάσεις που καθιστούσαν το έργο μας ακόμα πιο δυσχερές.
    Όσον αφορά το Κυπριακό, σταθήκαμε με αποφασιστικότητα δίπλα στην Κύπρο και τους Ελληνοκυπρίους, στην πιο κρίσιμη και δύσκολη στιγμή της πρόσφατης ιστορίας τους. Στη Λουκέρνη, στο Μπούργκενστοκ, στηρίξαμε με όλες μας τις δυνάμεις την προσπάθεια να επιτευχθεί λύση, αλλά όχι μια λύση που θα επιβαλλόταν στους Ελληνοκυπρίους. Την ειλικρινή αυτή προσπάθεια την κάναμε μέσα σ’ ένα προκαθορισμένο διαπραγματευτικό περιβάλλον, που είχε ήδη διαμορφωθεί πριν αναλάβουμε εμείς την Κυβέρνηση, το Φεβρουάριο του 2003 στη Νέα Υόρκη. Δηλαδή, η πορεία του Κυπριακού είχε προδιαγραφεί, αφού επαφίετο στην επιδιαιτησία του Γενικού Γραμματέα των Ηνωμένων Εθνών. Και κατηγορούμεθα σήμερα εμείς από εκείνους που έκαναν αυτήν τη συμφωνία τότε ότι δεν κάναμε σκληρή διαπραγμάτευση στη Λουκέρνη. 
    Με την πολιτική μας διευκολύναμε την ανεμπόδιστη και ελεύθερη έκφραση της κυρίαρχης βούλησης των Ελληνοκυπρίων για την τύχη του τόπου τους. Δεν κάναμε αυτό που έκαναν ορισμένοι άλλοι, δηλαδή να πιέσουμε τους Κυπρίους για αποφάσεις που εκείνοι οι ίδιοι έκριναν ότι δεν μπορούσαν να λάβουν, διότι πίστευαν ότι ήταν αντίθετες με τα συμφέροντά τους.
    Ταυτόχρονα, με την πολιτική μας και σε συνεχή επικοινωνία και συνεργασία με τη Λευκωσία, συνεχίσαμε και συνεχίζουμε την προσπάθεια να μείνει ανοικτή η προοπτική επίλυσης του προβλήματος που ταλανίζει την Κύπρο για τριάντα και πλέον χρόνια με την παράνομη κατοχή του βορείου τμήματος της νήσου.
    Η επανένωση της νήσου είναι και παραμένει ακλόνητη επιδίωξή μας και αυτό το γνωρίζει και το αναγνωρίζει η διεθνής κοινότητα. Με πρωτοβουλία μας ξεκίνησε μια νέα προκαταρκτική διερευνητική προσπάθεια για να διασφαλιστεί ότι η ενδεχόμενη επανέναρξη της διαδικασίας επίλυσης θα οδηγήσει αυτήν τη φορά σε επιτυχές και αποδεκτό απ’ όλους αποτέλεσμα.
    Στις σχέσεις μας με την Τουρκία, η Τουρκία πήρε το καθεστώς της υποψήφιας για ένταξη χώρας στην Ευρωπαϊκή Ένωση το ’99 με τις αποφάσεις του Ελσίνκι, οι οποίες, παρά τα θετικά τους στοιχεία, χρειάζονταν σοβαρές βελτιώσεις. Αυτό ήταν το πλαίσιο μέσα στο οποίο κληθήκαμε να διαπραγματευτούμε τον περασμένο Δεκέμβριο, το επόμενο βήμα της ευρωπαϊκής πορείας της γείτονος προς την Ευρώπη, δηλαδή, την έναρξη των ενταξιακών διαπραγματεύσεων.
    Κατηγορούμεθα ότι δήθεν εγκαταλείψαμε το Ελσίνκι. Αυτό, επιτρέψτε μου να πω, είναι ηθελημένη παραποίηση της πραγματικότητας. Το Ελσίνκι δεν το εγκαταλείψαμε,  το βελτιώσαμε και μάλιστα ουσιαστικά. Τώρα η Τουρκία μπαίνει σε μια μακρά διαδικασία αυστηρώς επιτηρούμενης προσαρμογής στα ευρωπαϊκά δεδομένα και η Ελλάδα και η Κύπρος, μαζί με τα άλλα κράτη - μέλη, θα είναι συνεχώς μεταξύ των κριτών αυτής της πορείας της Τουρκίας. Σε αυτήν την πορεία της η Τουρκία θα φέρει μαζί της την κατηγορηματική δέσμευση που ανέλαβε τον περασμένο Δεκέμβριο, να έχει σχέσεις καλής γειτονίας με όλους τους γείτονές της και σ’ αυτήν τη δέσμευση μπορούν να υπαχθούν πολλά θέματα που μας αφορούν ειδικότερα. 
    Απαλείφθηκε από τα ευρωπαϊκά κείμενα ο ασαφής όρος «συναφή θέματα», που αφορούσε το Αιγαίο, ο οποίος συνδυαζόμενος όπως ήταν στο  Ελσίνκι με τον όρο «μεθοριακές διενέξεις», θα μπορούσε να αποδειχθεί, για να μην πω ότι ήδη έχει αποδειχθεί, επικίνδυνος για τα συμφέροντά μας. 
    Διατηρήθηκε η δυνατότητα προσφυγής στο Διεθνές Δικαστήριο της Χάγης, με τη χρήσιμη όμως διευκρίνιση «εάν αυτό κριθεί αναγκαίο». Αυτό μας δίνει τη δυνατότητα ελέγχου του χρόνου και του τρόπου ενδεχόμενης προσφυγής στο Δικαστήριο, το οποίο βέβαια, είναι ένα καλό μέσον διευθέτησης διαφορών αλλά δεν αποτελεί και πανάκεια.
      Ιδιαίτερα σημαντικό, επίσης, είναι ότι στο κείμενο του Δεκεμβρίου για πρώτη φορά εισαγάγαμε σε ευρωπαϊκό κείμενο τη ρητή και σαφή πρόβλεψη ότι το Ευρωπαϊκό Συμβούλιο θα ενημερώνεται διαρκώς και όχι εφάπαξ για την πορεία των λειτουργικών σχέσεων. 
      Υπήρξαν, όμως, και άλλες σημαντικές πρωτιές που -επιτρέψτε μου να πω- πετύχαμε να μπουν στα ευρωπαϊκά κείμενα, οι οποίες αφορούν μια σειρά σημαντικών ζητημάτων, όπως τα θέματα της Σχολής της Χάλκης, του Οικουμενικού Πατριαρχείου και των Ελλήνων της Ίμβρου και της Τενέδου. Αυτό επιβεβαιώθηκε και στα αποτελέσματα του πρόσφατου Συμβουλίου Συνδέσεως Τουρκίας και Ευρωπαϊκής Ενώσεως. 
      Η Ελλάδα, κυρίες και κύριοι, στηρίζει την ευρωπαϊκή προοπτική της Τουρκίας. Αυτό αποτελεί διακομματική –πιστεύω- επιλογή. Πιστεύουμε ότι ο ρυθμός προόδου αλλά και το τελικό αποτέλεσμα θα κριθoύν από τις προσπάθειες της ίδιας της Τουρκίας, η οποία, κατά τη γνώμη μας, θα πρέπει να γίνει πλήρες μέλος, εάν ανταποκριθεί εξ ολοκλήρου στα ευρωπαϊκά κριτήρια. Εάν η ανταπόκρισή της είναι πλήρης και μη αναστρέψιμη, θα ήταν λάθος, κατά τη γνώμη μας, να μη συμμετάσχει ισότιμα στην Ευρωπαϊκή Ένωση. 
      Βεβαίως, τα αποτελέσματα των προσφάτων δημοψηφισμάτων στη Γαλλία και την Ολλανδία ευλόγως δημιούργησαν προβληματισμό όσον αφορά στη διεύρυνση. Όμως, ταυτόχρονα, είναι σαφές ότι δεν υπάρχει ευθεία θεσμική σύνδεση των δημοψηφισμάτων με το ζήτημα της τουρκικής προοπτικής. 
      Πράγματι, ουδείς έχει αμφισβητήσει τις αποφάσεις του Δεκεμβρίου του 2004. Ουδείς έχει αμφισβητήσει ότι η προενταξιακή διαπραγμάτευση θα ξεκινήσει τον προσεχή Οκτώβριο. Επίσης, ουδείς αμφισβητεί ότι η διαπραγμάτευση αυτή θα είναι μακρά, τουλάχιστον δεκαετής, και ουδείς μπορεί να γνωρίζει ποιο θα είναι τότε το ευρωπαϊκό περιβάλλον. 
      Εμείς, κυρίες και κύριοι, επιδιώκουμε σταθερά το καλό κλίμα και την ομαλοποίηση των σχέσεών μας με την Τουρκία. Όμως και η Τουρκία θα πρέπει να συμφωνήσει ότι η βελτίωση αυτή θα πρέπει να αντανακλάται και στις στρατιωτικές της δραστηριότητες στο Αιγαίο, που γίνονται αιτία εντάσεων, οι οποίες δεν αρμόζουν και δεν βοηθούν την ευρωπαϊκή της προοπτική. Επιπλέον, στο νέο ευρωπαϊκό πλαίσιο δεν υπάρχει χώρος για την πολιτική του «casus belli», η οποία αποτελεί προφανή αντιπαραγωγικό αναχρονισμό. 
      Παράλληλα, δεν έχουμε σταματήσει να προωθούμε και να αξιοποιούμε κάθε δυνατότητα επωφελούς διμερούς συνεργασίας με τη γείτονα χώρα στους τομείς του εμπορίου, του τουρισμού, των μεταφορών και της ενέργειας, που έχει βαρύνουσα σημασία για την περιοχή μας. 
      Ως προς τα Σκόπια. Το ζήτημα της ονομασίας των Σκοπίων γνωρίζουμε όλοι ότι έχει μακρά ιστορία. Οι γνωστές συνομιλίες της Νέας Υόρκης διεξάγονταν όλα αυτά τα χρόνια, περνώντας συχνά από περιόδους πολύ χαμηλής κινητικότητας ή και πλήρους ακινησίας. Η έλλειψη ουσιαστικής προόδου σε αυτόν το διάλογο οδήγησε στο να σωρεύονται αναγνωρίσεις της χώρας αυτής με το συνταγματικό της όνομα. Οι εξελίξεις αυτές όλα αυτά τα χρόνια οδήγησαν στο να δημιουργηθεί ένα όχι ευνοϊκό κλίμα για τις ελληνικές προσπάθειες στο διπλωματικό και διαπραγματευτικό επίπεδο. Αυτό αποτέλεσε και τη μεγαλύτερη πρόκληση που κλήθηκε να αντιμετωπίσει η σημερινή Κυβέρνηση, καθώς σε ένα τέτοιο περιβάλλον τα Σκόπια είχαν κάθε λόγο να υιοθετούν αδιάλλακτη στάση. 
      Πρώτιστο μέλημα, λοιπόν, της Κυβερνήσεώς μας ήταν, πρώτον, να διατηρηθεί με κάθε προσπάθεια η θέση της Ευρωπαϊκής Ενώσεως και των κρατών - μελών, ότι τα Σκόπια αναγνωρίζονται ως πρώην Γιουγκοσλαβική Δημοκρατία της Μακεδονίας. 
      Δεύτερον, να πεισθεί, όπως και επείσθη, η Ευρωπαϊκή Ένωση ότι πρέπει να επιτευχθεί αμοιβαίως αποδεκτή λύση στο θέμα του ονόματος. 
      Τρίτον, να πεισθεί, όπως και επείσθη, η διεθνής κοινότητα και κυρίως οι βασικοί παράγοντες ότι η Ελλάδα τηρεί εποικοδομητική στάση και ότι θα πρέπει να υποστηριχθεί η διαδικασία των Ηνωμένων Εθνών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Λυπάμαι πολύ, κυρία Πρόεδρε, αλλά μπορώ να έχω λίγο χρόνο ακόμη;
      ΠΡΟΕΔΡΟΣ (Άννα Μπενάκη - Ψαρούδα): Βεβαίως, κύριε Υπουργέ. Αλίμονο. 
      ΠΕΤΡΟΣ ΜΟΛΥΒΙΑΤΗΣ (Υπουργός Εξωτερικών): Πιστεύω ότι και οι τρεις αυτοί στόχοι επιτεύχθηκαν με σοβαρή δουλειά και με συντονισμένες και αποφασιστικές προσπάθειες. 
     Έτσι φθάσαμε στην υποβολή των προτάσεων Νίμιτς. Η Ελλάδα με το εποικοδομητικό πνεύμα που έδειξε εξαρχής, δημοσιοποίησε τη θέση της τονίζοντας ότι δέχεται τις προτάσεις αυτές ως βάση για περαιτέρω διαπραγμάτευση. Πιστεύω ότι με τη δημοσιοποίηση αυτή, με το χειρισμό αυτόν η Ελλάδα έπαψε μετά από πολλά χρόνια να θεωρείται από τη διεθνή κοινότητα ως μόνη υπαίτια για την παράταση του αδιεξόδου. Τα βλέμματα τώρα στρέφονται στα Σκόπια. Και αυτό θέλω να ελπίζω ότι μεταβάλλει θετικά το διπλωματικό και διαπραγματευτικό περιβάλλον. Η προσπάθειά μας παραμένει βέβαια δύσκολη λόγω της αδιαλλαξίας της άλλης πλευράς. Εμείς την καλούμε και πάλι σε μια περισσότερο εποικοδομητική συμπεριφορά, που μόνο θετικά αποτελέσματα μπορεί να επιφέρει και για τις διμερείς μας σχέσεις και για την περιφερειακή σταθερότητα και για την ευρωατλαντική πορεία της γειτονικής χώρας.
     Κυρίες και κύριοι συνάδελφοι, αυτά είναι τα κυριότερα ζητήματα εθνικού ενδιαφέροντος που χειρίστηκε η Κυβέρνησή μας από τους πρώτους κιόλας μήνες της διακυβέρνησης. Πιστεύω ότι τα χειριστήκαμε με αποφασιστικότητα, σύνεση και -επιτρέψτε μου να πω- με επιτυχία παρά τις όποιες δουλείες παρελθόντων χειρισμών και δεσμεύσεων. Αλλά και πέραν αυτών των επειγόντων και κρισίμων ζητημάτων κατευθύναμε –πιστεύω- με σοβαρότητα και αποτελεσματικότητα την εξωτερική πολιτική της χώρας σε άλλα σημαντικά πεδία. 
     Στα Βαλκάνια αξιοποιούμε το σταθεροποιητικό ρόλο μας στηρίζοντας και ενισχύοντας τις προσπάθειες των γειτόνων μας να μπουν οριστικά σε ευρωπαϊκή τροχιά ανάλογα με το στάδιο στο οποίο βρίσκεται ο καθένας. Αναγνωριζόμαστε από όλες τις πλευρές ως απαραίτητος και αξιόπιστος συνομιλητής και για το κρίσιμο ζήτημα του Κοσόβου, η διευθέτηση του οποίου στο στάδιο αυτό απαιτεί την εκπλήρωση των κριτηρίων που έχει θέσει η διεθνής κοινότητα. 
     Η περιφερειακή σταθερότητα, η ειρήνη και η ευημερία αποτελούν τη σταθερή μας επιδίωξη αλλά και τον οδηγό μας στην προεδρία της διαβαλκανικής συνεργασίας που ασκεί ήδη η χώρα μας. Και έχουμε ήδη εκπονήσει ένα ολοκληρωμένο ρεαλιστικό αλλά και φιλόδοξο πρόγραμμα για την προεδρία μας. 
     Ιδιαίτερη σημασία έχει στη βαλκανική μας πολιτική και η προώθηση συνεργασιών στους κρίσιμους τομείς των μεταφορών και της ενέργειας. Σ’ αυτό το πλαίσιο θεωρούμε ξεχωριστής σπουδαιότητας την πρόσφατη θετική εξέλιξη στο σχέδιο του αγωγού Μπουργκάς-Αλεξανδρούπολη. 
     Διατηρώντας και ενισχύοντας την ευρωπαϊκή μας πολιτική, που αποτελεί την ραχοκοκαλιά της εξωτερικής μας πολιτικής, αναπτύξαμε και εμβαθύναμε τις παραδοσιακές σχέσεις μας με τις Ηνωμένες Πολιτείες της Αμερικής. Διερευνούμε νέα πεδία, μια στρατηγική συνεργασίας υπέρ της σταθερότητας, της ελευθερίας και της δημοκρατίας στην ελεύθερη περιοχή μας και ιδιαίτερα στα Βαλκάνια. Οι δύο επιτυχείς επισκέψεις του κυρίου Πρωθυπουργού μέσα σε ένα χρόνο στην Ουάσινγκτον είναι αψευδής μάρτυρας αυτής της νέας προοπτικής. 
     Ενισχύουμε τις ήδη άριστες σχέσεις μας με τη Ρωσία, όπου σύντομα θα έχω την τιμή και την ευκαιρία να συζητήσω με τον ομόλογό μου, τον κ. Λαβρώφ, για την περαιτέρω ενδυνάμωση της συνεργασίας μας τόσο σε διμερές όσο και σε πολυμερές επίπεδο. 
     Στη Μέση Ανατολή ενισχύουμε την παρουσία μας και τις παραδοσιακές φιλικές μας σχέσεις με τον αραβικό κόσμο και το Ισραήλ. Η επίσκεψη του κυρίου Πρωθυπουργού στην Αίγυπτο έβαλε τέρμα σε μια περίοδο εννέα ετών πλήρους απουσίας επισκέψεων Έλληνα πρωθυπουργού στον αραβικό κόσμο. 
     Με σοβαρή προετοιμασία και ενεργό παρουσία ασκούμε την πολιτική μας και στην περιοχή της Μαύρης Θάλασσας και του Καυκάσου, όπου μόλις ολοκληρώσαμε την προεδρία της συνεργασίας της Μαύρης Θάλασσας. Ομπρέλα της δράσης και παρουσίας μας στους διεθνείς οργανισμούς είναι η ήδη διακεκριμένη συμμετοχή μας στο Συμβούλιο Ασφαλείας των Ηνωμένων Εθνών. 
     Με αυτό το πνεύμα και μέσα σ’ αυτό το πλαίσιο είμαστε αποφασισμένοι να αξιοποιήσουμε όλα τα συγκριτικά πλεονεκτήματα που διαθέτει η χώρα μας για να ενισχύσουμε ακόμα περισσότερο τη διεθνή της παρουσία. 
      Μια μόνο λέξη για τις πρόσφατες εξελίξεις στην Ευρώπη: τα δύο πρόσφατα δημοψηφίσματα στη Γαλλία και την Ολλανδία ορθώς προβλημάτισαν και προβληματίζουν και τους λαούς και τις ηγεσίες. Πιστεύω ότι όλοι μαζί οφείλουμε να κάνουμε την Ευρώπη θελκτικότερη, ιδίως για τους νέους. Οφείλουμε να κάνουμε την Ευρώπη ισχυρότερη, πιο δημοκρατική και δικαιότερη.
      Αλλά για να τα κάνουμε αυτά, οφείλουμε πριν απ’ όλα να διατηρήσουμε σήμερα, τώρα, ακλόνητο το κοινό μας ευρωπαϊκό σπίτι. Η σημερινή δύσκολη στιγμή πρέπει να ξεπεραστεί. Και αυτό πιστεύω ότι θα γίνει με το να επαναβεβαιώσουμε όλοι την πίστη μας σε ένα κοινό ευρωπαϊκό μέλλον ειρήνης, δημοκρατίας και ανάπτυξης με κοινωνική ευαισθησία.
      Η Ελλάδα θα είναι και πάλι μεταξύ εκείνων που θα κρατήσουν αυτό το ευρωπαϊκό όραμα ζωντανό και ισχυρό. Γιατί εμείς το πιστέψαμε εξαρχής. Γιατί εμείς μοχθήσαμε γι’ αυτό, όταν άλλοι έπαιρναν «τρίτους δρόμους» προς «τρίτους κόσμους». Γιατί εμείς το όραμα αυτό το γνωρίζουμε καλύτερα από κάθε άλλον, αφού μαζί του μεγαλώσαμε. Γιατί εμείς από νωρίς, πρώτοι, αποφασίσαμε να χτίσουμε μια πραγματικά ισχυρή Ελλάδα, μέσα σε μια πραγματικά ισχυρή Ευρώπη.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, θα ήθελα να σας ανακοινώσω ότι αύριο θα έχουμε πρωινή συνεδρίαση. Η συνεδρίαση θα ξεκινήσει από το πρωί, ώρα 11.00΄ λόγω Κυριακής. Παρακαλώ οι συνάδελφοι που θα είναι πρώτοι εγγεγραμμένοι στον κατάλογο, να παρακολουθήσουν και να είναι παρόντες, γιατί θα αρχίσουμε ακριβώς στην ώρα μας.
      Το λόγο έχει ο συνάδελφος κ. Φλωρίδης.
      ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, είχα την τύχη να ακούσω πριν από λίγο τον κ. Φώλια, ο οποίος συνέχισε να προκαλεί τη νοημοσύνη αλλά και την αλήθεια. Είμαι υποχρεωμένος να αναφέρω κάποια πράγματα, για να ξεκαθαριστούν μερικά ζητήματα.
      Είπε ο κ. Παπανδρέου ότι πρώτη φορά έχουμε δει κυβέρνηση να πανηγυρίζει γιατί επιβλήθηκε στη χώρα ένα πρόστιμο, που μπορεί να αγγίξει και τα 200.000.000.000 δραχμές. Όταν είχε γίνει περικοπή για το Κτηματολόγιο των 20.000.000.000, ξεσηκώσατε τον κόσμο. Τώρα, που επειδή ήσασταν απολύτως ανίκανοι –και θα εξηγήσω γιατί- να κάνετε μια στοιχειώδη διαπραγμάτευση με την Ευρωπαϊκή Ένωση και μας έκοψαν 200.000.000.000, πανηγυρίζετε.
      Και θέλω επίσης να υπενθυμίσω σε όσους δεν το ξέρουν ότι οι περίφημοι έλεγχοι της Ευρωπαϊκής Επιτροπής για την Ελλάδα ξεκίνησαν μετά από επανειλημμένες καταγγελίες της τριάδας των Ευρωβουλευτών της Νέας Δημοκρατίας, του κ. Χατζηδάκη, του κ. Δρακατέλη, με επικεφαλής τον κ. Φώλια, οι οποίοι κατήγγειλαν διαρκώς και παρά τις πειστικές απαντήσεις της Ευρωπαϊκής Επιτροπής ότι στην Ελλάδα γίνονται «σημεία και τέρατα» για τα Κοινοτικά Πλαίσια Στήριξης.
      Και η Κυβέρνηση επαίρεται, μετά απ’ όλα αυτά, ότι έστειλε τον κ. Φώλια να κάνει σκληρές διαπραγματεύσεις στην Ευρωπαϊκή Επιτροπή, για να γλιτώσει η Ελλάδα χρήματα. Και βεβαίως, όταν στην Ευρωπαϊκή Επιτροπή είδαν τον κ. Φώλια μπροστά τους, είπαν «καλώς τον μάρτυρα κατηγορίας της Ελλάδος». Χρειαζόταν η Ευρωπαϊκή Επιτροπή να κάνει καμία διερεύνηση;
      (Χειροκροτήματα από την πτέρυγα του ΠΑΣΟΚ)
      Χρειαζόταν άλλη μαρτυρία, κύριε Πολύδωρα, η Ευρωπαϊκή Επιτροπή -όπως έλεγαν παλιά στα δικαστήρια, τι χρείαν έχομεν άλλων μαρτύρων;- όταν είχαν μπροστά τους τον άνθρωπο που κατήγγειλε την Ελλάδα για σωρεία παρατυπιών, για σωρεία παρανομιών, για φαύλο καθεστώς; Όταν είχαν μπροστά τους εκείνον, ο οποίος για να διαπραγματευτεί, θα έπρεπε να πει ότι προηγουμένως έλεγε ψέματα εναντίον της χώρας του, για να μπορέσει να κάνει μια διαπραγμάτευση με αποτέλεσμα.
      Όχι μόνο δεν διαπραγματεύτηκε, αλλά είναι προφανές ότι παραδόθηκε αμαχητί. Γιατί η Ευρωπαϊκή Επιτροπή δεν χρειαζόταν κανένα άλλο στοιχείο, παρά μόνο τις κατηγορίες και τις καταγγελίες του κ. Φώλια εναντίον της Ελλάδας. Αυτή τη σκληρή διαπραγμάτευση κάνατε, με αυτόν τον τρόπο και σήμερα χειροκροτείτε, γιατί καταφέρατε, με ό,τι κάνατε πριν και με ό,τι κάνετε τώρα, να δώσετε στην Ελλάδα αυτό το μοναδικό πρόστιμο των 200.000.000.000 δραχμών!
      Κυρίες και κύριοι συνάδελφοι, ακούσαμε χθες τον κ. Καραμανλή να κάνει τον απολογισμό της δεκαπεντάμηνης διακυβέρνησής του. Και πρέπει να σας πω ότι η πρώτη θλιβερή σκέψη είναι ότι ένας διαχειριστής πολυκατοικίας σε δεκαπέντε μήνες θα είχε πιο πλούσιο έργο να παρουσιάσει. Θα είχε βάψει κανέναν τοίχο, θα είχε φροντίσει τα υδραυλικά, την κεντρική θέρμανση, κάτι θα είχε κάνει!
      (Θόρυβος και διαμαρτυρίες από την πτέρυγα της Νέας Δημοκρατίας)
      Κάτι θα είχε κάνει! Το μόνο που κάνατε αυτόν τον καιρό είναι να χαλάτε τα κεντρικά συστήματα της χώρας!
      Διαμαρτυρήθηκε ο κ. Καραμανλής γιατί το ΠΑΣΟΚ λέει όχι σε όλα όσα κάνει η Κυβέρνησή του. 
      (Θόρυβος από την πτέρυγα της Νέας Δημοκρατίας)
      Αγαπητοί συνάδελφοι, σε τι θα θέλατε να πούμε ναι; Στην επιβολή των νέων φόρων στο λαό; Θέλατε να πούμε ναι στη μείωση των φόρων στα μεγάλα εισοδήματα; Θέλατε να πούμε ναι στο ξέπλυμα του βρώμικου χρήματος που νομιμοποιήσατε μέσα από τα πλαστά και εικονικά τιμολόγια; 
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΓΑΡΟΥΦΑΛΙΑΣ: Για το χρηματιστήριο να μας πείτε.  
      ΓΕΩΡΓΙΟΣ ΦΛΩΡΙΔΗΣ: Θέλατε να πούμε ναι στον επαναπατρισμό των κεφαλαίων που αφορά το χρήμα των ναρκωτικών και της μεγάλης φοροδιαφυγής στην Ελλάδα; 
      Και βέβαια μας περνάει απαρατήρητο το γεγονός ότι μέσα από αυτήν την ύποπτη διαδικασία επέστρεψε στην Ελλάδα περίπου 1.000.000.000 ευρώ, δηλαδή 340.000.000.000 δραχμές αγνώστου προελεύσεως και κάποιοι πίνουν στην υγεία των κορόιδων που πλήρωσαν 45% φόρο εισοδήματος και αυτοί τα έφεραν μέσα από παράνομες δραστηριότητες πληρώνοντας μόνο 3%;
      Θέλατε να πούμε ναι στη λεηλασία του αγροτικού εισοδήματος με την επέλαση των εμπόρων, των μεσαζόντων, των βιομηχάνων και των εισαγωγέων; Θέλατε να πούμε ναι στην άγρια φοροεπιδρομή στους μικρομεσαίους, που τους υποσχεθήκατε φορολογική ασυλία; Θέλατε να πούμε ναι στην κατάργηση του ΑΣΕΠ; Θέλατε να πούμε ναι στον αφανισμό του κατασκευαστικού τομέα και την δημιουργία εξήντα πέντε χιλιάδων νέων θέσεων ανεργίας; Θέλατε να πούμε ναι στα 3 ευρώ αύξηση που δώσατε στους συνταξιούχους του ΕΚΑΣ; 
      ΓΕΩΡΓΙΟΣ ΓΑΡΟΥΦΑΛΙΑΣ: … δεν δώσατε τίποτα. 
      ΓΕΩΡΓΙΟΣ ΦΛΩΡΙΔΗΣ: Θέλατε να πούμε ναι στα 10 ευρώ αύξηση που δώσατε στους αγρότες την ώρα που τα 30 που δίναμε εμείς σας φαίνονταν ψίχουλα; Θέλατε να πούμε ναι στο διεθνή διασυρμό της χώρας; 
      Να σας θυμίσω πού είπατε όχι εσείς, ως αντιπολίτευση, όταν κυβερνούσαμε; Είπατε όχι στην προσπάθεια της κυβέρνησης και του λαού μας για να μπορέσει να μπει η χώρα στην ΟΝΕ. «Τραβεστί» οικονομία έλεγε ο κ. Καραμανλής τότε. Ακόμα ακούγεται εδώ μέσα αυτή η φοβερή φράση. 
      Είπατε όχι στη μεγαλύτερη στιγμή της εξωτερικής πολιτικής της χώρας, που ήταν το Ελσίνκι και μέσα από το οποίο κατοχυρώσαμε την είσοδο της Κύπρου στην Ευρωπαϊκή Ένωση. Είπατε όχι στο ν. 2190 για τη δημιουργία του ΑΣΕΠ. Είπατε όχι στο πρόγραμμα «ΚΑΠΟΔΙΣΤΡΙΑΣ». Είπατε όχι στη δημιουργία της Νομαρχιακής Αυτοδιοίκησης. Είπατε όχι στο Εθνικό Σύστημα Υγείας. 
      Είπατε όχι στα ΚΕΠ, στα Κέντρα Εξυπηρέτησης Πολιτών, που ο κ. Καραμανλής τα έβαλε στον απολογισμό του. Είπατε όχι στα ολοήμερα σχολεία. Είπατε όχι στα μεγάλα έργα. Δεν ψηφίσατε καμία σύμβαση με την οποία κατασκευάστηκαν τα μεγάλα έργα του αεροδρομίου, του Ρίου-Αντιρρίου…
      ΑΝΔΡΕΑΣ ΛΥΚΟΥΡΕΝΤΖΟΣ: Εμείς τα ξεκινήσαμε.  
      ΓΕΩΡΓΙΟΣ ΦΛΩΡΙΔΗΣ: Γιατί τα ονομάζατε τότε ως έργα της διαπλοκής; Για να έρθει πριν από δέκα μέρες ο κ. Αλογοσκούφης και να πει ότι τα έργα της Αττικής Οδού, τα έργα του Ρίου-Αντιρρίου και το έργο του αεροδρομίου είναι έργα πρότυπα, τα οποία κατασκευάστηκαν με μικρό κόστος, είναι υψηλής ποιότητας…
      (Χειροκροτήματα από την πτέρυγα του ΠΑΣΟΚ)
      …και έγιναν σε σύντομο χρόνο. Αυτά είπε ο κ. Αλογοσκούφης για τα έργα της διαπλοκής, για τα οποία μας κατηγορούσατε. 
      Υπονομεύσατε όλη την ολυμπιακή προετοιμασία τον καιρό που δούλευαν χιλιάδες άνθρωποι του δημόσιου τομέα. Αυτός ο τομέας που δυσφημείτε εσείς, ο δημόσιος, είναι αυτός που σήκωσε το μεγάλο βάρος της ολυμπιακής προετοιμασίας. Αυτός ο ΟΤΕ, που θέλετε να ξεπουλήσετε, είναι που έδωσε τα δίκτυα για να γίνουν οι παγκόσμιες μεταδόσεις των Ολυμπιακών Αγώνων. Αυτή η ΔΕΗ, που θέλετε να κομματιάσετε και να τη δώσετε στους αεριτζήδες, είναι αυτή που οργάνωσε την ενεργειακή υποστήριξη των Αγώνων. Η Ελλάδα έλαμψε στον κόσμο. 
      Την ίδια εποχή μέσα από τις μεγάλες αναδιαρθρώσεις της οικονομίας, ο τραπεζικός τομέας, με επίκεντρο την Εθνική Τράπεζα, οργάνωνε την παρουσία του στην Ελλάδα με συγχωνεύσεις και εξαγορές. Σήμερα μεγαλουργεί στα Βαλκάνια και γίνεται αντικείμενο έλξης από τους μεγάλους του κόσμου, όχι γιατί δραστηριοποιείται στην Ελλάδα, αλλά γιατί μπήκε στις μεγάλες αγορές και στις αγορές των εκατόν πενήντα εκατομμυρίων ανθρώπων, της Τουρκίας συμπεριλαμβανομένης. 
      Τι σχέση έχουν όλα αυτά που παραλάβατε; Πώς αντιληφθήκατε την ανάγκη των μεγάλων μεταρρυθμίσεων που έχει η Ελλάδα στο δημόσιο τομέα, να ξεκινήσετε από τη λαμπρή του εμπειρία στους Ολυμπιακούς Αγώνες, όπου όλοι οι άνθρωποι δούλεψαν με νέα συστήματα, όπου ο ιδιωτικός τομέας μεγαλούργησε και εσείς τον κατασυκοφαντήσατε στη συνέχεια και τον καταδικάσατε σε απραξία; 
      Τι σχέση έχει η αντίληψη για ένα σύγχρονο κράτος με τους «Χούπηδες»; Τι σχέση έχουν οι «ξετσίπωτοι» εφοριακοί, κατά τον κ. Ρεγκούζα, που τους διόρισε ο κ. Αλογοσκούφης και ο κ. Ρεγκούζας, όπως ο ίδιος τους είπε πριν από λίγες μέρες; 
      Αγαπητοί συνάδελφοι της Κυβέρνησης, την Ελλάδα των μεγάλων πρωταθλητών τη μετατρέψατε σε Ελλάδα της παράγκας, όπως αυτή την παράγκα που πολεμήσαμε τότε στο ποδόσφαιρο…
      (Χειροκροτήματα από την πτέρυγα του ΠΑΣΟΚ)
      …και η οποία επανέρχεται τώρα με δόξα και τιμή με τα χρήματα του ΟΠΑΠ και θέλετε να παραδώσετε στα χέρια της όλον τον ΟΠΑΠ, μέσα από την εισαγωγή του «Στοιχήματος», ενός βρώμικου πρωταθλήματος με όλους αυτούς, προκειμένου να λεηλατήσουν τον ελληνικό λαό και από εκεί. 
      Ποιο είναι το στρατήγημά σας; Το στρατήγημά σας είναι η μικρή και περιφερειακή και φτωχή Ελλάδα. Τις μεγάλες δυνάμεις αυτού του τόπου σήμερα θέλετε να τις ξεπουλήσετε,…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω αμέσως, κυρία Πρόεδρε.
      …για να τις εντάξουν οι άλλοι μεγάλοι του κόσμου στα δικά τους στρατηγικά σχέδια. Οι εθνικοί πρωταθλητές που δημιουργήσαμε εμείς ήταν αυτοί που εγκαθίστανται σήμερα σ’ όλον τον κόσμο και βελτιώνουν και ενισχύουν τη δύναμη της Ελλάδας εκεί. Αυτές τις δυνάμεις σήμερα εσείς με τα ξεπουλήματα θέλετε να τις κάνετε κομμάτια των στρατηγικών επιδιώξεων των ξένων. Είναι η παλιά αντίληψή σας, που θέλει την Ελλάδα να λεηλατείται από τους ξένους, ενώ η δικιά μας αντίληψη ήταν: μια Ελλάδα που αγωνίζεται να κατακτήσει τη θέση της στον κόσμο, που διεκδικεί τη θέση της στον κόσμο με δύναμη και με αξιοπρέπεια, όπως κάναμε τα προηγούμενα χρόνια.
(Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Ολοκληρώστε, κύριε Φλωρίδη.
      ΓΕΩΡΓΙΟΣ ΦΛΩΡΙΔΗΣ: Ολοκληρώνω αμέσως με μία φράση, κυρία Πρόεδρε. 
      Σήμερα βρισκόμαστε μπροστά στην απόπειρα της Νέας Δημοκρατίας του κ. Καραμανλή να πάρει τη ρεβάνς για την αποτυχημένη απόπειρα της Νέας Δημοκρατίας του κ. Μητσοτάκη. Τότε απειλήθηκε η κοινωνική συνοχή της χώρας και απετράπη από το λαό και τους εργαζόμενους. 
      (Θόρυβος, διαμαρτυρίες από την πτέρυγα της Νέας Δημοκρατίας)
      Το ΠΑΣΟΚ θα μπει μπροστά, μαζί με το λαό, σ’ αυτήν την προσπάθεια, έτσι ώστε να σταματήσει αυτή η λαίλαπα του νεοφιλελευθερισμού που θέλει να διασπάσει τους εργαζόμενους και να διαλύσει την κοινωνική συνοχή.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη - Ψαρούδα): Παρέμβαση θα κάνετε, κύριε Υπουργέ, φαντάζομαι. Έχετε πέντε λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Εμείς, κυρία Πρόεδρε, θα αφήσουμε τον κύριο Υπουργό να μιλήσει. Γιατί η Αντιπολίτευση δεν μπορούσε…
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, μετά τη χθεσινή τοποθέτηση του κ. Παπανδρέου θεωρούσα ότι κανείς δεν μπορούσε να ξεπεράσει τον κ. Παπανδρέου σε λαϊκισμό, σε θράσος και σε διαστρέβλωση της πραγματικότητας. 
      (Θόρυβος, διαμαρτυρίες από την πτέρυγα του ΠΑΣΟΚ)
      Σήμερα ο κ. Φλωρίδης τα κατάφερε! 
      (Χειροκροτήματα από την πτέρυγα της Νέας Δημοκρατίας)
      Συγχαρητήρια, κύριε συνάδελφε! Περάσατε τον Αρχηγό σας και σε λαϊκισμό και σε διαστρέβλωση της πραγματικότητας και σε θράσος. Αλλά είχατε και ένα στοιχείο που δεν το έχει ο κ. Παπανδρέου, γιατί είναι πιο αξιοπρεπής από σας. Δεν κάνει προσωπικές επιθέσεις. 
      (Θόρυβος, διαμαρτυρίες από την πτέρυγα του ΠΑΣΟΚ)
      ΕΥΑΓΓΕΛΟΣ ΠΑΠΑΧΡΗΣΤΟΣ: Εσείς εδώ τι κάνετε; Τι είναι αυτά που λέει, κυρία Πρόεδρε; Μαζέψτε τον! Αξιοπρέπεια!
      ΠΑΝΑΓΙΩΤΗΣ ΣΓΟΥΡΙΔΗΣ: Αυτό είναι αξιοπρέπεια;
      ΕΛΕΩΝΟΡΑ (ΝΟΡΑ) ΚΑΤΣΕΛΗ: Να ανακαλέσει!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κάνατε προσωπική επίθεση στον κ. Φώλια, η οποία είναι απαράδεκτη. Ο κ. Φώλιας επί μήνες προσπάθησε να μαζέψει τα τεράστια προβλήματα που αφήσατε πίσω στο Κοινοτικό Πλαίσιο Στήριξης. 
      (Θόρυβος, διαμαρτυρίες από την πτέρυγα του ΠΑΣΟΚ. Κωδωνοκρουσίες)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι! Αφήστε να τελειώσει στα πέντε λεπτά. Δεν είπε και τίποτα.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Επί μήνες προσπάθησε ο κ. Φώλιας να σώσει λεφτά για την Ελλάδα. Επί μήνες προσπάθησε ο κ. Φώλιας και τα κατάφερε, με τη συνεργασία όλων των υπηρεσιών, με τη συνεργασία όλης της Κυβέρνησης, να σώσουμε χρήματα για την Ελλάδα, να σώσουμε τουλάχιστον 1.000.000.000 ευρώ, το οποίο μας απειλούσε η Ευρωπαϊκή Ένωση να περικόψει, επειδή τα δικά σας έργα, επειδή οι δικές σας διαδικασίες ήταν αυτές που ήταν, υπό αμφισβήτηση.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Εσείς το λέγατε αυτό. Ποιος το είπε εδώ;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και σήμερα με στοιχεία αδιάψευστα κατέθεσε σωρεία εγγράφων, με τα οποία απέδειξε το τι κάνατε στο Κοινοτικό Πλαίσιο Στήριξης. Και δεν χρειαζόταν άλλωστε κανέναν άλλο συνήγορο από το γεγονός ότι μόνο στο Β΄ Κοινοτικό Πλαίσιο Στήριξης είχατε χάσει περισσότερα από τα διπλάσια χρήματα, χωρίς να είναι κυβέρνηση τότε η Νέα Δημοκρατία. Δεν φτάνει που έκανε την προσπάθεια, που έσωσε τα χρήματα για την Ελλάδα, για τους Έλληνες πολίτες, έχει να ακούει και τον κ. Φλωρίδη!
      Τώρα έρχομαι στα υπόλοιπα. Η Κυβέρνηση με νηφαλιότητα, με σχέδιο, αντιμετωπίζει τα ερείπια τα οποία μας παραδώσατε. Διότι μας παραδώσατε ερείπια στον προϋπολογισμό, μας παραδώσατε ερείπια στα δημόσια οικονομικά, μας παραδώσατε ερείπια στο δημόσιο χρέος, μας παραδώσατε ερείπια στο Κοινοτικό Πλαίσιο Στήριξης, μας παραδώσατε ερείπια στο κράτος. 
      (Θόρυβος, διαμαρτυρίες από την πτέρυγα του ΠΑΣΟΚ)
      ΕΥΑΓΓΕΛΟΣ ΠΑΠΑΧΡΗΣΤΟΣ: Με ερείπια έγιναν οι Ολυμπιακοί;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Γι’ αυτό η χώρα χρόνο με το χρόνο έχανε αξιοπιστία, γι’ αυτό η χώρα χρόνο με το χρόνο έχανε ανταγωνιστικότητα. 
      Χτίζουμε πάνω σ’ αυτά τα ερείπια που μας παραδώσατε και θα σώσουμε και την οικονομία και το κράτος, διότι έχουμε σχέδιο, έχουμε διαφορετική στρατηγική και η στρατηγική αποδίδει.
      (Θόρυβος από την πτέρυγα του ΠΑΣΟΚ)
       Θέλετε σε δεκαπέντε μήνες να αναστρέψουμε την καταστροφή που κάνατε σε είκοσι χρόνια; Μα και υπεράνθρωποι να ήμασταν, δεν θα μπορούσαμε να το κάνουμε.
      Και το σχέδιο το ανέπτυξε ο Πρωθυπουργός, ο κ. Καραμανλής, χθες με πλήρη διαύγεια. Έχουμε καινούργιο σχέδιο για το κράτος, το οποίο αποδίδει. Ανέπτυξε όλα τα μέτρα τα οποία έχει πάρει η Κυβέρνηση όλον αυτόν τον καιρό, καινούργιο σχέδιο για την οικονομία, καινούργιο σχέδιο για την κοινωνία, διότι όλα πρέπει να λειτουργήσουν για το καλό των πολιτών, για την ανάπτυξη της χώρας, για την καθημερινότητα και τελικά για τους οικονομικά ασθενέστερους. Αυτό είναι το σχέδιό μας. 
      Δεν θα στηρίξουμε την ανάπτυξη της χώρας πάνω σε κρατικοδίαιτα συμφέροντα, πάνω στις δημόσιες δαπάνες, πάνω στους προνομιούχους του δημόσιου τομέα. 
      (Χειροκροτήματα από την πτέρυγα της Νέας Δημοκρατίας)
      Η ανάπτυξη της χώρας θα έλθει μέσα από μία ανταγωνιστική οικονομία, μέσα στην οποία θα μπορεί να αναπτυχθεί η υγιής επιχειρηματικότητα και δόξα τω Θεώ υπάρχει υγιής επιχειρηματικότητα στη χώρα αυτή και αυτό κάναμε με όλες μας τις πρωτοβουλίες στην οικονομία. Αυτό κάναμε, αυτό και θα κάνουμε αυτόν το χρόνο και αυτό θα κάνουμε για πολλά χρόνια, μέχρις ότου φέρουμε την Ελλάδα εκεί που της αρμόζει! 
      (Χειροκροτήματα από την πτέρυγα της Νέας Δημοκρατίας)
    Διότι δεν της αρμόζει η θέση στην οποία την καταδικάσατε επί είκοσι χρόνια!
    ΒΥΡΩΝ ΠΟΛΥΔΩΡΑΣ: Κυρία Πρόεδρε, μπορώ να έχω το λόγο;
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πολύδωρα, να τοποθετηθείτε για την αξιοπρέπεια!
      ΠΡΟΕΔΡΟΣ (Άννα Μπενάκη - Ψαρούδα): Κύριε Πολύδωρα, μισό λεπτό. Δεν έχετε δικαίωμα παρεμβάσεως.
      ΒΥΡΩΝ ΠΟΛΥΔΩΡΑΣ: Έχω, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Όχι, δεν έχετε. Έχετε μόνο δικαίωμα δευτερολογία –που το ασκήσατε- και τριτολογίας, αλλά επειδή χθες έδωσα το λόγο στον κ. Καστανίδη για ένα λεπτό -καίτοι δεν είχε δικαίωμα- για λόγους ίσης μεταχείρισης έχετε και εσείς το λόγο για ένα λεπτό.
      ΒΥΡΩΝ ΠΟΛΥΔΩΡΑΣ: Εγώ, κυρία Πρόεδρε, ζητώ το λόγο για να διατυπώσω μία αιτίαση προς τους συναδέλφους του ΠΑΣΟΚ οι οποίοι διαμαρτυρήθησαν όταν έκαμε αναφορά ο κ. Αλογοσκούφης στο χαρακτηρισμό «αξιοπρέπεια». 
      ΕΥΑΓΓΕΛΟΣ ΠΑΠΑΧΡΗΣΤΟΣ: Δεν του επιτρέπουμε!
      ΒΥΡΩΝ ΠΟΛΥΔΩΡΑΣ: Παρακαλώ.
      Είσαστε άδικοί και προκατειλημμένοι γιατί αυτή η πολιτική κριτική που έκανε ο κ. Αλογοσκούφης…
      ΕΥΑΓΓΕΛΟΣ ΠΑΠΑΧΡΗΣΤΟΣ: Είναι πολιτικός χαρακτηρισμός η αξιοπρέπεια; 
      ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, για όνομα του Θεού!
      ΒΥΡΩΝ ΠΟΛΥΔΩΡΑΣ: Σας παρακαλώ! Αφήστε να ακούσετε. Είναι πολύ ηπιότερη! Η πολιτική κριτική στο σημείο αυτό του κ. Αλογοσκούφη είναι πολύ ηπιότερη από τη βλάσφημη κριτική που έκανε ο κ. Φλωρίδης προς το λαοπρόβλητο Πρωθυπουργό της χώρας, όταν τον χαρακτήριζε διαχειριστική πολυκατοικίας!
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Ας έχετε τα ίδια μέτρα και σταθμά! Όχι διαφορετικά μέτρα και σταθμά! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη - Ψαρούδα): Τελειώνετε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Όπως επίσης, κυρία Πρόεδρε, τι θα ήταν, κύριε Φλωρίδη, η συμπεριφορά της Ευρώπης εάν δεν υπήρχαν οι αναφορές του κ. Φώλια; Να σας το πω εγώ! Θα ήταν ο λογαριασμός για τα τρία εκσυγχρονιστικά προγράμματα της Ολυμπιακής, τον οποίο έστειλε στη χώρα η Ευρώπη ή για τον Κουρουπητό ή, τέλος, για το Κτηματολόγιο!
      (Χειροκροτήματα από την πτέρυγα της Νέας Δημοκρατίας)
       Αυτή είναι η συμπεριφορά σας και έρχονται οι λογαριασμοί για τη χώρα!
      ΠΡΟΕΔΡΟΣ (Άννα Μπενάκη - Ψαρούδα): Κύριε Πολύδωρα, τελειώσατε! Ευχαριστούμε πολύ.
      ΒΥΡΩΝ ΠΟΛΥΔΩΡΑΣ: Καλό είναι να έχετε και μνήμη και κρίση! 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Πολύδωρα. Ήταν μία παραχώρηση για λόγους ισότητος των όπλων. Τελείωσε η παρέμβασή σας.
      ΕΛΕΩΝΟΡΑ (ΝΟΡΑ) ΚΑΤΣΕΛΗ: Αυτό δεν έχει να κάνει με την αξιοπρέπεια των Βουλευτών!
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, ζητώ το λόγο.
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Πρόεδρε. Θέλετε να μιλήσετε; 
      ΑΠΟΣΤΟΛΟΣ ΚΑΚΛΑΜΑΝΗΣ: Ειλικρινώς, φιλοδοξείτε να προεδρεύετε σε μια τέτοια Βουλή;
      (Διαμαρτυρίες από την πτέρυγα της Νέας Δημοκρατίας)
      Κυρία Πρόεδρε, υπάρχει ο Κανονισμός…
      ΠΡΟΕΔΡΟΣ (Άννα Μπενάκη - Ψαρούδα): Κύριε Πρόεδρε, δεν έχετε το λόγο!
      ΑΠΟΣΤΟΛΟΣ ΚΑΚΛΑΜΑΝΗΣ: …τον οποίο οφείλετε να εφαρμόζετε για όλους τους ομιλητές!
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ! Δεν έχετε το λόγο! 
      Όλοι έχουμε μνήμη σ’ αυτήν την Αίθουσα και έχουμε διατελέσει πολλά χρόνια. Να μην κάνουμε, λοιπόν, συγκρίσεις!
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      ΣΩΤΗΡΗΣ ΧΑΤΖΗΓΑΚΗΣ (Α΄ Αντιπρόεδρος της Βουλής): Και δεν δεχόμαστε και μαθήματα. 
      ΑΠΟΣΤΟΛΟΣ ΚΑΚΛΑΜΑΝΗΣ: Λυπάμαι πάρα πολύ!
      ΠΡΟΕΔΡΟΣ (Άννα Μπενάκη - Ψαρούδα): Η Υπουργός Παιδείας κ. Γιαννάκου έχει το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κυρία Πρόεδρε, η σημερινή συζήτηση αφορά σε ψήφο εμπιστοσύνης για την Κυβέρνηση που, όπως η Αντιπολίτευση εδήλωσε, προφανέστατα θα την έχει, αλλά επί της ουσίας αφορά στο αν και πώς μπορούμε να πούμε την αλήθεια στον ελληνικό λαό για το τι συμβαίνει και πώς προσλαμβάνουμε όσα συμβαίνουν. 
      Φυσικά, θέλω να σας θυμίσω ότι η Κυβέρνηση έχει μία εντολή τετραετίας και ένα πρόγραμμα τετραετίας και είναι η πρώτη Κυβέρνηση που είχε δηλώσει προεκλογικά ότι το πρόγραμμά της δεν αφορά ούτε σε εκατό ημέρες ούτε σε δέκα μέρες ούτε σε ένα χρόνο αλλά σε μία τετραετία. Η ουσιαστική διαφορά των κυβερνήσεων του εκσυγχρονισμού με τη νέα διακυβέρνηση είναι ότι στην περίπτωση αυτή προτάσσεται η δημοκρατική διαφάνεια, η λογοδοσία και η συμμετοχή με συγκεκριμένα μέτρα. Φυσικά η συζήτηση αυτή προκλήθηκε από πρόταση μομφής στον Υπουργό Οικονομίας και Οικονομικών. Και ορθώς προκλήθηκε, όχι ως μία άσκηση εμπιστοσύνης –γιατί η Νέα Δημοκρατία έχει την εμπιστοσύνη του ελληνικού λαού για τέσσερα χρόνια- αλλά κυρίως ως μία ευκαιρία για να συζητήσουμε ειλικρινέστερα και καθαρότερα, αν και το γεγονός ότι μας παρακολουθεί ο ελληνικός λαός ίσως προκαλεί κάποιους να χρησιμοποιούν την έννοια της επικοινωνίας αντί του μηνύματος. Αλλά επικοινωνία χωρίς μήνυμα δεν υπάρχει στην πραγματικότητα.
      Θα αναγκασθώ να απαντήσω σε ορισμένα από αυτά που ελέχθησαν, γιατί δεν ανταποκρίνονται καθόλου στην αλήθεια και το ξέρουμε όλοι. Έχουν σχέση με την επικοινωνία που είπα προηγουμένως.
      Η Νέα Δημοκρατία είχε ως προτεραιότητα την παιδεία και τον πολιτισμό και την επένδυση στους ανθρώπινους πόρους. Υπενθυμίζω ότι η κ. Διαμαντοπούλου ως επίτροπος από τα Ιωάννινα, όταν παρουσιάστηκε το Γ΄ Κοινοτικό Πλαίσιο Στήριξης, έκανε κριτική στην τότε κυβέρνηση λέγοντας ότι αφιερώνεται όλο σε υποδομές και οικοδομές και όχι σε επένδυση, σε ανθρώπινο δυναμικό, όπως ήταν και η ουσιαστική εντολή του Γ΄ Κοινοτικού Πλαισίου Στήριξης. 
      Παρά ταύτα δεν μπορεί κανείς να ισχυρισθεί ότι δεν έγινε έργο, ότι δεν υπήρξαν επιτυχίες ή και αποτυχίες. Αυτό που δεν υπήρξε πραγματικά είναι το ουσιαστικό αντίκρισμα στο μέλλον. Δηλαδή, η επένδυση σε πολιτικές που θα είχαν αποτέλεσμα όταν το ΠΑΣΟΚ δεν θα ήταν εδώ στην κυβέρνηση. Αυτή είναι η βασική διαφορά ανάμεσα στην κυβέρνηση του εκσυγχρονισμού και τη νέα διακυβέρνηση. 
      Άκουσα πριν τον κ. Φλωρίδη να λέει «είπατε όχι… όχι… όχι σ’ αυτό». Ε, και εσείς τι λέτε τώρα; Χτυπάτε το πόδι σας στο πάτωμα σαν παιδιά του νηπιαγωγείου λέγοντας «όχι… όχι… όχι»; 
      (Χειροκροτήματα από την πτέρυγα της Νέας Δημοκρατίας)
      Δεν νομίζω ότι είναι αυτό το ζήτημα. Δηλώσαμε ότι θα αρχίσει ένας ουσιαστικός διάλογος για την παιδεία, αφού όλοι μέσα από την αυτοκριτική που είχε ήδη γίνει, είχαμε διαπιστώσει ότι είναι τουλάχιστον ένα ζήτημα που αφορά όχι σε βραχυπρόθεσμα οφέλη. Η Κυβέρνηση τόλμησε να πάρει το Εθνικό Συμβούλιο Παιδείας, στο οποίο δεν έχει καμία πολιτική πλειοψηφία και το οποίο στην ουσία είχε μπει στα συρτάρια για να αρχίσει μία ουσιαστική συζήτηση και αφού –κατανοητό και αυτό- η Αντιπολίτευση παρέπαιε ανάμεσα στις πιέσεις αυτών που έλεγαν από την αρχή ότι θα φύγουν αν δεν γίνει το δικό τους, λες και είχαν ξεχάσει το ρόλο τους. 
      Η εκτελεστική εξουσία έχει το δικό της ρόλο. Δεν είμαστε το ίδιο. Λέμε ότι συζητάμε, αλλά η εκτελεστική εξουσία έχει πρόγραμμα και συνέχεια και θέλουμε να εξαντλήσουμε όλες τις δυνατότητες για να συμφωνήσουμε, αλλά αυτό δεν καταργεί το θεσμικό ρόλο κανενός κατά το Σύνταγμα.
      Άρα οι συμμετέχοντες στον οποιονδήποτε διάλογο, αν θέλουν πραγματικά να περάσουν την άποψή τους, πρέπει να έχουν άποψη. Επομένως η θεωρία ότι φεύγουμε επειδή δεν γίνεται το δικό μας, δεν ισχύει. Αυτό λέει η κοινή λογική. Τα υπόλοιπα κινούνται στο χώρο του παραλόγου. Η ουσία ήταν να γίνει πραγματική καταγραφή των προβλημάτων, πολλά από τα οποία έμμεσα και άμεσα είχατε αναγνωρίσει. Και ήταν καλή στιγμή η 8η Νοεμβρίου 2004, όταν και ο Πρωθυπουργός και ο Αρχηγός της Αντιπολίτευσης δήλωσαν όχι μόνο ότι θέλουν να συζητήσουν, αλλά και ανέπτυξαν συγκεκριμένες αρχές επί των οποίων ήθελαν να κινηθεί ο διάλογος.
      Είναι, επίσης, κατανοητό ότι οι γενικόλογες, πραγματικά μοντέρνες, αναφορές της ηγεσίας σας δεν βρίσκουν σύμφωνους αυτούς που είχαν λειτουργήσει κατ’ άλλον τρόπον ή αυτούς που δεν θέλουν να προσχωρήσουν. Άρα, όταν έρχεται η ώρα το γενικόλογο να γίνει συγκεκριμένο, η απάντηση είναι συνήθως «βέβαια αξιολόγηση, αλλά δεν είναι ώριμο το κλίμα».
      Μα, δέκα χρόνια περιφέρατε τα νομοσχέδια περί αξιολόγησης και διά βίου μάθησης, προς θλίψην αυτών που τα είχαν συγγράψει που δεν τα έβλεπαν να έρχονται στη Βουλή.
      Όμως, ο χρόνος δεν περιμένει και, φυσικά, δεν χρειάζεται να μας το πει το διεθνές σύστημα. Μετά τον «πολύ σεβασμό» που φαίνεται να έχετε στην Ευρωπαϊκή Ένωση, όπου «γίναμε ρεζίλι και εκτεθήκαμε» σας λέω ότι υπάρχουν δέκα υποθέσεις σαν το «Βασικό Μέτοχο» που η απάντησή σας ήταν «κι αν μας πάνε στο Ευρωπαϊκό Δικαστήριο, εμείς θα εξακολουθήσουμε». Και δεν χρειάζεται να τις αναφέρω εδώ, τις ξέρουμε όλοι. 
      Η έκθεση της Ευρωπαϊκής Επιτροπής του Φεβρουαρίου του 2004 αναφέρει ρητώς ότι η Ελλάδα εμφανίζει υψηλό χρέος και βραδύτατη αποκλιμάκωση, ότι έχει τη δεύτερη υψηλότερη μακροχρόνια ανεργία, ότι καθυστερεί όλες τις μεταρρυθμίσεις στα συστήματα εκπαίδευσης, συνταξιοδότησης και ασφάλισης, ότι έχει τεράστιο έλλειμμα μεταφοράς οδηγιών από την εσωτερική αγορά στο εθνικό δίκαιο.
      Όμως, ας υποθέσουμε ότι είχαμε λόγους να το κάνουμε. Ταυτόχρονα, ο ΟΟΣΑ επισημαίνει την εύθραυστη δημοσιονομική κατάσταση. Ιδιαίτερα στην εκπαίδευση αναφέρεται σε διαρθρωτικές αλλαγές που δεν γίνονται στην τριτοβάθμια εκπαίδευση. Τα πράγματα είχαν μπει στο συρτάρι, ενώ η Ελλάδα έχει προσυπογράψει την «Μπολόνια», την «Πράγα», το «Βερολίνο» και όλοι ισχυρίζονται ότι δεν έχουν ιδέα τι έγινε εκεί.
      Η εκπρόσωπος του κόμματός σας, η κ. Δαμανάκη, ενώ η πολιτική ηγεσία του Υπουργείου Παιδείας βρισκόταν στο Μπέργκεν για να διορθώσει αυτά που είχαν γίνει –δηλαδή ότι υπάρχει τριτοβάθμια εκπαίδευση κάτω από τρία χρόνια και λέγεται τριτοβάθμια- σπεύδει να κάνει ερμηνείες από τα Αγγλικά, λέγοντας ότι κοροϊδέψαμε τους ξένους.
      Αφού τους κοροϊδέψαμε, πώς η Ελλάδα εξελέγη στους τρεις που είναι στην Εκτελεστική Επιτροπή της Μπολόνια και έφερε τα πράγματα όπως ακριβώς θέλει η εκπαιδευτική κοινότητα και είναι τα συμφέροντά μας; Προφανώς δεν τους κοροϊδέψαμε. Και, βέβαια, είναι πολύ κακή πρακτική να επιχειρούμε να υπονομεύσουμε μία διαπραγμάτευση που κάνει ένας Υπουργός εκτός χώρας με ανακοινώσεις αυτού του τύπου.
       Ταυτόχρονα, όμως, ακούσαμε και για τα ολοήμερα σχολεία. Θέλω, λοιπόν, να σας πληροφορήσω για πολλοστή φορά ότι τα ολοήμερα σχολεία είχαν γίνει χωρίς υπουργική απόφαση, χωρίς απόφαση του Υπουργού Οικονομικών, όπως είχαν γίνει οι προσλήψεις δεκαεπτά χιλιάδων ωρομισθίων, τους οποίους πληρώσαμε εμείς, όπως και για την πρόσθετη διδακτική στήριξη. Πρόσθετη επιχορήγηση 56.000.000 ευρώ από το Υπουργείο Οικονομικών για την πρόσθετη διδακτική στήριξη, 30.000.000 ευρώ για τους ωρομισθίους. 
      Γιατί δεκαεπτά χιλιάδες ωρομίσθιοι από δύο και τρεις ώρες ο καθένας; Ευθέως αντιληπτό. Και τα ολοήμερα σχολεία δεν υπήρχαν για το νόμο πουθενά. Και φυσικά άνοιξαν νέα ολοήμερα σχολεία, διότι –γι’ αυτούς που διαβάζουν και κανένα χαρτί- τα ολοήμερα σχολεία ανοίγουν με πρόταση των σχολείων και των γονέων που θέλουν να είναι τα παιδιά τους σε ολοήμερα και δεν αποτελούν υποχρεωτικό σύστημα. 
      Επομένως άνοιξαν οκτακόσια σαράντα έξι νέα ολοήμερα σχολεία, με προβλήματα φυσικά, γιατί δεν μπορούν μέσα σ’ ένα χρόνο να γίνουν ολοήμερα σχολεία με όλο το βάθος της γνώσης που θέλουμε να δώσουμε και όλες τις δυνατότητες. Όμως αυτό το αποτιμά το Υπουργείο Παιδείας συνεχώς και το αναφέρει.
      Πώς εξηγείτε, επίσης, το γεγονός ότι ενώ ταυτόχρονα όσοι έχουμε προσυπογράψει την Ευρωπαϊκή Ένωση, τη Λισαβόνα, κλπ., ισχυριζόμαστε ότι είμαστε φανατικοί οπαδοί, ταυτόχρονα ισχυριζόμαστε ότι ιδιωτικοποιείται η παιδεία και λέμε «τι είναι αυτά με τη Λισαβόνα;», «δεν θα μας λέει η αγορά εργασίας τι θα κάνουμε», κ.ο.κ. 
      Είναι ένα εσωτερικό σας πρόβλημα και απ’ αυτήν την εμπειρία έχει περάσει και η Νέα Δημοκρατία. Και αυτό είναι σεβαστό, αρκεί να λέγεται η αλήθεια. 
      Εδώ, λοιπόν, έχουμε το 4,5% της αύξησης του ΑΕΠ κατά μέσο όρο για το 2003 και το 2004 και ανεργία επίσημη 10,3%.
    Αλλά σημειώνει η Ευρωπαϊκή Επιτροπή: «Τα στοιχεία που μας δίνονται από την Ελλάδα, δεν μπορούν να είναι αξιόπιστα, γιατί δεν γνωρίζουμε τι γίνεται και με τους Ολυμπιακούς Αγώνες και με την υγεία. Δεν υπήρχε σαφής καταγραφή των δαπανών και συνεπώς η επιτροπή» –αναφέρεται στα επίσημα έγγραφα- «εκτιμά ότι τυχόν στοιχεία του ελλείμματος που δόθηκαν από την ελληνική πλευρά για την περίοδο 2000-2004 πρέπει ούτως ή άλλως να αναθεωρηθούν προς τα άνω».
    Πώς εξηγείται ότι η Ιρλανδία έχει χαμηλότερη αύξηση του ποσοστού του Ακαθαρίστου Εγχωρίου Προϊόντος και έχει ελάχιστη ανεργία και εμείς είχαμε 4,7% και 4,3% και 10,3% ανεργία; Δεν εξηγείται. 
    Παρά ταύτα, παρακολουθούμε τον Πρόεδρο της Αξιωματικής Αντιπολίτευσης να δηλώνει ότι είναι υπέρ της ποιότητας της εκπαίδευσης στην ανώτατη εκπαίδευση, την εκπρόσωπό του το ίδιο, να συμμετέχουν στο Εθνικό Συμβούλιο Παιδείας και αιφνιδίως να αποχωρούν.
    Είναι κακό ότι αναγκάζομαι σήμερα να αναφερθώ σε ορισμένα πράγματα, αλλά θα το κάνω, γιατί πιστεύω ότι είναι μέρα αλήθειας. Έτσι, λοιπόν, πέρσι η εκπρόσωπος του κόμματός σας κ. Δαμανάκη προσήλθε στο γραφείο μου στις 18 Μαΐου και της ανέφερα ρητώς και κατηγορηματικώς όλον τον προγραμματισμό του Υπουργείου, όπως και το γεγονός ότι η διά βίου εκπαίδευση, καθώς και η αντικατάσταση του περίφημου ΔΙΚΑΤΣΑ που αποτελούσε απίστευτο σκάνδαλο –και δεν έχουμε αναφερθεί ακόμη σε λεπτομέρειες- θα συζητηθεί με όλους τους ενδιαφερομένους και δεν χρειάζεται να πάει στο ΕΣΥΠ, γιατί θα συζητηθεί με τους ίδιους, αλλά υπάρχουν προειδοποιήσεις της Ευρωπαϊκής Επιτροπής, οι οποίες εστάλησαν ήδη από τον Απρίλιο του 2004 και πρέπει να επιταχύνουμε. 
    Στις 13 Ιανουαρίου του 2005, αφού είχε προηγηθεί στις 8 Νοεμβρίου η ίδια αναφορά εδώ, στέλνεται το σχέδιο της διά βίου μάθησης στον Πρόεδρο του ΠΑΣΟΚ κ. Παπανδρέου και στην κ. Δαμανάκη. Δεν παίρνουμε καμία απάντηση, ενώ ταυτόχρονα…
    ΑΝΔΡΕΑΣ ΛΟΒΕΡΔΟΣ: Την καταθέσαμε την απάντηση της κ. Δαμανάκη στη Διαρκή Επιτροπή.
    ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, δεν γίνεται διάλογος, κύριοι συνάδελφοι. 
    Κυρία Γιαννάκου, παρακαλώ μην απαντάτε. 
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Λοβέρδο, εγώ καταλαβαίνω την προσπάθεια να συνεννοηθείτε, αλλά δεν μας αφορά. 
    ΑΝΔΡΕΑΣ ΛΟΒΕΡΔΟΣ: Όχι, κυρία Γιαννάκου, δεν κάνει να τα λέτε αυτά.
    ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Υπάρχουν αποδείξεις για όλα, δυστυχώς για σας.
      Πώς συνέβη όλοι οι κοινωνικοί εταίροι να διαβουλευθούν μαζί μας και να συζητήσουμε και να συμφωνήσουμε; Πώς συνέβη ο εκπρόσωπος της ΓΣΕΕ και της ΑΔΕΔΥ να έρθουν στην επιτροπή και να πουν για το πόσο συζητήσαμε και ότι θεωρούν τομή και πρόκληση το νομοσχέδιο και συμφωνούν; 
    Όταν στις 5 Απριλίου, κύριε Λοβέρδο, ισχυριστήκατε ότι δεν ξέρατε τίποτα και σας απήντησα για το τι είχε συμβεί, δεν απήντησε κανείς σας. Φυσικά πρέπει κανείς να παρακολουθεί τα πράγματα για να μπορεί να είναι συνεπής. Αλλά ούτε και σ’ αυτό θα δώσω καμία σημασία.
    Θέλω μόνο να πω ότι αντιλαμβάνομαι το πρόβλημά σας. Τρία νομοσχέδια, νέο ΔΙΚΑΤΣΑ, αξιολόγηση και διά βίου εκπαίδευση περιεφέροντο επί χρόνια εδώ και στο εξωτερικό με τη φράση «τώρα θα τα φέρουμε στη Βουλή». Και κατανοώ γιατί δεν μπόρεσε να τα φέρει η προηγούμενη κυβέρνηση και τους λόγους και δεν την επικρίνω. 
    Σας καλώ, όμως, και πάλι να συνεννοηθούμε για ένα διάλογο που συνεχίζεται και θα συνεχίζεται, γιατί εγώ θα συνεχίσω να σας στέλνω τις προτάσεις μας εγκαίρως, για να δώσετε την άποψή σας, όπως συμβαίνει και με τους νέους διευθυντές των οποίων η θητεία λήγει στις 31 Αυγούστου -και που ζήτησα εδώ και πολύ καιρό από το ΕΣΥΠ και μετά τις πανελλήνιες εξετάσεις θα συνεδριάσει- και που αυτό επέσυρε τα ευμενέστατα σχόλια της εκπροσώπου σας κ. Ράπτη.
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
    Αν μου επιτρέπετε δύο λεπτά, κυρία Πρόεδρε. 
    Θέλω να πω ότι είναι δυστυχές ότι αναγκάστηκα να τα διαψεύσω όλα αυτά. Και άποψη έχετε και θέλετε. Και πρόβλημα έχετε να συμφωνήσετε με όλα. 
      Το κατανοώ, γιατί είστε Αντιπολίτευση. Είναι, όμως, απόλυτη ανάγκη να συνεχίσουμε αυτόν το διάλογο. Και ο διάλογος αυτός περιλαμβάνει τους κοινωνικούς εταίρους, τις ομάδες των ανθρώπων που θέλουν να μιλήσουν γι’ αυτό, τους χιλιάδες ανθρώπους που μπαίνουν στο portal, εσάς τους ίδιους, γιατί ακριβώς είναι ο μόνος τομέας στον οποίο το αποτέλεσμα θα είναι πολύ μακροπρόθεσμο. Μπορεί να μην επηρεάσει καν τις επόμενες εκλογές και αυτό σας δίνει την ελευθερία να συμμετάσχετε. 
      Εμείς είμαστε βέβαιοι ότι έχουμε κάνει το καθήκον μας. Θα συνεχίσουμε να ζητάμε τη γνώμη σας, ακόμα και όταν λαμβάνετε αυτά που στέλνουμε και λέτε ότι δεν ξέρατε τίποτα, ακόμα και όταν όσοι διαμαρτύρονται δεν συμμετέχουν καν ουσιαστικά στη συζήτηση στην Επιτροπή Μορφωτικών Υποθέσεων. Ακόμα και τότε αυτή η πολιτική θα συνεχιστεί και θα συνεχιστεί μέσα στις διεθνείς γραμμές με το δικό μας πολιτικό και πολιτιστικό στίγμα ως Ελλάδας, γιατί πρέπει να υπάρξει απάντηση για τους νέους ανθρώπους και τους φοιτητές, γιατί η παιδεία και η εκπαίδευση φυσικά δεν έχουν γίνει για να καυγαδίζουμε μεταξύ μας, να αποδείξουμε ποιος είπε τι σε ποιον, να θυμώσουμε ή όλα τα υπόλοιπα, γιατί μπορούμε μέσα από αυτόν τον τρόπο να έχουμε αποτελέσματα ακόμη και μετά από είκοσι χρόνια, όταν μπορεί να είστε εσείς εδώ. 
      (Χειροκροτήματα από την πτέρυγα της Νέας Δημοκρατίας)
      Για εμάς, αυτό δεν έχει καμία σημασία. Έχουμε αποδείξει και θα συνεχίσουμε να το αποδεικνύουμε, ό,τι και αν λέτε, πως όλες οι πόρτες είναι ανοιχτές και ότι η άποψή σας, όπως έγινε δεκτή στο νομοσχέδιο για το νέο ΔΙΚΑΤΣΑ και θα θυμάστε πως το συζητήσαμε, έτσι μπορεί να γίνει δεκτή οπουδήποτε. Αυτό που δεν μπορείτε να κάνετε, είναι να μας εμποδίσετε να έχουμε πολιτική βούληση με τη θεωρία ότι «και εμείς είμαστε υπέρ αυτού, αλλά ας περιμένουμε κάμποσα χρόνια ακόμα, μήπως επωφεληθεί κάποιος». Κανείς από εμάς, στην Κυβέρνηση τουλάχιστον, δεν φιλοδοξεί να κάνει κάτι τέτοιο. Θέλω να σας διαβεβαιώσω ως Υπουργός Παιδείας ότι από αυτήν την υπόθεση μπορεί να επωφεληθεί μόνο το σύνολο του ελληνικού λαού. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο συνάδελφος κ. Σκανδαλίδης.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Κυρία Πρόεδρε, είμαι υποχρεωμένος να επανέλθω με πολλή μετριοπάθεια στην εικόνα που ζήσαμε πριν από την ομιλία της κυρίας Υπουργού. Ήταν ατυχής ο παραλληλισμός που επεχείρησε να κάνει ο Κοινοβουλευτικός Εκπρόσωπος της Νέας Δημοκρατίας. Ο κ. Φλωρίδης μίλησε για έργο και δεν είπε ποτέ τον Πρωθυπουργό διαχειριστή πολυκατοικίας. Η αξιοπρέπεια ενός ανθρώπου είναι μία έννοια που στην πολιτική υπερβαίνει τα δεδομένα της ουσιαστικής δημοκρατικής λειτουργίας των θεσμών και θεωρώ πολύ ατυχή το χαρακτηρισμό, παρ’ ότι εγώ δεν ζητώ να ανακαλέσει ο κ. Αλογοσκούφης, διότι καταλαβαίνω τη θέση στην οποία βρίσκεται. Είναι κάτι πολύ χειρότερο και νομίζω ότι θα πρέπει ο ίδιος ήδη να έχει μετανιώσει γι’ αυτό. 
      Όμως, εμείς εγκαλέσαμε τον Υπουργό Οικονομίας, ως οφείλαμε, για τον πλαστό προϋπολογισμό, τα παραπλανητικά στοιχεία και την ακύρωσή του από τους πρώτους μήνες του 2005. Είναι πρωτοφανές η χώρα να μην έχει προϋπολογισμό. Εγκαλούμε τον Υπουργό Οικονομίας για το τραγικό για τη χώρα αποτέλεσμα της περιβόητης δήθεν απογραφής, για το ότι είναι φανερό ότι ο προϋπολογισμός δεν υπάρχει και κατάντησε κουρελόχαρτο από τους ίδιους τους Υπουργούς, που από το πρωί μέχρι το βράδυ αλλάζουν άποψη, κάτι που αρνείται να αποδεχθεί. Νιώσαμε την ανάγκη να σας εγκαλέσουμε για την οικονομική σας πολιτική που, ενώ βουλιάζει η χώρα, δεν διαθέτει ούτε καν σωσίβιο. Σωστά εσείς σκεφθήκατε -και το κατανοούμε αυτό- ότι δεν ήταν το σωστό γήπεδο για εσάς. Νομίσατε ότι με το επικοινωνιακό τρικ της μετάθεσης του θέματος και τον Υπουργό θα σώζατε και το γήπεδο θα επιλέγατε. Επαναφέρατε, όμως, με αυτήν σας την κίνηση στην ημερήσια διάταξη τα πραγματικά αδιέξοδα. 
      Γι’ αυτό, αγαπητοί συνάδελφοι της Νέας Δημοκρατίας, όταν καταλαγιάσει και το αυριανό χειροκρότημά σας, θα βρεθείτε μπροστά στη νέα πραγματικότητα. Ο αμέτοχος και υπεράνω Πρωθυπουργός γίνεται όχι μόνο ο βασικός μέτοχος, αλλά ο βασικός συμμέτοχος, ο κυρίως υπεύθυνος της κρίσης της ίδιας του της διακυβέρνησης. Μια διακυβέρνηση που ενώ επαγγέλθηκε Ελλάδα με κύρος, οδηγεί τον τόπο ξανά στο περιθώριο της ιστορίας και των εξελίξεων. Δεν έπρεπε ο Υπουργός των Εξωτερικών να αναφερθεί στο Ελσίνκι, που το κακοποιήσατε βάναυσα αυτούς τους μήνες που κυβερνάτε. Μια διακυβέρνηση που ενώ επαγγέλθηκε υψηλή ανάπτυξη και ευημερία για όλους, οδηγεί τη χώρα σε στασιμότητα και το λαό σε δραματική συρρίκνωση του επιπέδου ευημερίας, που κατάκτησε τα προηγούμενα χρόνια. Μια διακυβέρνηση που ενώ επαγγέλθηκε ταχύρρυθμη περιφερειακή ανάπτυξη και ισχυρή αγροτική οικονομία, οδηγεί την περιφέρεια σε εγκατάλειψη και τον αγροτικό κόσμο σε απόγνωση. Μια διακυβέρνηση που ενώ επαγγέλθηκε την κοινωνική δικαιοσύνη και προστασία για όλους, οδηγεί το κοινωνικό κράτος σε αποδιάρθρωση και τους πολίτες σε ανασφάλεια. Μια διακυβέρνηση, που ενώ επαγγέλθηκε την επανίδρυση του κράτους, οδηγεί απλά στην παλινόρθωση του κράτους της δεξιάς, αντί να επανιδρύσετε το κράτος, το ιδιωτικοποιείτε και κρατικοποιείτε τη Νέα Δημοκρατία. 
      Όσον καιρό στεκόσασταν αμήχανοι στο σταυροδρόμι των προβλημάτων, μπορούσατε να κλέβετε ιδέες, να λέτε φράσεις αριστερές και συνθήματα προοδευτικότητας. Μόλις αναγκαστήκατε –γιατί εσείς αιχμαλωτίσατε τη χώρα- να πάρετε επιτέλους κάποιες πρώτες αποφάσεις, δείξατε το πραγματικό σας πρόσωπο. 
      Το κόμμα του μεσαίου χώρου αποκαλύπτει τη βαθιά ταξική, αντιλαϊκή του ιδεολογία και πρακτική. Το κόμμα της ενότητας και της ταπεινότητας αποκαλύπτει το πρόσωπο της φαυλότητας και του αυταρχισμού. Αποδεικνύετε στην πράξη σας, των δεκαπέντε μηνών, ότι ο προεκλογικός Πολύδωρας δεν ήταν ένα λεκτικό ατόπημα, ήταν ο κρυμμένος εαυτός σας και ότι ο μετεκλογικός Χούπης δεν είναι ένα σύμπτωμα, είναι ιδεολογία και η σταθερή πρακτική σας. Το κόμμα της ανυποχώρητης πάλης ενάντια στα κατεστημένα συμφέροντα αποκαλύπτει την επιλεκτική πολιτική υπεράσπισης συγκεκριμένων συμφερόντων. Ο «Μπαϊρακτάρης», αφού δημιούργησε αυτήν την πελώρια αίσθηση, άρχισε να ξεθωριάζει και να υποχωρεί σε κάθε βήμα του «Βασικού Μετόχου», μέχρι που βούλιαξε με την τελευταία τροπολογία που φέρατε στη Βουλή.
      Και τώρα υπόσχεστε μεγάλες δήθεν μεταρρυθμίσεις. Στην ουσία ξεπουλάτε τη δημόσια περιουσία αντί πινακίου φακής. Χρεώνετε τους χαμηλόμισθους και τις επόμενες γενιές των εργαζομένων με δυσβάσταχτο βάρος. Τα δημοσιονομικά μπαλώματα δεν αποτελούν μεταρρυθμίσεις. Πρόκειται για ψευδεπίγραφες επιλογές, για ψευδομεταρρυθμίσεις εις βάρος του κοινωνικού συνόλου.
      Εμείς, αγαπητοί συνάδελφοι της Νέας Δημοκρατίας, απέναντί σας έχουμε μόνο ένα δρόμο: να υπερασπίσουμε μαζί με το λαό και τους πολίτες την πορεία της χώρας προς την πρόοδο και την ευημερία. Να υπερασπίσουμε μαζί με το λαό και τους πολίτες το δημόσιο συμφέρον και το κράτος δικαίου, που δοκιμάζονται βάναυσα με την πολιτική σας. Να υπερασπίσουμε μαζί με το λαό και τους πολίτες τις λαϊκές και τις κοινωνικές κατακτήσεις των τελευταίων δεκαετιών.
      (Χειροκροτήματα από την πτέρυγα του ΠΑΣΟΚ)
      Να υπερασπίσουμε μαζί με το λαό και τους πολίτες τους δημοκρατικούς θεσμούς από την ισοπέδωση και την απαξίωση που έχετε επιβάλει και να χτίσουμε μαζί με το λαό και τους πολίτες μία προοδευτική εναλλακτική πρόταση, που θα επαναφέρει τη χώρα σε υψηλούς ρυθμούς ανάπτυξης, που να μπορεί να αυξάνει πράγματι και όχι εικονικά τον εθνικό πλούτο που να μπορεί να μοιράζει δικαιότερα την ευημερία.
      Ακούγοντας τον Πρωθυπουργό χθες εγώ κατάλαβα ένα πράγμα. Μετέτρεψε τις προεκλογικές δεσμεύσεις του και τις προγραμματικές δηλώσεις σε απολογισμό του έργου. Και ενώ ξαφνικά όλοι λέγατε στα κανάλια να περάσει ο χρόνος και να μας κρίνετε στο τέλος της τετραετίας, εγώ, ακούγοντας χθες τον κ. Καραμανλή, πίστεψα ότι ολοκληρώσατε αυτά που λέγατε προεκλογικά και ήταν τα ίδια μαζί με τις προγραμματικές δηλώσεις. Και επειδή ακριβώς κανένας από τους πολίτες αυτής της χώρας που ζει στη δύσκολη καθημερινότητα, που έγινε μπούμερανγκ για σας, αυτό ήταν το όπλο σας για να έλθετε στην εξουσία, δεν μπορεί να αποδεχθεί αυτού του τύπου την παραπλάνηση. Πρέπει να ξανασκεφθείτε στα σοβαρά τη ρότα, την πορεία, γιατί αυτό βλάπτει βάναυσα τα συμφέροντα της χώρας. 
      Και κάτι τελευταίο. Κάθε τόσο μας απειλείτε με εκλογές, βολεμένοι στις σφυγμομετρήσεις. Και νομίζω ότι είναι ο ενδόμυχος φόβος της οριστικής απόρριψης που σας απειλεί μόλις δεκαπέντε μήνες μετά την ανάληψη της διακυβέρνησης. Και ήρθε εδώ ο Υπουργός κ. Νικήτας Κακλαμάνης και μας είπε: «Ορίστε, ζητήστε εκλογές, να πάμε στο λαό». Θα απαντήσω με αυτά που έλεγε ως αντιπολίτευση ο σημερινός Πρωθυπουργός: Τις εκλογές μόνο εσείς μπορείτε να τις αποφασίσετε. Ιδού η Ρόδος!
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υπουργός Τουριστικής Ανάπτυξης κ. Αβραμόπουλος.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Κυρίες και κύριοι συνάδελφοι, απ’ ό,τι αντιλαμβάνομαι περάσαμε ένα στάδιο έντασης. Εκτονώνονται τα πράγματα και ίσως και το δικό μου αντικείμενο να είναι πιο ευχάριστο, μια και αποπνέει αισιοδοξία, όχι από τη φύση του αλλά κυρίως από το γεγονός ότι μέσα σ’ αυτόν το χρόνο έγιναν σημαντικά πράγματα, σπουδαίες πρωτοβουλίες και προϊωνίζονται θετικές εξελίξεις για τον ελληνικό τουρισμό.
      Ωστόσο, θα ήθελα να μου επιτρέψετε στο ξεκίνημα να κάνω μια επιγραμματική αναφορά. Αυτή η συζήτηση στη Βουλή έρχεται την κατάλληλη στιγμή, όσο και αν δεν προκλήθηκε από πρωτοβουλία της δικής μας Κυβέρνησης, για να αναδείξει στα μάτια του ελληνικού λαού την επάρκεια αυτής της Κυβέρνησης και την ανεπάρκεια των προσχημάτων και των επιχειρημάτων του ΠΑΣΟΚ. Την ώρα που βρισκόμαστε εδώ, μας παρακολουθεί ο ελληνικός λαός και νομίζω ότι η συνεισφορά αυτής της δημόσιας συζήτησης είναι μεγάλη, διότι μας δίνει την ευκαιρία να παρουσιάσουμε πειστικά και αξιόπιστα στην ελληνική κοινωνική γνώμη αυτά που η Κυβέρνησή μας έχει καταφέρει, συγχρόνως όμως να φέρουμε στην επιφάνεια όλα εκείνα τα στοιχεία που συνθέτουν την ταυτότητα της πραγματικότητας που παραλάβαμε.
      Κυρίες και κύριοι συνάδελφοι, ο ελληνικός τουρισμός, που είναι το αντικείμενο που μου ενεπιστεύθη ο Πρωθυπουργός πριν από ένα χρόνο και λίγους μήνες, βρίσκεται σε καλό δρόμο. Όταν όμως παραλαμβάναμε τα πράγματα και όσο και αν δεν ανήκουμε στην κατηγορία εκείνων που γυρνάνε τα μάτια πίσω, είχαμε να κάνουμε με μια κατάσταση που προσφυώς χαρακτηρίστηκε εξαρχής ως κατακερματισμένη, διάσπαρτη και άναρχη και ειδικότερα για εμάς, για μια χώρα σαν την Ελλάδα, που όλοι αναγνώριζαν και αναγνωρίζουν ότι ο τουρισμός είναι η αιχμή του δόρατος της αναπτυξιακής μας πολιτικής.
      Η περίοδος που προηγήθηκε δεν νομίζω ότι υπερβάλλω, αν πω ότι θα μείνει στην ιστορία ως η περίοδος αποσύνθεσης της τουριστικής οικονομίας. Πρώτα απ’ όλα, σε επίπεδο διοικητικής οργάνωσης υποβάθμισαν οι κυβερνήσεις που προηγήθηκαν τη διοίκηση του οργανισμού σε επίπεδο γραμματείας, υποβάθμισαν και ουσιαστικά διέλυσαν τον ΕΟΤ δημιουργώντας διασπαρμένες εταιρείες και οργανισμούς για την εξυπηρέτηση «ημετέρων». Πλήρης η απουσία της χώρας μας από την παγκόσμια τουριστική αγορά και παντελής αδιαφορία μπροστά σ’ ένα φαινόμενο που θα έπρεπε να μας προβληματίζει εδώ και καιρό: τη συνεχή μείωση της τουριστικής κίνησης της χώρας. Ήμαστε, δυστυχώς, στο παρελθόν απόντες από τα διεθνή δρώμενα για τον τουρισμό, ενώ στο εσωτερικό της χώρας οι ηγεσίες του τομέα του τουρισμού ήταν ασυντόνιστες, πολλές φορές ανταγωνιστικές μεταξύ τους και βέβαια χωρίς ουσιαστικό αποτέλεσμα.
	Αγαπητοί συνάδελφοι της Αξιωματικής Αντιπολίτευσης, είχατε δυστυχώς δημιουργήσει σε μία κατ’ εξοχήν τουριστική χώρα ένα πολυκέφαλο νομικό και πολιτικό «τέρας». Αυτή είναι η πραγματικότητα και αυτήν παραλάβαμε. 
	Αυτό, όμως, που θα μείνει στη μνήμη όλων των Ελλήνων πολιτών για την περίοδο αυτή είναι κυρίως η καταγεγραμμένη αδιαφάνεια στη διαχείριση της δημόσιας τουριστικής περιουσίας, είναι η αδιαφορία για την προστασία του περιβάλλοντος, είναι η προσπάθειά σας να καταλύσετε κάθε αντίσταση εντίμων ανθρώπων, ακόμα και μέσα από τους κόλπους της παράταξής σας, μπροστά στην προώθηση των σχεδίων σας. 
	Ο τουρισμός, δυστυχώς για σας, ήταν πάρεργο της κυβερνητικής δραστηριότητας, γι’ αυτό και δεν δώσατε ποτέ σημασία στη σωστή και έγκαιρη προβολή και διαφήμιση της Ελλάδας, αλλά ούτε και στην ανάπτυξη των υποδομών και του τουριστικού προϊόντος, το οποίο διεσώθη κυρίως χάρη στην ιδιωτική πρωτοβουλία. 
	Ακόμα και αυτό το μεγάλο και σπουδαίο επίτευγμα των Ελλήνων, η άψογη διοργάνωση των Ολυμπιακών Αγώνων, δεν συνοδεύτηκε απ’ αυτό που άλλοι πριν από μας αξιοποίησαν έγκαιρα -και οι Κινέζοι που μας διαδέχονται απέδειξαν πόσο πιο ευφυείς υπήρξαν- δηλαδή να διασυνδέσουμε τους Ολυμπιακούς Αγώνες με την τουριστική προβολή της χώρας.
	Δεκαπέντε μήνες μετά τις εκλογές, λίγος χρόνος απομένει για ν’ ανατραπεί πλήρως μία πορεία απαξίωσης που κράτησε αδιάλειπτα για τουλάχιστον οκτώ χρόνια. 
	Εμείς προχωρήσαμε εμπνευσμένα και γρήγορα μπροστά. Δημιουργήσαμε ένα νέο και σύγχρονο θεσμικό πλαίσιο για τη διοίκηση του τουριστικού τομέα κι εσείς, δυστυχώς χωρίς καμία αίσθηση ευθύνης και αυτοκριτικής, ασκείτε κριτική –και αυτό φάνηκε από τις επερωτήσεις που υπεβλήθησαν στη Βουλή εδώ και καιρό- στην τουριστική πολιτική της Κυβέρνησής μας, κλείνοντας τα μάτια στα ουσιαστικά προβλήματα τα οποία έχουμε να αντιμετωπίσουμε. Θα έλεγα δε ότι εμένα προσωπικά με ξένισε το γεγονός πως όταν καταθέσαμε το νομοσχέδιο για την ίδρυση του Υπουργείου, εκείνο που διαπιστώσαμε ήταν η πλήρης αρνητικότης. Δεν συμμετείχατε σ’ αυτήν την εθνική προσπάθεια και αυτό καταγράφεται.
	Κυρίες και κύριοι συνάδελφοι, εμείς βάζουμε τάξη σ’ αυτό το άναρχο και κατακερματισμένο περιβάλλον. Πρώτα απ’ όλα, δημιουργήσαμε ένα σύγχρονο, αποτελεσματικό και αναβαθμισμένο Υπουργείο Τουριστικής Ανάπτυξης. Αναβαθμίσαμε τον εκτελεστικό βραχίονα της πολιτικής μας, που είναι ο ΕΟΤ, ως φορέα εκτελεστικής εξουσίας και προβολής της Ελλάδας στο εξωτερικό. Οργανώσαμε σε νέες βάσεις και επαναφέραμε στη φυσική αποστολή τους τον Οργανισμό Εκπαίδευσης του Τουρισμού και την ΕΤΑ, δύο κομμάτια που αποκόψατε χωρίς σχεδιασμό και μελέτη από τον Ελληνικό Οργανισμό Τουρισμού, προκαλώντας επικαλύψεις και συγχύσεις στη γενικότερη τουριστική πολιτική της χώρας.
	Οργανώσαμε ενδοκυβερνητικό διάλογο και συνεργασία με όλα τα συναρμόδια Υπουργεία, κάτι που δυστυχώς, όπως έχει καταγραφεί, εσείς δεν ήσασταν σε θέση να το κάνετε ούτε ανάμεσα στις πολιτικές ηγεσίες του τουριστικού τομέα της διακυβέρνησής σας. 
	Στον τομέα της ανάπτυξης νέων τουριστικών υποδομών και στην αναβάθμιση του ποιοτικού ελέγχου αυτών που λειτουργούν είμαστε δυναμικά παρόντες πλέον με διεθνή παρουσία της χώρας σε όλα τα κέντρα λήψεως αποφάσεων και διαμόρφωσης της νέας παγκόσμιας τουριστικής αγοράς. Είμαστε μπροστά σε μία προσπάθεια βελτίωσης των δημόσιων υποδομών που εμφανίζουν δυστυχώς, όπως όλες και όλοι γνωρίζουμε, εικόνα εγκατάλειψης και δυσφημούν τη χώρα, παρά τον κυκεώνα των δισεκατομμυρίων που δαπανήθηκαν στο χρονικό διάστημα 2000-2004 για τα ολυμπιακά έργα. 
	Σε μία προσπάθεια να χτυπήσουμε τη γραφειοκρατία, επαναφέραμε τις περιφερειακές τουριστικές υπηρεσίες και τις αναβαθμίζουμε παρεμβαίνοντας για την προστασία των τουριστών αλλά και των εργαζομένων. Δύσκολη αποστολή, με δεδομένη την επί των ημερών σας εγκατάλειψη και υποβάθμιση της παρουσίας της ελληνικής πολιτείας στην περιφέρεια. 
	Χαρακτηριστικά και ως παράδειγμα θα αναφέρω –και το γνωρίζετε- ότι μας κληροδοτήσατε περίπου δέκα χιλιάδες ελλιπείς φακέλους στα υπόγεια της Περιφερειακής Διεύθυνσης Τουρισμού στη Σύρο, δηλαδή των Κυκλάδων και της Δωδεκανήσου, περιοχών με υψηλό τουριστικό ενδιαφέρον. 
	Εμείς για ν’ αντιμετωπίσουμε αυτήν τη χαώδη κατάσταση όχι μονάχα ενισχύσαμε την περιφέρεια με εξειδικευμένο προσωπικό, κάτι που συνεχίζεται κι αυτήν τη στιγμή, αλλά επιπλέον στο νέο οργανισμό του ΕΟΤ διαιρέσαμε αυτήν την περιοχή σε δύο ξεχωριστές περιφερειακές διευθύνσεις, αυτής των Κυκλάδων με έδρα τη Σύρο και αυτής της Δωδεκανήσου με έδρα τη Ρόδο. Αυτό το αναφέρω σαν παράδειγμα, γιατί φανταστείτε τι σήμαινε για έναν επιχειρηματία που ήθελε να στήσει μία επιχείρηση στη Ρόδο, να πρέπει να πηγαίνει στη Σύρο, δέκα ώρες απόσταση. Δεν είχε καν προβλεφθεί η συγκοινωνιακή σύνδεση ανάμεσα στα δύο σημεία.
      Γνωρίζετε πώς είναι η κατάσταση που παραλάβαμε στα γραφεία μας στο εξωτερικό. Και εσείς οι ίδιοι αλλά και συνάδελφοι που ταξίδευαν στο εξωτερικό μας μετέφεραν εικόνες. Ήταν αθλία. Αλλάζει η εικόνα της χώρας μας στο εξωτερικό, γιατί πιστεύουμε ότι μέσα από την τουριστική πολιτική, από την εκεί παρουσία των γραφείων μας, αλλά και με τη γενικότερη διεθνή κινητικότητά μας, συμβάλλουμε, πέρα από το να αναδείξουμε τη χώρα μας και πάλι ως έναν εκ των πρώτων προορισμών, στην ενίσχυση του διεθνούς κύρους της πατρίδας μας.
      Αλλάζουν τα πράγματα, περνάμε σε μια νέα γενιά στελεχών. Και θα ήθελα στο σημείο αυτό να σας διαβεβαιώσω ότι αυτά τα νέα στελέχη δεν θα προέρχονται απαραίτητα από κομματικές τάξεις. Θα είναι νέα παιδιά που σπούδασαν, που διακρίθηκαν, που διακρίνονται για γλωσσομάθεια, που ανήκουν στον ελληνικό λαό.
      (Χειροκροτήματα από την πτέρυγα της Νέας Δημοκρατίας)
      Εμείς είμαστε η παράταξη που δίνει τέλος σε μια συνήθεια πολλών δεκαετιών που ήθελε να διευκολύνονται οι «ημέτεροι» ή να περνάνε από τους προθαλάμους των κομματικών ή των πολιτικών γραφείων.
      Κυρίες και κύριοι συνάδελφοι, με ταχείς ρυθμούς συμβάλλουμε με την εκτεταμένη διαφημιστική μας εκστρατεία στην καλλιέργεια τουριστικής συνείδησης στους φορείς, στους επιχειρηματίες, στους εργαζόμενους αλλά και στους κατοίκους των τουριστικών περιοχών. Η εκστρατεία μας για την τουριστική συνείδηση έχει ήδη ξεκινήσει και τα πρώτα αποτελέσματα δεν θα αργήσουν να φανούν. 
      Δίνουμε ιδιαίτερη έμφαση στον κοινωνικό τουρισμό αυξάνοντας τα κονδύλια, γιατί εμείς στηριζόμαστε στην κοινωνία και αυτήν υπηρετούμε. Για το λόγο αυτόν μεταφέραμε την όλη διαδικασία στα ΚΕΠ αντί στις τράπεζες, ώστε να εκταμιευτούν περισσότερα χρήματα για να διατεθούν στους συμπολίτες μας με μικρομεσαίο εισόδημα.
      Πάνω από σαράντα χιλιάδες συμπατριώτες μας όλων των ηλικιών θα ωφεληθούν φέτος από το πρόγραμμα κοινωνικού τουρισμού του ΕΟΤ το οποίο αποτελεί προσφορά της πολιτείας προς τους πολίτες χωρίς αντισταθμιστικούς όρους, προσφέροντας ακόμα και εντελώς δωρεάν διακοπές σε ορισμένες κατηγορίες αναξιοπαθούντων της κοινωνίας μας.
      Διαμορφώνουμε νέα τουριστικά προϊόντα και ειδικές τουριστικές υποδομές με ολοκληρωμένα θεσμικά πλαίσια, που προστατεύουν το δημόσιο συμφέρον, το περιβάλλον, τις τοπικές κοινωνίες αλλά και τους επενδυτές. 
      Καταθέτουμε νομοσχέδια για τον ιαματικό τουρισμό, τον αγροτουρισμό, το συνεδριακό τουρισμό, τον τουρισμό υγείας και άλλες μορφές εναλλακτικού τουρισμού. Για μας ο τουρισμός –φαντάζομαι και για σας- δεν είναι μονάχα η καλοκαιρινή περίοδος. Είναι ο τουρισμός των δώδεκα μηνών, είναι η διάχυση των δράσεων σε όλη την επικράτεια.
      Προωθούμε, σε συνεργασία με το ΥΠΕΧΩΔΕ, την ασφάλεια δικαίου, που είναι θεμελιώδης προϋπόθεση για την προσέλκυση στη χώρα μας μεγάλων και σύνθετων τουριστικών επενδύσεων, ενώ συγχρόνως απλοποιούμε τις διαδικασίες με στόχο τη δημιουργία ενός φιλόξενου και φιλικού επενδυτικού περιβάλλοντος. 
      Οι αποστολές που πραγματοποίησα εδώ και καιρό μαζί με συνεργάτες μου στον ευρύτερο χώρο της Μέσης Ανατολής και της Ασίας, μας κάνουν ιδιαίτερα αισιόδοξους για το μέλλον. Η Ελλάδα γίνεται και πάλι ιδιαίτερα φιλική για μεγάλες επενδύσεις και αυτή η Κυβέρνηση εισάγει νέους θεσμούς που διευκολύνουν την επενδυτική δραστηριότητα με απόλυτο σεβασμό στο περιβάλλον και στον πολιτισμό μας. 
      Το νέο πλαίσιο εθνικού και τομεακού περιφερειακού χωροταξικού σχεδιασμού για τον τουρισμό, σε συνδυασμό με τις νέες ολοκληρωμένες και απόλυτα εξειδικευμένες αναλυτικά ρυθμίσεις του νέου αναπτυξιακού νόμου, που επεξεργαστήκαμε σε συνεργασία με τα συναρμόδια Υπουργεία, αποτελούν τη σημαντικότερη και πλέον αποτελεσματική πολιτική για την υλοποίηση μεγάλων άμεσων επενδύσεων. 
      Η επιτροπή για την υλοποίηση των παραπάνω έχει ήδη συσταθεί από το ΥΠΕΧΩΔΕ και το Υπουργείο μας και συμμετέχουμε πλέον με αντιπροσώπους και δουλεύουμε προς την κατεύθυνση αυτή.
      Κυρίες και κύριοι συνάδελφοι, από το ‘97 με δεκάδες ακυρωτικές αποφάσεις του Συμβουλίου της Επικρατείας δεν ελήφθη κανένα μέτρο χωροταξικού σχεδιασμού για τον τουρισμό, αλλά διατηρήθηκε η πολιτική της πελατειακής σχέσης, παρά την επιταγή της προσαρμογής στο ευρωπαϊκό θεσμικό πλαίσιο της αειφόρου ανάπτυξης. Μελέτες; Όπως πάντοτε σ’ αυτόν τον τόπο πολλές. Αποτελέσματα λίγα.
      Δεν είναι δυνατόν βέβαια στο σύντομο αυτό χρόνο που έχω στη διάθεσή μου να αναλύσω το σύνολο των σύνθετων δράσεων που αναλήφθηκαν για να αναχαιτίσουμε την πτωτική πορεία, ώστε να πετύχουμε δεκαπέντε μήνες μετά τη σταθεροποίηση και την ανοδική πορεία του ελληνικού τουρισμού.
Είναι μεγάλο και σπουδαίο επίτευγμα αν συγκρίνει κανείς με άλλες χώρες που διοργάνωσαν Ολυμπιακούς Αγώνες και για τα τρία συνεχή χρόνια είχαν πτώση. 
    Εμείς φέτος περνάμε στη φάση της ανάκαμψης, περνάμε στη φάση της προόδου του ελληνικού τουρισμού. Και προαναγγέλλονται μεγάλα και σημαντικά ποιοτικά και ποσοτικά μεγέθη.
    Κυρίες και κύριοι συνάδελφοι, προσπάθησα μέσα στο σύντομο αυτό χρονικό διάστημα να σας δώσω το περίγραμμα των πρωτοβουλιών αλλά και των κινήσεών μας, με απώτερο στόχο να αποκαταστήσουμε πρώτα απ’ όλα την αξιοπιστία του κράτους και την εμπιστοσύνη των τουριστικών φορέων, να ανατρέψουμε το απαισιόδοξο κλίμα που παραλάβαμε και να δώσουμε στον κόσμο του τουρισμού αισιοδοξία και αυτοπεποίθηση για το μέλλον, να δώσουμε στην πατρίδα μας και πάλι κύρος στην παγκόσμια τουριστική αγορά, να σταθεροποιήσουμε, μετά τη συνεχή πτωτική πορεία των τελευταίων ετών, το τουριστικό ρεύμα προς τη χώρα μας.
    Και πρέπει στο σημείο αυτό να σας πω ότι βρήκαμε σύμμαχο τον επιχειρηματικό κόσμο της χώρας, βρήκαμε σύμμαχο την κοινή γνώμη της πατρίδας μας.
    Προχωρούμε σε νομοθετικές ρυθμίσεις. Αλλάζουμε το περιβάλλον και συνολικά αυτή η Κυβέρνηση αλλάζει τη χώρα. Η Ελλάδα πορεύεται με αυτοπεποίθηση και σιγουριά μπροστά.
    Κατά τη διάρκεια αυτών των δύο ημερών επιχειρήσατε να μας γυρίσετε πίσω. Εμείς κοιτάμε μπροστά. Η πρόκλησή μας έχει να κάνει με το μέλλον. Κινούμεθα με στρατηγική, με προοπτική, κινούμεθα με αυτοπεποίθηση. 
    Και μην έχετε καμία αμφιβολία ότι σαν έρθει η ώρα κι εσείς βαθιά μέσα σας, όσο κι αν δεν έχετε τη δύναμη να το αναγνωρίσετε δημόσια, θα έχετε παραδεχθεί ότι αυτή η Κυβέρνηση θα είναι η κυβέρνηση των μεγάλων αλλαγών, των μεγάλων μεταρρυθμίσεων…
      (Χειροκροτήματα από την πτέρυγα της Νέας Δημοκρατίας)
     …η κυβέρνηση η οποία θα διαμορφώσει ένα πλαίσιο ασφάλειας για την πορεία της ελληνικής οικονομίας και μία πορεία κύρους στην παγκόσμια διεθνή σκηνή.
    Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Κωνσταντίνος Σπηλιόπουλος.
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, στο λίγο χρόνο, που έχω στη διάθεσή μου, θα μιλήσω για τα θέματα του ΥΠΕΧΩΔΕ.
    Τα δημόσια έργα είναι ο σημαντικότερος παράγοντας για την πρόοδο και την ανάπτυξη μιας χώρας. Άρα ο τομέας αυτός χρειάζεται να είναι στην πρώτη προτεραιότητα κάθε κυβέρνησης.
    Η Ελλάδα τα τελευταία χρόνια με τις κυβερνήσεις του ΠΑΣΟΚ ευτύχησε να εξασφαλίσει τεράστια κονδύλια από την Ευρωπαϊκή Ένωση -τώρα θα δούμε πόσα θα εξασφαλίσει από το Δ΄ Κοινοτικό Πλαίσιο Στήριξης- και με τα χρήματα αυτά συγχρηματοδότησε ένα πρωτόγνωρο πρόγραμμα κατασκευής δημόσιων έργων, που όμοιό του δεν υπήρξε ποτέ στο παρελθόν. 
    Αν σε αυτό το πρόγραμμα προσθέσουμε και τις ολυμπιακές υποδομές, που κατασκευάστηκαν για να εξυπηρετήσουν τους Ολυμπιακούς Αγώνες, τότε το πρόγραμμα αυτό γίνεται ακόμα πιο εντυπωσιακό.
    Η κυβέρνηση του ΠΑΣΟΚ έφερε σε πέρας αυτό το μεγάλο στοίχημα με τον καλύτερο τρόπο. Με θεσμικό πλαίσιο το οποίο εισήγαγε και με σκληρή και συστηματική προσπάθεια.
    Οι τεράστιες εκπτώσεις, που ήταν και η κύρια παθογένεια του συστήματος παραγωγής δημοσίων έργων στο παρελθόν, μειώθηκαν. Η ποιότητα των έργων έγινε καλύτερη και το σύστημα απέκτησε αντικειμενικό και διαφανή χαρακτήρα. Με το σύστημα αυτό κατασκευάστηκαν τα περισσότερα έργα του Β΄ και του Γ΄ Κοινοτικού Πλαισίου Στήριξης και τα ολυμπιακά έργα. Τα δημόσια έργα έγιναν ατμομηχανή της ανάπτυξης, που για μια δεκαετία διατηρήθηκε σε πολύ υψηλά επίπεδα.
    Όπως, όμως, είναι γνωστό η Νέα Δημοκρατία και ο Υπουργός ΠΕΧΩΔΕ, επανέφερε το μειοδοτικό σύστημα και δυστυχώς επανέφερε τα προβλήματα του παρελθόντος και μάλιστα ηυξημένα. Δυστυχώς η Νέα Δημοκρατία εγκλωβισμένη στο δόγμα «υποσχέσεις – υπερβολές – σκανδαλολογία» πέτυχε το στόχο της να γίνει Κυβέρνηση. Βέβαια τα προβλήματα από αυτήν τη στάση της τώρα εμφανίζονται.
    Ας δούμε, όμως, ποια είναι σήμερα η εικόνα στον τομέα παραγωγής των δημοσίων έργων.
    Πρώτον, στους δεκαπέντε μήνες που κυβερνάει η Νέα Δημοκρατία δεν ξεκίνησε ούτε ένα έργο. Αν ξεκίνησε ένα, πείτε μας να πάμε να το δούμε κι εμείς. Από το ΥΠΕΧΩΔΕ βεβαίως.
    Και στις περιφέρειες, όμως, τα πράγματα δεν είναι καλύτερα.
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Σταμάτησαν όλα.
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Μπορώ να σας πω την εμπειρία μου από την περιφέρεια τη δική μου, την Περιφέρεια Δυτικής Ελλάδος. Τέσσερα μόνο έργα δημοπράτησε η περιφέρεια. Ξέρετε τι συνολικό προϋπολογισμό είχαν και τα τέσσερα μαζί; Διακόσιες χιλιάδες (200.000) ευρώ. 
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τόσα πολλά;
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αυτά είναι τα έργα της περιφέρειας, για τα οποία μίλησε με τόσο ωραίο τρόπο ο Πρωθυπουργός της χώρας.
      Δεύτερον, για τα έργα που είχαν προετοιμαστεί από την προηγούμενη κυβέρνηση, την κυβέρνηση του ΠΑΣΟΚ, και δημοπρατήθηκαν, έχουν δοθεί πολύ μεγάλες εκπτώσεις τόσο σε κεντρικό όσο και σε περιφερειακό επίπεδο, με σοβαρότατους κινδύνους για την πρόοδο, την ποιότητα και την ολοκλήρωσή τους.
      Τρίτον, ο κλάδος των κατασκευών, που είναι ο βασικότερος ίσως πυλώνας της ανάπτυξης, βρίσκεται σε κίνδυνο. Αυτό τονίζεται πλέον από όλες τις πλευρές και βέβαια από τις οργανώσεις των κατασκευαστών. Λόγω της απουσίας έργων, αλλά και της μη πληρωμής των ολοκληρωμένων έργων, εγείρονται πλέον σοβαρά ερωτηματικά για τη βιωσιμότητα των κατασκευαστικών επιχειρήσεων.
      Συνέπεια αυτών είναι ότι η ανεργία στον κατασκευαστικό κλάδο, σύμφωνα και με τη μελέτη του Ινστιτούτου Οικονομίας των Κατασκευών, έχει φτάσει σε τεράστια επίπεδα. Το ινστιτούτο μιλάει για πάνω από εξήντα πέντε χιλιάδες ανέργους από τον κατασκευαστικό τομέα.
      Τέταρτον, κρίσιμοι πόροι δεν απορροφούνται, με δυσμενείς συνέπειες για τη μείωση των ελλειμμάτων, ενώ ο ρυθμός ανάπτυξης της χώρας συνεχώς μειώνεται και ανατροφοδοτεί τα προβλήματα της οικονομίας. 
      Ας σημειώσουμε, όμως, ότι για το 2005, όπως έχει τονιστεί πολλές φορές, δεν έχει γίνει ακόμα ούτε μία αίτηση για απορρόφηση κοινοτικών κονδυλίων, αλλά και τα συγχρηματοδοτούμενα έργα, τα μεγάλα έργα (Ιόνια Οδός, ΠΑΘΕ, Μαλιακός), που είχαν ξεκινήσει την ωρίμανσή τους από το 2002 και μετά δεν έχουν προχωρήσει. Και μάλιστα η Κυβέρνηση και ο Πρωθυπουργός μίλησαν με τα καλύτερα λόγια γι’ αυτά τα έργα. Είπε συγκεκριμένα: «Μελετούμε και σχεδιάζουμε αυτά που έχουν ξεκινήσει την ωρίμανσή τους από το 2002».
      Ο Υπουργός ΠΕΧΩΔΕ, βέβαια, με τακτικές δηλώσεις του ισχυρίζεται ότι τα πράγματα πάνε καλά, ότι με το μαθηματικό τύπο υπήρχαν προβλήματα, ενώ με το νέο νόμο δεν υπάρχουν προβλήματα. Μάλιστα, πολλές φορές επικαλείται και την Ευρωπαϊκή Ένωση.
      Και επιπλέον, τόσο ο ίδιος όσο και η Νέα Δημοκρατία υπερηφανεύονται ότι κατήργησαν ένα φαύλο και αμαρτωλό σύστημα, που κατασπατάλησε τους ευρωπαϊκούς πόρους. Αυτό βέβαια αποτελεί το μεγαλύτερο ψεύδος και τη μεγαλύτερη παραπλάνηση, που μέρα με τη μέρα αποκαλύπτονται στον ελληνικό λαό, όπως έγινε άλλωστε και με την άλλη μεγάλη πρωτοβουλία της Κυβέρνησης κατά της διαφθοράς, το «Βασικό Μέτοχο».
      Θα μου επιτρέψετε, όμως, να αναφέρω μερικά στοιχεία, που αποδεικνύουν ότι οι ισχυρισμοί του Υπουργού ΠΕΧΩΔΕ και της Κυβέρνησης είναι τελείως λαθεμένοι και θα έλεγα παραπλανητικοί.
      Κατ’ αρχήν πρέπει να σας αναφέρω μία μελέτη που έχει γίνει –θα σας πω στη συνέχεια ποιος την έχει κάνει- που αναφέρεται στην ποιότητα των έργων στη χώρα μας αλλά και στην αποτελεσματικότητα του Β΄ και του Γ΄ Κοινοτικού Πλαισίου Στήριξης, γιατί ακούσαμε πολλά σήμερα και από τον Υπουργό Οικονομίας. 
      Λέει, λοιπόν, για την ποιότητα αυτή η μελέτη: «Εντύπωση προκαλούν τα μέχρι σήμερα στοιχεία των ελέγχων του ΕΣΠΕΛ, που αφορούν τα έργα της προγραμματικής περιόδου 2000-2006 και τα οποία έχουν ως εξής..» και αναφέρει τον κατάλογο. «Ως βασικότερες αιτίες για το ποιοτικό άλμα» -προσέξτε, «ποιοτικό άλμα»- «που παρατηρείται στην εκτέλεση των έργων υποδομής που κατασκευάζονται στην Ελλάδα τα τελευταία χρόνια, μπορούν να θεωρηθούν…», και αναφέρει πολλούς λόγους, όπως η εξοικείωση των φορέων, η πληρότητα, η αρτιότητα των συμβατικών τευχών, η πληρότητα και η αρτιότητα των μελετών, η σύσταση των ομάδων εργασίας για την υποστήριξη των τελικών δικαιούχων, η πιστότερη τήρηση από τη μεριά των αναδόχων των συμβατικών τους υποχρεώσεων και ένα σωρό άλλους λόγους.
      Ξέρετε ποιος έχει κάνει αυτήν τη μελέτη, κύριοι συνάδελφοι; Το Υπουργείο Οικονομίας και μάλιστα τον Απρίλιο του 2005.
      (Χειροκροτήματα από την πτέρυγα του ΠΑΣΟΚ)
      Την καταθέτω για Πρακτικά για να τη δουν και οι συνάδελφοι της Νέας Δημοκρατίας. Αναφέρει πολύ ωραία στοιχεία και την αποτελεσματικότητα του Β΄ και του Γ΄ Κοινοτικού Πλαισίου Στήριξης.
      (Στο σημείο αυτό ο Βουλευτής κ. Κωνσταντίνος Σπηλιόπουλος καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα δείτε ποια είναι η εικόνα που λέει ο ίδιος ο Υπουργός κ. Αλογοσκούφης για την αποτελεσματικότητα της κυβέρνησης του ΠΑΣΟΚ και για την αποτελεσματικότητα του Β΄ και του Γ΄ Κοινοτικού Πλαισίου Στήριξης.
      Θα πω, όμως, κάτι και για την Ευρωπαϊκή Επιτροπή, η οποία έκανε μία έρευνα για την ανάθεση των δημοσίων έργων σε ολόκληρη την Ευρώπη, γιατί ακούμε πολλά για τις καταγγελίες της Ευρωπαϊκής Ένωσης.
      Τι λέει, λοιπόν, η μελέτη που έκανε η Ευρωπαϊκή Ένωση; Λέει ότι η Ελλάδα βρίσκεται στην πρώτη θέση ως προς τη συμβατότητα των ευρωπαϊκών κανόνων σε σχέση με την ανάθεση των δημοσίων έργων.
      Κυρίες και κύριοι συνάδελφοι, η θέση μας για την επαναφορά του μειοδοτικού συστήματος ανάθεσης των δημοσίων έργων σε αυτήν τη συγκυρία, με την απουσία νέων έργων, την απουσία νέου έργου για τις τεχνικές εταιρείες και την καχεξία αυτών, είναι ότι σύντομα θα προκύψουν τεράστια προβλήματα.
      Θέλω, όμως, να αναφερθώ και σ΄ ένα άλλο θέμα. Θέλω να κάνω μία μικρή αναφορά στον τομέα του περιβάλλοντος. Στον τομέα αυτό η αδράνεια, η αναβλητικότητα, η έλλειψη στόχων και προγραμματισμού της Κυβέρνησης έχουν οδηγήσει σε ομηρία ολόκληρη την Ελλάδα, αλλά κυρίως την περιοχή της Αθήνας και της Αττικής. 
      Το πρόσφατο πρόβλημα των σκουπιδιών της Αθήνας δεν το έλυσε η υπεύθυνη Κυβέρνηση, αλλά έστω και προσωρινά το έλυσε ο Εισαγγελέας κ. Παπαγγελόπουλος. Ο Υπουργός ΠΕΧΩΔΕ, αφού ταλαντεύτηκε και έχασε δεκαπέντε μήνες με ανεφάρμοστες και επικίνδυνες για την υγεία των πολιτών λύσεις, εφαρμόζει όλα αυτά, τα οποία είχαν σχεδιαστεί στο παρελθόν. 
      (Στη σημείο αυτό εισέρχεται στην Αίθουσα ο Πρόεδρος του Πανελληνίου Σοσιαλιστικού Κινήματος κ. ΓΕΩΡΓΙΟΣ ΠΑΠΑΝΔΡΕΟΥ, χειροκροτούμενος από τους Βουλευτές του κόμματός του)
      Κυρίες και κύριοι συνάδελφοι, τα δημόσια έργα είναι η ατμομηχανή της ανάπτυξης για πολλά χρόνια. Τώρα, δυστυχώς, γίνεται ένας προβληματικός τομέας. Η Ελλάδα του σήμερα είναι κρίμα να γυρίζει στο παρελθόν. 
      Κύριοι της Κυβέρνησης, σας παραδώσαμε μια Ελλάδα των έργων. Την καταντήσατε Ελλάδα άνευ έργων. Αλλά δεν θα μπορούσαμε να περιμένουμε κάτι περισσότερο από μια Κυβέρνηση χωρίς κανένα έργο.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Λεονταρίδης.
      ΘΕΟΦΙΛΟΣ ΛΕΟΝΤΑΡΙΔΗΣ:  Κυρίες και κύριοι συνάδελφοι, η αποτύπωση της πραγματικής κατάστασης της οικονομίας και η ενημέρωση του ελληνικού λαού για την πραγματική εικόνα ήταν μια από τις βασικότερες προεκλογικές μας δεσμεύσεις. Το έκανε η Κυβέρνηση της Νέας Δημοκρατίας με αίσθημα ευθύνης απέναντι στους πολίτες, για να γνωρίζουν ότι προϋπόθεση για την αντιμετώπιση των προβλημάτων είναι η δημοσιονομική εξυγίανση, η διαφάνεια και η αξιοπιστία. Για να γνωρίζουν όλοι ότι για να πάει η χώρα μας ένα βήμα μπροστά και να ξεκολλήσει από τις τελευταίες θέσεις πρέπει να κτίσουμε το μέλλον μας με αλήθειες και όχι με ψέματα. Για να αντιληφθεί ο συνταξιούχος, ο εργαζόμενος, ο αγρότης, ο μεσαίος νοικοκύρης, ο νέος επαγγελματίας, οι οποίοι βλέπουν ότι το εισόδημά τους δεν επαρκεί για να καλύψει τις ανάγκες τους, ότι δεν πρέπει να χρεώνεται συνεχώς ο ίδιος και οι επόμενες γενιές με χρέη που δυναμιτίζουν τα θεμέλια και κατ’ επέκταση την οικονομική του ανάπτυξη. 
      Αλήθεια, αισθάνεστε αξιόπιστοι απέναντι στον ελληνικό λαό, όταν μετά από είκοσι χρόνια κυβερνήσεων ΠΑΣΟΚ απεμπολείτε τις τεράστιες ευθύνες σας για τη δεινή οικονομική κατάσταση της χώρας; Ποιοι γιγάντωσαν όλα αυτά τα χρόνια τη διαφθορά και κατέλαβε η χώρα μας την πρώτη θέση στην Ευρώπη σε θέματα διαφθοράς; Ποιοι παραπλάνησαν χιλιάδες πολίτες για τις προοπτικές του Χρηματιστηρίου και τους οδήγησαν σε οικονομική καταστροφή; Ποιοι χρεοκόπησαν το ασφαλιστικό σύστημα; Ποιοι παρέδωσαν ένα τριτοκοσμικό ισοζύγιο εισαγωγών-εξαγωγών με την Ελλάδα να μην είναι ανταγωνιστική στα προϊόντα της, να παράγει ελάχιστα και να τα εισάγει σχεδόν όλα; Ποιοι δημιούργησαν ένα αθηνοκεντρικό κράτος και μια περιφέρεια ερημωμένη με τεράστια ανεργία, όταν τα δισεκατομμύρια ευρώ από την Ευρωπαϊκή Ένωση κατανεμήθηκαν άνισα ή και σπαταλήθηκαν; Ποιοι αποδέχθηκαν κοινοτικούς κανονισμούς δυσμενείς για τους παραγωγούς με αποτέλεσμα η αγροτική οικονομία να αντιμετωπίζει σοβαρά προβλήματα τα τελευταία χρόνια; Ποιοι παρέδωσαν ένα σύστημα υγείας και ένα σύστημα παιδείας που βρίσκονται στις τελευταίες θέσεις της Ευρώπης; 
      Το ΠΑΣΟΚ παρέδωσε αυτήν την Ελλάδα, αλλά και μια Ελλάδα πρώτη στα ελλείμματα και τελευταία στο κατά κεφαλήν εισόδημα, τελευταία στους δείκτες ανταγωνιστικότητας, τελευταία στην εισροή άμεσων ξένων επενδύσεων, τελευταία στην απορροφητικότητα των κοινοτικών πόρων. Η πικρή αλήθεια για την οικονομία; Δημόσιο χρέος, κακοδιαχείριση, σπατάλη, κρυφά χρέη. Αυτά που κρύβατε όλα αυτά τα χρόνια, ξεγελώντας και τους Έλληνες πολίτες αλλά και τους ευρωπαίους εταίρους μας, αυτά που ακόμα και σήμερα επιμένετε να κρύβετε, επιλέγοντας τα ψεύδη και την παραπλάνηση. Χρέη που φορτώσατε στις πλάτες της κάθε Ελληνίδας και του κάθε Έλληνα και αναλογούν σε πάνω από 18.000 ευρώ, δηλαδή πάνω από 72.000 ευρώ για κάθε τετραμελή ελληνική οικογένεια. Και από πάνω ζητάτε και τα ρέστα από το λαό και από μια Κυβέρνηση που προσπαθεί καθημερινά να αλλάξει την κακή εικόνα της χώρας, επιρρίπτοντας ευθύνες αλλού, όταν επί πολλά χρόνια κυβερνάτε τον τόπο, κληροδοτώντας τεράστια προβλήματα παντού. 
      Είμαστε, όμως, αποφασισμένοι να επιλύσουμε τα προβλήματα του ελληνικού λαού και αισιόδοξοι ότι θα πετύχουμε μαζί με τους πολίτες τους ίδιους στόχους που έχουμε θέσει. Στόχους για ανάπτυξη, για διαφάνεια, για κοινωνικό κράτος. Συμπληρώθηκαν δεκαπέντε μήνες από τις εθνικές εκλογές της 7ης  Μαρτίου 2004 και ο απολογισμός του έργου μας, του έργου της νέας διακυβέρνησης γι’ αυτό το διάστημα κρίνεται ως ιδιαίτερα θετικός. Άλλωστε, αυτό αναγνωρίζεται και από την κοινή γνώμη, η οποία όπως φαίνεται από τις δημοσκοπήσεις εξακολουθεί να παρέχει την εμπιστοσύνη της στην Κυβέρνηση, παρά τα προβλήματα που έχουν διαπιστωθεί και τα εύλογα παράπονα ή διαμαρτυρίες που εκφράζονται από ορισμένες κοινωνικές ομάδες. 
      Η νέα διακυβέρνηση ακολουθεί μία νέα οικονομική και αναπτυξιακή πολιτική που αντιμετωπίζει τα υψηλά δημοσιονομικά ελλείμματα και το υπέρογκο δημόσιο χρέος που μας κληροδότησαν οι κυβερνήσεις του ΠΑΣΟΚ με έμφαση στον περιορισμό της κρατικής σπατάλης, την αντιμετώπιση της γραφειοκρατίας, της διαφθοράς και της διαπλοκής, την αξιοποίηση της δημόσιας περιουσίας. Η πολιτική αυτή προωθεί ταυτόχρονα αλλαγές και μεταρρυθμίσεις που ενισχύουν την επιχειρηματικότητα και την ανταγωνιστικότητα της οικονομίας, απελευθερώνουν πόρους για το κοινωνικό κράτος, προσελκύουν επενδύσεις και δημιουργούν νέες θέσεις απασχόλησης. 
      Ψηφίσαμε και εφαρμόζουμε ένα νέο φορολογικό νόμο που μειώνει μέσα στην τριετία έως και 10 ποσοστιαίες μονάδες τους φορολογικούς συντελεστές για τις επιχειρήσεις. Εφαρμόζουμε ένα νέο αναπτυξιακό νόμο, που χρηματοδοτεί έως και το 55% των επενδύσεων που πραγματοποιούν παλιές και νέες επιχειρήσεις. Απελευθερώσαμε την αγορά ηλεκτρικής ενέργειας και προχωρούμε άμεσα στην απελευθέρωση της αγοράς φυσικού αερίου. Προχωρούμε άμεσα στη διαμόρφωση νέων όρων και προϋποθέσεων στο εμπόριο που δημιουργούν νέες θέσεις απασχόλησης, ενισχύουν τον ανταγωνισμό και προσελκύουν νέες επενδύσεις στον τομέα του εμπορίου. Προωθούμε ενιαίο θεσμικό πλαίσιο για τις συμπράξεις δημόσιου και ιδιωτικού τομέα προκειμένου να κινητοποιηθούν ιδιωτικά κεφάλαια σε έργα υποδομής και ανάπτυξης στην περιφέρεια, για να δημιουργηθούν νέες θέσεις απασχόλησης και να εξοικονομηθούν πόροι για το κοινωνικό κράτος. 
      Για να εξαλειφθούν φαινόμενα διαφθοράς και διαπλοκής –αυτό αποτελεί προτεραιότητα για τη νέα διακυβέρνηση- προχωρήσαμε στην καθιέρωση νέου θεσμικού πλαισίου για την ανάθεση των δημοσίων έργων και μελετών για την μεγαλύτερη διαφάνεια στους διαγωνισμούς των δημοσίων έργων και για τη σημαντική μείωση του κόστους. Εδώ θα αναφερθώ στον προηγούμενο ομιλητή, ο οποίος αναφέρθηκε στα δημόσια έργα και στον τρόπο ανάθεσής τους. Όταν εμείς νομοθετούσαμε, το ΠΑΣΟΚ έλεγε ότι θα άλλαζε τον αμαρτωλό μαθηματικό τύπο. Τώρα έρχεστε να μας πείτε ότι ο προηγούμενος μαθηματικός τύπος που έδινε τα έργα σε ορισμένους μεγαλοεργολάβους βοήθησε στο να γίνουν τα έργα σε αυτόν τον τόπο. Δυστυχώς, είτε ψεύδεστε είτε προσπαθείτε να παραπλανήσετε τον ελληνικό λαό.
      Προωθούμε ένα νέο διαφανές σύστημα προμηθειών στις Ένοπλες Δυνάμεις, στις προμήθειες του Εθνικού Συστήματος Υγείας, στο σύνολο των κρατικών προμηθειών. Πήραμε πρωτοβουλίες για την αντιμετώπιση της γραφειοκρατίας και για την απλοποίηση των διοικητικών διαδικασιών. Λάβαμε μέτρα για την ενίσχυση της δικαιοσύνης στο έργο της. Πετύχαμε να βελτιώσουμε τις υπηρεσίες στο σύστημα υγείας, αναδιοργανώνοντας τα νοσοκομεία και κερδίζοντας τη μάχη με τα ράντζα. Με την κατάργηση της εισφοράς υπέρ ΛΑΦΚΑ αυξήσαμε όλες τις συντάξεις έως 5%. Με παρέμβαση του Πρωθυπουργού και με νομοθετική ρύθμιση, που προωθείται άμεσα, θα καταβληθούν αναδρομικά σε όλους τους συνταξιούχους χρήματα, που είχαν παρακρατηθεί. 
      Με το νέο αναπτυξιακό και φορολογικό νόμο δίνουμε κίνητρα για νέες επενδύσεις, ώστε να δημιουργηθούν νέες θέσεις απασχόλησης. Με τη ρύθμιση που προωθήσαμε για τα πανωτόκια δώσαμε λύση σ΄ ένα κοινωνικό πρόβλημα που απασχολούσε χιλιάδες νοικοκυριά. Αντιμετωπίζουμε την περιφερειακή ανισότητα προωθώντας έργα δισεκατομμυρίων ευρώ, που αφορούν τη βελτίωση των υποδομών της περιφέρειας. 
      Ξεκινήσαμε εθνικό διάλογο για την παιδεία για να κτίσουμε όλοι μαζί ένα σύστημα που θα οδηγεί στην αξιοποίηση της γνώσης, της έρευνας και της καινοτομίας. 
      Κυρίες και κύριοι συνάδελφοι, η αγροτική οικονομία αντιμετωπίζει τα τελευταία χρόνια σοβαρά προβλήματα, ως αποτέλεσμα της εφαρμογής των κοινοτικών κανονισμών, οι οποίοι εγκρίθηκαν από την προηγούμενη κυβέρνηση. Δεν νομιμοποιούνται όσοι ευθύνονται για τα σημερινά προβλήματα να μας κατηγορούν. 
      Πετύχαμε σημαντικά θέματα σε επίπεδο Ευρωπαϊκής Ένωσης για τα τρία μεσογειακά προϊόντα, το βαμβάκι, το λάδι και τον καπνό.
      ΠΡΟΕΔΡΟΣ (Άννα Μπενάκη - Ψαρούδα): Κύριε Λεονταρίδη, σας παρακαλώ. Oλοκληρώστε. 
      ΘΕΟΦΙΛΟΣ ΛΕΟΝΤΑΡΙΔΗΣ: Ένα λεπτό, κυρία Πρόεδρε. 
      ΠΡΟΕΔΡΟΣ ( Άννα Μπενάκη - Ψαρούδα): Όχι ένα λεπτό. Πολύ λιγότερο. 
      ΘΕΟΦΙΛΟΣ ΛΕΟΝΤΑΡΙΔΗΣ:  Πετύχαμε σημαντικές επισπεύσεις στην καταβολή των επιδοτήσεων, των αποζημιώσεων και σημαντική αύξηση της απορρόφησης των κοινοτικών κονδυλίων όλων των προγραμμάτων του Γ΄ Κοινοτικού Πλαισίου Στήριξης. 
      Προωθήθηκε πρόγραμμα βιολογικής καλλιέργειας και κτηνοτροφίας. Αποφασίστηκε η δωρεάν έκδοση οικοδομικών αδειών για την κατασκευή γεωργοκτηνοτροφικών εγκαταστάσεων και έργων υποδομής. Προετοιμαζόμαστε έγκαιρα για τη νέα ΚΑΠ, τη νέα Κοινή Αγροτική Πολιτική και τις επόμενες εβδομάδες φέρνουμε νομοσχέδιο που αφορά τα τοπικά κέντρα αγροτικής ανάπτυξης, την ενίσχυση του φορέα προώθησης αγροτικών προϊόντων, τους αγροτικούς συμβούλους, τα κίνητρα των νέων αγροτών, πολιτική γης και αναδασμούς, ενίσχυση της γεωργικής έρευνας και εκπαίδευση και άλλα θετικά μέτρα.
      ΠΡΟΕΔΡΟΣ (Άννα Μπενάκη - Ψαρούδα):  Ευχαριστούμε πολύ, κύριε συνάδελφε. 
      ΘΕΟΦΙΛΟΣ ΛΕΟΝΤΑΡΙΔΗΣ: Κυρίες και κύριοι συνάδελφοι, η Κυβέρνηση είναι αποφασισμένη να προχωρήσει σε αλλαγές και μεταρρυθμίσεις. Δεν υπάρχει άλλος τρόπος να ξεπεραστεί η κρίσιμη οικονομική κατάσταση που κληρονομήσαμε. Δεν υπάρχει άλλος δρόμος για μια νέα προοπτική ανάπτυξης και προόδου. Γνωρίζουμε ότι ο δρόμος αυτός είναι δύσβατος και ανηφορικός. Γνωρίζουμε ότι θα υπάρξουν αντιδράσεις από κατεστημένες νοοτροπίες…
      ΠΡΟΕΔΡΟΣ (Άννα Μπενάκη - Ψαρούδα): Έληξε ο χρόνος σας, κύριε Λεονταρίδη! Σας παρακαλώ, ολοκληρώστε!
      ΘΕΟΦΙΛΟΣ ΛΕΟΝΤΑΡΙΔΗΣ: ….είμαστε όμως αποφασισμένοι να πετύχουμε. Γιατί την επιτυχία αυτήν τη χρωστάμε στις επόμενες γενιές. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Το λόγο τώρα έχει ο Υπουργός Εθνικής Αμύνης κ. Σπηλιωτόπουλος. 
      (Θόρυβος στην Αίθουσα από την πτέρυγα του ΠΑΣΟΚ)
      ΜΕΡΙΚΟΙ ΒΟΥΛΕΥΤΕΣ (Από την πτέρυγα του ΠΑΣΟΚ): Κυρία Πρόεδρε, δεν υπάρχει εναλλαγή των ομιλητών; 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μας βομβαρδίζετε, κυρία Πρόεδρε!
      ΠΡΟΕΔΡΟΣ (Άννα Μπενάκη - Ψαρούδα): Εναλλαγή, κύριοι συνάδελφοι, υπάρχει μετά τους Υπουργούς.  Όχι πριν από τους Υπουργούς. Οι νεότεροι φαίνεται ότι δεν ξέρουν τις παραδόσεις. Παρακαλώ, κύριοι συνάδελφοι!
      Ορίστε, κύριε Υπουργέ, έχετε το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κυρίες και κύριοι συνάδελφοι, πριν αρχίσω την αγόρευσή μου για τα θέματα της εθνικής μας άμυνας, θα ήθελα να διορθώσω το συνάδελφο Αχαΐας κ. Σπηλιόπουλο για κάποια στοιχεία που έδωσε, όσον αφορά τα δημοπρατηθέντα έργα. 
      Τα δημοπρατηθέντα έργα στην Περιφέρεια Δυτικής Ελλάδας, κύριε συνάδελφε, δεν είναι 200.000 ευρώ. Είναι πάνω από 500.000.000 ευρώ. Παρακαλώ, ενημερωθείτε σωστά. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ:  Αυτά που δημοπρατήσατε τώρα και όχι αυτά που δημοπρατήσαμε εμείς! 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Τώρα, όσον αφορά τα θέματα της εθνικής μας άμυνας, κυρίες και κύριοι συνάδελφοι, στον πρώτο χρόνο της διακυβέρνησης, το Υπουργείο Εθνικής Άμυνας υλοποίησε ή δρομολόγησε την υλοποίηση του 95% του κυβερνητικού μας προγράμματος. Καταθέτω στα Πρακτικά της Βουλής το πρόγραμμα, προκειμένου να ενημερωθούν οι ενδιαφερόμενοι.
      (Στο σημείο αυτό ο Υπουργός Εθνικής Άμυνας κ. Σπήλιος Σπηλιωτόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΧΑΡΑΛΑΜΠΟΣ ΚΑΣΤΑΝΙΔΗΣ: Δηλαδή μόνο ένα 5% έχετε για την επόμενη περίοδο; 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Έχουμε και άλλες δράσεις τις οποίες θα τις προσθέσουμε, κύριε συνάδελφε.
      Ενδεικτικά αναφέρουμε ορισμένα στοιχεία από το πρόγραμμα που υλοποιήσαμε. 
      Συγκρατήσαμε τις αμυντικές δαπάνες σε ποσοστό 2,96% επί του ΑΕΠ από 4,1% που ήταν ο μέσος όρος της περασμένης τετραετίας 1999-2003. 
      Σχεδιάζουμε το νέο ενιαίο μεσοπρόθεσμο πρόγραμμα εξοπλισμών για το 2006-2010, με κύριο σκοπό να καλύψουμε τις πραγματικές ανάγκες των Ενόπλων Δυνάμεων, όπως και να στηρίξουμε τις εγχώριες αμυντικές βιομηχανίες. 
      Έχουμε έτοιμο προς ψήφιση το νέο θεσμικό πλαίσιο προμηθειών για τη διαφάνεια και την αποκατάσταση της τάξης στην αγορά. 
      Από τις επαναδιαπραγματεύσεις συμβάσεων, τις οποίες είχαν συνομολογήσει οι προηγούμενες κυβερνήσεις σε βάρος των συμφερόντων μας, επαναδιαπραγματευτήκαμε τη σύμβαση για το νέο άρμα μάχης και διασφαλίσαμε επιπλέον αντισταθμιστικά ωφελήματα 100.000.000 δολαρίων πιστωτικά και μας παραχωρήθηκαν εκατόν πενήντα άρματα μάχης δεύτερης γενιάς δωρεάν.
      Για τις συμβάσεις του αντιαεροπορικού συστήματος HAWK, που η Γαλλία και η Ιταλία πλήρωσαν 80.000.000 το 1999 και τελείωσαν το 2000 και εμείς πληρώσαμε 160.000.000, δηλαδή διπλάσια χρήματα και δεν έχουμε τελειώσει ακόμη, εμείς πήραμε πίσω 40.000.000 δολάρια πιστωτικό για Α.Ω. και 1.326.000 δολάρια ως ποινική ρήτρα. 
      Στην περίφημη σύμβαση των αντιαεροπορικών TOR, που απασχόλησε την εξεταστική επιτροπή της Βουλής, ύψους 850.000.000 δολαρίων, εσείς πληρώσατε 800.000.000 δολάρια και δεν φροντίσατε να θωρακίσετε με τη σωστή εγγύηση τη σύμβαση, με αποτέλεσμα, έξι χρόνια μετά, τα συστήματα να έχουν απαξιωθεί, να μην έχουν διασυνδεθεί μεταξύ τους και να μην έχουν υλοποιηθεί τα αντισταθμιστικά ωφελήματα.
      Εμείς με υπόλοιπο 50.000.000 που αφήσατε, εξασφαλίσαμε τη διασύνδεση των συστημάτων, πήραμε διπλάσια αντισταθμιστικά ωφελήματα και πήραμε τραπεζική εγγύηση καλής εκτέλεσης της σύμβασης. Αυτές είναι οι διαφορές μας.
      Όσον αφορά τα επιχειρησιακά θέματα, εγκρίθηκε η πολιτική εθνικής άμυνας, ενώ υλοποιείται η νέα δομή δυνάμεων και η νέα δομή διοίκησης. Αναδιοργανώνονται διακόσιες δεκατρείς μονάδες, αλλάζουν υπαγωγή εκατόν πενήντα δύο και εβδομήντα έξι καταργούνται. Οι Ένοπλες Δυνάμεις γίνονται πιο ευέλικτες, πιο αποτελεσματικές και έχουν συγκεντρώσει πρόσφατα την ευαρέσκεια συμμάχων και εταίρων για το επίπεδό τους και τον επαγγελματισμό τους.
      Δώσαμε ζωή στην περιφέρεια και τα ακριτικά μας νησιά με την εισαγωγή του θεσμού των Εφέδρων Υψηλής Ετοιμότητας, με τη μετεγκατάσταση μονάδων στην παραμεθόριο και με τη λειτουργία τοπικών κέντρων εκπαιδεύσεως νεοσύλλεκτων. Έτσι, στηρίζουμε την τοπική οικονομία της περιφέρειας, συμβάλλουμε στην αύξηση του εσωτερικού τουρισμού, συμβάλλουμε στην παραμονή του πληθυσμού στην περιοχή, γιατί αισθάνονται πιο ασφαλείς και διασφαλίζουμε τη συνοχή των οικογενειών. Τα εκκενωθέντα στρατόπεδα αποδίδονται στην Τοπική Αυτοδιοίκηση και αξιοποιούμε βεβαίως την εμπειρία και την τεχνογνωσία που αποκτήσαμε στους Ολυμπιακούς Αγώνες.
      Η μέριμνα για το ανθρώπινο δυναμικό: Επίκεντρο όλων των ενεργειών μας και των μεταρρυθμίσεων που εφαρμόζουμε, είναι ο παράγων άνθρωπος. Έχουμε ορίσει το 2005 ως Έτος Μέριμνας για το στρατιωτικό και πολιτικό προσωπικό των Ενόπλων Δυνάμεων. Προχωρούμε στη σταδιακή επίλυση χρονιζόντων προβλημάτων του προσωπικού μας με την υλοποίηση ήδη συγκεκριμένης δέσμης τριάντα μέτρων από τα σαράντα μέτρα που εξαγγείλαμε. Τα καταθέτω στα Πρακτικά.
      (Στο σημείο αυτό ο Υπουργός Εθνικής Άμυνας κ. Σπήλιος Σπηλιωτόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ιδρύθηκε Γραφείο Υγιεινής και Ασφάλειας και δρομολογήθηκε σταδιακή αποκατάσταση υφισταμένων προβλημάτων, που διαπιστώθηκαν κατά τις επιθεωρήσεις των στρατοπέδων. Σημαντικά μέτρα λάβαμε για την υποστήριξη των πολυτέκνων, περιλαμβανομένων και των οικογενειών με τρία παιδιά, καθώς και ατόμων με ειδικές ανάγκες.
      Εφαρμόζεται πρόγραμμα για την οριστική επίλυση του οικιστικού προγράμματος των στελεχών μας. Ήδη έχουν κατασκευαστεί σαράντα έξι κατοικίες, έχει δρομολογηθεί η κατασκευή άλλων τριακοσίων –οι εκατό πρώτες στη Λήμνο- και στόχος μας είναι οι χίλιες κατοικίες στην παραμεθόριο.
      Κατατίθεται νομοθετική ρύθμιση το καλοκαίρι για επέκταση εφαρμογής των νόμων 2838/2000 και 3016/2002 και στους απόστρατους που εξήλθαν από την ενεργό υπηρεσία πριν από το 2000 και 2002 αντίστοιχα, με τμηματική υλοποίηση από τις αρχές του 2006.
      Προχωρούμε σε ριζική αναδιάρθρωση και εκσυγχρονισμό των υπηρεσιών του Υπουργείου Εθνικής Άμυνας με τροποποίηση του νόμου περί οργάνωσης και λειτουργίας του Υπουργείου και με τροποποίηση του νόμου περί ιεραρχίας και προαγωγών για τη βελτίωση της εξέλιξης των στελεχών μας. Το σύνολο του έργου μας είναι στα έγγραφα που καταθέσαμε.
      Και τώρα, κυρίες και κύριοι συνάδελφοι, είναι ενδιαφέρον να ακούσετε ορισμένα ενδεικτικά στοιχεία για το τι παραλάβαμε από την προηγούμενη Κυβέρνηση, γιατί θα ακούσετε πράγματα που δεν ξέρετε.
      (Θόρυβος και διαμαρτυρίες από την πτέρυγα του ΠΑΣΟΚ - κωδωνοκρουσίες)
      Ο κομματισμός στις Ένοπλες Δυνάμεις, που διέβρωσε το στράτευμα, ήταν άνευ προηγουμένου. Καταθέτω το «φάκελο της ντροπής». Εδώ μέσα υπάρχουν χαρτιά από το 1996 και μετά, όπου χαρακτηρίζονται οι αξιωματικοί. «Πρόκειται για πολύ δεξιό, το ίδιο και η γυναίκα του, που είναι στην ΕΛΑΣ», «Να μετατεθεί στην Αθήνα, πρόκειται για άξιο σύντροφο» ή «Να μετατεθεί στον Έβρο, κάνει παρέα με δεξιούς». Ο «φάκελος της ντροπής» του ΠΑΣΟΚ κατατίθεται σήμερα στο ελληνικό Κοινοβούλιο. Διαβάστε τον.
      (Στο σημείο αυτό ο Υπουργός Εθνικής Άμυνας κ. Σπήλιος Σπηλιωτόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Θόρυβος και διαμαρτυρίες από την πτέρυγα του ΠΑΣΟΚ - κωδωνοκρουσίες)
      Η δύναμη του προσωπικού που υπηρετεί στο Υπουργείο έχει μειωθεί θεαματικά. Στο επιτελείο του Υπουργού Εθνικής Άμυνας, το αμαρτωλό ΕΠΥΕΘΑ, υπηρετούσαν εκατόν εβδομήντα πέντε αξιωματικοί ως πολιτικό προσωπικό. Σήμερα υπηρετούν εβδομήντα. Η δύναμη οπλιτών στο Επιτελείο του Υπουργού Εθνικής Άμυνας ήταν τριακόσιοι δώδεκα, εκ των οποίων οι μισοί απουσίαζαν στη Γερμανία, στο εξωτερικό, στη Θεσσαλονίκη, στην Κρήτη, σπούδαζαν. Κάναμε δύο μήνες για να τους φέρουμε πίσω. Σήμερα από τους τριακόσιους δώδεκα υπηρετούν εκατόν εξήντα και είναι όλοι παρόντες και κάνουν όλες τις υπηρεσίες.
      Επανεξετάζονται οι περιπτώσεις απαλλαγών στράτευσης, που χορηγήθηκαν κατά παράβαση των σχετικών νόμων τα προηγούμενα χρόνια από το κύκλωμα του ΠΑΣΟΚ, που λειτουργούσε, και οι υπόχρεοι καλούνται να υπηρετήσουν…
      (Θόρυβος από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ στο βάθος. Κύριε Κοινοβουλευτικέ Εκπρόσωπε, σας παρακαλώ!
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): …απαλλαγών για λόγους υγείας. 
      Το πρόγραμμα περιστολής των δαπανών συνεχίζεται. Ακούστε ατασθαλίες και ελλείμματα: Ήδη ήρθε καταλογισμός σε στελέχη του λόχου ΕΠΥΕΘΑ για 3.000.000 ευρώ. Η Υπηρεσία Οικονομικού τα καταλογίζει στο όνομά τους για ατασθαλίες. Η διασπάθιση του δημοσίου χρήματος ήταν άνευ προηγουμένου. Ξοδεύτηκε ποσό 743.000.000 δραχμών για πιλοτικό πρόγραμμα, λέει, επαγγελματικού προσανατολισμού, αμφιβόλου αναγκαιότητας και χρησιμότητας με απευθείας αναθέσεις. Καταθέτω το σχετικό φάκελο.
      (Στο σημείο αυτό ο Υπουργός Εθνικής Άμυνας κ. Σπήλιος Σπηλιωτόπουλος καταθέτει για τα Πρακτικά τον προαναφερθέντα φάκελο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      ΕΥΑΓΓΕΛΟΣ ΠΑΠΑΧΡΗΣΤΟΣ: Ψήφο εμπιστοσύνης …
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Είχατε εκατόν ενενήντα τρεις συνδέσεις κινητών τηλεφώνων. 
      (Θόρυβος από την πτέρυγα του ΠΑΣΟΚ)
      Διαμαρτύρεστε; Σας κατηγορούμε για λεηλασία του δημοσίου χρήματος. Είχατε εκατόν ενενήντα τρία κινητά τηλέφωνα, σαράντα ένα τα έχετε δώσει έξω και εμείς τώρα έχουμε μόνο ενενήντα τρία. Μειώσαμε τα έξοδα της κινητής τηλεφωνίας κατά 64%. 
      Είχατε άχρηστες εκδόσεις. Είχατε μετατρέψει τα στελέχη του ΕΠΥΕΘΑ σε εκδότες. Ακούστε: Δαπανήθηκαν άνω των 650.000.000 δραχμών για να τυπωθούν, λέει, βιβλία αξιωματικών, που σαπίζουν στις αποθήκες. Σας το καταθέτω, μόνο και μόνο για να δείτε το μέγεθος…
      ΓΡΗΓΟΡΗΣ ΝΙΩΤΗΣ: …επερώτηση, κύριε Υπουργέ.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Αμυνας): Σας καταθέτω…
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, τι εικόνα δίνουμε; 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Αμυνας): …τα βιβλία ενός αξιωματικού.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Πώς λέγεται το βιβλίο;
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Αμυνας): Στοίχισε 11.000 το αντίτυπο, όταν η επιθεώρηση διαπιστώνει, από δειγματοληπτικό έλεγχο που έγινε σ΄ ένα από τα εκδοθέντα βιβλία ότι η εκτύπωση έγινε και επιβάρυνε το δημόσιο με το ποσό των 11.000 δραχμών. Η ανωτέρω εκτύπωση έγινε σε απλό χαρτί, χωρίς την ύπαρξη εγχρώμων φωτογραφιών. Η παραπάνω δαπάνη κρίνεται ως υπερβολική, δεδομένου ότι η εκτύπωση και η προμήθεια λευκώματος από το ΓΕΣ πέντε χιλιάδων αντιτύπων, διπλάσιο, με τετραχρωμίες…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ήταν γαλάζιο. 
       ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): … σε χαρτί πολυτελείας στοίχισε ακριβώς τα μισά. 
      (Θόρυβος από την πτέρυγα του ΠΑΣΟΚ)
Η λεηλασία του δημοσίου χρήματος κατατίθεται στη Βουλή. 
(Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Υπουργός Εθνικής Άμυνας κ. Σπήλιος Σπηλιωτόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έργα που σχεδιάστηκαν και υλοποιήθηκαν επί ΠΑΣΟΚ και κάποια από αυτά εξακολουθούν να υλοποιούνται. Όταν αντικαταστήσαμε με τις ετήσιες μεταθέσεις στελέχη, που είχε τοποθετήσει το ΠΑΣΟΚ, βρεθήκαμε μπροστά από ένα όργιο διαφθοράς στα έργα. 
      Παραδείγματος χάρη, το έργο της Λέσχης Αξιωματικών Φρουράς Βόλου το βρήκαμε στη θεμελίωση και ήδη είχε ξεπεράσει το αρχικό προϋπολογισθέν ποσό κατά τρεις φορές. Έγιναν ένορκες διοικητικές εξετάσεις από τη Διεύθυνση Υποδομής του ΓΕΣ. Πενήντα ένα έργα με τη μέθοδο της κατάτμησης πάνε στον εισαγγελέα, έργα των ημερών σας. 
      Και εδώ διαπράχθηκε ατόπημα Βουλευτών του ΠΑΣΟΚ. Κατέθεσαν Βουλευτές του ΠΑΣΟΚ ερώτηση ότι –δήθεν- ο Γενικός Διευθυντής του Επιτελείου του Υπουργείου Εθνικής Άμυνας σήμερα, σε συνεργασία, λέει, με στέλεχος που ήταν σε αυτές τις διευθύνσεις –το στέλεχος το οποίο εμείς το αντικαταστήσαμε- δήθεν κατάτμησαν μαζί όλες αυτές τις προμήθειες για ίδιον όφελος. Τέτοιες συκοφαντίες είναι απαράδεκτες να γίνονται από Βουλευτές εδώ μέσα, στο ελληνικό Κοινοβούλιο.  
      (Θόρυβος από την πτέρυγα του ΠΑΣΟΚ)
      Τώρα, κύριοι συνάδελφοι, να αναγκαστώ να χρησιμοποιήσω σκληρά λόγια για αυτό που διαπράχθηκε σε βάρος του Υπουργείου Εθνικής Άμυνας, της κοινής γνώμης και του Κοινοβουλίου. 
      Κατατέθηκε ερώτηση στη Βουλή, από ομάδα Βουλευτών του ΠΑΣΟΚ, όπου μας κατηγόρησαν ότι επί Κυβερνήσεώς μας, λέει, στο Υπουργείο φακελώναμε και παρακολουθούσαμε αξιωματικούς. Κυκλοφόρησαν και κάποιες φωτογραφίες. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ενώ, εσείς δεν κάνατε…
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ακούστε την αλήθεια και θα μου πείτε περί τίνος πρόκειται.  
      Το 2001 το ΓΕΣ αποφάσισε την εγκατάσταση κλειστού κυκλώματος τηλεόρασης, όπως έπρεπε να υπάρχει για λόγους ασφάλειας στο Επιτελείο, ύψους 312.000.000 δραχμών.
Ο αξιωματικός που υπέγραψε την προμήθεια αυτή είναι, σύμφωνα με πληροφορίες, σήμερα μέλος της προμηθεύτριας εταιρείας.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Έχει αποστρατευθεί;
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ο ίδιος αξιωματικός είναι αυτός που χαρακτήριζε «ναι» ή «όχι» τα στελέχη και τα παρακολουθούσε. Και ο ίδιος αυτός αξιωματικός φιγουράρει στη λίστα υποψηφίων ευρωβουλευτών του ΠΑΣΟΚ. 
     (Θόρυβος, διαμαρτυρίες από την πτέρυγα του ΠΑΣΟΚ)
     (Χειροκροτήματα από την πτέρυγα της Νέας Δημοκρατίας)
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Πώς τον λένε;
     ΡΟΔΟΥΛΑ ΖΗΣΗ: Πείτε το. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θέλετε να σας συγχαρούμε για τα πρακτοριλίκια σας; Όχι. Θα σας πούμε: Ντροπή γι’ αυτό που Βουλευτές του ΠΑΣΟΚ διέπραξαν σε βάρος του Υπουργείου Εθνικής Άμυνας, σε βάρος της κοινής γνώμης και σε βάρος του Κοινοβουλίου! 
     (Θόρυβος, διαμαρτυρίες από την πτέρυγα του ΠΑΣΟΚ)
     ΑΝΝΑ ΔΙΑΜΑΝΤΟΠΟΥΛΟΥ:  Τι είναι αυτά που λέει, κυρία Πρόεδρε;
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριοι συνάδελφοι, έχω και άλλα.
     Αντιμετωπίζετε την εθνική άμυνα κατά το χειρότερο τρόπο. Υποβάλλετε ερωτήσεις, οι οποίες προσβάλλουν τόσο τους υποβάλλοντες όσο και το Κοινοβούλιο. Δεν απαντάμε σε υβριστικές ερωτήσεις –έχουν κατατεθεί άνω των επτακοσίων. Τι διαπιστώσαμε; Δεν απαντήσαμε σε εξήντα τέσσερις υβριστικές ερωτήσεις. 
     ΡΟΔΟΥΛΑ ΖΗΣΗ:  Μα, τώρα έχουμε κοινοβουλευτικό έλεγχο;
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Καμία από αυτές δεν κατετέθη μετά από τους Βουλευτές που την υπέβαλαν, με τη διαδικασία της επίκαιρης, γιατί δεν τους ενδιέφερε να συζητηθούν, δεν τους ενδιέφερε η ουσία της υπόθεσης, τους ενδιέφερε μόνο να γραφούν στις εφημερίδες και να βγουν στις τηλεοράσεις.
     ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, τι λέει τώρα; 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Δεν σας αρέσει. Ακούστε τα. 
     (Θόρυβος, διαμαρτυρίες από την πτέρυγα του ΠΑΣΟΚ)
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, σας παρακαλούμε πάρα πολύ! Τι είναι αυτά που λέει ο κ. Πάγκαλος;
     ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, ολοκληρώστε, σας παρακαλώ.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Η λεηλασία του δημοσίου χρήματος, η εξαπάτηση της κοινής γνώμης, οι ψευδολογίες είναι ο τρόπος με τον οποίο το ΠΑΣΟΚ αντιμετωπίζει την εθνική άμυνα της χώρας.
     Και επειδή, κυρίες και κύριοι συνάδελφοι, το ΠΑΣΟΚ χρεώνει τη Νέα Δημοκρατία ακόμα και με την αύξηση της προκλητικότητας της τουρκικής Αεροπορίας, κύριοι συνάδελφοι, ποιος υπέγραψε στη Μαδρίτη περί ζωτικών συμφερόντων της Τουρκίας στο Αιγαίο;
     (Χειροκροτήματα από την πτέρυγα της Νέας Δημοκρατίας)
     (Θόρυβος,  διαμαρτυρίες από την πτέρυγα του ΠΑΣΟΚ)
     ΘΕΟΔΩΡΟΣ ΠΑΓΚΑΛΟΣ: Είστε...
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Αμυνας): Ποιος υπέγραψε στο Ελσίνκι για τις συνοριακές διαφορές και τις άλλες διαφορές με την Τουρκία;
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ! Ολοκληρώνει ο Υπουργός την ομιλία του. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ποιος δημιούργησε το πρόβλημα των Ιμίων; 	Και έρχεστε σήμερα ανενδοίαστα να κατηγορείτε τη Νέα Δημοκρατία για την τουρκική προκλητικότητα; 
      (Θόρυβος,  διαμαρτυρίες από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι!
     ΕΥΑΓΓΕΛΟΣ ΠΑΠΑΧΡΗΣΤΟΥ: Για τα Ίμια πείτε μας.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Η τουρκική προκλητικότητα, κυρίες και κύριοι συνάδελφοι, επανέρχεται στα επίπεδα του 2003. Πού ήσασταν τότε; Δεν θυμάστε τίποτα; Δεν θυμάστε τι γινόταν το 2001, το 2002, το 2003; Τώρα φταίει η Νέα Δημοκρατία;
     Και για να καθησυχάσουμε την κοινή γνώμη από την κινδυνολογία του ΠΑΣΟΚ, κυρίες και κύριοι συνάδελφοι, θέλω να σας πω τα εξής και κλείνω με αυτό. 
     ΜΑΡΚΟΣ ΜΠΟΛΑΡΗΣ: Για το Σινούκ πείτε μας. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Η πολιτικοδιπλωματική ισχύς της χώρας και οι Ένοπλες Δυνάμεις μας  -προσέξτε- υποστηρίζουν στο ακέραιο τα εθνικά μας συμφέροντα. Οι Ένοπλες Δυνάμεις μας εκπέμπουν μήνυμα αποφασιστικής ισχύος και αποτελούν υπολογίσιμη δύναμη αποτροπής, οργανωμένη, εκπαιδευμένη και πάνω απ’ όλα αποφασισμένη και έτοιμη για όλα, κάτω από μία ικανότατη ηγεσία, υπερασπίζοντας την εθνική μας αξιοπρέπεια και τα κυριαρχικά μας δικαιώματα στην ξηρά, στη θάλασσα και στον αέρα. 
     (Θόρυβος)
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ! Αυτά που λέει αυτήν τη στιγμή ο κύριος Υπουργός δεν πρέπει να αντιμετωπίζονται κατ’ αυτόν τον τρόπο.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Στο Αιγαίο δεν περνάει τίποτε χωρίς έλεγχο, ημέρα και νύχτα. Η αντίδρασή μας είναι άμεση και το έργο είναι βαρύ βεβαίως, το κόστος δυσβάσταχτο και η ευθύνη είναι μεγάλη, όπως μεγάλη είναι και η εμπιστοσύνη των Ελλήνων πολιτών στις Ένοπλες Δυνάμεις. Αυτό που εσείς προσπαθείτε να αποδομήσετε, ο ελληνικός λαός θαυμάζει και εμπιστεύεται και οι σύμμαχοι και οι εταίροι το επαινούν. Και εμείς, η πολιτική ηγεσία του Υπουργείου Εθνικής Άμυνας, ο Υπουργός και οι Υφυπουργοί, όπως και όλη η Κυβέρνηση, μόνο λόγια τιμής και αναγνώρισης έχουμε να πούμε για τα στελέχη μας που μοχθούν και για τις οικογένειές τους που τα στηρίζουν, συμμετέχοντας και αυτές στις ταλαιπωρίες και στις αγωνίες τους.
     (Χειροκροτήματα από την πτέρυγα της Νέας Δημοκρατίας)
    Και πάνω απ’ όλα τιμούμε και ευγνωμονούμε αυτούς που έδωσαν και δίνουν το αίμα τους για να ζούμε εμείς ασφαλείς και ελεύθεροι. 
    (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, ένας είναι ο δρόμος της αντιμετώπισης των θεμάτων άμυνας και ασφάλειας των Ελλήνων πολιτών. Αυτός της εθνικής συνεννόησης. Σας καλούμε να τον ακολουθήσουμε όλοι μαζί!
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο συνάδελφος κ. Κωνσταντίνος Γείτονας. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, κυρίες και κύριοι συνάδελφοι, πιστεύω να αντελήφθη ο ελληνικός λαός απόψε τι Υπουργό Άμυνας έχει η χώρα!
    (Χειροκροτήματα από την πτέρυγα του ΠΑΣΟΚ)
    Στο κομματικό σας πάθος, στην εμπάθειά σας…
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Αεροπόρο και τίμιο έχει! 
    ΚΩΝΣΤΑΝΤΙΝΟΣ ΓΕΙΤΟΝΑΣ: …για το ΠΑΣΟΚ φθάνετε να υποσκάπτετε τη θέση της χώρας. 
    (Χειροκροτήματα από την πτέρυγα του ΠΑΣΟΚ)
    Παραλείπετε σκοπίμως από το κείμενο που αναφερθήκατε τη φράση «νόμιμα συμφέροντα». Είναι ντροπή, κύριε Υπουργέ, πραγματικά είναι ντροπή, να έρχεστε εδώ από το Βήμα της Βουλής και να τίθεστε υπεράνω του Συντάγματος και του Κανονισμού. Να λέτε ότι δεν απαντάτε σε ερωτήσεις του ΠΑΣΟΚ. Αυτός είναι ο σεβασμός σας στη δημοκρατία; 
    Ακούστε, κύριε Υπουργέ: Δεν έχετε κανένα δικαίωμα, είστε υπόλογος, δεν μπορεί να κατηγορείτε εμάς. Εσείς κατηγορείστε αυτήν τη στιγμή για νέο κομματισμό στις Ένοπλες Δυνάμεις. Δεν σας συνέτισε ούτε το Σινούκ; 
    (Θόρυβος, διαμαρτυρίες από την πτέρυγα της Νέας Δημοκρατίας)
      Δεν σας συνέτισε ούτε το φιάσκο της εξεταστικής επιτροπής; Έλεος!
    (Χειροκροτήματα από την πτέρυγα του ΠΑΣΟΚ)
    Σε τέτοιον Υπουργό, κύριοι, αύριο θα δώσετε την εμπιστοσύνη σας. Αυτές είναι οι απόψεις του, τις ακούσατε.  Σ’ αυτήν την πολιτική για την άμυνα, θα...
    Κυρίες και κύριοι συνάδελφοι, ο κύριος Πρωθυπουργός αντιδρώντας στην πρόταση μομφής του ΠΑΣΟΚ κατά του Υπουργού Οικονομίας, ζήτησε επιβεβαίωση της εμπιστοσύνης των Βουλευτών του. Κίνηση ματ, ειπώθηκε. Σιγά την κίνηση, σιγά τα «ωά»!
    ΙΟΡΔΑΝΗΣ ΤΖΑΜΤΖΗΣ: Σας έβαλε καλά στη γραμμή τώρα ο Παπανδρέου. (Θόρυβος από την πτέρυγα της Νέας Δημοκρατίας)
    (Κωδωνοκρουσίες)
    ΚΩΝΣΤΑΝΤΙΝΟΣ ΓΕΙΤΟΝΑΣ: Ηρεμήστε. Κύριε συνάδελφε, να μην πω το όνομά σας, είστε συνήθως κεκράκτης. Ηρεμήστε. Εγώ θα πω αυτά που έχω να πω. 
    ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριε Γείτονα. Παρακαλώ όχι προσωπικές αντιπαραθέσεις! 
    ΚΩΝΣΤΑΝΤΙΝΟΣ ΓΕΙΤΟΝΑΣ: Κύριοι συνάδελφοι, δεν σας σώζει αυτή η κίνηση απελπισίας. Δεν αλλάζει η τραγική πραγματικότητα που έχει φέρει στη χώρα η πολιτική σας. Την αυξανόμενη λαϊκή δυσαρέσκεια, την εντεινόμενη λαϊκή κατακραυγή…
    ΑΠΟΣΤΟΛΟΣ ΣΤΑΥΡΟΥ: Μόνο εσείς τη βλέπετε. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Γραμματέα της Κοινοβουλευτικής Ομάδας, περιμένω να ηρεμήσετε. Προστατεύστε, κυρία Πρόεδρε, τη διαδικασία. 
    ΠΡΟΕΔΡΟΣ (Άννα Μπενάκη - Ψαρούδα): Κύριε Γείτονα, ξέρετε πολύ καλά πώς γίνεται η διαδικασία. Απευθύνεστε στην Αίθουσα. Μην απαντάτε προσωπικά. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Μα, τι να κάνω; 
    ΠΡΟΕΔΡΟΣ (Άννα Μπενάκη - Ψαρούδα): Μην απαντάτε προσωπικά. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Είναι δυνατόν να μιλάω με συνεχείς κραυγές; Σας παρακαλώ. Δεν αντέχετε, κύριοι συνάδελφοι της Νέας Δημοκρατίας, τον αντίλογο; Τόσο πολύ έχετε χάσει την ψυχραιμία σας; 
    (Θόρυβος, διαμαρτυρίες από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη - Ψαρούδα): Δυστυχώς, κύριε Γείτονα, υπάρχει ισότητα όπλων και στις κραυγές! 
    Προχωρήστε, σας παρακαλώ. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, σας παρακαλώ να ηρεμήσετε τους Βουλευτές της Νέας Δημοκρατίας! 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν χρειαζόμαστε συμβουλές, κύριε Γείτονα! 
    ΚΩΝΣΤΑΝΤΙΝΟΣ ΓΕΙΤΟΝΑΣ: Δεν δίνω συμβουλές, κύριε Σιούφα. Απευθύνομαι στους θορυβοποιούς.
    ΠΡΟΕΔΡΟΣ (Άννα Μπενάκη - Ψαρούδα): Έχετε λίγο χρόνο. Δεν μιλάτε ως Υπουργός, κύριε Γείτονα. Ο χρόνος σας τρέχει! 
    ΚΩΝΣΤΑΝΤΙΝΟΣ ΓΕΙΤΟΝΑΣ: Δεν δίνω συμβουλές, αλλά είναι εικόνα αυτή; Είναι κεκράκτες οι Βουλευτές σας….
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό κάνετε. Έπρεπε να είχατε αντιδράσει και πριν. 
    ΠΡΟΕΔΡΟΣ ( Άννα Μπενάκη - Ψαρούδα): Σας παρακαλώ! 
    ΚΩΝΣΤΑΝΤΙΝΟΣ ΓΕΙΤΟΝΑΣ: …και δεν με αφήνουν να μιλήσω.  
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό έπρεπε να το κάνετε και με τους συναδέλφους σας. Αυτό έπρεπε να κάνετε! 
    ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ! 
    ΚΩΝΣΤΑΝΤΙΝΟΣ ΓΕΙΤΟΝΑΣ: Σας παρακαλώ πολύ. Δεν με αφήνουν να μιλήσω και αντί να τους συστήνετε ηρεμία, απευθύνεστε σε μένα. 
    ΠΡΟΕΔΡΟΣ (Άννα Μπενάκη - Ψαρούδα): Κύριε Γείτονα, ελάτε στο προκείμενο, σας παρακαλώ. Δεν θα σας μείνει καθόλου χρόνος. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, εμένα επικρίνετε; Εγώ θέλω να συνεχίσω την ομιλία μου. 
      Λέω, λοιπόν, ότι δεν αλλάζει τίποτα από τη Δευτέρα με την εντεινόμενη λαϊκή δυσαρέσκεια από την πολιτική σας, από την αθέτηση των υποσχέσεων, από την παταγώδη αποτυχία της οικονομικής σας πολιτικής, από την ατζαμοσύνη της προβληματικής κυβερνητικής κομπανίας. 
      Σε κάθε συζήτηση, κυρίες και κύριοι συνάδελφοι, σε αυτήν την Αίθουσα και όχι μόνο είναι πρόδηλη η αγωνιώδης προσπάθεια της Νέας Δημοκρατίας, του Πρωθυπουργού, των Υπουργών, των Βουλευτών, των στελεχών της Νέας Δημοκρατίας να χαμηλώσουν το μέτρο σύγκρισης για την ανεπάρκεια της πολιτικής τους απαξιώνοντας το έργο του ΠΑΣΟΚ.
      Ακούστε, κυρίες και κύριοι συνάδελφοι, ματαιοπονείτε. Το έργο του ΠΑΣΟΚ έχει θετικό ισοζύγιο. Το επικρότησε επανειλημμένα ο ελληνικός λαός, έχει ιστορική καταγραφή και η ιστορία δεν πλαστογραφείται! 
      Στην ομιλία του προχθές την Τρίτη ο κύριος Πρωθυπουργός μίλησε και είπε: «Η Ελλάδα ξεφεύγει πια» –ακούστε, είναι τα λόγια του- «από τη λογική των χαμένων ευκαιριών.». Ερωτώ: Για ποιες χαμένες ευκαιρίες μιλά ο κύριος Πρωθυπουργός; Μήπως για την είσοδο της χώρας στην ΟΝΕ; Μήπως για την επιτυχημένη Ελληνική Προεδρία; Μήπως για τη δυνατή φωνή και παρουσία της χώρας στην Ευρώπη; Μήπως για την είσοδο της Κύπρου στην Ευρωπαϊκή Ένωση; Μήπως για τους υψηλούς ρυθμούς ανάπτυξης, που έφθασαν στο 4,7%; Μήπως για την κοσμογονία των έργων; 
      Αν για εσάς, κύριοι της Κυβέρνησης και κύριοι της Νέας Δημοκρατίας, λογική μη χαμένων ευκαιριών είναι η Λουκέρνη, η επιτήρηση της οικονομίας με το φιάσκο της απογραφής, το ρεζιλίκι του «Βασικού Μετόχου», η ύφεση και η κατρακύλα στην οικονομία, τότε ο Θεός να μας φυλάξει από τον παραλογισμό της λογικής σας! 
      Γιατί αλήθεια θα δώσετε ψήφο εμπιστοσύνης, κύριοι συνάδελφοι της Νέας Δημοκρατίας, στην Κυβέρνηση; Γι’ αυτές τις μη χαμένες ευκαιρίες που προείπα; Για τους διακόσιους πενήντα χιλιάδες συμβασιούχους που εξαπατήσατε; Για την «παράγκα» που στήσατε για τις προσλήψεις; Για τη φοροεπιδρομή στα νοικοκυριά; Για την ακρίβεια; Για την ανεργία; Για τα ανύπαρκτα έργα -είδα προηγουμένως πως αντιδράσατε όταν μιλούσε ο συνάδελφος κ. Σπηλιόπουλος- για την επενδυτική άπνοια; Θα δώσετε ψήφο εμπιστοσύνης για το ανύπαρκτο σχέδιο διακυβέρνησης της χώρας; Γιατί το μόνο σχέδιο που έχουμε δει από την Κυβέρνηση είναι της παλινόρθωσης του κράτους της δεξιάς. Αν τη δώσετε γι’ αυτό, άξιος ο μισθός σας!
      Από την αρχή πήρατε λάθος δρόμο στην οικονομία. Σας είχαμε προειδοποιήσει. Σας ξέφυγε η κατάσταση, τα θαλασσώσατε και τώρα ήρθε η ομολογία διά στόματος του κ. Ρεγκούζα. Εσείς, οι αρχάγγελοι της αλήθειας, εξαπατήσατε συνειδητά τη Βουλή και το λαό εγγράφοντας πλαστά έσοδα στον προϋπολογισμό. 
      Και σας ερωτώ: Δεν υπάρχουν ούτε προσωπικές ευθύνες στο οικονομικό επιτελείο γι’ αυτό; Γιατί τα λέτε στους διαδρόμους της Βουλής και δεν τα λέτε εδώ μέσα στην Αίθουσα; 
      Υποσχεθήκατε μεγάλους ρυθμούς ανάπτυξης: 5,5%! Ο ΟΟΣΑ λέει ότι θα πέσουμε στο 2,9%. Και ενοχληθήκατε για τα δημόσια έργα. Δεν έχετε πάρει είδηση ότι στα δημόσια έργα δεν κουνιέται φύλλο; Δεν έχει πάρει είδηση ο Πρωθυπουργός που μίλησε χθες για 12,5 δισεκατομμύρια δημοπρατήσεις ότι με πρόσφατη δήλωση του κ. Σουφλιά οι δημοπρατήσεις είναι 1.000.000.000; Δεν έχει πάρει είδηση ο Πρωθυπουργός, που μίλησε προχθές για νόμο διαφάνειας για τα δημόσια έργα, ότι μ΄αυτό το νόμο σας έχουμε επιστροφή στην εικονική μειοδοσία, στην κόλαση των μεγάλων εκπτώσεων με κίνδυνο να μείνουν στη μέση τα έργα;
      Αλήθεια –και εδώ θέλω να θέσω ένα συγκεκριμένο ερώτημα, αφού μιλάτε για διαφάνεια- τι γίνεται με τις απευθείας αναθέσεις; Και καλώς που είσθε εσείς εδώ παρών, κύριε Υπουργέ των Εσωτερικών, γιατί αφορά και εσάς. Αυξάνουν οι καταγγελίες ότι βαφτίζονται μέσω των τεχνικών συμβουλίων έργα κοινά ως ειδικά, για να μη γίνονται διαγωνισμοί! Εδώ θα περιμένω απάντηση και από εσάς, κύριε Παυλόπουλε, και από τον κ. Σουφλιά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω με αυτό, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Και πρέπει να τελειώσετε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Και τώρα τελευταία σηκώνετε και σημαία μεταρρυθμιστών μπροστά στο ναυάγιο. Οι δήθεν μεταρρυθμίσεις σας είναι φούσκα! Σας διέπει νεοθατσερικός ερασιτεχνισμός! 
      Είπε ο κύριος Πρωθυπουργός ότι για να πάει η οικονομία μπροστά πρέπει να επενδύσουμε στον άνθρωπο, στην κοινωνία της γνώσης. Ποιος διαφωνεί; Αυτό όμως που κάνετε δεν είναι επένδυση, αλλά επίθεση στον άνθρωπο εργαζόμενο και στην κοινωνία. Βάζετε το ψευτοδίλημμα «ανταγωνιστικότητα ή μονιμότητα» για να αποπροσανατολίσετε, να παγιδεύσετε. Οι εγγυημένοι όροι απασχόλησης συμβάλλουν στην ανταγωνιστικότητα. 
      Να μας πείτε αλήθεια, αν πιστεύετε ότι με εποχικούς στο δημόσιο τομέα και με «πλατεία Κλαυθμώνος» θα πάει μπροστά ο δημόσιος τομέας …
      ΠΡΟΕΔΡΟΣ (Άννα Μπενάκη - Ψαρούδα): Κύριε Γείτονα, παρακαλώ ολοκληρώστε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κυρία Πρόεδρε. Θα πάρω όσο χρόνο πήραν και οι άλλοι …
      ΠΡΟΕΔΡΟΣ (Άννα Μπενάκη - Ψαρούδα): Όχι, με συγχωρείτε. Στα νομικά το λέμε «συντρέχον πταίσμα» αυτό που πάθατε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Να έρθετε καθαρά και να απαντήσετε, γιατί δεν έχουμε υψηλή ανταγωνιστικότητα στον ιδιωτικό τομέα, όπου οι σχέσεις εργασίας δεν έχουν μονιμότητα. Είναι δε θράσος να λέτε ότι εμείς υπερασπιζόμαστε αντιδραστικές απόψεις. Είμαστε υπέρ των μεταρρυθμίσεων. Πιστεύουμε στον εκσυγχρονισμό του δημόσιου τομέα, για να γίνει ανταγωνιστικός, αλλά οι μεταρρυθμίσεις με σχέδιο και κοινωνικό περιεχόμενο.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνοντας, κυρία Πρόεδρε, …
      ΠΡΟΕΔΡΟΣ ( Άννα Μπενάκη - Ψαρούδα): Τελειώσατε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα πάρετε, κύριε Πρωθυπουργέ, μάλλον ψήφο εμπιστοσύνης, όπως ζητήσατε. Το ζητούμενο όμως, είναι η εμπιστοσύνη του ελληνικού λαού, την οποία χάνετε μέρα με τη μέρα. Μη μέμφεστε άλλους, μην αναζητείτε εχθρούς και βαρβάρους.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε Γείτονα. Θα τη δούμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί είναι αποκλειστικά η ευθύνη δική σας και της παράταξής σας.
      ΠΡΟΕΔΡΟΣ (Άννα Μπενάκη - Ψαρούδα): Τελείωσε ο χρόνος σας, κύριε Γείτονα. Είστε και πρώην Αντιπρόεδρος.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, το λόγο.
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υπουργέ, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κυρία Πρόεδρε. Είναι δυνατόν να γίνεται αυτό συνέχεια;
      ΠΡΟΕΔΡΟΣ (Άννα Μπενάκη - Ψαρούδα): Κύριε Καστανίδη, γιατί διαμαρτύρεστε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, κυρία Πρόεδρε, …
      ΠΡΟΕΔΡΟΣ (Άννα Μπενάκη - Ψαρούδα): Για ποιο θέμα διαμαρτύρεστε; Δεν κατάλαβα. Ο Υπουργός θέλει να δώσει μία σύντομη απάντηση. Δεν μπορεί; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ζητάνε συνεχώς το λόγο οι Υπουργοί ...
      ΠΡΟΕΔΡΟΣ (Άννα Μπενάκη - Ψαρούδα): Δεν έχει γίνει καθόλου. Μόνο από τον κ. Αλογοσκούφη. Κανένας άλλος Υπουργός δεν παρενέβη. 
      ΠΕΤΡΟΣ ΜΑΝΤΟΥΒΑΛΟΣ: Περιμένει και συνάδελφός σας να μιλήσει. Γιατί το λέτε αυτό;
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό δεν μπορεί να γίνεται συνέχεια. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Καστανίδη, θα παρατηρήσατε ότι ο συνάδελφός σας, όχι εγώ –εδώ ήταν ο κύριος συνάδελφος, ο οποίος κατέβηκε από το Βήμα- ζήτησε εξηγήσεις. Ναι ή όχι; Ας μη ζητούσε, να μην τις έχει. 
      Ε, λοιπόν, αφού τις ζητάει στα δύο λεπτά που μου δίνετε, κυρία Πρόεδρε –δεν θα σας πάρω παραπάνω χρόνο- θα πω τα εξής. Έτσι λίγο για να απαλύνουμε την ατμόσφαιρα με κάποια παραδείγματα, τα οποία είναι ενδιαφέροντα.
      Τι σημαίνει πλαστός προϋπολογισμός ή προϋπολογισμός «μαϊμού», όπως ανέφερε ο Αρχηγός σας –δεν μου αρέσει ο όρος, δυστυχώς τον ανέφερε- …
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν πειράζει. Ξέρετε εσείς. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως ...
      ΠΑΝΑΓΙΩΤΗΣ  ΡΗΓΑΣ: Μας το εξήγησε ο κ. Ρεγκούζας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, το έλεγα, αλλά βεβαίως εκείνοι που ξέρετε πολύ καλά ότι δεν τους αρέσει να αναδεικνύουν τα λάθη σας, τους αρέσει να αναδεικνύουν λεπτομέρειες και να συγκαλύπτουν τα δικά σας, ξέχασαν να μας πουν ότι, όταν εγώ ανέλαβα Υπουργός Εσωτερικών κατάπληκτος είδα ότι στον προϋπολογισμό του 2004, δεν υπήρχε η πρόβλεψη για τις ευρωεκλογές.
      Όσες φορές κι αν το είπα, αυτό το πράγμα έπεσε στο βρόντο. Πάντως υπήρξατε κυβέρνηση που έκανε προϋπολογισμό ξέροντας ότι έχει ευρωεκλογές και δεν είχε προβλέψει κονδύλι ευρωεκλογών. Εξ όνυχος τον λέοντα!
      (Θόρυβος, διαμαρτυρίες από την πτέρυγα του ΠΑΣΟΚ)
      Δεύτερον και σημαντικότερο. Σας ακούω να λέτε διάφορα, γιατί ο κ. Φώλιας έφερε κάμποσα στοιχεία. Ο κ. Φώλιας, λοιπόν, είπε τι γινόταν. Τον ορυμαγδό των χαρτιών που έστελνε η Ευρωπαϊκή Ένωση και τον αγώνα που έκανε μετά. 
      Λέτε ότι καταρρακώθηκε το κύρος της χώρας λόγω «Βασικού Μετόχου» από τον οποίο ούτε χάσαμε ούτε πρόκειται να χάσουμε ένα ευρώ και υπερασπιζόμαστε μία αρχή που απορρέει από το ίδιο το Σύνταγμα. Γιατί άραγε αποκρύβησαν και από εσάς και από εκείνους, που εύκολα σας παρέχουν τη στήριξή τους, όλες αυτές οι ατασθαλίες τριών ετών …
      ΕΜΜΑΝΟΥΗΛ ΟΘΩΝΑΣ: Τελείωσε το δίλεπτο, κυρία Πρόεδρε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών. Δημόσιας Διοίκησης και Αποκέντρωσης): … και για ποιο λόγο τώρα που γινόταν ο αγώνας για να μειωθεί το πρόστιμο …
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): … με τη ρομφαία του κινδύνου για να χάσουμε ευρώ από το «Βασικό Μέτοχο» που δεν χάνουμε, αλλά όχι και τα 518 τα οποία χάνουμε ύστερα από διαπραγμάτευση!
      (Χειροκροτήματα από την πτέρυγα της Νέας Δημοκρατίας)
      Γιατί θα ήταν 1,2 δισεκατομμύρια ευρώ. Και σε ό,τι αφορά τα περί απευθείας αναθέσεων κλπ. ούτε μία δεν έχει γίνει …
       ΕΜΜΑΝΟΥΗΛ ΟΘΩΝΑΣ: Τελείωσε το δίλεπτο, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Κύριε Παυλοπουλε, παρακαλώ. Έληξε ο χρόνος σας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σε ό,τι αφορά τα παραδείγματα που αναφέρεστε…
      ΠΡΟΕΔΡΟΣ (Άννα Μπενάκη - Ψαρούδα): Κύριε Παυλόπουλε, ζητήσατε ένα λεπτό σας δώσαμε δύο, το περνάτε και αυτό.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): … κοιτάξτε τους Οργανισμούς Τοπικής Αυτοδιοίκησης για τους οποίους αναφέρονται και οι εκθέσεις του Σώματος Επιθεωρητών Ελεγκτών Δημόσιας Διοίκησης και του Γενικού Επιθεωρητή. 
      Ψάξτε να δείτε ποιες περιπτώσεις αφορούν, κοιτάξτε τα έργα και τις ημέρες σας. Κοιτάξτε πώς ο ελεγκτικός μηχανισμός ενισχύθηκε επί των ημερών μας, διότι δώσαμε τα θεσμικά όπλα για να γίνει αυτό το πράγμα.
      ΠΡΟΕΔΡΟΣ (Άννα Μπενάκη-Ψαρούδα): Κύριε Παυλόπουλε, έχετε ολοκληρώσει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κοιτάξτε αυτά τα πράγματα και ελάτε μαζί να ενισχύσουμε τους ελέγχους για να αποκαταστήσουμε τη διαφάνεια.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Πέτρος Μαντούβαλος.
      ΙΟΡΔΑΝΗΣ ΤΖΑΜΤΖΗΣ: Κυρία Πρόεδρε, θα ήθελα το λόγο επί προσωπικού.
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, το λόγο έχει ο συνάδελφος κ. Μαντούβαλος. 
      Ελάτε, παρακαλώ, στο Βήμα, κύριε Μαντούβαλε.
      Καθίστε κάτω, κύριε Τζαμτζή.
      ΙΟΡΔΑΝΗΣ ΤΖΑΜΤΖΗΣ: Κυρία Πρόεδρε, προς Θεού! Θα ήθελα το λόγο για ένα λεπτό να μιλήσω επί προσωπικού. Δεν είναι δυνατόν να αφήσετε…
      ΠΡΟΕΔΡΟΣ (Άννα Μπενάκη-Ψαρούδα): Καθίστε κάτω, κύριε Τζαμτζή, σας παρακαλώ!
      Ορίστε, κύριε Μαντούβαλε, έχετε το λόγο.
      ΠΕΤΡΟΣ ΜΑΝΤΟΥΒΑΛΟΣ: Κυρίες και κύριοι συνάδελφοι, και βέβαια πρέπει να υπάρξει μία τεκμηριωμένη αντιπαράθεση και είναι λογικό πολιτικά να αντιδικήσουμε εκεί που πρέπει. 
      Όμως, κύριε Γείτονα, πολύ επιθετικό σας άκουσα και θα έλεγα, πολύ προκλητικό και άδικο για τον Υπουργό Εθνικής Άμυνας και γενικά για τη συνολικότερη πολιτική μας.
      Θα μου επιτρέψετε, λοιπόν, θερμά, πρώτον, να σας παρακαλέσω να με ακούσετε, γιατί έχω λόγο –θα ήθελα να σας το ζητήσω αυτό- και, δεύτερον, να τροποποιήσω λίγο την ομιλία μου σύμφωνα μ’ αυτά που άκουσα και από τον κ. Γείτονα, αλλά και από τον κ. Φλωρίδη. 
      Ο κ. Γείτονας μετά από μία πολύ επιτυχημένη πολιτική, μετά από μία πολύ επιτυχημένη περίοδο, σαν Υπουργός Δημοσίας Τάξεως –περίοδο κατά την οποία αυξήθηκε η διοίκηση στην ασφάλεια, αυξήθηκε η τρομοκρατία και τα επιτυχή της χτυπήματα- έφθασε να αναρωτιέται και να ρωτά τον Υπουργό Εθνικής Άμυνας «να, τι Υπουργούς έχετε».
      Κύριε Γείτονα, απευθύνομαι και σ’ εσάς και στους συναδέλφους του ΠΑΣΟΚ. Να μην ξεχνάτε ούτε στιγμή πως υπολόγους Υπουργούς αυτή η πλευρά έχει, η πλευρά του ΠΑΣΟΚ και να δυσκολεύεστε να ρωτήσετε άλλη φορά.
      (Χειροκροτήματα από την πτέρυγα της Νέας Δημοκρατίας)
      Να πω, κύριε Γείτονα και σε εσάς και στους άξιους συναδέλφους ότι Υπουργούς που χρεώθηκαν, δυστυχώς, την ντροπή των Ιμίων, αυτή η πλευρά έχει και όχι η πλευρά η δική μας.
      Να σας πω και κάτι ακόμα. Σας έδειχνε ο κ. Σπηλιωτόπουλος προηγουμένως κάτι βιβλία και κάτι λογαριασμούς 11.000 ευρώ και 10.000 ευρώ και μιλάγατε μεταξύ σας, δεν δίνατε σημασία, γιατί πλέον τα 11.000 ευρώ, τα 12.000 ευρώ και τα 20.000 ευρώ δεν είναι, δυστυχώς, ούτε η αξία μίας μπουμπουνιέρας για έναν πολυτελή γάμο. Και είμαι αναγκασμένος να το πω αυτό.
      (Χειροκροτήματα από την πτέρυγα της Νέας Δημοκρατίας)
      ΡΟΔΟΥΛΑ ΖΗΣΗ: Ντροπή! Όχι κουτσομπολιά!
      ΠΕΤΡΟΣ ΜΑΝΤΟΥΒΑΛΟΣ: Πρέπει να είμαστε προσεκτικοί για το πώς μιλάμε για τον Υπουργό Εθνικής Άμυνας, που έχει δείξει δείγμα γραφής και ήθους και δημιουργικότητας.
      Κύριε Γείτονα και κύριοι συνάδελφοι άξιοι του ΠΑΣΟΚ, πρέπει, λοιπόν, να είμαστε προσεκτικοί. Αορίστως το είπα και με αγάπη. Όση αγάπη προσπαθείτε εσείς να διαχέετε άδικα σ’ αυτήν την Αίθουσα.
      Λέω, λοιπόν –γιατί πρέπει να υπάρξει τεκμηριωμένη απάντηση- να μιλήσουμε πολιτικά, αλλά όχι πλέον τόση ατεκμηρίωτη κακία. Είναι αδιανόητο. 
      Θέλω, λοιπόν, να σας ρωτήσω το εξής: Δεν σας απάντησε κανείς για το ΠΑΣΟΚ του αίσχους του Κτηματολογίου; Δεν καταλάβατε τελικά τι έχει γίνει εκεί; Δεν καταλάβατε τι συσσωρεύσατε στις πλάτες του ελληνικού λαού; Η ντροπή του Χρηματιστηρίου –που το λέμε χίλιες φορές και το είπε και ο Πρωθυπουργός- μας αφήνει ανέγγιχτους;
      Οι τελευταίες θέσεις σ’ όλους τους ευρωπαϊκούς δείκτες στο κατά κεφαλήν εισόδημα, στα δημοσιονομικά ελλείμματα, στην ανταγωνιστικότητα, στις εξαγωγές, στις εισροές κεφαλαίων για άμεσες επενδύσεις, στο δημόσιο χρέος και σ’ όλα τα υπόλοιπα, δεν σας ενδιαφέρουν καθόλου; 
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ )
      Δεν σας ενδιαφέρουν καθόλου τα γνωστά ζητήματα των εξοπλιστικών προγραμμάτων και συζητάτε μεταξύ σας την ώρα που σας δείχνουν τεράστιες δαπάνες που «έφυγαν» για βιβλία. Δεν ξέρω πώς έφυγαν και πού πήγαν.
      Να πω ακόμα κάτι και σε εσάς, αγαπητέ κύριε Φλωρίδη, που σας άκουσα και εσάς λίγο αυστηρό –ίσως, άθελά σας- μ’ εμάς και άδικο και θέλω να το εκφράσω σαν παράπονο. Χρησιμοποιήσατε όρους άσχημους, όρους δύσπεπτους πολιτικά. Χρησιμοποιήσατε τον όρο «πολιτική παράγκα»,
      Αγαπημένε μου συνάδελφε και Υπουργέ, κύριε Φλωρίδη, θέλω, δυστυχώς, να σας θυμίσω ότι και η αθλητική και η «πολιτική παράγκα» επί δικών σας ημερών μακροημέρευε. 
      (Χειροκροτήματα από την πτέρυγα της Νέας Δημοκρατίας)
       Μην τα λέτε αυτά τα πράγματα στη Βουλή, γιατί είναι λογικό και εμείς κάτι να σας απαντήσουμε.
      ΣΤΑΥΡΟΣ ΜΠΕΝΟΣ: …(Δεν ακούστηκε)
      ΠΕΤΡΟΣ ΜΑΝΤΟΥΒΑΛΟΣ: Κύριε Μπένο, μη μου το λέτε αυτό.
      ΠΡΟΕΔΡΕΥΩΝ (Σωτήρης Χατζηγάκης): Μην απαντάτε, κύριε Υπουργέ. 
      Κύριε συνάδελφε, μη διακόπτετε.
      ΠΕΤΡΟΣ ΜΑΝΤΟΥΒΑΛΟΣ: Στο νομοσχέδιο για το ΑΣΕΠ, που φέραμε με τον κ. Παυλόπουλο, είπατε «εγκλήματα έχει κάνει και αυτή η παράταξη του ΠΑΣΟΚ». Μπένος. Όχι Μαντούβαλος. Δεν το ξεχνάω. Είπατε «εγκλήματα έχει κάνει αυτή η παράταξη» και συζητάγαμε το νομοσχέδιο για το ΑΣΕΠ. Ήταν ο κ. Παυλόπουλος και εισηγητής της Νέας Δημοκρατίας εγώ. Ήρεμα, λοιπόν. Κάτι καταλαβαίνουμε κι εμείς και σιγά-σιγά θα καταλαβαίνετε και σεις. Με όμορφο τρόπο, βεβαίως, τα λέω και μπορεί να ενοχλεί. Δεν πειράζει. 
      Θα συνεχίσω σ’ αυτό που είπατε για την «παράγκα». Η δική μου άποψη είναι ότι στο πρωτάθλημα της πολιτικής υποβιβαστήκατε, κύριε Φλωρίδη. Και αν κάνατε και κάτι σωστό, που μπορεί να κάνατε και κάποια πράγματα, ίσως να τα κάνατε ντοπαρισμένοι. Θέλει, λοιπόν, προσοχή το τι λέμε. Έτσι λέω εγώ. Μπορεί να κάνω και λάθος. 
      (Θόρυβος, διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι, όχι διακοπές.
      ΠΕΤΡΟΣ ΜΑΝΤΟΥΒΑΛΟΣ: Κυρίες και κύριοι συνάδελφοι, αγαπημένοι μου και διακεκριμένοι μου συνάδελφοι, είναι διάχυτη η αίσθηση ότι η συζήτηση επί της προτάσεως δυσπιστίας διαθέτει…
      ΠΑΝΑΓΙΩΤΗΣ ΣΓΟΥΡΙΔΗΣ: Ο Πρόεδρός μας ο Κόκκαλης είναι στην «παράγκα»; 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε. 
      ΠΕΤΡΟΣ ΜΑΝΤΟΥΒΑΛΟΣ: Ο κ. Σγουρίδης χρημάτισε Αντιπρόεδρος της Βουλής μας ή κάνω λάθος; Πρέπει να χρημάτισε. Συγχαρητήρια! 
      ΠΑΝΑΓΙΩΤΗΣ ΣΓΟΥΡΙΔΗΣ: Σας είπα, ο Πρόεδρος του Ολυμπιακού μας, κ. Κόκκαλης ήταν στην «παράγκα»;
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, παρακαλώ. Διατελέσατε και Αντιπρόεδρος. Παρακαλώ. 
      ΠΕΤΡΟΣ ΜΑΝΤΟΥΒΑΛΟΣ: Γελάστε καλά. Άψογος. Εδώ να εκτίθεστε στον ελληνικό λαό για την κοινοβουλευτική σας συμπεριφορά. 
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, συνεχίστε. 
      ΠΑΝΑΓΙΩΤΗΣ ΣΓΟΥΡΙΔΗΣ: Ερωτώ, αν ο Πρόεδρος του Ολυμπιακού κ. Κόκκαλης ήταν στην «παράγκα». 
      ΠΕΤΡΟΣ ΜΑΝΤΟΥΒΑΛΟΣ: Συνεχίζει ο πρώην Αντιπρόεδρος της Βουλής!
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ, κύριε Σγουρίδη. Όχι να διακόπτετε κι εσείς! 
      (Θόρυβος από την πτέρυγα του ΠΑΣΟΚ)
      ΠΑΝΑΓΙΩΤΗΣ ΣΓΟΥΡΙΔΗΣ: Σας ερωτώ…
      ΠΡΟΕΔΡΕΥΩΝ (Σωτήρης Χατζηγάκης): Καθίστε, παρακαλώ. 
      Συνεχίστε, κύριε Μαντούβαλε. 
      ΠΕΤΡΟΣ ΜΑΝΤΟΥΒΑΛΟΣ: Τι να ρωτήσετε; Μπορείτε να ρωτήσετε; Αντί να φεύγετε, ρωτάτε κιόλας; 
      Είναι διάχυτη η αίσθηση, λοιπόν, ότι η συζήτηση επί της προτάσεως δυσπιστίας διαθέτει μία δυναμική, έστω και πρόσκαιρη, προκειμένου να ασχοληθούμε με την ουσία της πολιτικής –και δεν βλέπω ιδιαίτερα να ασχολείστε- στο πεδίο των ιδεών, των προτάσεων, των επιχειρημάτων, αλλά και των τεκμηρίων. 
      Εδώ, στον κορυφαίο θεσμό της δημοκρατίας, στο Κοινοβούλιό μας, μέσα από την αντιπαράθεση και την πραγματιστική προσέγγιση των προβλημάτων της χώρας, μέσα από τις πολιτικές προτάσεις που κατατίθενται, οι Έλληνες πολίτες έχουν τη δυνατότητα να διαμορφώνουν αντίληψη, αλλά και πεποίθηση. Η σημερινή συζήτηση σηματοδοτεί και μια άλλη αντίληψη γύρω από την πρακτική και την άσκηση της εξουσίας. Αυτή είναι η αντίληψη της συλλογικής ευθύνης. Είναι σαφές πλέον σε όλους ότι η πολιτική της Κυβέρνησης δεν συνδέεται ούτε εξαρτάται από μεμονωμένα πρόσωπα. Είναι μία πολιτική για την οποία υπάρχει συλλογική ευθύνη και δέσμευση μόνο απέναντι σ’ αυτούς που την ενέκριναν και τους εμπιστεύτηκαν. Μόνο στον ελληνικό λαό, στους Έλληνες πολίτες. 
      Όραμά μας είναι μία νέα, καλύτερη Ελλάδα και το προσπαθούμε, μια Ελλάδα με ισχυρή και εξωστρεφή οικονομία, που θα παράγει πλούτο για όλους. Γιατί μόνο μία ελεύθερη οικονομία με δυναμικά χαρακτηριστικά εξασφαλίζει αύξηση του εθνικού πλούτου και μόνο αυτή μπορεί να στηρίξει μια αποτελεσματική και βιώσιμη κοινωνική πολιτική. Η ελληνική κοινωνία εμπιστεύεται τη νέα διακυβέρνηση, δίνει ψήφο εμπιστοσύνης στον Πρωθυπουργό της χώρας Κώστα Καραμανλή. Το Κοινοβούλιο μέσα απ’ αυτήν τη διαδικασία θα επιβεβαιώσει με ουσιαστικό και ξεκάθαρο τρόπο αυτή τη σχέση εμπιστοσύνης, που είμαι βέβαιος ότι θα έχει και μεγάλη διάρκεια. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Μαντούβαλε. 
      Θα δώσω τώρα το λόγο στον κ. Γεώργιο Λιάνη.
      ΗΛΙΑΣ ΦΩΤΙΑΔΗΣ: Δηλαδή πάτε ποδοσφαιρικά τώρα, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Πάμε σύμφωνα με τον Κανονισμό και τις συμφωνίες.
      Ορίστε, κύριε Λιάνη, έχετε το λόγο.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, κυρίες και κύριοι συνάδελφοι, θα ήθελα να μου γίνει η χάρη να μιλήσω σ΄ ένα κλίμα αμοιβαίου σεβασμού. Σας παρακαλώ πάρα πολύ. Νομίζω ότι δεν χρειάζεται η παρουσία των Αρχηγών μας εδώ, για να υπάρχει το κλίμα, που πρέπει να υπάρχει στη Βουλή.
      Δεν με ενόχλησε το γεγονός ότι ο κ. Αλογοσκούφης στην ομιλία του για την οικονομία, στη δευτερολογία που έκανε, είχε μια οίηση, την οίηση ενός ουρανοξύστη, που δεν ήξερε ότι η οικονομία έχει γίνει κιόλας ερείπιο. Από την άλλη μεριά δεν ηθικολογώ, αλλά δεν νομίζω ότι αξιολογούμε ποτέ μέσα στη Βουλή των Ελλήνων την αξιοπρέπεια κανενός συναδέλφου, πολύ περισσότερο δε σε σύγκριση με την αξιοπρέπεια του Αρχηγού του. 
Αυτό ήταν ένα διπλό αντικανονικό κτύπημα, ήταν ένα ατόπημα. Ποτέ δεν είναι αργά για την κατανόηση ενός λάθους μας. 
    Δεύτερον, δεν μπορώ να δεχθώ ότι ο Υπουργός Εθνικής Άμυνας δεν αντιλαμβάνεται ότι δεν τον τιμά ο αυτοεγκλωβισμός του σ΄ ένα κουτσομπολιό για τους αξιωματικούς και το στρατό. Το πάθημα δεν του έγινε μάθημα. Δεν συζητιούνται τέτοια πράγματα με αυτόν τον τρόπο στη Βουλή.
    Κυρίες και κύριοι συνάδελφοι, με υπεροψία και μέθη, όπως λέει ο Αλεξανδρινός, προσήλθαν χθες στη Βουλή και ο κύριος Πρωθυπουργός και οι Υπουργοί της Κυβέρνησης, αλλά η βραδιά τους δημιούργησε μεγάλη νευρικότητα. Τα πυροτεχνήματα της Τετάρτης και οι θριαμβολογίες κόπασαν γρήγορα. Οι κορώνες κορυφαίων στελεχών της Νέας Δημοκρατίας περί του μεγαλειώδους ηγέτη, γιατί το ακούσαμε και αυτό, έσβησαν νωρίς κάτω από το βάρος της ομιλίας του Προέδρου του ΠΑΣΟΚ και των Βουλευτών μας. Απομένει να καταλάβουμε: Γιατί ο κύριος Πρωθυπουργός ζήτησε από τη Βουλή ψήφο εμπιστοσύνης; Απομένει να καταλάβουμε: Γιατί αυτός που αυτοαποκαλείται μεταρρυθμιστής χρησιμοποίησε για να πλήξει το ΠΑΣΟΚ τη λέξη «χθες» περισσότερο από κάθε άλλη λέξη στην ομιλία του; Μόνο δυο λόγια ψέλλισε για το αύριο, αλλά για το τραγικό σήμερα του ελληνικού λαού άχνα!
    Τέλος, απομένει να καταλάβουμε: Γιατί η Κυβέρνηση δεν παρουσιάζει το έργο της, αν υπάρχει, και συνεχίζει ανενδοίαστα να επικρίνει τους πολιτικούς της αντιπάλους; Ο Αισχύλος έλεγε ότι με έργα και όχι με λόγια τραντάζεται η γη.
    Ο κύριος Πρωθυπουργός κάλυψε πλήρως την οικονομική πολιτική και τα πεπραγμένα των Υπουργών του, του κ. Αλογοσκούφη και του κ. Αδάμ Ρεγκούζα. Όμως, μόλις μία μέρα πριν, ο κ. Αδάμ Ρεγκούζας είχε αφήσει με αδαμιαία περιβολή τον προϋπολογισμό που είχε καταθέσει η Κυβέρνηση και τον είχε χαρακτηρίσει αυτός ο Πρωθυπουργός ως τον πλέον αξιόπιστο που έχει κατατεθεί στη Βουλή. Φευ, ο κ.Ρεγκούζας μιλούσε για εικονικό γέμισμα του προϋπολογισμού κατά 1,3 δισεκατομμύρια ευρώ. Διαλέξτε τώρα τι θέλετε: Αξιόπιστο τον Πρωθυπουργό και αναξιόπιστο τον κ. Ρεγκούζα, οπότε απολύτως ορθά ο Πρόεδρος του ΠΑΣΟΚ υπέβαλε την πρόταση δυσπιστίας προς τους οικονομικούς Υπουργούς ή αξιόπιστο τον κ. Ρεγκούζα, οπότε εκ των πραγμάτων δεν λέει την αλήθεια ο Πρωθυπουργός; Σταματώ εδώ, γιατί δεν θέλω να προχωρήσω παρακάτω.
    Κυρίες και κύριοι συνάδελφοι, όταν ανέλαβε τα καθήκοντά του ο κύριος Πρωθυπουργός, θεωρήθηκε ως κορυφαία πράξη ότι ταυτοχρόνως ανέλαβε και τα καθήκοντα του Υπουργού Πολιτισμού. Κίνηση συμβολική και ουσιαστική για να ταυτιστεί με τους Ολυμπιακούς Αγώνες. Το αναγνωρίζω, ήταν ορθή κίνηση. Ελάτε, όμως, που συμπληρώσαμε ένα χρόνο μετά τους Ολυμπιακούς Αγώνες και ο κ. Καραμανλής δεν λέει να εγκαταλείψει αυτό το πόστο. Είναι ο Υπουργός Πολιτισμού της χώρας με το σημαντικότερο πολιτισμό στον κόσμο, που θα περάσει στην ιστορία σαν ο Υπουργός Πολιτισμού που δεν πήρε ούτε μια απόφαση για τον πολιτισμό, παρά εδέχθη στο γραφείο του τρεις ή τέσσερις διακεκριμένους εκπροσώπους του σύγχρονου ελληνικού πολιτισμού για επικοινωνιακούς λόγους!
    Αφού, όμως, μιλάμε για εμπιστοσύνη, ας θυμηθούμε τις μεγάλες υποσχέσεις που έμειναν στο ράφι από την Κυβέρνηση. Η Νέα Δημοκρατία υποσχέθηκε ειλικρινή προϋπολογισμό και σας είπα ότι δεν τον έκανε. Υποσχέθηκε μείωση των ελλειμμάτων κάτω από το 3% και το έλλειμμα ξεπερνά το 6% του ΑΕΠ. Είπε ότι δεν θα επιβληθούν νέοι φόροι και ο ΦΠΑ έγινε 19%. Μίλησε για αξιοκρατία στις προσλήψεις. Μπήκε η συνέντευξη και άρχισε η γονιδιακή εισαγωγή των «γαλάζιων παιδιών» στο κράτος και στο σύστημα. Ο κ. Καραμανλής υποσχέθηκε τη μονιμοποίηση διακοσίων πενήντα χιλιάδων συμβασιούχων και μονιμοποιήθηκαν τριάντα χιλιάδες. Οι άλλοι –και, δυστυχώς, θα χρησιμοποιήσω αυτήν τη λέξη- είναι εξαπατημένοι. 
    Κύριοι συνάδελφοι ο κ. Καραμανλής –και δώστε σημασία σε αυτό- υποσχέθηκε πόλεμο κατά της διαπλοκής. Σημαία σας είναι η διαπλοκή. Η ετήσια έκθεση του Γενικού Διοικητή Δημόσιας Διοίκησης αναφέρει ότι στους δεκατέσσερις  μήνες που κυβερνάει η Νέα Δημοκρατία εντοπίστηκαν τετρακόσιες είκοσι μία υποθέσεις διαφθοράς στο δημόσιο και χίλιες διακόσιες είκοσι τέσσερις περιπτώσεις κακοδιοίκησης, όπως αναγράφει το σημερινό «ΤΟ ΒΗΜΑ». 
    Η Κυβέρνηση είπε ότι θα μειώσει την ανεργία. Μετά από τους Ολυμπιακούς Αγώνες χάθηκαν εκατόν δεκαοκτώ χιλιάδες θέσεις εργασίας, εκ των οποίων εξήντα πέντε χιλιάδες θέσεις μόνον είναι στον κατασκευαστικό τομέα. 
    Για όλα αυτά θέλετε ψήφο εμπιστοσύνης; Ζητάτε εμπιστοσύνη για την εξωτερική σας πολιτική, όταν τα Σκόπια μάς σύρουν απρόβλεπτα για το θέμα του ονόματος; Ζητάτε εμπιστοσύνη για τη μυστική διπλωματία, σχετικά με τη μείωση εξοπλισμών Ελλάδος και Τουρκίας; Σε δεκατέσσερις μήνες, κύριοι, αντί να κυβερνάτε, σκανδαλολογείτε, καυχησιολογείτε, αδεξιολογείτε και νυν και αεί και «δεξιολογείτε». Το μόνο που κάνετε, είναι να αμνηστεύετε ο ένας τα λάθη του άλλου και όλοι μαζί τα λάθη της Κυβέρνησής σας, που δεν είναι Κυβέρνηση όλων των Ελλήνων, όπως επαίρεσθε, αλλά μία Κυβέρνηση με διαχωριστικές γραμμές.
      Μέρες τώρα, μήνες τώρα εδώ στη Βουλή και έξω στην κοινωνία δεν κάνετε τίποτα άλλο παρά να συντηρείτε μικρές «βιοτεχνίες λάσπης» κατά του ΠΑΣΟΚ και των στελεχών του. Εσείς λέτε ότι δεν λερώσατε ποτέ τα χέρια σας, αλλά ο λαός απαντά ότι «ο άνθρωπος που δεν λέρωσε ποτέ τα χέρια του είναι λιγότερο καθαρός απ’αυτόν που τα έπλυνε». Το ΠΑΣΟΚ αναγνώρισε τα λάθη του και τώρα πια κάνει ένα συνεχή διάλογο με τον ελληνικό λαό, γιατί ξέρει ότι η δύναμη του λαού είναι πέλαγος και αυτή μπορεί να μετατρέψει τη θέληση ενός κόμματος σε βράχο.
      Ο κ. Καραμανλής λέει συνεχώς και το είπε και χθες, ότι τους Ολυμπιακούς Αγώνες τους κάναμε όλοι μαζί. Ε, όχι. Αυτό δεν είναι αλήθεια. Το ξέρω καλύτερα από τον καθένα σας. Γιατί τη δική μου υπογραφή φέρει η υποψηφιότητα της χώρας για τους Ολυμπιακούς Αγώνες. 
      Το ΠΑΣΟΚ, κύριοι, δούλεψε για τους Ολυμπιακούς Αγώνες τρεις χιλιάδες εξακόσιες πενήντα μέρες, δέκα χρόνια από το 1993 και εσείς επιτυχώς εκατόν πενήντα μέρες. Αλλά τις προηγούμενες, για χρόνια ολόκληρα, δυσφημούσατε τη χώρα. Υποβαθμίζατε τις δυνατότητές της. Ανοίγατε κερκόπορτες  για την ασφάλεια. Ακόμα και κατά τη διάρκεια των αγώνων αμφισβητούσατε τα επιτεύγματα των Ελλήνων αθλητών. Μαγαρίσατε τα μετάλλια. Τα θυμόσαστε; «Ντόπα ΠΑΣΟΚ», «σύστημα ΠΑΣΟΚ». «Τα δεκατέσσερα  μετάλλια στοίχισαν 85.000.000.000». Κρατικοδίαιτος ο αθλητισμός. Και έρχεται τώρα ο κ. Τατούλης και λέει κρατικοδίαιτος πολιτισμός. Ο αείμνηστος Μάνος Κατράκης θα έλεγε: «Κολοκύθια στο πάτερο»! 
      Τα πεπραγμένα στον αθλητισμό, δεν είναι καλά. Τα πεπραγμένα στον αθλητισμό είναι διττά. Καλές προσπάθειες για τη βία και την επιστροφή των φιλάθλων στα γήπεδα, αλλά ολέθρια η επιστροφή της «παράγκας» κύριε Πέτρο. Και δεν έχει χρώμα η «παράγκα» ούτε χρόνο στον ελληνικό αθλητισμό. Και δεν φθάνει ο Αλέξανδρος που βάλατε εκεί για να λύσει το γόρδιο δεσμό. Η «παράγκα» υπονομεύει τον Αλέξανδρο. Πρέπει να το πάρετε εγκαίρως χαμπάρι.
      Τέλος, κύριοι συνάδελφοι, η ποιότητα στηρίζει την πολιτική και την εξουσία και εσείς δείχνετε να μην έχετε ποιότητα. Τουλάχιστον στη διακυβέρνηση της χώρας μέχρι σήμερα αυτό βλέπουμε. Μας γυρίσατε πολιτικά στη λίθινη εποχή, ακόμα και μέσα στο Κοινοβούλιο. «Κάθε καιρός και η Ιερά του Εξέταση» λέει ο Οδυσσέας Ελύτης. Και ο δικός σας καιρός με τους «Μπαϊρακτάρηδες», τους «νταβατζήδες» και τους «Χούπηδες». Άξιος ο μισθός σας. Όσο για μας μοίρα μας είναι η θέλησή μας. Και η θέλησή μας είναι να δικαιώσουμε όλοι μαζί τις προσδοκίες του ελληνικού λαού. Αυτό θα γίνει πολύ γρήγορα. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ηλίας Φωτιάδης έχει το λόγο.
      (Χειροκροτήματα από όλες τις πτέρυγες της Βουλής)
      ΗΛΙΑΣ ΦΩΤΙΑΔΗΣ: Τώρα τι μπορεί να κάνει κανείς; Πώς πρέπει να μιλήσει; 
      Κύριε Πρόεδρε, αγαπητές και αγαπητοί μου συνάδελφοι, άκουσα με μεγάλη προσοχή τα επιχειρήματα και τις θέσεις των συναδέλφων του ΠΑΣΟΚ. Δυστυχώς, όμως, δεν άκουσα καινούργια πράγματα. Πολύ περισσότερο δεν διέκρινα την αυτοκριτική για τα λάθη που προφανώς έγιναν για την κακοδιοίκηση των δύο δεκαετιών που χαρακτήριζαν τις κυβερνήσεις του κόμματος της σημερινής Αξιωματικής Αντιπολίτευση.  Και είναι πραγματικά δυσάρεστο να διαπιστώνεις ότι το κόμμα που μεταβαίνει μετά από μακρά κυβερνητική θητεία στα έδρανα της Αντιπολίτευσης αποκρούει την ευκαιρία να αφουγκραστεί την κοινωνία, να μπολιαστεί με νέες πολιτικές ιδέες, να ανανεωθεί. 
      Το ΠΑΣΟΚ επιλέγει μάχες οπισθοφυλακής και στείρας άρνησης. Ούτε καν ενιαίο λόγο δεν είχατε, κύριοι συνάδελφοι -λυπάμαι γι’ αυτό και αναφέρομαι βέβαια σε ορισμένους-  απέναντι στις τομές που γίνονται σε όλα τα πεδία του κυβερνητικού έργου. 
      Ο Πρόεδρός σας αρνείται να λάβει τα μηνύματα που του στέλνει η κοινωνία μέσα απ’ όλες τις δημοσκοπήσεις. Στέκεται αμήχανος ανάμεσα στην υπόσχεση που έχει δώσει να τα αλλάξει όλα. Μέσα στο διχασμένο κόμμα του και στην ανάγκη να υπερασπιστεί τα πεπραγμένα των κυβερνήσεων επίλεκτο μέλος των οποίων ήταν και ο ίδιος.
      Δικαιολογεί ίσως έτσι με τον πλέον αδιαμφισβήτητο τρόπο τα λόγια του Προέδρου των Ηνωμένων Πολιτειών στις αρχές του 20ου αιώνα, του Theodor Roosvelt, ο οποίος έλεγε: «Υπάρχουν πολλοί δρόμοι, για να πας μπροστά, αλλά μόνο ένας δυστυχώς, για να μείνεις στάσιμος».
      (Χειροκροτήματα από την πτέρυγα της Νέας Δημοκρατίας)
       Η αναποτελεσματική πολιτική των κυβερνήσεων του ΠΑΣΟΚ ταύτισε τη χώρα με τον κομματισμό και τη χαμηλή ανταγωνιστικότητα της ελληνικής οικονομίας, με τη συρρίκνωση του αγροτικού κόσμου, τις μηδενικές ξένες επενδύσεις, τη χαμηλή απορροφητικότητα κοινοτικών πόρων και τη μεγάλη ανεργία. Αυτήν την άγονη πολιτική των προηγούμενων δεκαετιών απέρριψε ο ελληνικός λαός και σε κάθε ευκαιρία ακόμα και τώρα εκφράζεται με συντριπτικά ποσοστά προτίμησης υπέρ της Κυβέρνησης της Νέας Δημοκρατίας και του Προέδρου μας κ. Κώστα Καραμανλή.
      (Χειροκροτήματα από την πτέρυγα της Νέας Δημοκρατίας)
      Αντιπροσωπευτικό δείγμα του περιφερειακού μαρασμού, που οψίμως ανακαλύπτει, δυστυχώς, ο Αρχηγός του ΠΑΣΟΚ είναι ο Νομός Ημαθίας, ο οποίος είναι και τόπος καταγωγής μου. Έχοντας άλλοτε μια από τις ισχυρότερες στη χώρα βιομηχανική και αγροτική οικονομία που έδινε ευημερία στην ευρύτερη περιοχή, έφτασε επί των ημερών του ΠΑΣΟΚ να βρίσκεται στα όρια της οικονομικής ανέχειας. Η Νάουσα από κομβικό σημείο ανάπτυξης της Κεντρικής Μακεδονίας, τη δεκαετία του 1980, μετετράπη σε πόλη της ανεργίας με ποσοστό που αγγίζει, δυστυχώς, το 40%. Η Βέροια, η Αλεξάνδρεια από ακμάζουσες οικονομικά πόλεις πριν από είκοσι χρόνια βιώνουν τη δραματική συρρίκνωση της εμπορικής και της αγροτικής δραστηριότητάς τους. Και όλοι ξέρετε, κύριε Υπουργέ, τα φρούτα που βγαίνουν στο Νομό Ημαθίας, τα ωραία τα κεράσια στα ορεινά της Νάουσας, τα ροδάκινα, τα μήλα, τα ακτινίδια. 
      (Χειροκροτήματα από την πτέρυγα της Νέας Δημοκρατίας)
      Δυστυχώς, όμως, για τον Πρόεδρο του ΠΑΣΟΚ το κρυφό χαρτί της πρότασης δυσπιστίας που ο ίδιος έριξε στο τραπέζι, επέστρεψε μπούμερανγκ όχι μόνο εξαιτίας της ευφυούς και άμεσης αντίδρασης του Πρωθυπουργού μας, κ. Κώστα Καραμανλή, να μετατρέψει τη συγκεκριμένη πρόταση σε ψήφο εμπιστοσύνης στην Κυβέρνηση συνολικά κερδίζοντας ουσία και εντυπώσεις, αλλά κυρίως επειδή ο ίδιος ο ελληνικός λαός ξέρει να αναγνωρίζει την ουσιαστική προσπάθεια της Κυβέρνησης από τους καιροσκοπισμούς και τους ελιγμούς του ΠΑΣΟΚ. Γιατί ο λαός γνωρίζει ότι η νέα διακυβέρνηση προκειμένου να αναπτύξει την οικονομία και να εδραιώσει την κοινωνική συνοχή, δεν δίστασε να συγκρουστεί άμεσα με οργανωμένα κρατικοδίαιτα συμφέροντα και με συντεχνίες προνομιούχων αψηφώντας το πολιτικό κόστος, να προχωρήσει σε μεταρρυθμίσεις που αλλάζουν ριζικά την εικόνα του σπάταλου και γραφειοκρατικού δημόσιου τομέα, να σχεδιάσει και να υλοποιήσει μια ολοκληρωμένη αναπτυξιακή πολιτική, που βασίζεται στη γεφύρωση των κοινωνικών και περιφερειακών ανισοτήτων, στη δημιουργία νέων θέσεων απασχόλησης και στη σύγκλιση των εισοδημάτων με τις άλλες ευρωπαϊκές χώρες, να ενισχύσει την ανταγωνιστικότητα της οικονομίας εκμεταλλευόμενη και αξιοποιώντας τα συγκριτικά πλεονεκτήματα της χώρας μας, να αποκαταστήσει τη δημοσιονομική διαφάνεια και αξιοπιστία της χώρας υιοθετώντας μια ήπια οικονομική προσαρμογή, που θα περιορίσει τα τεράστια ελλείμματα χωρίς να προκαλεί κοινωνικές παρενέργειες, να αφήσει οριστικά στο περιθώριο τις αποτυχημένες πρακτικές των παλαιών κυβερνήσεων στη διαχείριση των κοινοτικών πόρων που κληροδότησαν στη χώρα μας τεράστια πρόστιμα, λόγω των παραλείψεων και κακοτεχνιών. Η Κυβέρνηση προχώρησε με βήματα γοργά σε μία σειρά καινοτομιών που δίνουν μία νέα πνοή στην ανάπτυξη του τόπου. 
      Κυρίες και κύριοι συνάδελφοι, με το νέο φορολογικό νομοσχέδιο υιοθετήθηκαν σημαντικές μειώσεις φόρων για τις επιχειρήσεις και τα φυσικά πρόσωπα. Με την ψήφιση και την εφαρμογή του νέου αναπτυξιακού νόμου καθιερώθηκε επιτέλους ένα ισχυρό πλαίσιο παροχής κινήτρων και επενδύσεων που χαρακτηρίζεται από την απλούστευση των απαιτούμενων διαδικασιών, την ενίσχυση της επενδυτικής δραστηριότητας των μικρομεσαίων επιχειρήσεων, τη χρηματοδότηση των επιχειρήσεων χωρίς την ως τώρα ισχύουσα διάκριση μεταξύ παλαιών και νέων φορέων, την εξάντληση των ανώτατων ορίων των ενισχύσεων που προβλέπει ο Ευρωπαϊκός Χάρτης Περιφερειακών Ενισχύσεων. 
    Με τη ριζική αναδιάρθρωση της διαχείρισης του Κοινοτικού Πλαισίου Στήριξης επιταχύνθηκε εντυπωσιακά μέχρι και 9% μέσα σ΄ ένα χρόνο ο ρυθμός απορρόφησης των κοινοτικών κονδυλίων, τα οποία υπήρχε φόβος να χαθούν οριστικά. 
    Με την οριστική ρύθμιση των πανωτοκίων πήρε τέλος η μάστιγα των άδικων χρεών, που έπνιγαν τον αγροτικό κόσμο της χώρας μας.
    (Χειροκροτήματα)
    Κι εδώ θα ήθελα και σαν γεωπόνος να αναφερθώ, διότι ήταν ένα δίλημμα το οποίο λύσαμε μέσα σ΄ ένα εικοσιτετράωρο. Πρέπει η αγροτική περιφέρεια να ενισχυθεί από όλους! Πρέπει να είμαστε ενωμένοι στον τομέα αυτό! 
    (Χειροκροτήματα)
    Παράλληλα, με τη διασφάλιση των μεσογειακών προϊόντων, την επιτάχυνση της καταβολής των κοινοτικών ενισχύσεων, την επίσπευση των αποζημιώσεων και τη μείωση του επιτοκίου δανεισμού, δίνεται απλόχερα η δυνατότητα σε χιλιάδες αγρότες να βελτιώσουν την παραγωγή τους και να διασφαλίσουν το εισόδημά τους.
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
    Τα δέκα λεπτά τα κάνατε οκτώ και αναγκαζόμαστε να γυρίζουμε τις σελίδες, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Εσείς είστε έμπειρος. Μπορείτε στα οκτώ λεπτά να τα πείτε όλα και μάλιστα υπό την επιδοκιμασία όλης της Βουλής.
    ΗΛΙΑΣ ΦΩΤΙΑΔΗΣ: Κυρίες και κύριοι συνάδελφοι, μπροστά σε αυτήν την κοσμογονία μεταρρυθμίσεων, σε όλους τους τομείς της κυβερνητικής ευθύνης, πρέπει να αρχίσουμε να σκεφτόμαστε πολύ ώριμα και να βάζουμε πάνω απ’ όλα το κοινό συμφέρον. Προσδοκώντας να στρέψουμε για λίγο και εφήμερα την προσοχή μας στους ανθρώπους, δεν λύνουμε τα προβλήματά τους. Πρέπει να ξεφύγουμε από τις μεταξύ μας έριδες. 
    Ο Ελευθέριος Βενιζέλος, όμως, αυτός ο εθνάρχης, είχε πει κάποτε: Στην πολιτική υπάρχουν άνθρωποι των περιστάσεων και άνθρωποι των πεποιθήσεων. Οι πρώτοι σύρονται από το πλήθος, οι δεύτεροι ηγούνται στην πορεία του έθνους.
    Σε αυτήν την πορεία του έθνους μας, στο δρόμο της ανάπτυξης…
    (Χειροκροτήματα)
    …ο ελληνικός λαός αφήνει στο περιθώριο το παρελθόν και συντάσσεται με όλες τις δυνάμεις στην υλοποίηση του οράματος της Νέας Δημοκρατίας για μια καλύτερη Ελλάδα.
    Βεβαίως σήμερα, πριν κλείσω, με όλα αυτά που συνέβησαν, κύριοι συνάδελφοι, θα έλεγα το εξής: Ανεβαίνοντας ο κάθε ομιλητής επάνω στο Βήμα να έλεγε τα λόγια του προφητάνακτα Δαυίδ: «Θου Κύριε φυλακήν τω στόματί μου και θύραν περιοχής περί τα χείλη μου». Διά την ιστορία, Ψαλμός 140ος, στίχος 3ος. 
    (Χειροκροτήματα)
    Είμαστε, όμως, υποχρεωμένοι να απαντήσουμε στους Έλληνες, στον ελληνικό λαό, ακριβώς γι’ αυτόν το λόγο με υπερηφάνεια και αίσθημα ευθύνης στην Κυβέρνηση της Νέας Δημοκρατίας και στον άξιο ηγέτη μας, τον Κώστα Καραμανλή, με τη βεβαιότητα ότι στη νέα εποχή που ανατέλλει για την Ελλάδα η σφραγίδα της προσφοράς τους θα μείνει ανεξίτηλη και ιστορική.
    Ευχαριστώ για την αγάπη σας, για την εμπιστοσύνη σας. Σας ευχαριστώ πολύ!
    (Χειροκροτήματα)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Φωτιάδη.
    Ο κ. Μπένος έχει το λόγο.
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μετά τον Φωτιάδη να δω τι θα πεις εσύ.
    ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι, κανένας δεν θα ήθελα να βρίσκεται στη θέση τη δική μου.
    (Χειροκροτήματα)
    Είμαι τόσο άτυχος να μιλάω μετά τον Ηλία. Θα προσπαθήσω, όμως, να ξεπεράσω το σοκ και να ανταποκριθώ στοιχειωδώς.
    ΗΛΙΑΣ ΦΩΤΙΑΔΗΣ: Είσαι παλαιός Βουλευτής και θα τα καταφέρεις.
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Συνεχίστε μ΄ έναν άλλο ψαλμό.
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
    Συνεχίστε, κύριε Μπένο.
    ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι, η περίοδος διακυβέρνησης από τη Νέα Δημοκρατία ξεκίνησε με τους καλύτερους οιωνούς. Η χώρα βρισκόταν σε μία εξαιρετική κατάσταση. Ήταν η Ελλάδα της ΟΝΕ, η Ελλάδα της Ολυμπιάδας, η Ελλάδα των μεγάλων έργων, η Ελλάδα του μεγάλους κύρους στο εξωτερικό. Είχε πραγματικά ένα υπέροχο εφαλτήριο η Νέα Δημοκρατία, να ξεκινήσει από εκεί και να πάει μπροστά.
Το εφαλτήριο αυτό ενισχύθηκε ακόμα παραπάνω με την πρόσφατη ετυμηγορία και την άνετη και μεγάλη νίκη που έδωσε ο λαός στον Κωνσταντίνο Καραμανλή και στη Νέα Δημοκρατία.
	Είμαι από εκείνους τους πολιτικούς –και το έχω δηλώσει και το έχω κάνει πράξη πολλές φορές- που θέλω η αντίπαλη παράταξη να πηγαίνει καλά. Θέλω η δική μας αναμέτρηση να γίνεται σ΄ ένα υψηλό επίπεδο. Ποτέ δεν μπόρεσα κυριολεκτικά να καταλάβω αυτήν τη συμπλεγματική στάση της Νέας Δημοκρατίας απέναντι στο ΠΑΣΟΚ που, δυστυχώς, κυριαρχεί ακόμα και σήμερα, δεκαπέντε μήνες μετά. 
	Ζήσαμε τον πρώτο κύκλο, όπου η Νέα Δημοκρατία και ο Κωνσταντίνος Καραμανλής επιχείρησαν να πλήξουν το ΠΑΣΟΚ και τη χώρα στο κρίσιμο «υπογάστριο», δηλαδή στο πεδίο της οικονομίας. Ό,τι και αν λέμε, αγαπητοί συνάδελφοι, όποια και αν είναι η συγκυρία, η οικονομία τη δεκαετία του ΠΑΣΟΚ έκανε πολύ μεγάλες προόδους. Όχι ότι δεν υπήρχαν προβλήματα, αλλά έκανε προόδους. Ήθελα να ήξερα σήμερα, πώς θα σκέπτεται ο κ. Αλογοσκούφης, όταν μιλάει με τον εαυτό του ή ο κ. Καραμανλής μετά απ’ αυτήν την πορεία που διέγραψαν και την επιλογή της απογραφής. 
	Σας θυμίζω, αγαπητοί συνάδελφοι της Νέας Δημοκρατίας, ότι στην αρχή είχε γίνει ενθουσιωδώς αποδεκτή από την κοινή γνώμη. Για δείτε τώρα, η κοινή γνώμη τι θέση παίρνει απέναντι σ’ αυτήν την άτυχη επιλογή της απογραφής. Ακολούθησε μία δεύτερη επιλογή που επιχειρήθηκε από τη Νέα Δημοκρατία και από τον Κωνσταντίνο Καραμανλή να γίνει «σημαία». Ήταν το περίφημο θέμα της διαφάνειας και «πάτησε» πάνω στην υπόθεση του «Βασικού Μετόχου», ένα σφάλμα –γιατί εμένα μου αρέσει να λέω τα πράγματα με το όνομά τους- που διαπράξαμε από κοινού στο Σύνταγμα και που πιστεύω ότι σιγά-σιγά αρχίζει και γίνεται αντιληπτό απ’ όλους μας. Ελπίζω, όποτε γίνει αναθεώρηση, να φύγει αυτό το πράγμα. Βλέπω, όμως, ότι και αυτό κατέπεσε. 
      Όλη αυτή η πορεία αυτών των δύο βημάτων έγινε μ’ ένα ιδεολογικό υπόβαθρο -αγαπητοί συνάδελφοι της Νέας Δημοκρατίας, σε σας απευθύνομαι καλοπροαίρετα- ότι η Νέα Δημοκρατία είναι ο μεσαίος χώρος και ο χώρος της ήπιας προσαρμογής. Είδαμε, όμως ότι μέχρι πριν από ένα μήνα όλη αυτή η ιστορία οδηγούσε σε μεγάλο προβληματισμό τον ελληνικό λαό και, ω, του θαύματος βρέθηκε ο «από μηχανής θεός». Ο «από μηχανής θεός» είναι έτσι ξαφνικά όλη αυτή η υπόθεση των μεταρρυθμίσεων. Αυτή είναι η προμετωπίδα σας σήμερα, αυτός είναι ο βασικός λόγος για τον οποίο γίνεται αυτή η συζήτηση, αυτό είναι το ζήτημα που κυριαρχεί σήμερα και εδώ και στην ελληνική κοινωνία.
      Άραγε τι είδους μεταρρύθμιση είναι αυτή που ετοιμάζετε, αγαπητοί συνάδελφοι, για τον ελληνικό λαό και σε τι κοινωνικό υπόβαθρο προετοιμάζεται αυτή η μεταρρύθμιση; Απ’ όσα έχουμε δει μέχρι τώρα για την ίδια τη σύμβαση με τον ΟΤΕ και αυτήν που θα φέρετε με τις τράπεζες, στην ουσία πρόκειται για μία τεράστια απορρύθμιση της ελληνικής κοινωνίας, πρόκειται για μία τεράστια απορρύθμιση των κεκτημένων των εργαζομένων και του κοινωνικού κράτους, πρόκειται για έναν τεράστιο διχασμό, που θα μπει μεταξύ των εργαζομένων, παλαιών και καινούργιων εργαζομένων, όπως φάνηκε από τη σύμβαση του ΟΤΕ, εργαζομένων του ιδιωτικού και του δημόσιου τομέα. Δηλαδή, είναι πρακτικές αυτές, να διαιρούμε τους εργαζόμενους και να προσπαθούμε μάλιστα να διαμορφώσουμε και αντίστοιχη αντίληψη στην κοινή γνώμη; 
      Είδαμε πρόσφατα μία δημοσκόπηση που λέει ότι η κοινή γνώμη είναι κατά της μονιμότητας. Γιατί το λέει αυτό, αγαπητοί συνάδελφοι, η κοινή γνώμη; Το λέει επειδή έχει εμβαθύνει στο τι είναι μονιμότητα, στο «σκληρό πυρήνα» του δημόσιου τομέα ή τον ευρύτερο δημόσιο τομέα, που στην ουσία δεν υπάρχει, απλώς υπάρχουν συλλογικές συμβάσεις, που κατοχυρώνουν σε μεγάλο βαθμό τα δικαιώματα και τα κεκτημένα των εργαζομένων; Το λέει ο απλός πολίτης, γιατί έχει ταλαιπωρηθεί από το δημόσιο τομέα και από το κράτος και αυτήν την ταλαιπωρία του την εκφράζει σε δυσφορία και σε αρνητική στάση. Μην οδηγούμαστε, λοιπόν, έτσι, τόσο εύκολα σε τέτοιες «συνταγές», που είναι επικίνδυνες. 
      Θα οφείλαμε να ξεκινήσουμε –και το λέω σε σας της Νέας Δημοκρατίας, αγαπητοί συνάδελφοι- από το πώς θα ενισχύσουμε τη θέση των εργαζομένων στον ιδιωτικό τομέα. Εκεί είναι το μεγάλο πρόβλημα. 
      Εγώ, λοιπόν, έχω να καταθέσω στην Κυβέρνηση –να ξέρετε ότι το είχα κάνει και στην παράταξή μου και δεν είχε γίνει αποδεκτό- θα καταθέσω και για τα Πρακτικά της Βουλής μία σύμβαση, την 158 Διεθνή Σύμβαση Εργασίας, η οποία έχει κυρωθεί από τις περισσότερες χώρες της Ευρωπαϊκής Ένωσης όπως η Γαλλία, η Σουηδία, η Ισπανία και άλλες μεγάλες χώρες. Η σύμβαση αυτή λέει ότι αν απολυθεί ένας εργαζόμενος στον ιδιωτικό τομέα, απομειώνεται το διευθυντικό δικαίωμα και πρέπει να είναι αιτιώδης η απόλυσή του. 
      Σας διαβάζω ένα άρθρο της: «Εργαζόμενος δεν θα μπορεί να απολυθεί αν δεν υπάρχει βάσιμος λόγος απόλυσης, που να συνδέεται με την ικανότητα ή τη συμπεριφορά του εργαζομένου ή να βασίζεται στις λειτουργικές ανάγκες της επιχείρησης, του καταστήματος ή της υπηρεσίας».
      Αγαπητοί συνάδελφοι, αν θέλουμε αυτό το πράγμα, να πιέσετε και την Κυβέρνησή σας για να γίνει νόμος του ελληνικού κράτους.
      ΗΛΙΑΣ ΦΩΤΙΑΔΗΣ: Αυτό ισχύει.
      ΣΤΑΥΡΟΣ ΜΠΕΝΟΣ: Δεν ισχύει σήμερα. Η απόλυση είναι αναιτιώδης, δεν είναι αιτιώδης και δεν είναι καθόλου θωρακισμένος ο εργαζόμενος στον ιδιωτικό τομέα. 
      Το μεγάλο ζήτημα, λοιπόν, και το μεγάλο ζητούμενο είναι ακριβώς να στρέψουμε και το βλέμμα μας προς τα κει. Καταθέτω τη σύμβαση για τα Πρακτικά.
      (Στο σημείο αυτό ο Βουλευτής κ. Σταύρος Μπένος καταθέτει για τα Πρακτικά την προαναφερθείσα σύμβαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Βεβαίως, πλάι σ’ αυτό υπάρχει ένα άλλο μεγάλο ζήτημα, αγαπητοί συνάδελφοι, που ήταν κι αυτό στην προεκλογική σας προμετωπίδα. Είναι το κράτος, είναι ο ρόλος του κράτους. Δεν είναι καλό να απαξιώνουμε το κράτος με το κλίμα που υπάρχει σήμερα και με όλες αυτές τις λίγο επικίνδυνες θεωρίες που διατυπώνονται περί κρατισμού.
      Ο κρατισμός και ο μη κρατισμός δεν συνιστούν ιδεολογία. Ο κρατισμός είναι ένας όρος που έχει σχέση με την ποιότητα λειτουργίας και το ρόλο του κράτους. Αλίμονο αν εμείς, οι πολιτικοί, απαξιώνουμε το κράτος, που είναι το μοναδικό ρυθμιστικό πράγμα που έχουμε στα χέρια μας υπέρ της κοινωνίας των πολιτών. 
      Θέλουμε πραγματικά να αποδώσουν τα κοινωνικά μέτρα. Κοιτάξτε, όμως, τι έγινε με την κυβέρνηση Σημίτη. Αύξησε τους κοινωνικούς πόρους, τους έφθασε πάνω από το μέσο όρο της Ευρωπαϊκής Ένωσης, κοντά στο 26,5% του ΑΕΠ, αλλά επειδή δεν υπήρχε καλή διαχείρισή τους από το ελληνικό κράτος και επειδή υπάρχει φοροδιαφυγή και επειδή υπάρχει εισφοροδιαφυγή, δεν αποδίδει το κοινωνικό κράτος.
      Συνεπώς, αγαπητοί συνάδελφοι, μιας και μιλάτε για επανίδρυση του κράτους, αναρωτηθείτε, τι έχει κάνει η Κυβέρνησή σας για την επανίδρυση του κράτους. Μήπως προχώρησε στην εσωτερική αξιολόγηση του κράτους, υπαλλήλων και οργανικών μονάδων, που είναι ένα μεγάλο ζητούμενο; Μην τα ρίχνετε πάλι στο ΠΑΣΟΚ. Το ΠΑΣΟΚ έκανε αρκετά πράγματα. Εντάξει, αυτό δεν το έκανε, αλλά δεν είναι αναγκαίο να γίνει; 
      Προχωρήσατε άραγε σε άλλες μεταρρυθμίσεις, που έχουν σχέση με τη δομή του κράτους; Δεν πρέπει να προχωρήσουμε στην αιρετή περιφέρεια; Είμαστε από τις ελάχιστες χώρες της Ευρωπαϊκής Ένωσης, που δεν έχουμε αιρετή περιφέρεια και αιρετό περιφερειάρχη. 
      Άκουσα τον Πρωθυπουργό να μιλάει για τα Κέντρα Εξυπηρέτησης Πολιτών, να λέει ότι θα τα κάνετε κέντρα ολοκληρωμένων συναλλαγών. Δεν το έχετε καταλάβει ακόμα, ούτε δυστυχώς το έχουν καταλάβει οι υπεύθυνοι του Υπουργείου: Τα Κέντρα Εξυπηρέτησης Πολιτών από την ίδρυσή τους είναι κέντρα ολοκληρωμένων συναλλαγών, γιατί ο πολίτης εμφανίζεται μία φορά και με μία υπογραφή ή εξουσιοδότηση του καταθέτει το ΚΕΠ ό,τι δικαιολογητικά χρειάζεται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, ολοκληρώστε, σας παρακαλώ.
      ΣΤΑΥΡΟΣ ΜΠΕΝΟΣ: Τελειώνω, κύριε Πρόεδρε.
      Άλλο πράγμα χρειάζονται τα ΚΕΠ. Τα ΚΕΠ χρειάζονται να γίνουν ένα πλήρες υποκατάστημα του κράτους και να παρέχουν όλες τις υπηρεσίες στον Έλληνα πολίτη.
      Πλάι, λοιπόν, στη «μάχη» που πρέπει να δώσουμε στο πεδίο της κοινωνίας, πρέπει να δώσουμε και μία μεγάλη «μάχη» για την πραγματική εξυγίανση του ελληνικού κράτους.
      Κύριε Πρόεδρε, δεν ξέρω τι θα αποφέρει αυτή η τριήμερη συζήτηση, γιατί το θέμα δεν είναι τι πρόσκαιρη επικοινωνιακή προβολή ή υπεροχή θα έχει το ένα ή το άλλο κόμμα. Δεν ξέρω τι και ποια και πόσα μηνύματα θα πάρει η Νέα Δημοκρατία. Αυτό που ξέρω είναι ότι με την επικείμενη «σημαία» των μεταρρυθμίσεων, δηλαδή της απορρύθμισης της αγοράς, από τη Δευτέρα το πρωί περιμένουν πολλά δεινά και μία μεγάλη επίθεση οι εργαζόμενοι και το κοινωνικό κράτος. Αυτό που ξέρω είναι ότι η μεγάλη δημοκρατική παράταξη πρέπει να είναι το «ανάχωμα» μαζί με τους αγώνες του λαού για να αποτρέψουμε αυτές τις δήθεν μεταρρυθμίσεις που ετοιμάζονται να πέσουν στο κεφάλι των Ελλήνων πολιτών.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο συνάδελφο. Είδατε ότι σας αφήσαμε να προσεγγίσετε το χρόνο του κ. Φωτιάδη, για να μην έχετε παράπονο.
      Η κ. Κόλλια-Τσαρουχά έχει το λόγο.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, κυρίες και κύριοι συνάδελφοι, παρακολούθησα με μεγάλη προσοχή τις τοποθετήσεις και του Πρωθυπουργού κ. Κώστα Καραμανλή και του Αρχηγού της Αξιωματικής Αντιπολίτευσης και τις εισηγήσεις των Αρχηγών των άλλων πολιτικών κομμάτων, όπως και πολλών συναδέλφων μου. 
      Πιστεύω ότι για να ειπωθεί μία αλήθεια τις περισσότερες φορές χρειάζονται δύο άνθρωποι, ο ένας που θα την πει και ο άλλος που οπωσδήποτε θα την ακούσει. 
      Συγκράτησα ένα απόσπασμα από την εισήγηση του κυρίου Πρωθυπουργού, ο οποίος αναφέρει: «Ως Κυβέρνηση δεν παραγνωρίζουμε ότι στα χρόνια που πέρασαν, έγινε έργο, αλλά δεν πραγματοποιήθηκαν οι αλλαγές και οι μεταρρυθμίσεις που απαιτούσε η νέα εποχή».
      Από την πλευρά του κ. Παπανδρέου συγκράτησα τα εξής: «Η πολιτική της Νέας Δημοκρατίας» -τάχα- «υπονομεύει την ανάπτυξη για όλους, υπονομεύει την ανάπτυξη με κοινωνική συνοχή». Και το πιο σημαντικό, ότι δήθεν όλοι εμείς στη Νέα Δημοκρατία είμαστε υπόλογοι, γιατί υπονομεύουμε την ενότητα και το φρόνημα του ελληνικού λαού, γιατί δεν θέλουμε μια Ελλάδα περήφανη για τα παιδιά της.
      Δεν θα σχολιάσω, κυρίες και κύριοι συνάδελφοι, το γεγονός ότι η αδυναμία άρθρωσης πολιτικού λόγου και προτάσεων καταλήγει πάντοτε σε φραστικές ακρότητες. 
      Θα προσπαθήσω, όμως, να ερμηνεύσω τις προσδοκίες των πολιτών, τις προσδοκίες των σερραίων πολιτών, όλων των Ελλήνων, που απαιτούν να παγιωθούν από εμάς, τους εκφραστές τους, το σύνολο των πολιτικών δυνάμεων, θεσμοί και τρόποι συνεννόησης, που θα περιορίσουν τις οξύτητες και τους διχασμούς του παρελθόντος –λυπάμαι- και του παρόντος, να αλλάξουν οι πολιτικές αντιλήψεις, να οικοδομηθεί ένα καλύτερο αύριο πάνω σε ρεαλιστικές βάσεις -και όχι στα σαθρά πόδια του λαϊκισμού- που θα υπηρετούν το σύνολο και όχι τα κόμματα.
      Πολλά από τα ζητήματα, όπως και η επιχειρηματολογία που αναπτύχθηκε, θα αξιολογηθούν από τους ιστορικούς του μέλλοντος και θα μας κατατάξουν ανάλογα.
      Αυτό, κυρίες και κύριοι συνάδελφοι, δεν πρόκειται να το αποφύγουμε. Είναι άδικο, όμως, που ακόμα και σήμερα ορισμένοι από εσάς δεν συνειδητοποίησαν πλήρως την ιστορική ευθύνη απέναντι στον ελληνικό λαό και στο έθνος. Από πουθενά δεν αντλούμε το δικαίωμα να προτάξουμε στο γενικό συμφέρον τις προσωπικές και κομματικές μας επιδιώξεις. Δεν επιτρέπεται να επιστρέψουμε στο παρελθόν με δηλώσεις, που κλονίζουν τη δημοκρατία και διασπούν την κοινωνική συνοχή. Δεν επιτρέπεται να απογοητεύσουμε άλλο τους Έλληνες πολίτες.
      Ο πολιτικός πολιτισμός, που προσπαθεί ο Κώστας Καραμανλής να επιβάλλει στη χώρα μας, τιμά τον ίδιο και πολύ περισσότερο τιμά την παράταξη που τον ανέδειξε, αλλά και τον ελληνικό λαό. Η ιστορική μνήμη είναι ο καλύτερος οδηγός για την πολιτική μας συμπεριφορά. Και αν ορισμένοι σκοπίμως ξεχνούν, οι Έλληνες θυμούνται ότι καμία κυβέρνηση στην ιστορία της Ελλάδος μέχρι τώρα, όπως οι κυβερνήσεις του ΠΑΣΟΚ, δεν είχε τόσες πολλές ευκαιρίες και δεν βοηθήθηκε τόσο πολύ από τις περιστάσεις. 
      Μιλάμε για μια πολιτική σταθερότητα. Μιλάμε για τεράστιους πόρους από φόρους, εισροές από τα ευρωπαϊκά κονδύλια, εισροές δισεκατομμυρίων από τα ευρωπαϊκά ταμεία, τεράστια ποσά από την εκποίηση δημόσιας περιουσίας, εξαιρετικά ευνοϊκές συνθήκες, το κυριότερο όμως, με μια αντιπολίτευση –εμάς τότε, τη Νέα Δημοκρατία- σοβαρή, που στήριζε πάντα τις μεγάλες εθνικές επιλογές της τότε κυβέρνησης.
      Μ’ όλα αυτά και παρ΄ όλα αυτά, παρέδωσαν μια χώρα τελευταία στους δημοσιονομικούς δείκτες, τελευταία στην παραγωγικότητα, στην απορροφητικότητα των κοινοτικών κονδυλίων. Παρέδωσαν μια χώρα υπερχρεωμένη, με δημόσιο χρέος το 1984 στο 25% του ΑΕΠ και το 2004 στο 110% και πλέον του ΑΕΠ.
      Πού πήγαν, κυρίες και κύριοι συνάδελφοι, τελικά όλα αυτά τα χρήματα; Γιατί χρωστάμε 204.000.000.000 ευρώ; Γιατί υπάρχει τόση φτώχεια, τόση ανεργία και τόση ερήμωση στην πατρίδα μας, στις περιφέρειες της χώρας μας; Ποτέ δεν είναι αργά, ακόμα και σήμερα. Ας αναλογιστούν επιτέλους ορισμένοι το μερίδιο ευθύνης που τους αναλογεί. Ρωτώντας κάποτε το Δηλιγιάννη τι σκέφτεται να κάνει, αυτός απάντησε: «Να λέω και να κάνω το αντίθετο από εκείνο που λέει ο Τρικούπης». 
      Καμία πολιτική πρόταση, κυρίες και κύριοι συνάδελφοι, δεν μπορεί να σταθεί βασιζόμενη στην πρακτική του «να λέω και να κάνω το αντίθετο από αυτά που λέει ο Πρωθυπουργός της χώρας».
      Το μεγαλύτερο κέρδος από αυτήν τη συζήτηση που προκάλεσε το ΠΑΣΟΚ και τη θεωρώ μεγάλη ευκαιρία, όσο και αν αυτή λοιδορήθηκε από κάποιους συναδέλφους για την ψήφο εμπιστοσύνης στην Κυβέρνηση της Νέας Δημοκρατίας είναι για τον ελληνικό λαό, ο οποίος γνωρίζοντας την πλήρη αλήθεια γι΄ αυτά που κληρονομήσαμε, θα μπορέσει να συμπαρασταθεί αποτελεσματικότερα στην ηγεσία του.
      Και ενώ, όπως αποδεικνύεται από πληθώρα δημοσκοπήσεων, οι πολίτες αναλαμβάνουν τις ευθύνες τους και με τη στάση τους δηλώνουν την αλληλεξάρτηση του μέλλοντος της χώρας με το δικό τους μέλλον, είναι αδιανόητο, ορισμένοι να προσπαθούν να επιβιώσουν, τοποθετώντας ετικέτες της Δεξιάς.
      Πληρώσαμε ακριβά τα προηγούμενα χρόνια πολιτικές και κομματικές πρακτικές εικοσαετίας, που αντί να καλλιεργούν τις αστείρευτες δυνάμεις και τα πιο ευγενή χαρακτηριστικά του λαού μας και του έθνους -τη σοβαρότητα, τη σκληρή δουλειά, την πειθαρχία- επέτρεψαν να μας κυριεύσουν τα ελαττώματα και τα ευτελέστερα πάθη μας, ένας εγωϊστικός και ξέφρενος ατομικισμός, καθιστώντας εμάς όλους ανίκανους κάποιες φορές να θεραπεύσουμε τις αδυναμίες μας, δημιουργώντας μας ψευδείς εντυπώσεις και αβάσιμες ελπίδες, που προκάλεσαν τη δυσπιστία μας προς το ίδιο το κράτος. 
      Οι πολίτες βαρέθηκαν τις εκάστοτε ηγεσίες της τελευταίας εικοσαετίας να τους επισημαίνουν κινδύνους, χωρίς ποτέ να προτείνουν μέτρα για την αντιμετώπισή τους, με τη σκέψη ότι στο τέλος κάτι πάντοτε θα βρεθεί να τους καλύψει. Το απέδειξαν, όμως, με την προτίμησή τους στις 7 Μαρτίου. 
      Η υπεύθυνη πολιτική ηγεσία ούτε παραπλανά, κυρίες και κύριοι συνάδελφοι, ούτε βαυκαλίζει το λαό. Στηρίζεται στη βαθιά γνώση των προβλημάτων της χώρας, έχοντας και ως γνώμονα στη χάραξη της πολιτικής της το γενικότερο συμφέρον, στη σφαίρα του εφικτού. Η υπεύθυνη πολιτική ηγεσία εργάζεται αδιάκοπα, αποφεύγοντας άσκοπους πανηγυρισμούς ή κοσμικές εκδηλώσεις ή επιδείξεις, που αντιστρατεύονται το πνεύμα της λιτότητας και της σοβαρότητας το οποίο οφείλει να τη χαρακτηρίζει, μα πάνω από όλα πρέπει να εμπνέει το λαό και να τον δραστηριοποιεί. 
      Η Νέα Δημοκρατία δεν απέφυγε ποτέ να αναλάβει τις ευθύνες της, προκειμένου να εκπληρώσει την αποστολή της. Έχοντας σαφή ιδεολογία και σταθερό προσανατολισμό βασιζόμενη στην ειλικρίνεια και τη σοβαρότητα που επιβάλλεται και πρέπει να έχει κάθε κόμμα, επιχειρεί με την πολιτική της να υλοποιήσει το πρόγραμμα στο οποίο οι πολίτες εναπόθεσαν τις ελπίδες τους, γνωρίζοντας ότι οι κοινωνίες του μέλλοντος, για να επιβιώσουν στο διαμορφούμενο διεθνές περιβάλλον, πρέπει να είναι εκπαιδευμένες, γνωρίζοντας ότι βασικός συντελεστής παραγωγής και κύριος μοχλός ανάπτυξης μιας χώρας είναι  το ανθρώπινο κεφάλαιο, το είδος και η ποιότητα της γνώσης και της εργασίας, που αυτό μπορεί να προσφέρει και τέθηκε σαν πρώτη προτεραιότητα, ως αναπτυξιακός μοχλός της ελληνικής κοινωνίας.
      Είτε αρέσει είτε δεν αρέσει σε ορισμένους, ο άνεμος, κυρίες και κύριοι συνάδελφοι, της αλλαγής και της ανανέωσης φυσά σε ολόκληρη την Ελλάδα. Το μέγεθος των προβλημάτων που κληρονομήσαμε, θα μας δώσει τη δυνατότητα να αποδείξουμε ότι η Κυβέρνηση της Νέας Δημοκρατίας, η Κυβέρνηση του Κώστα Καραμανλή, θα οδηγήσει όλη τη χώρα μπροστά χωρίς εξαιρέσεις. Αυτό είναι και το αίτημα του λαού, είναι το χρέος της παράταξής μας απέναντί του. 
      Η ψήφος μου, η ψήφος εμπιστοσύνης στην Κυβέρνηση, είναι ψήφος σε μια Ελλάδα που προχωρά, σε μια κοινωνία που αλλάζει προς το καλύτερο. Είναι εντολή του σερραϊκού λαού προς το πρόσωπο του Κώστα Καραμανλή.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει ο Υπουργός Μακεδονίας-Θράκης κ. Τσιαρτσιώνης.
       ΝΙΚΟΛΑΟΣ ΤΣΙΑΡΤΣΙΩΝΗΣ (Υπουργός Μακεδονίας - Θράκης): Κύριε Πρόεδρε, κυρίες και κύριοι συνάδελφοι, πριν από δεκαπέντε μήνες κάναμε μία συμφωνία τιμής. Δεσμευτήκαμε για μία νέα διακυβέρνηση, βασισμένη σε αρχές και αξίες, για μια πολιτική δυναμικής ανάπτυξης με κοινωνική ευθύνη, για μια νέα πολιτική που να εγγυάται την προοπτική στον τόπο μας. 
      Ανεβαίνω απόψε στο Βήμα, με σκοπό να μεταφέρω στο Σώμα τις εικόνες που προσλαμβάνουν σήμερα οι πολίτες στη Βόρεια Ελλάδα μετά από δεκαπέντε μήνες της νέας διακυβέρνησης. Ξέρετε, το Υπουργείο Μακεδονίας-Θράκης μπορεί να είναι μακριά από το κέντρο των αποφάσεων, βρίσκεται όμως καθημερινά κοντά στα γεγονότα και στους προβληματισμούς της κοινωνίας στην περιφέρεια. Και παρά τον πολύτιμο πλούτο και τη δυναμική που διαθέτει η περιοχή της Μακεδονίας και της Θράκης, οι πολίτες της υπέφεραν και υποφέρουν από λανθασμένες επιλογές  των προηγούμενων κυβερνήσεων, που δεν κατάφεραν να αξιοποιήσουν αποτελεσματικά τα συγκριτικά πλεονεκτήματα αυτής της  πλούσιας περιοχής και της γεωστρατηγικής σημασίας της Βόρειας Ελλάδας. 
      Οι Βορειοελλαδίτες βίωναν εδώ και δεκαετίες σημαντικά προβλήματα, η επίλυση των οποίων ουδέποτε είχε δρομολογηθεί. Υπήρχε διάχυτο το αίσθημα της εγκατάλειψης από την πολιτεία, αλλά και της έλλειψης εμπιστοσύνης προς την κεντρική διοίκηση.
      Οι εξαγγελίες των κυβερνήσεων του ΠΑΣΟΚ για την ανάπτυξη της Θεσσαλονίκης και της Βόρειας Ελλάδας περιορίζονταν συνεχώς σε γενικότητες και επαναλήψεις σχετικά με τα μεγάλα έργα, την τόνωση της επιχειρηματικής δράσης και την ανάδειξη της περιοχής σε μητροπολιτικό κέντρο των Βαλκανίων. Ο χρόνος και η ιστορία απέδειξαν περίτρανα ότι όλες οι κυβερνητικές εξαγγελίες έπεσαν στο κενό. 
      Να σας θυμίσω ότι ο τότε Πρωθυπουργός έπαιρνε κάθε χρόνο τα ίδια υπομνήματα από τους φορείς της Θεσσαλονίκης στα εγκαίνια της Διεθνούς Εκθέσεως; Να σας θυμίσω  ότι την προτελευταία χρονιά της διακυβέρνησής του οι φορείς, ως ένδειξη διαμαρτυρίας, του είχαν καταθέσει το υπόμνημα της προηγούμενης χρονιάς χωρίς κανένα αίτημα, γιατί δεν είχε ικανοποιηθεί κανένα αίτημα, αλλά και κανένα έργο δεν είχε δρομολογηθεί; 
      Αυτή, όμως, η αντιστοιχία λόγου και έργου κλόνισε βαθύτατα την αξιοπιστία του κεντρικού κράτους στην ευρύτερη περιοχή. Αψευδής μάρτυς όλων αυτών η γενική εικόνα της περιφέρειας, με τους ανέργους νέους στις καφετέριες, τις μανάδες που ψάχνουν δουλειά για να συμπληρώσουν όπως-όπως το οικογενειακό τους εισόδημα, τους απολυμένους των κλειστών επιχειρήσεων, τους αποκαμωμένους αγρότες και κτηνοτρόφους από την προσπάθεια στο χωράφι και τη στάνη, τους εξαθλιωμένους χαμηλοεισοδηματίες και χαμηλοσυνταξιούχους που περνούν τα σύνορα για να πάνε στον οδοντίατρο και να αναβαθμίσουν τα πενιχρά τους εισοδήματα. 
      Από την πρώτη στιγμή της νέας διακυβέρνησης θέσαμε ως προτεραιότητα την περιφερειακή ανάπτυξη της χώρας, όχι με λογιστικές αλχημείες και με επίπλαστες μεθόδους ευημερίας αριθμών, αλλά με συγκεκριμένες πράξεις και με μια συλλογική στόχευση. Θέλουμε την πρόοδο σε κάθε γωνιά της χώρας να την εισπράξουν από την πολιτεία και να εισπράξει αυτό που δικαιούται ο κάθε πολίτης.
      Ξεκινήσαμε για τη Βόρεια Ελλάδα μια νέα και ελπιδοφόρα εποχή με έργα και όχι με ανέξοδες εξαγγελίες που οδήγησαν σε στασιμότητα και μαρασμό την περιοχή επί μία εικοσαετία. Η Μακεδονία και η Θράκη αναλαμβάνουν σήμερα το δικό τους σημαντικό ρόλο στη σύγχρονη πραγματικότητα, που διαμορφώνεται και εξελίσσεται εκτός των συνόρων. Η περιοχή ανακτά τον ιστορικό, πολιτικό, πολιτισμικό και οικονομικό της ρόλο στην ευρύτερη περιοχή. Επενδύουμε στα συγκριτικά πλεονεκτήματα που διαθέτουμε, προκειμένου να φθάσουμε γρήγορα στο στόχο και να ανακτήσουμε το χαμένο έδαφος. 
      Η Θεσσαλονίκη και η Βόρεια Ελλάδα αποκτούν τη δική τους ταυτότητα προϊόντων και υπηρεσιών. Η περιοχή μετατρέπεται σε διεθνές κέντρο ανάπτυξης των επιστημών, της έρευνας και της τεχνολογίας. Η Βόρεια Ελλάδα μπορεί να γίνει το κέντρο της νέας οικονομικής ανάπτυξης της χώρας, το κέντρο της Νοτιοανατολικής Ευρώπης και η πύλη, βεβαίως, εισόδου της Μέσης Ανατολής και της Ασίας στην Ευρώπη. 
      Πώς θα γίνουν όλα αυτά; Διαβλέπουμε τη δυναμική και, διαβλέποντας τη δυναμική της περιοχής στη νέα εποχή, επανασχεδιάσαμε τη δομή και επαναπροσδιορίσαμε το ρόλο του Υπουργείου Μακεδονίας-Θράκης, έτσι ώστε το νέο Υπουργείο να μπορεί να παίξει τον επιτελικό του ρόλο στο συντονισμό του κυβερνητικού έργου στη Βόρεια Ελλάδα. Συνδεόμαστε γι’ αυτό λειτουργικά με τα υπόλοιπα Υπουργεία, συγκροτώντας ισάριθμες επιχειρησιακές μονάδες, που αναλαμβάνουν κατά Υπουργείο το έργο της αποστολής προς το κέντρο διαμορφωμένων προτάσεων, καθώς και την προώθηση, την υποστήριξη, το συντονισμό και την εναρμόνιση των κυβερνητικών δράσεων στη Βόρεια Ελλάδα. Θεωρούμε συγκριτικό πλεονέκτημα -και όχι μειονέκτημα- την έδρα του Υπουργείου μας στην περιφέρεια, καθώς από αυτήν τη θέση μπορούμε να αφουγκραζόμαστε πολύ καλύτερα και πιο γρήγορα τις ανησυχίες και τα προβλήματα των τοπικών κοινωνιών. 
      Το Υπουργείο Μακεδονίας-Θράκης έχει σπουδαίο θεσμικό ρόλο. Πιστεύουμε σ’ αυτόν και είμαστε αποφασισμένοι να τον ασκήσουμε με επιτυχία. Απορρίψαμε από την αρχή μια υποβαθμισμένη παρουσία, που θα το ήθελε στο ρόλο του γραφείου δημοσίων σχέσεων της Κυβέρνησης ή στο ρόλο του πολιτικού γραφείου του Υπουργού. 
      Απέναντι στις ανερμάτιστες και χωρίς κατεύθυνση πολιτικές επικοινωνιακές πρωτοβουλίες της εικοσαετίας, αντιτάσσουμε ένα συγκροτημένο σχέδιο ανάπτυξης. Αναλάβαμε πρωτοβουλία κατάρτισης ενός στρατηγικού σχεδίου ανάπτυξης για τη Βόρεια Ελλάδα. Θέλουμε να αναδειχθούν τα ανταγωνιστικά πλεονεκτήματα και οι αναπτυξιακές δυνατότητες της περιοχής και να καταστήσουν έτσι την τοπική οικονομία ικανή να ανταγωνιστεί τις άλλες ταχύτατα αναπτυσσόμενες οικονομίες των χωρών της Νοτιανατολικής Ευρώπης. Η υλοποίηση αυτού του σχεδίου απαιτεί τη διαδικτύωση των τριών περιφερειών της Βόρειας Ελλάδας, έτσι ώστε αυτές να συγκροτήσουν ένα κρίσιμο διοικητικό και οικονομικό μέγεθος που θα συμβάλει, ώστε τα στρατηγικά μειονεκτήματα της μιας να αντισταθμίζονται από τα συγκριτικά πλεονεκτήματα της άλλης. 
      Το Υπουργείο Μακεδονίας-Θράκης, στα πλαίσια της αναδιάρθρωσης της δομής και της λειτουργίας του και στοχεύοντας να διαδραματίσει το ρόλο του αναπτυξιακού πόλου για το βορειοελλαδικό χώρο και για την ευρύτερη περιοχή της νοτιοανατολικής Ευρώπης, προχωρά στη δημιουργία του ολοκληρωμένου πληροφορικού συστήματος παρακολούθησης της ανάπτυξης. Έτσι το Υπουργείο θα καταστεί κόμβος πληροφοριών. Η νέα δομή και η λειτουργία του αποβλέπει στην εφαρμογή της ηλεκτρονικής διακυβέρνησης. Μέσω του ολοκληρωμένου πληροφορικού συστήματος, θα παρακολουθείται η ανάπτυξη και η αναπτυξιακή πορεία των τριών περιφερειών της Βορείου Ελλάδος, θα υποστηρίζετε το στρατηγικό σχέδιο για την ανάπτυξη της Θεσσαλονίκης, θα παρακολουθείται η ανασυγκρότηση των χωρών της νοτιοανατολικής Ευρώπης και θα παρέχεται πληροφόρηση προς κάθε ενδιαφερόμενο, που θέλει να δραστηριοποιηθεί επιχειρηματικά στις χώρες της νοτιοανατολικής Ευρώπης.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Η ανάθεση της μελέτης έχει υπογραφεί και εντός του καλοκαιριού αναμένεται η προκήρυξη του κυρίως έργου. Το Υπουργείο Μακεδονίας-Θράκης μετατρέπεται σε κόμβο πληροφόρησης και σε παρατηρητήριο της ευρύτερης περιοχής. Δημιουργούμε στην ανατολική πλευρά της πόλης μια ζώνη καινοτομίας, τη ζώνη καινοτομίας της Θεσσαλονίκης,θέτοντας σε εφαρμογή ένα μεγάλο πρόγραμμα τεχνολογικής ανάπτυξης, το οποίο αποσκοπεί στη δημιουργία ενός ισχυρού συμπλέγματος έρευνας, τεχνολογίας, πληροφορικής, ιατρικής, τηλεπικοινωνιών καινοτομικής επιχειρηματικότητας και γεωργίας στη Βόρεια Ελλάδα. Στόχος μας είναι να αναδειχθεί η περιοχή σε μια περιοχή καινοτομίας και να έλθουν νέες επιχειρήσεις, για να δημιουργηθούν νέες θέσεις εργασίας. Το έργο πρόκειται να χρηματοδοτηθεί αρχικά από το ειδικό μέτρο που έχει δημιουργηθεί γι’ αυτόν το σκοπό στο ΕΠΑΝ και συμπληρωματικά από το ΠΕΠ Κεντρικής Μακεδονίας, από το πρόγραμμα «Κοινωνία της Πληροφορίας» και από το Δ΄ Κοινοτικό Πλαίσιο Στήριξης. Το Υπουργείο Μακεδονίας-Θράκης ορίστηκε ως τελικός δικαιούχος αυτής της δράσης. 
      Από πλευράς επιχειρήσεων, η ΕΥΑΘ Παγίων ξαναζωντάνεψε. Ξεμπλοκάρισε και δημοπράτησε τα έργα αποχέτευσης, ύψους 25.000.000, στην αγορά της Θεσσαλονίκης. Η ΕΥΑΘ ΑΕ ανασυγκροτήθηκε. Βελτιώνει συνεχώς τις υπηρεσίες της και τα οικονομικά της. Η Διεθνής Έκθεση Θεσσαλονίκης αύξησε τα έσοδά της, ήλεγξε την κακοδιαχείριση και τις κλοπές, επανέφερε στην ιδιοκτησία της το ΕΣΚΑ, διεύρυνε τη συνεργασία της και αναβιώνει σήμερα το Φεστιβάλ Τραγουδιού της Θεσσαλονίκης. Η διοίκηση της HELEXPO, με καινοτόμες δράσεις και πρωτότυπες πρωτοβουλίες, αύξησε θεαματικά τους επισκέπτες και τα αποτελέσματά της. Ήδη έχει μεταφερθεί στη Θεσσαλονίκη η ειδική υπηρεσία διαχείρισης του INTERECT και θα αποτελέσει κέντρο για τη μεταφορά τεχνογνωσίας στην περιοχή, αλλά και για την εκπαίδευση στελεχών από γειτονικές χώρες. Θα είναι βασικό εργαλείο στην προώθηση της διασυνοριακής συνεργασίας. Υποβάλαμε και εγκρίθηκαν προτάσεις συμμετοχής στα προγράμματα «ΕΝSΙ» και «INTERECT». Οι προτάσεις αυτές αποσκοπούν στην προετοιμασία των φορέων για τις αλλαγές στο επιχειρησιακό περιβάλλον της διασυνοριακής συνεργασίας και στα κοινωνικά προγράμματα. 
      Σε συνεργασία με το Υπουργείο Εξωτερικών, δρομολογήσαμε μία σειρά συναντήσεων με τους διεθνείς και τους ευρωπαϊκούς οργανισμούς που εδρεύουν στη Θεσσαλονίκη, προκειμένου να τους φέρουμε σε μια συνέργεια και όσμωση, που μπορεί να πολλαπλασιάσει την αποτελεσματικότητα των επί μέρους ενεργειών τους. Το Υπουργείο Μακεδονίας-Θράκης μετατρέπεται μ΄ αυτές τις δράσεις σε στρατηγείο ανάπτυξης για τη Βόρεια Ελλάδα αλλά και σε αναπτυξιακό πόλο για τη νοτιοανατολική Ευρώπη. 
      Εργαζόμαστε μεθοδικά εδώ και δεκαπέντε μήνες και συντονισμένα, προκειμένου να ξεκινήσει για την περιοχή μια νέα εποχή προόδου. Δεκαπέντε χρόνια είχε να επισκεφθεί Πρωθυπουργός το Υπουργείο Μακεδονίας-Θράκης, τον Έβρο, τη Σαμοθράκη και γενικότερα τη Βόρεια Ελλάδα. Ήλθε και θα ξαναρθεί, δίνοντας το μήνυμα στην ξεχασμένη Ελλάδα ότι νοιάζεται να υλοποιήσει αυτά που συνεχώς εξαγγέλλονταν και ποτέ δεν πραγματοποιήθηκαν. Σήμερα έχουμε ένα ατελείωτο πήγαινε-έλα Υπουργών και Υφυπουργών, που οργώνουν συνεχώς την περιοχή, καταγράφοντας καθημερινά θετικά αποτελέσματα.
     Οι πολίτες δεν είχαν ξαναδεί αυτήν την κυβερνητική παρουσία. Την παρακολουθούν ικανοποιημένοι, διαπιστώνοντας ότι κάποιοι δεν τους ξεχνούν, ούτε τους εγκαταλείπουν. 
     Τα Υπουργεία Μεταφορών και ΠΕΧΩΔΕ δίνουν έμφαση στη διευκόλυνση των μεταφορών, των επαφών και των επικοινωνιών με τις γειτονικές χώρες και ο δρόμος που συνδέει τη Θεσσαλονίκη με τις πρωτεύουσες των γειτονικών χωρών, θα διανύεται σε τρεις ώρες. Είναι έργο στρατηγικής σημασίας και για το σκοπό αυτό έχουμε ένα πλέγμα δρόμων, που συγκροτούν την Εγνατία οδό με τους κάθετους άξονες, μια και δέσμευσή μας είναι ότι όλα αυτά θα τελειώσουν μέχρι το 2008. 
     Τον άλλο μήνα, κύριοι συνάδελφοι, θα λειτουργήσει και το τελωνείο στο Κόλτσε – Ντέλτσι. Τα αντίστοιχα Υπουργεία Ελλάδας και Βουλγαρίας συμφώνησαν και προχωρούν τη σιδηροδρομική και οδική σύνδεση με τη Σόφια. Ο κάθετος άξονας από το Αρδάνιο μέχρι το Ορμένιο έχει σχεδόν ολοκληρωθεί και επίσης, ο κάθετος άξονας Δερβένι–Προμαχώνας έχει δημοπρατηθεί και εγκαθίσταται ο ανάδοχος στο τμήμα Πετρίτσι–Προμαχώνας. Το υπόλοιπο τμήμα είναι μήκους πενήντα επτά χιλιομέτρων. Για το τμήμα Δερβένι–Δορκάδα, μήκους δεκαέξι χιλιομέτρων, υπάρχουν πλέον οριστικές μελέτες και η Εγνατία είναι έτοιμη να το δημοπρατήσει, μόλις εξασφαλιστεί η απαραίτητη χρηματοδότηση. Το τμήμα Σιάτιστας μέχρι Αλιάκμονα, μήκους δεκαοκτώ χιλιομέτρων, του κάθετου άξονα Σιάτιστα-Κρυσταλλοπηγή είναι έτοιμο να δημοπρατηθεί εντός του μήνα. 
     Μετατρέπεται η Βόρειος Ελλάδα σε ισχυρό και διεθνή ενεργειακό δίαυλο, που θα συνδέει την Ανατολή με τη Δύση. Οι πρόσφατες συμφωνίες για το φυσικό αέριο και για τον αγωγό Μπουργκάς-Αλεξανδρούπολη μπορεί να πέρασαν στα ψιλά στον Τύπο, αλλά είναι συμφωνίες που δρομολογούν νέες εξελίξεις για την περιοχή. 
     Ενεργοποιούμε το ελληνικό σχέδιο ανασυγκρότησης των Βαλκανίων, παρά τα πολλά οργανωτικά, θεσμικά και οικονομικά προβλήματα και αποδεικνύεται έτσι και η συνέχεια της εξωτερικής πολιτικής. Από το Μάρτιο μέχρι σήμερα ξεπεράστηκαν σημαντικές δυσκολίες. Το Υπουργείο Παιδείας βρίσκεται ήδη σε συνεννόηση με την Κτηματική Υπηρεσία του Δημοσίου για την ανεύρεση χώρων που θα στεγάσουν το Διεθνές Πανεπιστήμιο στη Θεσσαλονίκη. Το νομοσχέδιο είναι έτοιμο και θα υποβληθεί εντός των προσεχών μηνών. Ο νέος αναπτυξιακός νόμος που ψηφίστηκε, επεκτείνει το θεσμικό πλαίσιο των κινήτρων και, βεβαίως, δίνει μία ιδιαίτερα δυναμική προοπτική. 
     Για το Μακεδονικό μετρό, όπως ονομάστηκε το μετρό της Θεσσαλονίκης, αναμένεται η ανάδειξη του προσωρινού αναδόχου εντός του Ιουλίου. Η εγκατάσταση του κατασκευαστή θα γίνει μέσα στο Σεπτέμβριο του τρέχοντος έτους. 
     Για την υποθαλάσσια αρτηρία αναδείχθηκε ο προσωρινός ανάδοχος και στα τέλη του καλοκαιριού αναμένεται να αρχίσει η κατασκευή του. 
     Για το αεροδρόμιο «Μακεδονία» στις 28 Απριλίου επαναπροκηρύχθηκε ο διαγωνισμός για την επέκταση του διαδρόμου προσγείωσης κατά χίλια μέτρα στη θάλασσα. Οι προσφορές θα κατατεθούν την 23η Ιουνίου και η υπογραφή της σύμβασης και η έναρξη των εργασιών τοποθετούνται τον επόμενο μήνα. 
     Το Υπουργείο Άμυνας, με στοχευμένες κινήσεις μεταφοράς των στρατιωτικών μονάδων από το κέντρο στην περιφέρεια και με τη διατήρηση των υπό διάλυση σχηματισμών στη Μακεδονία – Θράκη, ανέστρεψε πλήρως την εικόνα και έδωσε το φιλί της ζωής στην εξαθλιωμένη οικονομία από πλευράς ασφάλειας στη μεθοριακή ζώνη.
     Η εγχώρια παραγωγή της πατάτας απορροφήθηκε και στο Νευροκόπι και στις Σέρρες και στον Πολύμυλο, γιατί το Υπουργείο Γεωργίας έκανε καλά τη δουλειά του και ήλεγξε τις εισαγωγές. Στήριξε τις τιμές του ροδάκινου στην περσινή υπερπαραγωγή και για πρώτη φορά έγινε προγραμματισμός στην παραγωγή του ρυζιού και απορροφήθηκαν όλες οι ποσότητες. Για πρώτη φορά ελέγχθηκε η εισαγωγή αμνοεριφίων και απορροφήθηκαν τα ντόπια κρέατα. Όλα τα φασόλια στις Πρέσπες απορροφήθηκαν και σε κάθε νομό σήμερα εκπονούνται μελέτες και έργα για την ενίσχυση των υποδομών. 
      Με συντονισμένες προσπάθειες το Υπουργείο Εσωτερικών και η ηγεσία της Πολιτικής Προστασίας έδωσαν δείγματα γραφής συντονισμού στις πλημμύρες του Έβρου, όπου μόνο ογδόντα χιλιάδες στρέμματα, αντί των τριακοσίων χιλιάδων στρεμμάτων που πλημμύριζαν τις περασμένες χρονιές με τις ίδιες καιρικές συνθήκες, πλημμύρισαν φέτος. 
      Κυρίες και κύριοι, μετά από όλα αυτά αναρωτιέται εύλογα ο κάθε καλόπιστος πολίτης: Καλά, δεν τα βλέπουν; Δεν υπάρχει πια καμία συστολή; Κανένας δεν αισθάνεται την ανάγκη να ζητήσει μια συγγνώμη σήμερα; Κανένα δεν ταλαιπωρούν οι τύψεις και το συναίσθημα ντροπής έχει εξαλειφθεί; Μάλλον είναι μάταιο να περιμένει κανείς τέτοιου είδους αντιδράσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Ευτυχώς, μάρτυρες και κριτές για όλα αυτά παραμένουν οι πολίτες που καταδικάζουν συνεχώς το κόμμα της Αξιωματικής Αντιπολίτευσης.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ. 
      ΝΙΚΟΛΑΟΣ ΤΣΙΑΡΤΣΙΩΝΗΣ (Υπουργός Μακεδονίας-Θράκης): Προσπαθούν χωρίς αποτέλεσμα να σας δώσουν το μήνυμα, αλλά εσείς συνεχίζετε να ζείτε στον εικονικό κόσμο, που τόσα χρόνια έχετε πλάσει στο μυαλό σας. Ποιον καταγγέλλετε; Τα δικά σας πεπραγμένα; Καταγγέλλετε αυτήν την Κυβέρνηση; Ποιανού προϊόν είναι τα…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε. Σας παρακαλώ!
      ΝΙΚΟΛΑΟΣ ΤΣΙΑΡΤΣΙΩΝΗΣ (Υπουργός Μακεδονίας-Θράκης): Ολοκληρώνω, κύριε Πρόεδρε. 
      Κύριε Πρόεδρε, οι πολίτες στην περιφέρεια, οι πολίτες στη Βόρειο Ελλάδα τώρα γνωρίζουν και αν μπορούσαν να ψηφίσουν αύριο, είναι βέβαιο ότι θα έδιναν σύσσωμοι ψήφο εμπιστοσύνης σ΄ αυτήν την Κυβέρνηση. Οι πολίτες είναι αψευδείς μάρτυρες μιας νέας πολιτικής, ενός νέου ανέμου που πνέει σε μια περιοχή που είχε μείνει στο περιθώριο και της οικονομικής, αλλά και της κοινωνικής ζωής της χώρας. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο συνάδελφος κ. Δημήτρης Πιπεργιάς. 
      ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, πράγματι οι πολίτες τώρα γνωρίζουν. Τώρα γνωρίζουν την πολιτική της Νέας Δημοκρατίας. Τώρα γεύονται τα αποτελέσματα της ασκούμενης πολιτικής και σαφώς, αν είχαν τη δυνατότητα να ψηφίσουν, θα έδιναν ένα ηχηρό μήνυμα σ΄ αυτήν την Κυβέρνηση, κύριε Τσιαρτσιώνη. 
      Μετά από δεκαπέντε μήνες διακυβέρνησης της χώρας από τη Νέα Δημοκρατία, ο ελληνικός λαός υφίσταται τις συνέπειες της αντιλαϊκής πολιτικής της. Κάθε μέρα που περνά, η Κυβέρνηση δείχνει το πραγματικό της πρόσωπο. 
      Μετά την ολιγόμηνη περιπλάνησή της στο μεσαίο χώρο, επιστρέφει στην κοίτη της. Μετά τα κεντρώα ανοίγματα και την ήπια προσαρμογή, ήρθε η νεοφιλελεύθερη επέλαση στις κατακτήσεις των εργαζομένων. 
      Μετά τις διακηρύξεις για συναίνεση, σύνεση και μετριοπάθεια, έρχεται το σπάσιμο των αβγών για το μαγείρεμα της «νεοφιλελεύθερης ομελέτας», που θα προσφέρεται προς βρώσιν σε ολίγους. 
      Μετά τους νταβατζήδες, τη μάχη των μαχών κατά της διαπλοκής, όπως την είχατε ονομάσει και το Βατερλό του «Βασικού Μετόχου», έρχεται ο αγώνας κατά των «ρετιρέ» και των εργαζόμενων στις ΔΕΚΟ. 
      Αποδείχθηκε έτσι ότι η Δεξιά, όσο και αν προσπαθεί να καμουφλαριστεί, παραμένει πάντα ίδια. Είναι ταγμένη να υπηρετεί τα συμφέροντα των ολίγων σε βάρος των πολλών, των μικρομεσαίων, των αγροτών, των μισθωτών, των συνταξιούχων, των ανέργων. 
      Ο Πρωθυπουργός ζήτησε τη διεξαγωγή της συζήτησης για την οικονομία, προκειμένου να αναζητήσει συνενόχους στις εγκληματικές του επιλογές. Όταν βρέθηκε, όμως, μπροστά στην πρόταση μομφής κατά του Υπουργού Οικονομίας και Οικονομικών και στον κίνδυνο να καλυφθεί η χρεοκοπία της οικονομικής του πολιτικής τράπηκε σε φυγή, θέτοντας γενικότερο θέμα ψήφου εμπιστοσύνης. Θέλησε έτσι να ξεφύγει από την οδυνηρή γι’ αυτόν συζήτηση. Δεν θα του κάνουμε το χατίρι. 
      Κυρίες και κύριοι της Κυβέρνησης, είχατε χαρακτηρίσει τον προϋπολογισμό του 2005 ως τον πιο ειλικρινή των τελευταίων χρόνων και αποκαλύφθηκε ότι είναι πλαστός. Είχατε κατηγορήσει τις κυβερνήσεις του ΠΑΣΟΚ για δημιουργική λογιστική και ο κ. Ρεγκούζας αποκάλυψε ότι ο δικός σας προϋπολογισμός είναι αποτέλεσμα απατηλής λογιστικής. Είχατε διακηρύξει σε όλους τους τόνους ότι θα αποκαταστήσετε την αξιοπιστία της χώρας στο εξωτερικό, αλλά και την καταστήσατε αναξιόπιστη, δυσφημώντας την, νομίζοντας ότι έτσι δυσφημείτε τις κυβερνήσεις του ΠΑΣΟΚ. 
      Είπατε ότι έχετε λύσεις για όλα τα προβλήματα της οικονομίας και την οδηγήσατε σε ευρωπαϊκή επιτήρηση. Δεσμευτήκατε για ένα διετές σταθεροποιητικό πρόγραμμα, και δεν θα μπορέσετε να εκπληρώσετε τους στόχους του. Υποσχεθήκατε ρυθμό ανάπτυξης 5,5% και ο ρυθμός επιβραδύνεται στο 3%. Ο δείκτης οικονομικού κλίματος έχει φτάσει στα κατώτερα επίπεδα της Ευρώπης. Κατρακύλησε από τις εκατόν έξι μονάδες, που ήταν τον Ιούνιο του 2004, στις ογδόντα έξι το 2005. Η βιομηχανική παραγωγή μειώνεται συνεχώς. Οι εισαγωγές είναι τριπλάσιες από τις εξαγωγές. Το έλλειμμα του εμπορικού ισοζυγίου αυξήθηκε κατά 12%.
      Τα εισοδήματα των αγροτών καταβαραθρώθηκαν. Η καταναλωτική ζήτηση μειώνεται συνεχώς. Αυξάνεται επικίνδυνα ο υπερδανεισμός των νοικοκυριών. Ο αριθμός των ακάλυπτων επιταγών σχεδόν διπλασιάστηκε. Ο πληθωρισμός είναι κατά μία μονάδα υψηλότερος από το μέσο πληθωρισμό της Ευρωπαϊκής Ένωσης. Η ακρίβεια καλπάζει και εξανεμίζει τα εισοδήματα των μισθωτών, των συνταξιούχων, των λαϊκών στρωμάτων, που πλήττονται από την εισοδηματική σας πολιτική.
      Δημιουργούνται συνθήκες ασφυξίας στην αγορά, που οδηγούν στο κλείσιμο χιλιάδες μικρομεσαίες επιχειρήσεις. Τη χαριστική βολή έρχεστε να δώσετε με το διευρυμένο ωράριο λειτουργίας των καταστημάτων, κατ’ απαίτηση των πολυεθνικών εταιρειών.
      Οι συνθήκες αυτές που έχετε δημιουργήσει, έχουν οδηγήσει στην κατάρρευση των εσόδων του προϋπολογισμού και στην αύξηση του δημοσιονομικού ελλείμματος. Η λήψη νέων φοροεισπρακτικών μέτρων έρχεται σαν αναπόφευκτη συνέπεια των επιλογών σας.
      Μπροστά στον κίνδυνο του δημοσιονομικού ναυαγίου, επισπεύδετε το ξεπούλημα των δημοσίων επιχειρήσεων. Γι’ αυτό και προσπαθείτε να μειώσετε το λειτουργικό κόστος, όπως με το πρόγραμμα εθελουσίας εξόδου στον ΟΤΕ. Φορτώνοντας τα βάρη στο κοινωνικό σύνολο και τα ασφαλιστικά ταμεία, προσπαθείτε να αυξήσετε την κερδοφορία σε όφελος των ιδιωτών επενδυτών. Προσδοκάτε έτσι ότι θα έχετε αυξημένα έσοδα από το ξεπούλημα της δημόσιας περιουσίας.
      Συνδυάζετε τα προγράμματα αυτά με την αποδόμηση των εργατικών κατακτήσεων, ώστε να καταστήσετε αυτές τις επιχειρήσεις ελκυστικότερες σε όσους τις επιβουλεύονται. Έχετε αναγορεύσει τις εργασιακές σχέσεις και την ανύπαρκτη μονιμότητα των εργαζόμενων στις ΔΕΚΟ ως την κύρια αιτία της κακοδαιμονίας τους.
      Δεν μας απαντάτε, όμως, πώς μπορεί να επιτευχθεί η αύξηση της ανταγωνιστικότητας με εργαζόμενους εξανδραποδισμένους, χωρίς δικαιώματα, με εργαζόμενους περιθωριοποιημένους, χωρίς την ενεργό συμμετοχή και τη στήριξή τους.
      Κυρίες και κύριοι συνάδελφοι, η Κυβέρνηση της Νέας Δημοκρατίας επιδιώκει να διασπάσει τους εργαζόμενους, να τους χωρίσει σε εργαζόμενους στον ιδιωτικό και στο δημόσιο τομέα, σε προνομιούχους και μη, σε μόνιμους και μη, σε υψηλόμισθους και χαμηλόμισθους. Θέλει να καταστήσει αποδιοπομπαίους τράγους τους εργαζόμενους στις Δημόσιες επιχειρήσεις, να ισοπεδώσει τα δικαιώματά τους, να επιβάλλει ένα καθεστώς γενικευμένης αβεβαιότητας και ανασφάλειας. Ταυτόχρονα, θέλει να αποδυναμώσει το συνδικαλιστικό κίνημα.
      Αποπροσανατολίζει τον ελληνικό λαό, αποκρύπτει τις πραγματικές επιδιώξεις της και τα αποτελέσματα της πολιτικής της. Ανακάλυψε τους νέους «βαρβάρους». Είναι οι εργαζόμενοι στις ΔΕΚΟ. Τους έχει κηρύξει τον πόλεμο, για να μπορέσει να ξεπουλήσει τη δημόσια περιουσία. Βαφτίζει το ξεπούλημα «διαρθρωτική αλλαγή» και ζητάει τη συνενοχή τους, προσφέροντας πλούσια ανταλλάγματα.
      Κυρίες και κύριοι συνάδελφοι, η Κυβέρνηση της Νέας Δημοκρατίας επαίρεται ότι στον τομέα της ενέργειας γίνεται κοσμογονία με την απελευθέρωση των αγορών. Επαίρεται αλήθεια, γιατί; Γιατί χρειάστηκαν δεκαπέντε μήνες, για να εκδοθεί ο νέος κώδικας διαχείρισης του συστήματος, που προέβλεπε ο ν. 3175; Επαίρεται γιατί εξέδωσε αυτό τον κώδικα μετά από συνεχείς διαβουλεύσεις κυρίως με τους ιδιώτες επενδυτές και αυτοί διαφωνούν με στον κώδικα που εξέδωσε;
      Αλήθεια, πώς μπορεί να ανοίξει η αγορά, όταν με τον κώδικα προβλέπεται ότι οι μονάδες ψυχρής εφεδρείας δεν θα υπολογίζονται στη μελέτη επάρκειας ισχύος, όταν υποβαθμίζεται η διαθέσιμη ισχύς των ηλεκτρικών σταθμών και όταν με τους διαγωνισμούς για τη σύναψη των συμβάσεων διαθεσιμότητας ισχύος προσφέρονται μεν πλούσια ανταλλάγματα στους ιδιώτες, οι τράπεζες όμως διαφωνούν να χρηματοδοτήσουν τους ιδιώτες, για να κάνουν τις επενδύσεις;
      Αλήθεια, πώς θα καλύψετε τις ανάγκες στο μέλλον; Επισπεύδοντας τις επενδύσεις της ΔΕΗ; Και τότε πιθανόν θα βρεθεί πάλι κάποιος υπηρεσιακός παράγοντας ή κάποιος νέος πρόεδρος να παραπέμψει τη διοίκηση της ΔΕΗ για απιστία στα δικαστήρια; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αλήθεια, πώς απελευθερώνεται η αγορά του φυσικού αερίου, όταν έχετε εγκαταλείψει στην τύχη της τη συμφωνία για τον ελληνοτουρκικό αγωγό; Προσπαθείτε να κάνετε ετεροχρονισμένα εγκαίνια θεμελίωσης του τμήματος του αγωγού από την Αλεξανδρούπολη μέχρι τους Κήπους. 
      Γιατί δε μας μιλάτε για το άλλο τμήμα του αγωγού, από την Κομοτηνή μέχρι την Αλεξανδρούπολη; Αλήθεια, αυτό γιατί καθυστερεί; Γιατί το λιβανίζετε δεκαπέντε μήνες τώρα; Και εν πάση περιπτώσει, πώς μπορεί να λειτουργήσει ο αγωγός, όταν εσείς κομπορρημονείτε και δεν λύνετε το πρόβλημα; Ίσως γιατί υπάρχουν απαιτήσεις από κάποιον προστατευόμενό σας; 
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, ολοκληρώστε.
      ΔΗΜΗΤΡΙΟΣ ΠΙΠΕΡΓΙΑΣ: Ολοκληρώνω, κύριε Πρόεδρε. 
      Πώς θα απελευθερωθεί η αγορά του φυσικού αερίου χωρίς εξασφάλιση νέας πηγής τροφοδοσίας; Πώς θα προχωρήσει η αγορά χωρίς την επέκταση του δικτύου; 
      Κυρίες και κύριοι συνάδελφοι, η τριήμερη συζήτηση για τα πεπραγμένα της Κυβέρνησης, παρά τους πανηγυρισμούς της Νέας Δημοκρατίας, αποδεικνύεται πολλαπλά ωφέλιμη, γιατί καταδεικνύει στον ελληνικό λαό ποιο είναι το πραγματικό περιεχόμενο της ασκούμενης κυβερνητικής πολιτικής. Παρά τη δεδομένη ψήφο εμπιστοσύνης που η Κυβέρνηση θα λάβει αύριο από τους Βουλευτές της Νέας Δημοκρατίας, ο ελληνικός λαός αντιλαμβάνεται τα αδιέξοδα αυτής της πολιτικής μέσα από την καθημερινότητά του. Είναι σίγουρο ότι πολύ σύντομα θα δώσει τη δική του απάντηση.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Τσιτουρίδης.
      ΣΑΒΒΑΣ ΤΣΙΤΟΥΡΙΔΗΣ: Κυρίες και κύριοι συνάδελφοι, η συζήτηση αυτών των ημερών γεννά εύλογα ένα ερώτημα: Γιατί κατέθεσε το ΠΑΣΟΚ πρόταση δυσπιστίας για τον Υπουργό Οικονομίας και Οικονομικών; Μας άφησε η Κυβέρνηση του ΠΑΣΟΚ γεμάτα τα ταμεία και τα αδειάσαμε; Κληρονομήσαμε μήπως κέρδη και δεν μοιράσαμε τα μερίσματα; Βρήκαμε περίσσευμα πλούτου και δεν κάναμε παροχές; Άδεια ταμεία, ελλείμματα και χρέη βρήκαμε, όπως και ένα γηρασμένο και παρωχημένο σύστημα εξουσίας. 
      Κυρίες και κύριοι συνάδελφοι του ΠΑΣΟΚ, μας παραδώσατε μία Ελλάδα τελευταία σε όλους σχεδόν τους δείκτες στην Ευρώπη των δεκαπέντε, μία Ελλάδα με αδιέξοδα, που επιχειρήσατε να τα κρύψετε από τον ελληνικό λαό και τους Ευρωπαίους εταίρους μας μέσω πλασματικών προϋπολογισμών, δημιουργήματα αλχημειών και δημιουργικής λογιστικής. Βρήκαμε ένα δημόσιο τομέα σπάταλο και αναποτελεσματικό, που υποθήκευσε το μέλλον αυτού του τόπου, με κακοδιαχείριση των κοινοτικών πόρων και με κοινωνικές και περιφερειακές ανισότητες που διευρύνονταν.
      Λυπούμαι που κάποιοι στο ΠΑΣΟΚ, που διετέλεσαν μάλιστα και κυβερνητικά στελέχη, απόψε -από αυτό εδώ το Βήμα- τόλμησαν να πουν ότι τα προβλήματα στο Γ΄ Κοινοτικό Πλαίσιο Στήριξης τα δημιουργούσαν ερωτήσεις Ευρωβουλευτών της Νέας Δημοκρατίας. Ή δεν κατάλαβαν ή συνεχίζουν να παίζουν παιχνίδια μικροκομματισμού. Σε κάθε περίπτωση, όμως, δεν μπορούν να γυρίζουν τον τόπο πίσω, δεν μπορούν να προσφέρουν τέτοιες υπηρεσίες και λυπούμαι πολύ γι’ αυτό.
      Οι θεωρίες περί ισχυρής οικονομίας αποδείχθηκαν μύθος. Ήρθε χθες ο κ. Παπανδρέου να μας πει ότι εμείς, η νέα διακυβέρνηση, είμαστε υπόλογοι. Σε τι είμαστε υπόλογοι; Γιατί μέσα σε δεκαπέντε μήνες δεν καταφέραμε να γεμίσουμε τα άδεια ταμεία που μας παρέδωσαν; Γιατί μέσα σε δεκαπέντε μήνες δεν αποπληρώσαμε τα χρέη και δεν καλύψαμε τα ελλείμματα μιας εικοσαετίας; Γιατί επί ημερών ΠΑΣΟΚ οι πολλοί Έλληνες φτώχυναν; Γιατί δεν πετύχαμε την οικονομική και κοινωνική σύγκλιση ανάμεσα στο κέντρο και την περιφέρεια, όταν το χάσμα -παρά τα τρία Κοινοτικά Πλαίσια Στήριξης- μεγάλωνε; Γιατί δεν λύσαμε το μεγάλο πρόβλημα της ανεργίας που το ΠΑΣΟΚ δημιούργησε και που μαστίζει εκατοντάδες χιλιάδες ελληνικών οικογενειών;
      Εμείς, κυρίες και κύριοι συνάδελφοι, δεν υποσχεθήκαμε ποτέ θαύματα. Γνωρίζαμε και γνωρίζουμε, όμως,  ότι η πορεία της οικονομίας μας δεν ξεκίνησε πέρυσι το Μάρτιο. Θα ήταν τουλάχιστον υποκριτικό να επιχειρεί το ΠΑΣΟΚ να παρουσιάζει την οικονομία ως εάν στις 7 Μαρτίου υπήρξε παρθενογένεση. Η οικονομία είναι μία συνεχής διαδικασία. Βεβαίως η ευθύνη είναι σήμερα δική μας. Εμείς πρέπει να αντιμετωπίσουμε τα πολλά και μεγάλα προβλήματα του ελληνικού λαού κι αυτά μόνο είναι οι αντίπαλοί μας. Γνωρίζουμε ότι υπάρχει φτώχεια, ανεργία, περιθωριοποίηση περιοχών και κοινωνικών ομάδων. Όλα αυτά ήταν τα αποτελέσματα της πολιτικής είκοσι ετών από το ΠΑΣΟΚ. Έτσι, λοιπόν, οι μόνοι που δεν μπορούν να είναι τιμητές, είναι αυτοί που κυβέρνησαν όλα αυτά τα χρόνια, δημιούργησαν και ενέτειναν αυτά τα προβλήματα. 
      Θα υπενθυμίσω μάλιστα σε κάποιους ότι ακόμη και στα τέλη του 2003, όταν συζητούσαμε τον προϋπολογισμό του 2004, οι τότε κυβερνώντες επιχειρούσαν να πείσουν τον ελληνικό λαό ότι τα πράγματα ήταν δύσκολα, γιατί δέκα ή δώδεκα χρόνια πριν είχε κυβερνήσει η Νέα Δημοκρατία. Και οι ίδιοι μας λένε σήμερα ότι πρέπει να ξεχάσουμε ότι κυβέρνησαν επί είκοσι χρόνια, ενώ εμείς κυβερνούμε μόνο δεκαπέντε μήνες.
      Κυρίες και κύριοι συνάδελφοι, στις ημέρες μας, είναι επιτακτική ανάγκη να φέρουμε το πολιτικό σύστημα και τα κόμματα σε αρμονία με τους καιρούς και να βγούμε και μπροστά από αυτούς. Στόχος μας, στόχος της νέας διακυβέρνησης είναι να επαναφέρουμε την κοινή λογική στο δημόσιο βίο, να βάλουμε στο περιθώριο την πολιτική, κοινωνική και οικονομική κουλτούρα της ευκολίας και του χρέους. 
      Ξεκινήσαμε δουλειά σ’ όλους τους τομείς. Ο Πρωθυπουργός, οι προλαλήσαντες Υπουργοί και οι συνάδελφοι της Πλειοψηφίας αναφέρθηκαν σε συγκεκριμένα επιτεύγματα της νέας διακυβέρνησης. Πήραμε μέτρα, με στόχο να οικοδομήσουμε ένα άλλο οικονομικό μοντέλο, πιο εξωστρεφές και πιο παραγωγικό.
      Περιμέναμε συγκεκριμένες αντιπροτάσεις, όπου θα υπήρχαν διαφωνίες από την Αξιωματική Αντιπολίτευση. Τι θα έπρεπε, επί παραδείγματι, να γίνει στον ΟΤΕ, για να παραμείνει ανταγωνιστικός στην απελευθερωμένη αγορά των τηλεπικοινωνιών; Πώς πρέπει να λυθεί το ασφαλιστικό, για να μην καταρρεύσει το τραπεζικό σύστημα; Πώς θα γίνουν πιο αποτελεσματικές οι εργασιακές σχέσεις, έτσι ώστε ο τουρισμός μας, η βιομηχανία μας και οι μικρομεσαίες επιχειρήσεις μας να βελτιώσουν την ανταγωνιστικότητά τους; Με ποια συγκεκριμένα μέτρα και τομές θα είναι δυνατή η επιτάχυνση της ανάπτυξης;
      Οι αλλαγές και οι μεταρρυθμίσεις, κυρίες και κύριοι συνάδελφοι, υπαγορεύονται από την πραγματικότητα την ελληνική, την ευρωπαϊκή, την παγκόσμια. Σ’ έναν κόσμο που αλλάζει με πολύ γρήγορους ρυθμούς, που τα σύνορα ανοίγουν κι ο ανταγωνισμός γίνεται ολοένα και εντονότερος, η πορεία ενός κράτους και οι αναγκαίες πολιτικές πρέπει να έχουν ως ορίζοντα το σύμπαντα κόσμο, τον πλανήτη ολόκληρο. Ο κόσμος σήμερα τρέχει με απίθανα γρήγορους ρυθμούς. Οι νωχελικοί και οι συντηρητικοί μοιάζουν να θέλουν να σταματήσουν τον κόσμο για να κατέβουν, για να μη χάσουν τη βολή τους, την ίδια στιγμή που νέες κοινωνικές ομάδες, νέα κράτη, νέες κοινωνίες θέλουν να βρουν τη θέση τους σ’ αυτόν το νέο κόσμο. Πολίτες του νέου κόσμου με παιδεία, επάρκεια και εφόδια είναι έτοιμοι να δουλέψουν πολύ και αποτελεσματικά, για να κερδίσουν το στοίχημα της ανταγωνιστικότητας.
      Σ’ αυτήν τη νέα πραγματικότητα, η αύξηση της απασχόλησης, η αύξηση του πλούτου και η δικαιότερη κατανομή του δεν μπορεί να γίνει με ιδεοληψίες, δογματισμούς και αποτυχημένες συνταγές του χθες. Είμαστε βέβαιοι ότι η κοινωνία είναι μαζί μας.
      Τι θα κάνει το ΠΑΣΟΚ; Θα συνεχίσει να υπερασπίζεται τη μακαριότητα των βολεμένων, τα συμφέροντα των συντεχνιών; Τι εννοούσε ο κύριος Παπανδρέου, όταν στα τέλη του προηγούμενου μήνα μιλούσε υπέρ των άμεσων τομών, που θα ανατρέπουν το βόλεμα και θα θίγουν συμφέροντα και, επίσης, αποδοκίμαζε ως τροχοπέδη για την ανάπτυξη τη βαθιά πολιτική αντίληψη του κρατισμού; Πώς συμβιβάζονται αυτά με ό,τι ακούμε αυτές τις μέρες από τον ίδιο και από τα στελέχη της Αξιωματικής Αντιπολίτευσης;
      Είτε το αντιλαμβάνονται κάποιοι είτε όχι, η εποχή του εφησυχασμού  και των συντεχνιακών κεκτημένων τέλειωσε. Οι μεταρρυθμίσεις και το προσκλητήριο να πάμε μπροστά, αφορούν βεβαίως και κυρίως στους οικονομικά ισχυρούς. Αφορούν πρώτιστα στους Έλληνες επιχειρηματίες, που ήρθε ο καιρός να αναλάβουν τις δικές τους ευθύνες, επενδύοντας στην τεχνολογία και στην ποιότητα, που θα παύσουν κάποιοι από αυτούς να κερδίζουν από το κράτος και από την εκμετάλλευση των καταναλωτών, αλλά θα δώσουν μάχες στηριζόμενοι στα δικά τους κεφάλαια, στα στελέχη τους και στα σωστά επιχειρησιακά τους προγράμματα, που θα ξεφύγουν, κάποιοι, από τη νοσηρή αντίληψη του παρελθόντος ότι τα κέρδη, τα σίγουρα κέρδη, είναι γι’ αυτούς και το ρίσκο για το κράτος, την κοινωνία και τους εργαζόμενους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
    Κυρίες και κύριοι συνάδελφοι, οραματιζόμαστε μία άλλη Ελλάδα, όπου το πολιτικό μας σύστημα δεν θα ακολουθεί τον εύκολο δρόμο του να δραπετεύει στο παρελθόν, στις οξύτητες, στις αντιπαραθέσεις του χθες. Με ευθύνη απέναντι στο μέλλον, επιλέγουμε να συγκρουσθούμε με τη συντήρηση και να κερδίσουμε το στοίχημα του αύριο, επιδεικνύοντας ρεαλισμό και κοινωνική ευαισθησία.
    Μέσα από αυτή την κοινοβουλευτική διαδικασία, η Κυβέρνηση βγαίνει ενισχυμένη, ταυτόχρονα όμως –το ξέρουμε- μεγαλώνουν και οι δικές μας ευθύνες απέναντι στον ελληνικό λαό. Εκτιμούμε ότι ακόμη και τώρα υπάρχουν περιθώρια και προοπτική συναίνεσης για την ταχύτατη προώθηση των κρίσιμων διαρθρωτικών αλλαγών. 
    Βλέπουμε βέβαια ότι με την πολιτική, ιδεολογική και στρατηγική σύγχυση που υπάρχει στο ΠΑΣΟΚ, δεν μπορούμε να περιμένουμε πολλά από την Αξιωματική Αντιπολίτευση. Όμως θα προχωρήσουμε. Θα συνεννοηθούμε με την κοινωνία, με τους πολίτες αυτού του τόπου. ‘Έχουμε βαθιά συνείδηση ότι η προσπάθεια αυτή μεγαλώνει τη δική μας ευθύνη. Αυτήν την ευθύνη, ως δύναμη μεταρρύθμισης την αναλαμβάνουμε. Και θα πετύχουμε. Γιατί ξέρουμε ότι δεν υπάρχουν περιθώρια αποτυχίας. Γι’ αυτό στηρίζουμε την Κυβέρνησή μας, γι’ αυτό δίνουμε ψήφο εμπιστοσύνης στον Πρωθυπουργό και στο σχέδιό μας για την Ελλάδα. Την Ελλάδα που θέλουμε και μας αξίζει!
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μάρκος Μπόλαρης.
    ΜΑΡΚΟΣ ΜΠΟΛΑΡΗΣ: Κυρίες και κύριοι συνάδελφοι, όσοι την περασμένη Τετάρτη είχαν αμφιβολίες για την ευστοχία της στρατηγικής κίνησης του Προέδρου του ΠΑΣΟΚ να προκαλέσει αυτήν τη συζήτηση στην Εθνική Αντιπροσωπεία, προκειμένου να αναδειχθούν μπροστά στον ελληνικό λαό τα τεράστια προβλήματα της ελληνικής οικονομίας και οι αντίστοιχες ευθύνες του οικονομικού επιτελείου της Κυβέρνησης, όσοι δηλαδή πιστεύουν ότι τα πολιτικά πυροτεχνήματα, όπως η προχθεσινή πρωθυπουργική πρωτοβουλία, μπορούν να σκιάσουν την ουσιαστική πολιτική, την πολιτική που ασχολείται με τα πραγματικά προβλήματα του τόπου και του πολίτη, είμαι βέβαιος ότι θα αλλάξουν γνώμη μετά τη διεξαγωγή της συζήτησης αυτό το τριήμερο στη Βουλή.
    Κυρίες και κύριοι συνάδελφοι, στο διάστημα που μεσολάβησε από τις 7 Μαρτίου 2004 μέχρι και σήμερα, ο ελληνικός λαός με μεγαθυμία και υπομονή, προς το παρόν, διαπιστώνει ότι ο Πρωθυπουργός -και ιδιαίτερα το επικοινωνιακό επιτελείο της Νέας Δημοκρατίας- έχουν επιδοθεί σε μία συνεχιζόμενη επίθεση κατά της ελληνικής γλώσσας, αλλοιώνοντας το περιεχόμενο και το νόημα σειράς ολόκληρης λέξεων, τις οποίες επιστρατεύουν για τις ανάγκες της λεγόμενης επικοινωνιακής πολιτικής. 
    Με συντομία θα αναφερθώ σε μερικές μόνο από αυτές τις λέξεις. Ένα από τα πρώτα θύματα της στρατηγικής αυτής προπαγάνδας, ήταν η ιδιαίτερα φορτισμένη στον ελληνικό χώρο έννοια του πολιτικού μας λεξιλογίου, η έννοια του Κέντρου, λέξη φορτισμένη με τους αγώνες και τις αγωνίες μεγάλων προσωπικοτήτων της ελληνικής πολιτικής ιστορίας, του Ελευθερίου Βενιζέλου, του Σοφούλη, του Σοφοκλή Βενιζέλου, του Γεωργίου Παπανδρέου. Είχε επιστρατευθεί από τη Νέα Δημοκρατία η έννοια του Κέντρου για πρόσκαιρη χρήση, προκειμένου να προσελκύσει κάποιους προς άγραν ψήφων. Εγκαταλείφθηκε σύντομα. Ανάλογη τύχη είχαν και η λέξη «αξιοκρατία», μέχρις ότου αποκαλύφθηκε η ιδιαίτερη χροιά που προσδίδει στη λέξη αυτή η Κυβέρνηση με τις πρακτικές του Υπουργού Εσωτερικών, του κ. Χούπη και τις ερμηνευτικές δηλώσεις του κ. Νάκου και η λέξη «διαφάνεια» στο δημόσιο και τις προσλήψεις, μέχρις ότου ο πολίτης πληροφορήθηκε την επαναφορά του πιστοποιητικού κοινωνικών φρονημάτων με τη μέθοδο της συνέντευξης.
    Είναι σημαντικό και αξίζει τον κόπο να ενημερωθεί η Εθνική Αντιπροσωπεία για όσα έγιναν προχθές στο «ΑΤΤΙΚΟ ΝΟΣΟΚΟΜΕΙΟ», προκειμένου να προσληφθούν δεκαοκτώ κοινωνικοί λειτουργοί. Σε μια παρωδία συνεντεύξεων, εξέταζαν οι πέντε εξεταστές και έπαιρναν συνέντευξη από τους υποψηφίους σε δωδεκάδες, χωρίς να κρατούν σημειώσεις, χωρίς να τηρείται καμία διαδικασία, καταρρακώνοντας το ηθικό αυτών των νέων παιδιών, τα οποία αναζητούν μια θέση νόμιμα στο δημόσιο. 
      Και τώρα ήλθε η σειρά της λέξης «μεταρρύθμιση». Αφού τα επιτελεία διαπίστωσαν ότι η Κυβέρνηση δεν πάει καλά στις δημοσκοπήσεις, αντί να αποφασιστεί σχεδιασμός πολιτικών ουσίας, που να βρίσκονται σε αντιστοιχία με τις προεκλογικές εξαγγελίες της Κυβέρνησης, αποφασίστηκε καινούργιο μπαράζ. 
      Η Νέα Δημοκρατία, το πρώην κόμμα του Κέντρου, το κόμμα του πρώην αγώνα κατά της διαφθοράς, η παράταξη που θα μονιμοποιούσε τους συμβασιούχους, η παράταξη που θα έδινε το 5% στην παιδεία, αυτοανακηρύχθηκε πρόσφατα «κόμμα της μεταρρύθμισης». Βρέθηκε, λοιπόν, η καινούργια λέξη-κλειδί ή η καινούργια λέξη-θύμα.
      Θα θέλαμε πραγματικά να πιστέψουμε ότι η παράταξη αυτή θέλει να κάνει μεταρρυθμίσεις. Θα το ήθελε όλος ο ελληνικός λαός. Δυστυχώς, όμως, ο πολίτης δεν πιστεύει τη Νέα Δημοκρατία και γι’ αυτό δεν φταίει ο πολίτης ούτε εμείς. Η ευθύνη είναι δική σας και εξηγούμαι.
      Εάν με όση σοβαρότητα προετοίμασε η Κυβέρνηση και εκτέλεσε την απογραφή –τη γιαλαντζί απογραφή- στην οικονομία, ώστε ο διεθνούς κύρους «ECONOMIST» πριν από μερικές μέρες να κατακρίνει την ελληνική Κυβέρνηση μαζί και την πορτογαλική του κ. Μπαρόζο για τη ζημία που προκάλεσε στη χώρα, με την ίδια σοβαρότητα έχει ετοιμάσει και τις μεταρρυθμίσεις της, τότε πραγματικά πρέπει να προετοιμαζόμαστε για καινούργιο κύκλο δημοσιευμάτων, τα οποία απαξιώνουν τη χώρα μας.
      Εάν με όση υπευθυνότητα χειρίστηκε η Κυβέρνηση την υπόθεση του αγώνα κατά της διαπλοκής, με το νόμο για το «Βασικό Μέτοχο», πετυχαίνοντας να εκθέσει τη χώρα διεθνώς, με την ίδια υπευθυνότητα εξαγγέλλει και τις μεταρρυθμίσεις για την ελληνική οικονομία, τότε είναι βέβαιο ότι ο Έλληνας πολίτης έχει δίκιο να είναι επιφυλακτικός τόσο για την ειλικρίνεια των προθέσεων όσο και για το σχεδιασμό και την ικανότητα σχεδιασμού.
      Εάν με όση αξιοπιστία υποσχεθήκατε διαφάνεια στις προσλήψεις, εννοώντας την «παράγκα» του κ. Χούπη, εάν με όσο κύρος δεσμευθήκατε για την αξιοκρατία στις υπηρεσίες, εννοώντας τη «σφαγή» των διευθυντών της εκπαίδευσης με διαδικασίες νύχτας Αγίου Βαρθολομαίου, όπου σε δύο ώρες κρίθηκαν χίλιες αιτήσεις διευθυντών, εάν με όση αξιοκρατία αντιμετωπίσατε τους αρχιφύλακες των αρχαιολογικών χώρων και των μουσείων και τους συμβασιούχους του Υπουργείου Πολιτισμού, εννοώντας την αντικατάστασή τους σε μια νύχτα σε πανελλήνιο επίπεδο, με μοναδικό κριτήριο την κομματική νομιμοφροσύνη, με την ίδια αξιοπιστία και το ίδιο κύρος υπόσχεστε και δεσμεύεστε για τις μεταρρυθμίσεις, τότε εύλογα μπορείτε να καταλάβετε γιατί αυτές τις μέρες αντιδρά ο ελληνικός λαός, γιατί αυτές τις μέρες οι εργαζόμενοι είναι στους δρόμους και απεργούν.
      Κύριε Πρόεδρε, θα μου επιτρέψετε μια παρένθεση. Είπα για τη νύχτα του Αγίου Βαρθολομαίου και θυμήθηκα ότι σήμερα, 11 Ιουνίου, έχει και την ονομαστική του εορτή ο Οικουμενικός Πατριάρχης, ο κ. Βαρθολομαίος και μπορούμε και απ’ αυτήν την Αίθουσα να του ευχηθούμε τα χρόνια πολλά. Κλείνω εδώ την παρένθεση.
      ΠΡΟΕΔΡΕΥΩΝ (Γεώργιος Σούρλας): Να ευχηθούμε χρόνια πολλά και αποτελεσματικά.
      ΜΑΡΚΟΣ ΜΠΟΛΑΡΗΣ: Κύριοι συνάδελφοι, εύλογα καταλαβαίνει ο πολίτης, μετά από όλα αυτά για ποιο λόγο ο Γιώργος Παπανδρέου χθες εδώ από το Βήμα αυτό κατήγγειλε την Κυβέρνηση και ιδιαίτερα το Υπουργείο Οικονομικών -για την πορεία προς την απορύθμιση της οικονομικής ζωής της χώρας στο όνομα οικονομικίστικων και εισπρακτικών πολιτικών.
      Θα μου επιτρέψετε στο θέμα αυτό, της μεταρρυθμιστικής βούλησης της Κυβέρνησης, να αναζητήσω την πραγματική βούληση του Πρωθυπουργού και του επιτελείου του. Θα σας θυμίσω πως όταν οι κυβερνήσεις του ΠΑΣΟΚ έκαναν μεταρρυθμιστικές τομές στη νεοελληνική ιστορία με την ίδρυση του ΕΣΥ, με τη Νομαρχιακή Αυτοδιοίκηση και το πρόγραμμα «ΚΑΠΟΔΙΣΤΡΙΑΣ», με τα ολοήμερα σχολεία, η Νέα Δημοκρατία ήταν στην αντίπερα πλευρά, πραγματικά δύναμη αντιμεταρρύθμισης. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τα ψηφίσαμε τα ολοήμερα.
      ΜΑΡΚΟΣ ΜΠΟΛΑΡΗΣ: Ακόμα ηχούν στα αυτιά των Ελλήνων οι διακηρύξεις του Αρχηγού της Νέας Δημοκρατίας, ο οποίος δήλωνε ότι θα καταργήσει σαν κυβέρνηση τους καποδιστριακούς δήμους και χαρακτήριζε τα ολοήμερα σχολεία σαν «πάρκινγκ παιδιών».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ένα λεπτό θέλω ακόμα. 
      Θα μου επιτρέψετε σύντομα να αναφερθώ στα χαρακτηριστικά αυτής της προπαγανδιζόμενης πολιτικής μεταρρυθμίσεων, όπως είναι η αοριστολογία. Ποιες τελικά είναι οι μεταρρυθμίσεις, που θέλει να κάνει η Κυβέρνηση; Γιατί υπάρχει νέφος; Γιατί δεν λέτε ποιες είναι οι μεταρρυθμίσεις; Και αν είναι αυτές οι μεταρρυθμίσεις τόσο χρήσιμες για τον ελληνικό λαό, γιατί δεν βγαίνουν υπερήφανα οι Υπουργοί να τις ανακοινώσουν, αλλά βάζουν ως ανιχνευτές και προσκόπους τη μία το διευθυντή της Εμπορικής Τράπεζας, την άλλη το διευθυντή του ΟΤΕ και την τρίτη το διευθύνοντα σύμβουλο των «Ελληνικών Πετρελαίων»; Γιατί κρύβονται πίσω απ’ αυτά; Γιατί θέλουν να ανιχνεύσουν πρώτα τις αντιδράσεις του ελληνικού λαού; Γιατί δεν είστε υπερήφανοι για τις μεταρρυθμίσεις, που τάχα λέτε ότι θέλετε να κάνετε; 
      Κλείνοντας, θα σας αναφέρω τρεις φόβους, τους οποίους οι σερραίοι πολίτες μου τους επεσήμαναν, προκειμένου να απαντήσουμε στην πρόταση για την εμπιστοσύνη, την οποία ζήτησε …
      ΠΡΟΕΔΡΕΥΩΝ (Γεώργιος Σούρλας): Παρακαλώ, ολοκληρώστε.
      ΜΑΡΚΟΣ ΜΠΟΛΑΡΗΣ: Τρεις κουβέντες, κύριε Πρόεδρε. 
      Είναι σημαντικό το εξής: Οι σερραίοι αγρότες ξέρουν πόσα προϊόντα τους έμειναν απούλητα, γιατί ο κ. Τσαρτσιώνης προηγουμένως έδωσε λάθος στοιχεία. Όλη η ποσότητα της πατάτας είναι απούλητη. Επτά χιλιάδες τόνοι σ΄ ένα δήμο είναι απούλητοι, απούλητο το καλαμπόκι, απούλητο το ρύζι και όσα πουλήθηκαν, πουλήθηκαν μείον 20% με 30% από πέρσι. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μπόλαρη. 
      ΜΑΡΚΟΣ ΜΠΟΛΑΡΗΣ: Κλείνω, κύριε Πρόεδρε.
      Οι κτηνοτρόφοι είναι εξοργισμένοι με τις μεθοδεύσεις για το γάλα, οι οποίες είναι υπέρ των μεγαλοεισαγωγέων και σε βάρος των κτηνοτρόφων. 
      Οι δε βιοτέχνες, οι επαγγελματίες και οι έμποροι των Σερρών είναι εξαγριωμένοι με την κυβερνητική βούληση, που εξαγγέλλεται και αυτή ως μεταρρύθμιση, για την επέκταση του οκταώρου, για την κατάργηση του ωραρίου, η οποία λειτουργεί μόνο υπέρ του μεγάλου κεφαλαίου.
      Ευχαριστώ πολύ, κύριε Πρόεδρε, για την ανοχή σας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ.
      Ο συνάδελφος κ. Αγγελής Ανέστης έχει το λόγο.
      ΑΝΕΣΤΗΣ ΑΓΓΕΛΗΣ: Αγαπητοί συνάδελφοι, το ότι οι Βουλευτές του ΠΑΣΟΚ προδικάζουν το αποτέλεσμα της αυριανής ψηφοφορίας και θεωρούν δεδομένη την ψήφο εμπιστοσύνης στην Κυβέρνηση, αποδεικνύει το σωστό δρόμο στον οποίο βρίσκεται η Κυβέρνηση. Ταυτόχρονα αποδεικνύει το αρραγές μέτωπο που υπάρχει στη Νέα Δημοκρατία για ρήξεις και τομές. 
      Εάν αναζητήσουμε την ουσία στη συζήτηση, σαν συμπέρασμα θα λέγαμε ότι ο μεν Πρωθυπουργός και η Κυβέρνηση ταυτίζεται με τη φράση οι «ανάγκες των πολλών δεν υποτάσσονται στα συντεχνιακά συμφέροντα των ολίγων», ο δε Αρχηγός της Αξιωματικής Αντιπολίτευσης ταυτίζεται με το χαρακτηρισμό των μεταρρυθμίσεων με τη λέξη «επιδρομή». Το μεν πρώτο έχει την έγκριση της κοινωνίας, το δε δεύτερο των συντεχνιών. Σε καμία περίπτωση δεν ισχύει η λέξη «επιδρομή», μια και αυτή έχει συντελεστεί και μάλιστα με ισοπεδωτικό τρόπο τα χρόνια της διακυβέρνησης της χώρας από το ΠΑΣΟΚ.
      Στο κύριο άρθρο του «ΤΟ ΒΗΜΑ» στις 17.10.2004 σημειώνει ότι το 21,1% του συνολικού πληθυσμού, δηλαδή δύο εκατομμύρια εκατόν εξήντα πέντε χιλιάδες εκατόν επτά άτομα, ζουν κάτω από τα όρια της φτώχειας. Και συνεχίζει: Υπάρχει μια ερειπωμένη οικονομία, της οποίας οι αθεράπευτες πληγές έρχονται σταδιακά στην επιφάνεια, γιατί η απραξία και η ατολμία των κυβερνήσεων του ΠΑΣΟΚ οδήγησε στην εγκατάλειψη των διαρθρωτικών αλλαγών. 
      Το ποιοι ευθύνονται, το γνωρίζει ο καθένας στη γειτονιά του, το γνωρίζουμε όλοι. Όλοι γνωρίζουν ποιοι λιάζονται σε πολυτελείς βίλες στα βόρεια και στα παραλιακά προάστια.
Το γνωρίζει η πλειοψηφία του ελληνικού λαού, όπως αυτή εκφράστηκε κατά τις δύο τελευταίες εκλογικές αναμετρήσεις. Το τονίζουν βεβαίως και οι τελευταίες σφυγμομετρήσεις, όπου η διαφορά αυξάνεται. 
      Ένας καλοπροαίρετος πολίτης, προσπαθώντας να ερμηνεύσει την πρόταση δυσπιστίας του Αρχηγού της Αξιωματικής Αντιπολίτευσης προς τον Υπουργό Οικονομίας και Οικονομικών, δικαίως διερωτάται: «Γιατί όλα αυτά;».
      Ο προϋπολογισμός, οι αριθμοί, τα επίσημα στατιστικά δεδομένα προσδιόρισαν τις βαριές πολιτικές ευθύνες των κυβερνήσεων του ΠΑΣΟΚ και περί αυτού δεν χωρεί καμία αμφιβολία. Τώρα, βέβαια, υπάρχει το οξύμωρο σχήμα οι θύτες να παριστάνουν τα θύματα και ουσιαστικά να παραβλέπουν την απαίτηση των πολιτών, την απαίτηση της κοινωνίας για ευθύ πολιτικό λόγο, για αυτοκριτική, για συνέπεια, για ευθύνη. 
      Για άλλη μια φορά λέμε τα πράγμα όπως είναι, για να προσδιορίσουμε τις ευθύνες του ΠΑΣΟΚ. Το δημόσιο χρέος, που παρέλαβε αυτή η Κυβέρνηση, είναι άνω των 200.000.000.000 ευρώ και το έλλειμμα είναι 6,1%. 
      Ίσως είναι η πρώτη φορά στα πολιτικά χρονικά, που ένα κόμμα –με ζωή, μάλιστα, τριάντα ετών- αδυνατεί να δηλώσει στους πολίτες την πολιτική του ταυτότητα. Αρκεί μόνο μια ματιά στο ερωτηματολόγιο που ετέθη στα μέλη του ΠΑΣΟΚ στις τελευταίες κομματικές εκλογές, για να αντιληφθεί κανείς το μέγεθος του προβλήματος. Στην ουσία, ο ερωτώμενος καλείται να επιλέξει μεταξύ νεοφιλελεύθερης πολιτικής και των πάλαι ποτέ σοσιαλιστικών θέσεων και προτύπων, στα οποία βεβαίως οφείλονται εν πολλοίς τα προς επίλυση προβλήματα. 
      Η δημαγωγία στον τόπο μας έχει ξεπεράσει κάθε όριο και είναι η αιτία που υπάρχουν τα σημερινά χάλια. Το δημοσιονομικό πρόβλημα δεν δημιουργήθηκε χθες ή προχθές. Προϋπήρχε επί αρκετά χρόνια, αλλά συνεκαλύπτετο με ψεύδη και λογιστικές αλχημείες. 
      Η κυβέρνηση του ΠΑΣΟΚ το έκρυβε και δεν τόλμησε ποτέ να το αντιμετωπίσει. Το ΠΑΣΟΚ δεν περιόριζε τα ελλείμματα και τα χρέη. Δεν δημιούργησε εθνικό πλούτο, αλλά διένεμε τον ήδη υπάρχοντα. Τόσο ήταν το θράσος που έφτασε στο σημείο να εξαγγείλει από τη Θεσσαλονίκη την περίφημη Κοινωνική Χάρτα Σύγκλισης, χωρίς όμως να έχει τους πόρους για την εφαρμογή της. 
      Η Κυβέρνηση Καραμανλή, υπό κανονικές συνθήκες, έπρεπε να λάβει αυστηρά δημοσιονομικά μέτρα από την πρώτη μέρα που ανέλαβε τη διακυβέρνηση της χώρας. Η συγκυρία, όμως, της επικείμενης διοργάνωσης των Ολυμπιακών Αγώνων, η εξέλιξη της απογραφής και ο προσδιορισμός των ελλειμμάτων δεν το επέτρεψαν. 
      Η επιλογή της ήπιας προσαρμογής ήταν σοφή. Εάν λάβει κανείς υπόψη του την κρατούσα κατάσταση, τον αφόρητο λαϊκισμό και τη στάση πολλών Μέσων Μαζικής Ενημέρωσης, τελικά αποτελεί απύθμενο πολιτικό θράσος, οι υπαίτιοι για το δημοσιονομικό χάος να εγκαλούν την Κυβέρνηση, γιατί προσπαθεί να νοικοκυρέψει τον τόπο. 
	Η μεγάλη διαφορά μεταξύ της Κυβέρνησης του ΠΑΣΟΚ και της Κυβέρνησης της Νέας Δημοκρατίας είναι ότι η μεν πρώτη δημιούργησε ψευδαισθήσεις και κορόιδευε τους πάντες, η δε δεύτερη λέει την αλήθεια και ενεργεί με απόλυτο ρεαλισμό. 
	Ο Πρωθυπουργός Κώστας Καραμανλής, χωρίς περιστροφές, μετέτρεψε την πρόταση δυσπιστίας σε πρόταση εμπιστοσύνης προς την Κυβέρνηση και απέδειξε ότι στέκεται όρθιος απέναντι στις συντεχνίες και την υποκρισία. Απέδειξε και αποδεικνύει ότι το «ναι» είναι «ναι» και το «όχι» είναι «όχι». Ενίσχυσε τη συλλογική συνείδηση των πολιτών για σωστές πρωτοβουλίες, για ρήξεις, για τομές. Παραμέρισε τη μεμψιμοιρία, τον αρνητισμό του ΠΑΣΟΚ και παρέδωσε τον Αρχηγό της Αξιωματικής Αντιπολίτευσης στο καταδικασμένο από την κοινωνία χθες. 
	Η Κυβέρνηση, ως είχε χρέος, με ορθολογισμό και ευθύνη, αποτύπωσε τη δημοσιονομική κατάσταση της χώρας, ψήφισε το νέο φορολογικό νόμο, ρύθμισε εκκρεμείς φορολογικές υποθέσεις, ψήφισε το νόμο των πανωτοκίων, ψήφισε το νέο αναπτυξιακό νόμο, απελευθέρωσε την αγορά ηλεκτρικής ενέργειας. Στηρίζει τις μικρομεσαίες επιχειρήσεις. Έλαβε μέτρα για την ενίσχυση της δικαιοσύνης, κατάργησε το μαθηματικό τύπο και καθιέρωσε νέο θεσμικό πλαίσιο για την ανάθεση έργων και μελετών. Έλαβε μέτρα για την αντιμετώπιση της γραφειοκρατίας, κέρδισε αθόρυβα τη μάχη με τα ράντζα στα νοσοκομεία, κατήργησε το ΛΑΦΚΑ, προώθησε έργα δισεκατομμυρίων ευρώ στην περιφέρεια. 
	Στο Νομό Καστοριάς, το ΠΑΣΟΚ παρέδωσε 25% ανεργία, διέλυσε την εκεί Ταξιαρχία. 
	ΒΑΣΙΛΕΙΟΣ ΟΙΚΟΝΟΜΟΥ: Τι να την κάνει εκεί πέρα;
	ΑΝΕΣΤΗΣ ΑΓΓΕΛΗΣ: Θα σας πω τι να την κάνει. Ήδη συστήθηκε η 15η Ταξιαρχία, εγκαταστάθηκε το ΚΕΒΟΠ.
Έτσι ενισχύουμε την περιφέρεια. Συνεχίζεται ο κάθετος άξονας. 
      (Χειροκροτήματα από την πτέρυγα της Νέας Δημοκρατίας)
      Εξήντα εννέα εκατομμύρια ευρώ για τον κάθετο άξονα. Μέτρα υπέρ των γουνοποιών. Λειτούργησε το Γ΄ Τμήμα των ΤΕΙ. Άνοιξε η συζήτηση για την πανεπιστημιακή σχολή. Εγκρίθηκαν έργα, μόνο στο τελευταίο περιφερειακό συμβούλιο, άνω των 35.000.000 ευρώ. Δημοπρατούνται οι εγκαταστάσεις των ΤΕΙ στην Καστοριά με 6,3 εκατομμύρια ευρώ. 
      (Θόρυβος από την πτέρυγα του ΠΑΣΟΚ)
      Θα τα ακούσετε, κύριοι. Κάντε υπομονή. 
      Υπάρχει το πρόγραμμα της Πίνδου με 80.000.000 ευρώ για τέσσερα χρόνια. Ουσιαστικά συμπαραστέκεται σε μια περιοχή, την οποία είχατε εγκαταλείψει. Επτά φράγματα στη Δυτική Μακεδονία αξίας 15.000.000 ευρώ.
      Κύριοι συνάδελφοι, βέβαια ο χρόνος δεν επαρκεί. Θα ακούγατε και άλλα. Η σύγκρουση με το βαθύ κράτος είναι μονόδρομος.  
      Μη χαμογελάτε, κύριε Τσοχατζόπουλε. Το βαθύ κράτος το ξέρετε πολύ καλά. 
      (Χειροκροτήματα από την πτέρυγα της Νέας Δημοκρατίας)
      Η Κυβέρνηση προχωρά με σύνεση, με βάση το διάλογο και την κοινωνική συναίνεση. Είναι η ώρα οι πολιτικές δυνάμεις να λάβουν σοβαρά υπόψη τους ότι όπου συγκρούονται οι συντεχνίες με την κοινωνία, στο τέλος κερδισμένη είναι η κοινωνία. Εμείς περιμέναμε μαθήματα από σας. Τα ευφυολογήματα, τα τεχνάσματα, οι ρητορείες, η δημαγωγία και τελικά η υποκρισία ανήκουν σ’ αυτούς που ταύτισαν την έννοια του κράτους με την έννοια του κόμματος, ανήκουν σ’ αυτούς που νιώθουν ένοχοι, που είναι αμήχανοι μπροστά στον καθαρό πολιτικό λόγο.
      Το θέατρο του παραλόγου σ’ αυτόν τον τόπο έκλεισε την αυλαία του στις 7 Μαρτίου του 2004. Τα παρασκήνια σάς ανήκουν. Οι πολίτες αναζητούν την πραγματικότητα και αντικειμενικά στηρίζουν τη Νέα Δημοκρατία.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΑΝΕΣΤΗΣ ΑΓΓΕΛΗΣ: Αγαπητοί συνάδελφοι, τελειώνοντας, θα ήθελα να πω ότι η ψήφος εμπιστοσύνης στην Κυβέρνηση ταυτίζεται με την απαίτηση των πολιτών για διαφάνεια, ανάπτυξη, κοινωνική δικαιοσύνη.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγγελή.
      Το λόγο έχει ο κ. Τσοχατζόπουλος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι -είναι δώδεκα η ώρα βέβαια, αλλά εφόσον μείναμε εδώ συνάδελφοι από τα δύο κόμματα- επιτρέψτε μου να πω ότι θαυμάζω το πώς ο Πρόεδρος της Κυβέρνησης εξασφάλισε να ανταγωνίζονται μεταξύ τους οι Βουλευτές του κόμματός του σήμερα εδώ, ώστε να υποστηρίξουν πιο έντονα, και δυναμικά ο ένας ή ο άλλος την ψήφο εμπιστοσύνης προς την Κυβέρνηση.
      Δεν νομίζω, κύριοι, ότι έχετε ανάγκη τέτοιου οξυμμένου ανταγωνισμού. Μην το παρακάνετε. Είναι βέβαιο ότι θα έχετε ψήφο εμπιστοσύνης αύριο το βράδυ. Το ερώτημα είναι, όμως, γιατί έχετε την αγωνία να επιδείξετε ότι θα ψηφίσετε την Κυβέρνησή σας. Διότι γνωρίζετε τη δυσαναλογία, την αναντιστοιχία που υπάρχει στη λαϊκή βάση, που υπάρχει στο λαό, απέναντι στα έργα και τις ημέρες της Κυβέρνησής σας. 
      ΑΝΔΡΕΑΣ ΛΥΚΟΥΡΕΝΤΖΟΣ: Ζητήστε εκλογές.
      ΠΡΟΕΔΡΕΥΩΝ (Γεώργιος Σούρλας): Παρακαλώ. Ήδη επικρατεί ηρεμία στην Αίθουσα. Μην τη διαταράξετε. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αγαπητέ συνάδελφε, δεν θέλω να σας απαντήσω μ’ αυτά που έλεγε ο Αρχηγός σας ως Αρχηγός της Αξιωματικής Αντιπολίτευσης στον κ. Σημίτη ότι είναι δουλειά της κυβέρνησης η υπόθεση των εκλογών. Αφήστε τα αυτά, λοιπόν, τώρα τα περί εκλογών. Αυτά είναι μόνο παιχνιδάκια από την πλευρά σας που δεν αξίζουν στην κουβέντα που γίνεται μεταξύ μας.
      Παρακαλώ, κύριοι συνάδελφοι, ας σοβαρευτούμε λιγάκι. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ο κ. Σκανδαλίδης μάς μίλησε για τη Ρόδο προηγουμένως.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αν θέλετε να διακόψετε, ζητήστε από το Προεδρείο το λόγο και όχι από τον ομιλούντα. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Υπουργέ, κύριε Παυλόπουλε, όσο θέλετε να συζητήσουμε, αλλά δεν θα αποφύγετε και εσείς την υποχρέωση να ζητήσετε την υποστήριξη των συναδέλφων, διότι έχετε το ίδιο πρόβλημα, όπως ο κ. Αλογοσκούφης. Διότι τα έργα και οι μέρες οι δικές σας και του κ. Αλογοσκούφη είναι ακριβώς αυτά, που οδήγησαν την Κυβέρνησή σας να βρίσκεται σήμερα σ’ αυτήν τη δυσάρεστη κατάσταση, να έχετε την ανάγκη να απολογηθείτε για να πάρετε ψήφο εμπιστοσύνης, για να μπορέσετε να δείξετε ότι μπορείτε να συνεχίσετε την πορεία, την οποία έχετε αναλάβει, για τον ελληνικό λαό!
      Βεβαία, στη θέση σας θα συμβούλευα τον Πρωθυπουργό, όταν μπαίνει θέμα ψήφου δυσπιστίας για τον Υπουργό του της Εθνικής Οικονομίας, από την Αντιπολίτευση, -μετά μόλις ενάμιση χρόνο θητείας της Νέας Δημοκρατίας- όπου μάλιστα η οικονομική πολιτική κυριάρχησε -να μην ταυτίζει τόσο εύκολα την Κυβέρνησή του και το προσωπικό του μέλλον με τον Υπουργό Εθνικής Οικονομίας.
      (Θόρυβος από την πτέρυγα της Νέας Δημοκρατίας)
      Δεν πρέπει να ξεχνάτε ότι στις κυβερνήσεις της Νέας Δημοκρατίας αλλάξατε τρεις Υπουργούς Εθνικής Οικονομίας μέσα σε τρία χρόνια. Γι’ αυτό, δεν είναι διάρκειας και βιώσιμη η ζωή ενός Υπουργού Εθνικής Οικονομίας στις κυβερνήσεις της Νέας Δημοκρατίας, γι’ αυτό ο κ. Καραμανλής αναγκάστηκε να μετατρέψει την πρόταση δυσπιστίας σε ψήφο εμπιστοσύνης συνολικά της Κυβέρνησής του γιατί πηγαίνετε σε μία αλλαγή οικονομικής πολιτικής, την οποία αποκρύψατε δεν την είπατε ποτέ στον ελληνικό λαό και δεν την εφαρμόσατε στους δεκαπέντε μήνες έως σήμερα: Μέχρι σήμερα είχατε μία πολιτική του μεσαίου χώρου, μία πολιτική ήπιας προσαρμογής, που όμως ξαφνικά τις τελευταίες εβδομάδες κατέληξε, μέσα από τη φθορά την οποία είχατε και διαπιστώσατε να μας πείτε ότι «τώρα πλέον ξεκινάμε, αφού διαμορφώσαμε τις απαραίτητες προϋποθέσεις στο οικονομικό επίπεδο, τη μεγάλη μάχη των αλλαγών, των τομών και των μεταρρυθμίσεων», όπως είπε ο κύριος συνάδελφος. Σκεφθήκατε ότι ήρθε η ώρα να πραγματοποιήσετε τομές, αλλαγές στο ελληνικό κράτος, στην ελληνική στην οικονομία!
      Τι κρύβεται, όμως, πίσω από αυτές τις δήθεν τις μεταρρυθμίσεις, τις τομές και τις αλλαγές στην πολιτική της Νέας Δημοκρατίας, που λέει ότι θα προωθήσετε κύριοι συνάδελφοι; Σας καλούμε με ειλικρίνεια να διαπιστώσετε, ότι γι’ αυτό βρίσκονται σήμερα στους δρόμους οι εργαζόμενοι. Πίσω από τις μεταρρυθμίσεις βρίσκεται η απορρύθμιση των σχέσεων εργασίας, η μείωση των δικαιωμάτων των εργαζομένων, το δικαίωμα απόλυσης στους διευθυντές, στις επιχειρήσεις, στην οικονομία, στις αγορές. Πίσω από τη μεταρρύθμιση βρίσκεται ουσιαστικά η διάλυση της συνοχής των εργαζομένων, η κατάργηση των συλλογικών συμβάσεων, η επιλογή και η πρόθεση της δικής σας Κυβέρνησης να συγκρουστεί με τους εργαζόμενους, προωθώντας ακόμα και απολύσεις, προκειμένου να πετύχε το στόχο σας να ξεπουλήσετε τις δημόσιες επιχειρήσεις. 
      Να, λοιπόν, γιατί το βασικό χαρακτηριστικό της σύμβασης στον ΟΤΕ είναι ότι απέκτησε –εσείς το πετύχατε- διευθυντικό δικαίωμα απόλυσης. Πέραν του 2%, θα είναι κάθε μήνα άλλα πεντακόσια άτομα. Να, λοιπόν, γιατί εσείς αποδιώκετε να κατεδαφίσετε τα δικαιώματα και τις κατακτήσεις των εργαζομένων. Γιατί αυτή είναι και αυτά σας υπαγορεύει η νεοφιλελεύθερη πολιτική σας για την οικονομία και τα κοινωνικά. Στην προκειμένη περίπτωση μας αποκαλύπτετε τη νέα αντίληψη σας, ότι «τέρμα η κεντρώα, η μεσαία πολιτική, τώρα πλέον θα υποστηρίξουμε την οικονομία, την αγορά και τις επιχειρήσεις». Στο όνομα του κέρδους και της ανταγωνιστικότητας των επιχειρήσεων, της αγοράς και της οικονομίας διεκδικείται να τους προσφέρετε την κατεδάφιση των δικαιωμάτων των εργαζομένων. 
      Αυτή είναι η καινούργια σας πολιτική, αυτή είναι η μεταρρύθμισή σας, κυρίες και κύριοι συνάδελφοι. Πρέπει, όμως, να καταλάβετε ότι ο ελληνικός λαός αυτό αρχίζει και το συνειδητοποιεί. Γι’ αυτό βρίσκεται στους δρόμους, γι’ αυτό συγκρούεται μαζί σας είτε για τα ασφαλιστικά ταμεία είτε για τους δημόσιους οργανισμούς. 
      Βεβαίως, να λέτε ότι βρήκατε πρόσφορο έδαφος να προσφέρετε στον ιδιωτικό τομέα τον ευρύτερο δημόσιο τομέα. Ακόμα και το δημόσιο τομέα ήσασταν έτοιμοι να προσφέρετε, όπως φαίνεται μέσα από αυτές τις αποκαλύψεις, οι οποίες τον τελευταίο καιρό έρχονται στην επιφάνεια. Γι’ αυτό ζητάτε την κατάργηση του δικαιώματος της μονιμότητας στη Δημόσια Διοίκηηση.
      (Θόρυβος από την πτέρυγα της Νέας Δημοκρατίας)
      Κύριε Παυλόπουλε, εσείς ξέρετε πολύ καλά ότι στο δημόσιο τομέα –και αυτή είναι η πολιτική του ΠΑΣΟΚ, που στηρίζει το δημόσιο τομέα, τη Δημόσια Διοίκηση- υπάρχει η μονιμότητα των δημοσίων υπαλλήλων και θα συνεχίσει να υπάρχει, όχι μόνο γιατί είναι συνταγματικό δικαίωμα και συνταγματική ρύθμιση, αλλά διότι εμείς, τουλάχιστον -και πιστεύω όλες οι δυνάμεις της Αντιπολίτευσης- θα στηρίξουμε την ανάγκη ενός δυνατού σύγχρονου και δημοκρατικού δημόσιου τομέα. Η Ελλάδα έχει ανάγκη ενός δημόσιου τομέα, ο οποίος θα στηριχθεί πλήρως στα δικαιώματα των εργαζομένων και θα είναι όσο το δυνατόν πιο παραγωγικός, πιο αποκεντρωμένος, πιο ανταγωνιστικός, πιο ελεύθερος για να μπορέσει να σταθεί στις εξελίξεις της σύγχρονης εποχής.
      Αντίθετα εσείς και τον ευρύτερο δημόσιο τομέα θελήσατε να τον παραδώσετε βορά και ξεπούλημα στον ιδιωτικό τομέα. Αυτό ετοιμάζεστε να κάνετε με τον ΟΤΕ και έχετε σχέδια και για άλλους τομείς του ευρύτερου δημόσιου τομέα. 
      Γνωρίζετε πολύ καλά ότι δεν υπάρχει μονιμότητα στον ευρύτερο δημόσιο τομέα. Υπάρχουν συλλογικές συμβάσεις και σχέσεις εργασίας ιδιωτικού δικαίου και αορίστου χρόνου. Βέβαια, τις συλλογικές συμβάσεις εργασίας με νομοθετικές ρυθμίσεις που κάναμε εμείς διασφαλίσαμε στους οργανισμούς δημόσιων επιχειρήσεων του ευρύτερου δημόσιου τομέα, μεγαλύτερη προστασία για τους εργαζόμενους. Γιατί αυτό; Γιατί πρόκειται για οργανισμούς που προσφέρουν, όπως λένε στην Ευρωπαϊκή Ένωση, δημόσιου κοινωνικού χαρακτήρα καθολικές υπηρεσίες για όλους τους πολίτες. Προβλέπεται για αυτή έτσι και αλλιώς ειδικό καθεστώς στην Ευρωπαϊκή Ένωση. 
      Αυτές, λοιπόν, οι επιχειρήσεις είναι υποχρεωμένες να δουλέψουν ανταγωνιστικά, όπου υπάρχουν αγορές για το προϊόν το οποίο παράγουν, είτε είναι το νερό είτε ο ηλεκτρισμός κλπ. Όμως, η απόδοσή τους κρίνεται και από το γεγονός ότι σε άγονες περιοχές, εκεί που δεν υπάρχουν οι δυνατότητες να λειτουργήσει η αγορά, είναι υποχρεωμένοι να προσφέρουν τις καθολικές υπηρεσίες για όλους τους πολίτες ανεξάρτητα αν υπάρχει κέρδος ή όχι. 
      Να, λοιπόν, γιατί σ’ αυτές τις κοινωνικού χαρακτήρα δημόσιων αγαθών επιχειρήσεις, οι οποίες παράγουν δημόσια αγαθά, είναι υποχρεωμένη η πολιτεία να φροντίσει να υπάρχει μία ειδική ασφάλεια και ένα ειδικό καθεστώς. Επί πλέον, κανείς δεν μπορεί να μας πει γιατί η παραγωγικότητα θα γίνει υψηλότερη, αν τυχόν σ’ αυτούς τους δημόσιους οργανισμούς και επιχειρήσεις που προσφέρουν δημόσια αγαθά, έρθετε εσείς και καταργήσετε τις συμβάσεις εργασίας και προχωρήσετε σε απολύσεις.
      Με τη μείωση του κόστους εργασίας στη σύγχρονη εποχή, δεν υπάρχει βελτίωση της παραγωγικότητας και της ανταγωνιστικότητας. Ξεχάστε το. Θέλετε να υπηρετήσετε με την πολιτική που κάνει τώρα η Νέα Δημοκρατία στην αγορά, την οικονομία, την αγορά και τις επιχειρήσεις, λέγοντας ότι θα πάρετε μέτρα για να μειωθεί το κόστος εργασίας γι’ αυτές τις επιχειρήσεις του δημοσίου, για να γίνουν ενδιαφέρουσες για ξεπούλημα, ώστε να μπορέσουν να μπουν αυτές πλέον στον ιδιωτικό τομέα.
      ΠΡΟΕΔΡΕΥΩΝ (Γεώργιος Σούρλας): Έχει τελειώσει ο χρόνος σας. 
      ΑΠΟΣΤΟΛΟΣ- ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ:  Να, λοιπόν, γιατί, κύριοι συνάδελφοι, εμείς είμαστε υποχρεωμένοι -και είναι δικαιωμένη η επιλογή του Προέδρου του ΠΑΣΟΚ που υπέβαλε την πρόταση δυσπιστίας- τώρα που κορυφώνεται η αντίδραση στις κοινωνικές δυνάμεις, τώρα που οι συγκρούσεις τις επόμενες μέρες θα ενταθούν, να σταθούμε μαζί με τους εργαζόμενους για να αποτρέψουμε τη λαίλαπα της νεοφιλελεύθερης επιδρομής, που θέλει να καταργήσει τα δικαιώματα των εργαζομένων και να οδηγήσει σε ξεπούλημα τους δημόσιους οργανισμούς και επιχειρήσεις. Θα σταθείτε με ευθύνη μπροστά στον ελληνικό λαό, για να μπορέσει να αποτιμήσει το έργο σας; Μην έχετε ψευδαισθήσεις. Παρά τα εντυπωσιακά λόγια που είπατε, την υποστήριξη σ’ αυτά που δώσατε, θα τη διαπιστώσετε μόλις πάτε από τη Δευτέρα στις περιφέρειές σας. Θα δείτε σε ποια ένταση θα βρίσκονται οι κοινωνικοί αγώνες, οι αντιδράσεις, οι συγκρούσεις, γιατί αυτές θα σας δώσουν το μήνυμα!
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):  Κύριοι συνάδελφοι, όσοι έχουν προτεραιότητα να μιλήσουν, επιζητούν την παράταση του χρόνου, γιατί προφανώς σκέφτονται τη δική τους αγόρευση. Αλλά το Προεδρείο έρχεται σε δύσκολη θέση και πρέπει να τηρηθεί ο χρόνος.
      Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ορισμένες σύντομες παρατηρήσεις θα ήθελα να κάνω.
      Πήρε την πρωτοβουλία ο Αρχηγός σας….
      ΙΩΑΝΝΗΣ ΜΑΓΚΡΙΩΤΗΣ: Ζοριστήκατε πάλι….
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν ζορίστηκα καθόλου. Απλά επειδή ήσασταν τόσα χρόνια κυβέρνηση, και τώρα στην Αντιπολίτευση ζορίζεστε, γιατί δεν ξέρετε τους κανόνες της. Σας λέμε, λοιπόν, ότι τουλάχιστον για να συμβάλλετε θετικά προς την κατεύθυνση που κινείται η Αξιωματική Αντιπολίτευση, θα πρέπει να γνωρίζετε ορισμένα πράγματα. Γιατί η μόνη πολιτική κουλτούρα που αποκτήσατε, ήταν η κυβερνητική και τώρα έχετε το στερητικό σύνδρομο της εξουσίας, το οποίο σας οδηγεί να κάνετε μονίμως λάθη και σε θεσμικό επίπεδο.
      (Χειροκροτήματα από την πτέρυγα της Νέας Δημοκρατίας)
    Κύριε συνάδελφε, ήταν τέτοια η απειρία που σας διακρίνει και σε θεσμικό επίπεδο, ώστε ο Αρχηγός σας δεν κατάλαβε ότι όταν κάνει πρόταση μομφής για τον προϋπολογισμό, η πρόταση αυτή μομφής δεν μπορεί να αφορά μόνο το Υπουργείο Εθνικής Οικονομίας. Διότι είναι γνωστό ότι ο προϋπολογισμός αφορά το σύνολο μιας κυβέρνησης. 
    Σας είπε, λοιπόν, ο Πρωθυπουργός –και πιαστήκατε και στον ύπνο και το είδατε αυτό το πράγμα, διότι σας δημιούργησε και εσωτερικά προβλήματα- πολύ απλά ότι αν θέτετε ζήτημα προϋπολογισμού, τότε από κει και πέρα ελάτε να συζητήσουμε το σύνολο της πολιτικής.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: ….(Δεν ακούστηκε).
    (Θόρυβος από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε και κύριοι συνάδελφοι, σας παρακαλώ. Δεν θα κάνουμε εδώ τηλεοπτικά παράθυρα για να μιλάμε όλοι μαζί. Θα παρακαλέσω να κάνετε ησυχία και να ακούσουμε τον κύριο Υπουργό. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, αφήστε τους κυρίους συναδέλφους.  Δείχνουν τον πραγματικό τους εαυτό. Τους ξέρουμε και ως κυβέρνηση και ως αντιπολίτευση. Είναι γνωστό πώς συμπεριφέρεται το ΠΑΣΟΚ μέσα στη Βουλή. 
    Από κει και κάτω σας λέγω τα εξής. Το πρώτο, μάθετε ότι όταν κάνετε πρόταση μομφής που αφορά τον προϋπολογισμό ή θα κάνετε πρόταση μομφής γενικά κατά της πολιτικής της Κυβέρνησης ή από κει και πέρα δεν ξέρετε ούτε πώς λειτουργεί θεσμικά το κράτος. Σας διορθώσαμε, λοιπόν, σ’ αυτό το σημείο. Γι’ αυτό και ζητήσαμε αυτή την ψήφο εμπιστοσύνης, διότι έπρεπε να διορθώσουμε το δικό σας θεσμικό λάθος. 
    Το δεύτερο. Κύριοι συνάδελφοι και κύριε συνάδελφε, που μόλις κατεβήκατε από το Βήμα, κάνετε μαθήματα σε ό,τι αφορά την πορεία που πρέπει να ακολουθήσουμε. Εσείς, όμως, είσθε μάλιστα από εκείνα τα κορυφαία στελέχη των οποίων η πολιτική δημιούργησε τις προϋποθέσεις για να καταδικασθεί η προηγούμενη κυβέρνηση. Ε, με συγχωρείτε πάρα πολύ, δεν είναι δυνατόν αυτήν τη στιγμή να μας λέτε ότι πρέπει να ακολουθήσουμε το δικό σας πρότυπο! Διότι σ’ αυτήν την περίπτωση θα μπορούσε να σας απαντήσει κανένας ότι μάλλον τα δικά σας λάθη πρέπει να αποφύγουμε, εάν θέλουμε πραγματικά να πάμε μπροστά. Και αυτό κάνουμε. Κάνουμε το αντίθετο από ό,τι κάνατε εσείς. Γιατί εσείς τον κοινωνικό ιστό στην κυριολεξία τον διαρρήξατε. Οι κοινωνικές ανισότητες και το κατάντημα της οικονομίας είναι δικό σας δυστυχώς «δημιούργημα». 
    Τρίτον, για το θέμα των εργασιακών σχέσεων. Θα συνεννοηθείτε μεταξύ σας; Γιατί αν κατάλαβα καλά αυτά που είπατε προηγουμένως, είναι σε πλήρη αντίθεση με αυτά που έλεγε π.χ. ο κ. Χρυσοχοϊδης προχθές, αυτά που ο Αρχηγός σας υπονοεί μέσα στο Πολιτικό σας Συμβούλιο. Και σε ό,τι αφορά τη μονιμότητα των υπαλλήλων, εμείς τη στηρίξαμε και τη στηρίζουμε και το ξέρετε, γιατί το έχω πει επανειλημμένα. Δεν ρωτάτε τους συνεργαζόμενους μ΄ εσάς Βουλευτές -γιατί με τη σημαία σας εξελέγησαν, προμετωπίδα στο ψηφοδέλτιο Επικρατείας τους είχατε- όταν ξιφουλκούν κατά της μονιμότητας γενικώς; Πότε παίρνετε τις ευθύνες σας; Όταν τους βάζετε προμετωπίδα και σημαία, για να απευθυνθείτε στον ελληνικό λαό, όταν τους έχετε στο ψηφοδέλτιο Επικρατείας ή όταν έρχεστε εδώ και θυμάστε τις «παλιές καλές μέρες» του ΠΑΣΟΚ; Τι είστε τέλος πάντων; Ο Ιανός, ο οποίος θυμάται σε άλλες περιπτώσεις τις μπαρουτοκαπνισμένες μέρες του 1981 ή εκείνοι οι οποίοι κατέβηκαν στις τελευταίες εκλογές με το πιο νεοφιλελεύθερο πρόσωπο, με το οποίο κατέβηκε ποτέ πολιτική παράταξη στον τόπο; 
    Και σε ό,τι αφορά τέλος στο θέμα των εργασιακών σχέσεων, εσείς είστε εκείνοι οι οποίοι εισαγάγατε στο χώρο των δημόσιων επιχειρήσεων το θεσμό των επιχειρήσεων ενοικίασης εργαζομένων. Εσείς τους έχετε ως πρότυπο. Ο νόμος Γιαννίτση τους εισήγαγε και εμείς το καλοκαίρι του 2004 τους καταργήσαμε, με το ν. 3260/2004, για το στενό δημόσιο τομέα. Γιατί πήγατε να περάσετε ακόμα και στη μερική απασχόληση του στενού δημόσιου τομέα αυτές τις πρακτικές. Εσείς δεν είστε που φτιάξατε το νόμο Γιαννίτση και παραγγείλατε την έκθεση Σπράου; Τα ξεχάσατε αυτά τα πράγματα; 
    ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ, τελειώνετε. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε. 
    Εσείς δεν είστε εκείνοι οι οποίοι πραγματικά φθάσατε σε τέτοιο σημείο φιλελευθερισμού, ο οποίος οδήγησε στις κοινωνικές ανισότητες, τις οποίες ζούμε σήμερα; Αυτήν την πολιτική καταδίκασε ο ελληνικός λαός και αυτήν αποφεύγουμε. Διορθώνουμε τα λάθη σας. Εγγυόμαστε το εισόδημα, τις εργασιακές σχέσεις και τη μονιμότητα των δημοσίων υπαλλήλων. Διευκολύνουμε, ώστε οι δημόσιες επιχειρήσεις να μην οδηγηθούν σε κατάρρευση. Γιατί ένα να θυμάστε μονάχα: Το «επίτευγμά» σας λέγεται «Ολυμπιακή Αεροπορία». Αυτό είναι το «επίτευγμά» σας και έτσι θα καταντούσατε όλες τις δημόσιες επιχειρήσεις. Έτσι δηλαδή, που καταντήσατε την Ολυμπιακή Αεροπορία, για την οποία σήμερα όχι μόνο δεν ξέρει κανείς τι θα γίνει, αλλά ξέρετε πολύ καλά, ότι χρωστάμε στην Ευρωπαϊκή Ένωση, με δικαστική απόφαση, που οφείλεται στα δικά σας έργα και στις δικές σας μέρες. 
      Αυτή είναι η παράταξη, που προσπαθεί να δώσει μαθήματα στην Κυβέρνηση. 
      ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, σεβασμό στο Κοινοβούλιο!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το σεβασμό στο Κοινοβούλιο έπρεπε να τον σκεφτόσασταν, όταν από αυτό το Βήμα ξεχνάγατε τα έργα και τις ημέρες σας.
      ΠΡΟΕΔΡΕΥΩΝ (Γεώργιος Σούρλας): Όταν ήσασταν Υπουργός, κύριε Μαγκριώτη, μιλούσατε αρκετές φορές.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σεβασμός σημαίνει να αναλαμβάνεις τις ευθύνες σου. Ούτε τις αναλάβατε ούτε μπορείτε να τις αναλάβετε. Γι’ αυτό και οι δημοσκοπήσεις σάς δείχνουν εκεί που είστε. Λύστε τα εσωτερικά σας προβλήματα και ύστερα ελάτε να συζητήσουμε και, κυρίως, διδαχθείτε από τα λάθη σας. 
      (Χειροκροτήματα από την πτέρυγα της Νέας Δημοκρατίας)
       ΙΩΑΝΝΗΣ ΜΑΓΚΡΙΩΤΗΣ: Κύριε Παυλόπουλε, να λύσετε το πρόβλημα της πολυλογίας σας. Μην υποτιμάτε το Κοινοβούλιο.
      Κύριε Πρόεδρε, ο κ. Παυλόπουλος πόσα εξάλεπτα έχει το τριήμερο;
      ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, ξέρετε πολύ καλά και εσείς, όταν είστε στο Βήμα, ότι έχετε πάντα μια άνεση χρόνου και ότι δύσκολα πάντως τελειώνετε στον προκαθορισμένο χρόνο. Εσείς τουλάχιστον μη διαμαρτύρεστε.
      Όταν μίλησε ο συνάδελφός σας κ. Τσοχατζόπουλος του δόθηκαν τέσσερα λεπτά επί πλέον. Γιατί είναι άδικο δηλαδή; Πού είδατε μεροληψία;
      ΙΩΑΝΝΗΣ ΜΑΓΚΡΙΩΤΗΣ: Εφάπαξ. Πάντως όχι τριπλάσιο χρόνο. 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι.
      Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κυρίες και κύριοι συνάδελφοι, αν ερχόταν ένας ξένος σήμερα στην Ελλάδα και άκουγε τις περισσότερες τοποθετήσεις των Βουλευτών του ΠΑΣΟΚ, θα κατέληγε σε δύο κυρίως συμπεράσματα: Πρώτον, ότι το ΠΑΣΟΚ ιδρύθηκε στις 8 Μαρτίου 2004 και δεύτερον, ότι οι Βουλευτές του ασχολούνται πρώτη φορά με την πολιτική, ότι δεν έχουν διατελέσει ποτέ στο παρελθόν Υπουργοί, Υφυπουργοί, γενικοί γραμματείς, περιφερειάρχες, πρόεδροι οργανισμών, σύμβουλοι, διοικητές.
      Κυρίες και κύριοι της Αξιωματικής Αντιπολίτευσης, είναι καιρός να ξεκαθαρίσετε στο μυαλό σας ότι οι εκλογές δεν είναι κολυμβήθρα του Σιλωάμ, μέσα στην οποία εξαγνίζονται και αναβαπτίζονται τα κόμματα και ότι η ψήφος των πολιτών δεν είναι γομολάστιχα που σβήνει την ιστορία και τα πεπραγμένα των κομμάτων. Στις 8 Μαρτίου 2004 η Νέα Δημοκρατία δεν παρέλαβε τη διακυβέρνηση της χώρας από το πουθενά, από το μηδέν. Υπήρχε κυβέρνηση πριν και ήταν το ΠΑΣΟΚ, ήταν για έντεκα ολόκληρα χρόνια και ήταν το κόμμα που δημιούργησε τα σημερινά προβλήματα. 
      Βέβαια, την περασμένη Τετάρτη παρατηρήσαμε μια αντίφαση. Το ΠΑΣΟΚ κατέθεσε πρόταση δυσπιστίας κατά της οικονομικής πολιτικής μιας Κυβέρνησης δεκαπέντε μηνών, την ώρα που το ίδιο δεν μπορεί να αντικρούσει επί δεκαπέντε μήνες τώρα την πρόταση δυσπιστίας που καταθέτει καθημερινά εναντίον του ο ελληνικός λαός. Ίσως και γι’ αυτό ο Αρχηγός της Αξιωματικής Αντιπολίτευσης δεν μπήκε καν στον κόπο να συλλέξει πενήντα υπογραφές. Τι να τις κάνει; Μήπως μαζεύουν υπογραφές οι Βουλευτές του ΠΑΣΟΚ, όταν καθημερινά εκφράζουν τη δυσπιστία τους ο ένας τον άλλον;
      Κυρίες και κύριοι συνάδελφοι, το ΠΑΣΟΚ άλλαξε Αρχηγό, άλλαξε ηγετική ομάδα, ηττήθηκε δυο φορές στις εκλογές, έκανε συνέδριο, υποτίθεται ότι έκανε και κάνει την αυτοκριτική του, δεν μπορεί όμως ακόμα να αποσαφηνίσει τι πραγματικά έκανε επί είκοσι χρόνια. Άλλα στελέχη του λένε ότι τα πήγε πολύ καλά στην οικονομία, άλλα ότι δεν τα πήγε. Άλλοι λένε ότι οι κυβερνήσεις του ΠΑΣΟΚ έκαναν παροχές, άλλοι ότι έκαναν υπερβολικές παροχές, άλλοι ότι οι παροχές ήταν επαρκείς. Άλλα στελέχη του λένε ότι είναι κρατιστές, άλλοι αντικρατιστές, άλλοι ημικρατιστές και άλλοι ημιαντικρατιστές. Άλλοι είναι υπέρ των κρατικοποιήσεων, άλλοι είναι υπέρ των μετοχοποιήσεων και άλλοι είναι υπέρ των αποκρατικοποιήσεων. Πώς μπορεί, λοιπόν, αυτό το κόμμα σήμερα να έχει ξεκάθαρες θέσεις; 
      Βέβαια, ο τόπος χρειάζεται μια αξιόπιστη, καλή, αποτελεσματική Αντιπολίτευση. Γίνεται όμως μια ενδεκαετής κακή κυβέρνηση να γίνει ξαφνικά μια καλή Αντιπολίτευση; Τι μπορεί να προτείνει σήμερα το ΠΑΣΟΚ; Μήπως δεν ήταν το ΠΑΣΟΚ που δημιούργησε τα τεράστια δημοσιονομικά ελλείμματα, αυτά που δεν επιτρέπουν σήμερα την άμεση εφαρμογή της κοινωνικής μας πολιτικής;
    Δεν ήταν το ΠΑΣΟΚ που υποθήκευε το μέλλον των επερχόμενων γενεών με την εκτίναξη του δημοσίου χρέους; Ποιος άφησε ελεύθερη την ασυδοσία στην αγορά, με αποτέλεσμα σήμερα η ακρίβεια να είναι τόσο μεγάλο πρόβλημα; 
    Μήπως δεν ήταν το ΠΑΣΟΚ που με τη συμπεριφορά του και τους νόμους του εξέθρεψε τη διαφθορά και τη διαπλοκή; Δεν ήταν εκείνοι που μας έλεγαν για την ισχυρή Ελλάδα και άφηναν πίσω τους μια Ελλάδα με κοινωνικές και περιφερειακές ανισότητες; 
    Ποιος μπορεί να τους εμπιστευτεί ξανά και τι έχουν να προτείνουν; Τις αποτυχημένες πολιτικές του παρελθόντος, αυτές που δημιούργησαν και οδήγησαν τη χώρα στη σημερινή κατάσταση και τα συσσωρευμένα πολιτικά προβλήματα, που ερχόμαστε εμείς σταδιακά να δώσουμε λύσεις –και δίνουμε λύσεις- σε πολλά από αυτά;
    Σε ό,τι αφορά βέβαια, αγαπητοί συνάδελφοι, την οικονομία, εμείς είπαμε την αλήθεια. Αναλάβαμε μια δύσκολη προσπάθεια. Όλοι οι πολίτες ξέρουν πια ότι είναι δύσκολη η κατάσταση, που μας κληροδότησε το παρελθόν. Είναι τεράστια τα χρέη. Είναι μεγάλα τα ελλείμματα. Είναι πρόβλημα η απουσία βασικών διαρθρωτικών αλλαγών.
    Ξέρουμε ότι δεν είναι εύκολα τα πράγματα. Είμαστε, όμως, αποφασισμένοι να πετύχουμε και θα πετύχουμε. Εφαρμόζουμε σχέδιο ευθύνης και σχέδιο προοπτικής, σχέδιο που θα επιτρέπει σε κάθε πολίτη ξεχωριστά να αισθάνεται ασφάλεια και εμπιστοσύνη στο μέλλον. Ακολουθούμε το δρόμο της δυναμικής και βιώσιμης ανάπτυξης, το δρόμο που εγγυάται νέα προοπτική σε όλες τις δημιουργικές και υγιείς δυνάμεις της κοινωνίας.
    Ψηφίσαμε και εφαρμόζουμε το νέο φορολογικό νόμο. Αυξάνουμε τα αφορολόγητα ποσά στα φυσικά πρόσωπα. Μειώνουμε τους φορολογικούς συντελεστές. Ψηφίσαμε και εφαρμόζουμε το νέο αναπτυξιακό νόμο…
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τους αυξάνετε τους φορολογικούς συντελεστές.
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Μειώνουμε τους φορολογικούς συντελεστές.
    ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, λίγη υπομονή. Σε λίγα λεπτά θα απαντήσετε. Θα διαδεχθείτε στο Βήμα τον κ. Αγοραστό.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Γεωργακόπουλε, οκτώ φόρους κάθε χρόνο βάζατε.
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Ψηφίσαμε και εφαρμόζουμε το νέο αναπτυξιακό νόμο. Εκατόν δεκαεννέα επιχειρηματικά σχέδια ύψους 286.000.000 ευρώ έχουν κατατεθεί.
    Δημιουργήσαμε νέο θεσμικό πλαίσιο για την αδειοδότηση των μεταποιητικών επιχειρήσεων. 
    Στηρίζουμε με το Ταμείο Εγγυοδοσίας τις μικρομεσαίες επιχειρήσεις και όσες εγκαθίστανται στην περιφέρεια. 
    Θωρακίσαμε τη χρηματιστηριακή αγορά από τη χειραγώγηση και την προνομιακή πληροφόρηση. 
    Αναθεωρήσαμε τα προγράμματα του Γ΄ Κοινοτικού Πλαισίου Στήριξης και αυξήσαμε σημαντικά την απορροφητικότητα των κοινοτικών πόρων. 
    Προωθούμε άμεσα την απελευθέρωση των αγορών της ηλεκτρικής ενέργειας και του φυσικού αερίου. 
    Προχωρούμε στη διαμόρφωση των όρων και των προϋποθέσεων, που απαιτούνται για το εμπόριο του αύριο. 
    Θεσπίζουμε ενιαίο και διαφανές νομικό πλαίσιο για τα συγχρηματοδοτούμενα και αυτοχρηματοδοτούμενα έργα. 
    Διαμορφώσαμε ένα νέο θεσμικό πλαίσιο για τις μελέτες και την ανάθεση των δημοσίων έργων. 
    Ενεργοποιήσαμε τις διαδικασίες για την εκπόνηση ολοκληρωμένου εθνικού χωροταξικού σχεδίου για τη χρήση γης. 
    Προωθούμε έργα πνοής σε όλη την ελληνική περιφέρεια. Θεσπίσαμε το «ΘΗΣΕΑ». Υπερδιπλάσια και εγγυημένα χρήματα στην Τοπική Αυτοδιοίκηση. Φέτος δώσαμε και παραπάνω χρήματα και όσα είχαμε υποσχεθεί.
    ΙΩΑΝΝΗΣ ΜΑΓΚΡΙΩΤΗΣ: Προσέξτε, μην ξοδεύεστε!
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Ψηφίσαμε το νόμο για τη Νομαρχιακή Αυτοδιοίκηση. Υπερτριπλάσια χρήματα δώσαμε στη Νομαρχιακή Αυτοδιοίκηση και τα προνοιακά επιδόματα τα πληρώνει πλέον το κράτος. 
    (Θόρυβος από την πτέρυγα του ΠΑΣΟΚ)
    Σας αρέσει, δεν σας αρέσει, τα βλέπει ο ελληνικός λαός.
    Δίνουμε το δικαίωμα στους νομάρχες και στα νομαρχιακά συμβούλια, επιτέλους, να κάνουν έργα. 
    Προετοιμάζουμε με ευθύνη και γνώμονα το συλλογικό συμφέρον μια νέα γενιά αποκρατικοποιήσεων, που έχει στόχο την καλύτερη αξιοποίηση της περιουσίας του δημοσίου, τη μείωση του δημόσιου χρέους, την προσέλκυση ξένων επενδύσεων, την ενίσχυση του ανταγωνισμού, τη δημιουργία νέων θέσεων εργασίας.
    Κυρίες και κύριοι συνάδελφοι, οι πολίτες αναγνωρίζουν το έργο μας, όσο κι αν ορισμένοι επιχειρούν να ισχυριστούν το αντίθετο. Η προσπάθειά τους είναι μάταιη, γιατί όλοι γνωρίζουν, κρίνουν, συγκρίνουν και αξιολογούν. Και εμάς μας αξιολογούν θετικά. Είναι κριτικοί απέναντί μας και καλά κάνουν. Κι εμείς θα θέλαμε σε ορισμένα θέματα να προχωρούμε πιο γρήγορα. Είναι τόσα, όμως, τα προβλήματα που κληρονομήσαμε, είναι τόσο μεγάλο το μέγεθός τους, που δεν μπορούν να επιλυθούν δια μαγείας.
    Κυρίες και κύριοι συνάδελφοι, είναι κοινά αποδεκτό ότι ο τόπος χρειάζεται πολλές διαρθρωτικές αλλαγές. Εμείς προχωρούμε με εξαντλητικό, ειλικρινή διάλογο, αλλά όχι διάλογο χάριν του διαλόγου, όχι διάλογο εποικοδομητικής ασάφειας, αλλά σαφή διάλογο ουσίας και αποτελεσματικότητας.
    Το οικονομικό πρότυπο της προηγούμενης εικοσαετίας ναυάγησε. Και πρέπει να καταλάβουμε και να αντιληφθούμε όλοι μας, αλλά πρώτοι απ’ όλους οι κοινωνικοί εταίροι, ότι δεν γίνεται να στέκονται πλέον εμπόδιο στο κοινωνικό σύνολο οργανωμένα συμφέροντα και οργανωμένες μειοψηφίες συμφερόντων.
Απαιτείται σύγκρουση με τα συσσωρευμένα προβλήματα. Απαιτείται ένα κράτος-ρυθμιστής των κανόνων και όχι επιχειρηματίας. 
      Να είναι σίγουροι οι πολίτες ότι η Κυβέρνηση του Κώστα Καραμανλή προχωρά αταλάντευτα στην πολιτική της, μια πολιτική που έχει ανάγκη ο τόπος, την επιβάλλουν οι απαιτήσεις του σήμερα και του αύριο και είναι προς όφελος όλου του ελληνικού λαού. Να είναι σίγουρη η Βουλή που θα δώσει ψήφο εμπιστοσύνης αύριο το βράδυ στην Κυβέρνηση, ότι η Νέα Δημοκρατία ανταποκρίνεται και πρόκειται να ανταποκριθεί στις ιστορικές της ευθύνες.
      Έχετε όμως και εσείς ως Αξιωματική Αντιπολίτευση την υποχρέωση να προχωρήσετε σε μια και μόνη διαρθρωτική αλλαγή. Να ανακτήσετε τη χαμένη αξιοπιστία. Να ανταποκριθείτε επιτέλους στο θεσμικό σας ρόλο. Να ασκήσετε υπεύθυνη και σοβαρή αντιπολίτευση. Μπορεί τόσα χρόνια να μην κάνατε διαρθρωτικές αλλαγές, τις οποίες είχε ανάγκη ο τόπος. Κάντε έστω και τώρα μια διαρθρωτική αλλαγή, που έχει ανάγκη το κόμμα σας. Είναι και αυτό μια αρχή.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, θα παρατείνουμε τη συνεδρίαση, για να μιλήσουν ακόμη δύο Βουλευτές, ο κ. Γεωργακόπουλος και στη συνέχεια ο κ. Αλιβιζάτος.
      Ο κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Με συγχωρείτε, κύριε Πρόεδρε, αλλά έχει συμφωνηθεί στις 00.30΄ να τελειώσει η συνεδρίαση.
      ΠΡΟΕΔΡΕΥΩΝ (Γεώργιος Σούρλας): Το Προεδρείο το λέει αυτό, προκειμένου να  διευκολυνθούν να μιλήσουν περισσότεροι Βουλευτές. 
      Κύριε Γεωργακόπουλε, δεν υπάρχει κανένας άλλος λόγος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, επειδή είμαστε παρόντες, δεν έπεται ότι μπορούμε να μιλήσουμε και τα βαθιά μεσάνυχτα. 
      ΠΡΟΕΔΡΕΥΩΝ (Γεώργιος Σούρλας): Η προσπάθεια του Προεδρείου είναι να μιλήσετε όσο μπορείτε περισσότεροι. Εάν θέλετε να διακόψουμε τη συνεδρίαση, να τη διακόψουμε.
      ΙΩΑΝΝΗΣ ΜΑΓΚΡΙΩΤΗΣ: Να κλείσουμε τη συζήτηση με τον κ. Παυλόπουλο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα πάρετε απαντήσεις, κύριε Μαγκριώτη.
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, θα πάρετε το λόγο;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μετά από τόσες «κλωνοποιημένες» ομιλίες που ακούσαμε σήμερα από τους συναδέλφους, ας μας αφήσετε να τα πούμε αύριο, για να «ξενερώσουμε» λιγάκι. 
      ΠΡΟΕΔΡΕΥΩΝ (Γεώργιος Σούρλας): Θέλετε να διακόψουμε εδώ τη συζήτηση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Επομένως θα συνεχίσουμε αύριο και θα αρχίσουμε με τον κ. Γεωργακόπουλο, τον κ. Αλιβιζάτο, την κ. Σχοιναράκη και τον κ. Βασιλείου.
      Κύριοι συνάδελφοι, έχουν διανεμηθεί τα Πρακτικά της συνεδρίασης της Τετάρτης 1ης Ιουνίου 2005 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Συνεπώς τα Πρακτικά της συνεδρίασης της Τετάρτης 1ης Ιουνίου 2005 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.37΄ λύεται η συνεδρίαση για σήμερα ημέρα Κυριακή 12 Ιουνίου 2005 και ώρα 11.00΄, με αντικείμενο εργασιών του Σώματος: συνέχιση της συζήτησης και ψηφοφορία επί της προτάσεως του Πρωθυπουργού για παροχή ψήφου εμπιστοσύνης στην Κυβέρνηση, σύμφωνα με τα άρθρα 84 του Συντάγματος και 141 του Κανονισμού της Βουλής.
      Η ΠΡΟΕΔΡΟΣ					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 11-6-05		ΣΕΛ.-1-

