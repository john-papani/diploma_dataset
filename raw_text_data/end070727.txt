ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΙΑ΄
ΘΕΡΟΥΣ 2007 
Παρασκευή 27 Ιουλίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν ο Δήμαρχος και η Αντιπροσωπεία του Δήμου Πουτσίνου Ιταλίας. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επίκαιρης επερώτησης Βουλευτών του Κ.Κ.Ε. προς τον Υπουργό Απασχόλησης και Κοινωνικής Προστασίας, σχετικά με την πολιτική της Κυβέρνησης για τις γυναίκες. σελ.

Γ. ΝΟΜΟΘΕΤΙΚΗ ΕΡΓΑΣΙΑ 
ΚΑΤΑΘΕΣΗ ΕΚΘΕΣΕΩΣ ΔΙΑΡΚΟΥΣ ΕΠΙΤΡΟΠΗΣ
Η Διαρκής Επιτροπή Δημόσιας Διοίκησης ,Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Επικρατείας, με αρμοδιότητες Υπουργείου Τύπου και Μέσων Μαζικής Ενημέρωσης: «Ρύθμιση θεμάτων δημοσκοπήσεων και άλλες διατάξεις». σελ.

ΟΜΙΛΗΤΕΣ
Επί της Επίκαιρης Επερώτησης.
ΖΩΗΣ Χ. σελ.
ΜΑΓΓΙΝΑΣ Β. σελ.
ΠΑΝΤΕΛΑΚΗ Ε. σελ.
ΠΑΠΑΡΗΓΑ Α. σελ.
ΡΑΠΤΗ Σ. σελ.
ΣΚΟΠΕΛΙΤΗΣ Σ. σελ.
ΤΣΙΟΓΚΑΣ Δ. σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2007
      ΣΥΝΕΔΡΙΑΣΗ  ΙΑ΄
      Παρασκευή 27 Ιουλίου 2007
      
      Αθήνα, σήμερα στις 27 Ιουλίου 2007, ημέρα Παρασκευή και ώρα 10.34΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από τη Γραμματέα της Βουλής κ. Ελπίδα Παντελάκη, Βουλευτή Α΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής B΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία Επιτροπή Κατοίκων Αλεπότρυπας Κυψέλης Αττικής ζητεί τη λήψη μέτρων αναβάθμισης και αξιοποίησης της περιοχής της.
      2) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία το Περιφερειακό Τμήμα Νοτιοανατολικής Πελοποννήσου του Οικονομικού Επιμελητηρίου της Ελλάδας ζητεί να ενταχθούν οι επιχειρήσεις της Περιφέρειας Πελοποννήσου στην πρόσθετη επιχορήγηση των υπό ένταξη επενδυτικών σχεδίων.   
      3) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία ο Δήμος Ελασσόνας Λάρισας ζητεί την επιχορήγηση του Δασαρχείου Ελασσόνας για την αντιπυρική προστασία της περιοχής του.
      4) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Προσωπικού ALPHA BANK ζητεί να απορριφθεί η συνταχθείσα οικονομική μελέτη που αφορά σε ασφαλιστικά θέματα των μελών του.
      5) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία το Σωματείο Εργαζομένων 3ης και 4ης Υγειονομικής Περιφέρειας ζητεί την ικανοποίηση εργασιακών και οικονομικών αιτημάτων των μελών του.
      6) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία η Νομαρχιακή Αυτοδιοίκηση Σερρών ζητεί την αποζημίωση των καπνοπαραγωγών της περιοχής της, που οι καλλιέργειές τους επλήγησαν από νεκρωτική ίωση.
      7) Οι Βουλευτές Β΄ Αθηνών και Α΄ Πειραιώς κ.κ. ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Σωματείο Εργατοϋπαλλήλων «ΕΜΜΑΝΟΥΗΛ Ν. ΚΑΖΗΣ Α.Β.Ε.Ε.» ζητεί την άμεση καταβολή δεδουλευμένων αποδοχών στους εργαζομένους του εργοστασίου.
      8) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμος Βεγορίτιδας Πέλλας ζητεί τη χρηματοδότηση της συντήρησης και επισκευής των σχολικών κτιρίων της περιοχής του.
      9) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Δήμος Φαρκαδόνας Τρικάλων ζητεί να δοθούν κίνητρα για επενδύσεις, στις επιχειρήσεις που λειτουργούν σε περιοχές που έχουν χωροθετηθεί για δημιουργία ΒΙ.ΠΕ..
      10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Αγροτικός Συνεταιρισμός Δήμου Πελασγίας Φθιώτιδας ζητεί την αποζημίωση των ελαιοπαραγωγών της περιοχής του, που οι καλλιέργειές τους επλήγησαν από τον καύσωνα.
      11) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Αγροτικός Συνεταιρισμός Κορώνης ζητεί την αποζημίωση των καλλιεργειών της περιοχής του, που επλήγησαν από δυσμενείς καιρικές συνθήκες.
      12) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία το Επιμελητήριο Αχαΐας ζητεί την ικανοποίηση του αιτήματος των Ανωνύμων Εταιρειών για επικαιροποίηση των ισχυόντων κριτηρίων ένταξης στον έλεγχο των ορκωτών ελεγκτών.
      13) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία το Επιμελητήριο Αχαΐας ζητεί την απαλλαγή των επιχειρήσεων, αν είναι οικογενειακού τοπικού χαρακτήρα, από την υποχρέωση δημοσίευσης του ισολογισμού τους σε αθηναϊκή πολιτική εφημερίδα.
      14) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία το Σωματείο Εργαζομένων Διοίκησης 6ης Υγειονομικής Περιφέρειας ζητεί την ικανοποίηση οικονομικού αιτήματος των μελών του.
      15) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΗΣ ΝΙΩΤΗΣ αντίστοιχα, κατέθεσαν αναφορά με την οποία ο κ. Ευθύμιος Ζούπης ζητεί την επανεξέταση της καταλληλότητας της κόρης του Διονυσίας – Ανδριανής, ως ιπταμένης της πολεμικής αεροπορίας.
      16) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΗΣ ΝΙΩΤΗΣ αντίστοιχα, κατέθεσαν αναφορά με την οποία ο κ. Χρήστος Ρήγας ζητεί την επανεξέταση του τροχαίου, που είχε ως αποτέλεσμα το θάνατο του παιδιού του.
      17) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία ο Σύλλογος Υπαλλήλων του Οργανισμού Επαγγελματικής Εκπαίδευσης και Κατάρτισης καταγγέλλει τον Πρόεδρο του Οργανισμού για ανακρίβειες στην ακρόασή του από την Επιτροπή Μορφωτικών Υποθέσεων της Βουλής, την 4η Ιουλίου 2007.
      18) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία Πτυχιούχοι Κοινωνιολογίας καταγγέλλουν αδικία στην κατάταξή τους σε διαγωνισμό του Α.Σ.Ε.Π..
      19) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία Εργαζόμενοι στις Διοικήσεις Υγειονομικών Περιφερειών ζητούν την ικανοποίηση εργασιακών και οικονομικών αιτημάτων τους.
      20) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία ο κ. Βασίλης Νικητόπουλος ζητεί να του χορηγηθεί η στρεμματική ενίσχυση που δικαιούται.
      21) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Γεώργιος Μηλάκης ζητεί την αναγνώριση προϋπηρεσίας του, ως ωρομίσθιος εκπαιδευτικός.
      22) Ο Βουλευτής Άρτας κ. ΘΕΟΔΩΡΟΣ ΚΟΛΙΟΠΑΝΟΣ κατέθεσε αναφορά με την οποία ο Δήμος Βλαχερνών Άρτας ζητεί την κατασκευή προσβάσεων στην πεζογέφυρα του Αράχθου για τη σύνδεση της Άρτας με το Δήμο Βλαχερνών.
      23) Ο Βουλευτής Άρτας κ. ΘΕΟΔΩΡΟΣ ΚΟΛΙΟΠΑΝΟΣ κατέθεσε αναφορά με την οποία ο Δήμος Βλαχερνών Άρτας ζητεί την ασφαλτόστρωση του παράπλευρου δρόμου Μαρατοβουνίου – Βλαχέρνας.  
      24) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύλλογος Πολυτέκνων ΄Αργους και Περιχώρων και η ΄Ενωση Αστυνομικών Υπαλλήλων Νομού Αργολίδας ζητούν την ανάκληση των μεταθέσεων πολύτεκνων αστυνομικών υπαλλήλων.
      25) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία το Σωματείο Εργαζομένων Γενικού Νοσοκομείου Άργους ζητεί την ανάκληση της μετάταξης νοσηλεύτριας του νοσοκομείου, σε διοικητική θέση.
      26) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία η Δημόσια Κεντρική Βιβλιοθήκη Σερρών ζητεί οικονομική ενίσχυση για τον εξοπλισμό του αμφιθεάτρου της και των αιθουσών εικαστικών εκδηλώσεων.
      27) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία το Κέντρο Καταπολέμησης Κουνουπιών και Πολιτικής Προστασίας Νομού Σερρών ζητεί την οικονομική στήριξη των δραστηριοτήτων του.
      28) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η ΄Ενωση Τουριστικών Πρακτόρων, ο Σύλλογος Ιδιοκτητών Τουριστικών Λεωφορείων Πιερίας και το Περιφερειακό Συμβούλιο του Συνδέσμου των εν Ελλάδι Τουριστικών και Ταξιδιωτικών Γραφείων (ΗΑΤΤΑ) καταγγέλλουν την  παράνομη δραστηριότητα που διενεργείται στο Νομό Πιερίας από αλλοδαπούς και ΄Ελληνες επιχειρηματίες τουρισμού.
      29) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το Σωματείο Εργατοϋπαλλήλων Επισιτισμού – Τουρισμού Νομού Πιερίας ζητεί να δοθεί η δυνατότητα αναδρομικής ασφάλισης σε μέλη του.
      30) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμος Δίου Πιερίας ζητεί την ίδρυση πυροσβεστικού κλιμακίου στην περιοχή του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 8331/22-5-07 ερώτηση του Βουλευτή κ. Ιωάννου Διαμαντίδη δόθηκε με το υπ’ αριθμ. 1636/5-6-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω Ερώτησης, παρακαλώ να ενημερώσετε τον κ. Βουλευτή για τα εξής:
      1. Η αποσυμφόρηση των Ανδρικών και Γυναικείων Φυλακών Κορυδαλλού και η μετατροπή τους σε φυλακές αμιγώς υποδίκων εντάσσεται στο ευρύτερο πρόγραμμα του Υπουργείου Δικαιοσύνης για την αποσυμφόρηση των φυλακών της χώρας, το οποίο εφαρμόζεται μεθοδικά και αποφασιστικά από τον Μάρτιο του 2004. Το πρόγραμμα αυτό έχει ως προτεραιότητα την κατασκευή 7 νέων Καταστημάτων Κράτησης σε πρώτη φάση και άλλων 5 νέων συγκροτημάτων Καταστημάτων Κράτησης σε δεύτερη φάση. Ειδικότερα:
      Σχεδιάστηκε και εφαρμόζεται σύμφωνα με το αρχικό χρονοδιάγραμμα, παρά τη δύσκολη δημοσιονομική συγκυρία, ένα ταχύρρυθμο πρόγραμμα κατασκευής 7 νέων φυλακών, δυναμικότητας 2.700 κρατουμένων. Τα 2 πρώτα από τα 7 νέα Καταστήματα Κράτησης, στα Τρίκαλα και στο Δομοκό, ήδη λειτουργούν από τον Ιούνιο του 2006 και το Μάρτιο του 2007 αντίστοιχα. Σε αυτά τα Καταστήματα Κράτησης έχει ήδη μεταφερθεί σημαντικός αριθμός κρατουμένων από τις Ανδρικές Φυλακές Κορυδαλλού. Με την παράδοση εντός του καλοκαιριού και του τρίτου Καταστήματος Κράτησης στα Γρεβενά θα μεταφερθούν σταδιακά και οι υπόλοιποι κατάδικοι των Ανδρικών Φυλακών Κορυδαλλού, μετατρέποντας, έτσι, τις Ανδρικές Φυλακές Κορυδαλλού σε Κατάστημα Κράτησης αμιγώς υποδίκων. Εντός του καλοκαιριού θα λειτουργήσει και η τέταρτη νέα φυλακή στον Ελαιώνα Θηβών, όπου θα μεταφερθούν 350 περίπου γυναίκες-κατάδικοι που κρατούνται σήμερα στον Κορυδαλλό, σηματοδοτώντας ταυτόχρονα τη μετατροπή και της Γυναικείας Φυλακής Κορυδαλλού σε φυλακή επίσης αμιγώς υποδίκων. Το φθινόπωρο του 2007 θα έχουν περατωθεί τα Καταστήματα Κράτησης Σερρών και Δράμας, ενώ το 2008 θα παραδοθεί και η έβδομη φυλακή στα Χανιά.
      Η β΄ φάση του προγράμματος του Υπουργείου Δικαιοσύνης για την αποσυμφόρηση των φυλακών περιλαμβάνει τη δρομολογημένη κατασκευή 5 ακόμη νέων συγκροτημάτων Καταστημάτων Κράτησης, δυναμικότητας 4.000 κρατουμένων, 1 εκ των οποίων θα καλύπτει τις ανάγκες του Νομού Θεσσαλονίκης. Πρόκειται για το Κατάστημα Κράτησης «Μακεδονία Ι» στα Διαβατά Θεσσαλονίκης, το οποίο θα κατασκευασθεί στη περιοχή του πρώην Στρατοπέδου «Γκόνου» που παραχωρείται στο Υπουργείο Δικαιοσύνης από το Υπουργείο Εθνικής Οικονομίας και Οικονομικών. Ήδη το έργο αυτό, μαζί με τα έργα για άλλες 2 από τις παραπάνω 5 νέες Φυλακές - Κατάστημα Κράτησης «Αττική 11» και Κατάστημα Κράτησης «Θεσσαλία 11»- έχει ενταχθεί στο πρόγραμμα έργων Σύμπραξης Δημοσίου και Ιδιωτικού Τομέα (Σ.Δ.Ι.Τ.) και προχωρεί η προβλεπόμενη από το νόμο διαδικασία της ανάδειξης των εξειδικευμένων χρηματοοικονομικών, τεχνικών και νομικών συμβούλων.
      Με την ολοκλήρωση της ανέγερσης των νέων, σύγχρονων, Καταστημάτων Κράτησης δίδεται οριστική λύση στο κτιριακό πρόβλημα των υπερκορεσμένων φυλακών της χώρας και αναβαθμίζεται σημαντικά η ποιότητα ζωής των κρατουμένων, καθώς θα καλυφθεί πλήρως το έλλειμμα θέσεών τους. Παράλληλα, θα αρχίσουν να καταργούνται όσες υφιστάμενες φυλακές εκτιμάται ότι δεν πληρούν τις απαραίτητες προϋποθέσεις, με βάση τα νέα σωφρονιστικά πρότυπα.
      Εν τω μεταξύ, το Υπουργείο Δικαιοσύνης καταβάλλει κάθε δυνατή προσπάθεια για τη βελτίωση και τον εκσυγχρονισμό των εγκαταστάσεων των υφισταμένων Καταστημάτων Κράτησης της χώρας, μεταξύ των οποίων και των Φυλακών Κορυδαλλού.
      Έτσι, το Υπουργείο Δικαιοσύνης έχει ήδη μεριμνήσει για την περάτωση μιας σειράς επισκευαστικών εργασιών τόσο στις Ανδρικές όσο και στις Γυναικείες Φυλακές Κορυδαλλού, ώστε να πληρούνται οι προδιαγραφές για καλύτερη διαβίωση των υποδίκων, μετά την ολοκλήρωση της μεταφοράς των καταδίκων, κρατουμένων. Ειδικότερα, σύμφωνα με τα στοιχεία της εποπτευομένης από το Υπουργείο Δικαιοσύνης εταιρείας «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.», κατά την τελευταία τριετία έχουν πραγματοποιηθεί στις Ανδρικές Φυλακές Κορυδαλλού εργασίες συνολικού κόστους 110.000 Ευρώ, οι οποίες περιλαμβάνουν τη δημιουργία 3 αιθουσών διδασκαλίας και 1 αίθουσας πληροφορικής στο πλαίσιο της αναδιαμόρφωσης και αναβάθμισης του Σχολείου Β΄ Ευκαιρίας, την κατασκευή νέων χώρων υγιεινής και την επισκευή μέρους των δικτύων ύδρευσης και αποχέτευσης στους χώρους υγιεινής, την τοποθέτηση μεταλλικών πλεγμάτων στη στέγη της φυλακής, την επισκευή των δαπέδων στους προαύλιους χώρους της φυλακής, κ.α.
      Αντίστοιχα, στις Γυναικείες Φυλακές Κορυδαλλού, κατά την τελευταία τριετία έχουν πραγματοποιηθεί εργασίες συνολικού κόστους 194.000 Ευρώ, οι οποίες περιλαμβάνουν την κατασκευή νέων χώρων υγιεινής στο ισόγειο, στον Α' και Β' όροφο της φυλακής, την επισκευή μέρους των υδραυλικών εγκαταστάσεων των χώρων υγιεινής, την πλήρη κατασκευή νέων και την ανακαίνιση όλων των εσωτερικών τοιχίων στον Β΄ όροφο της φυλακής, την τοποθέτηση μεταλλικών κιγκλιδωμάτων για την οριοθέτηση χώρου προαυλισμού, επιφανείας περίπου 200 τ.μ., κ.α.
      2. Εκτός από την κατασκευή των νέων Καταστημάτων Κράτησης και τις επισκευές στα υφιστάμενα καταστήματα Κράτησης, το πρόγραμμα του Υπουργείου Δικαιοσύνης για την αποσυμφόρηση των κορεσμένων φυλακών της χώρας περιλαμβάνει μια δέσμη μέτρων τα οποία έχουν ήδη τεθεί σε εφαρμογή. Ειδικότερα:
  		- Τροποποιήθηκε ο καθιερωμένος τύπος φυλακών, έτσι ώστε να αυξηθεί η δυναμικότητα από 280 σε 400 κρατουμένους ανά φυλακή, αυξάνοντας παράλληλα αισθητά τα διαθέσιμα τετραγωνικά μέτρα ανά άτομο. Συγκεκριμένα, οι 6 ανδρικές νέες φυλακές θα έχουν από 200 κελιά με εμβαδό 14,2 τ.μ. το καθένα και κοινόχρηστους χώρους (για την ψυχαγωγία, την άθληση και τις δυνατότητες επαγγελματικής κατάρτισης των κρατουμένων) που θα βελτιώσουν αισθητά τις σημερινές συνθήκες διαβίωσης και φύλαξης.
      - Ελαστικοποιήθηκαν τα κριτήρια μεταφοράς κρατουμένων από τις «κλειστές» στις λιγότερο ασφυκτιούσες, αναξιοποίητες μέχρι πρόσφατα αγροτικές φυλακές. Ήδη έχουν μεταφερθεί 700 περίπου πρόσθετοι κρατούμενοι στις αγροτικές φυλακές.
      - Ο νόμος για την επιτάχυνση της απονομής της Δικαιοσύνης (Ν. 3346/2005) και τα ευεργετικά μέτρα για τους καταδικασθέντες για πλημμελήματα, την ποινή των οποίων έχουν εν μέρει εκτίσει, επέτρεψαν την αποφυλάκιση άλλων 400 περίπου κρατουμένων.
      - Προχωρεί εντατικά η πρωτοβουλία του Υπουργείου Δικαιοσύνης που έχει ξεκινήσει εδώ και δύο περίπου χρόνια για τη μεταφορά των αλλοδαπών κρατουμένων προς έκτιση της ποινής στις χώρες καταγωγής τους, πρώτα σε επίπεδο Ευρωπαϊκής Ένωσης και τώρα σε επίπεδο Συμβουλίου της Ευρώπης. Είναι πρόδηλο ότι τόσο ο σωφρονισμός όσο και η κοινωνική επανένταξη των αλλοδαπών κρατουμένων είναι ευχερέστερο να γίνει στις χώρες καταγωγής ή μόνιμης διαμονής τους. Σε σύμπραξη με την αυστριακή προεδρία της Ευρωπαϊκής Ένωσης (β΄ εξάμηνο του 2006) ξεκινήσαμε τη σχετική πρωτοβουλία, η οποία ήδη μετουσιώνεται σε Απόφαση-Πλαίσιο των 27 για τη διευκόλυνση μεταφοράς κρατουμένων προερχόμενων από κράτη-μέλη της Ένωσης προς έκτιση του υπολοίπου της ποινής στις χώρες καταγωγής τους. Παράλληλα, πρότεινα στην τελευταία Υπουργική διάσκεψη του Συμβουλίου της Ευρώπης την υιοθέτηση του μέτρου αυτού και στα 46 κράτη-μέλη του Συμβουλίου της Ευρώπης. Η πρωτοβουλία μου αυτή αντιμετωπίσθηκε ιδιαίτερα θετικά και έχω διαβεβαιώσεις από πολλούς ομολόγους μου σημαντικών κρατών του Συμβουλίου της Ευρώπης για την περαιτέρω στήριξή της. Περί τα τέλη του προηγούμενου έτους είχα την ευκαιρία να συζητήσω διεξοδικά το θέμα αυτό και με την ομόλογό μου της Ομοσπονδιακής Δημοκρατίας της Γερμανίας, η οποία, όπως γνωρίζετε, έχει αναλάβει από 1ης Ιανουαρίου την Προεδρία της Ε.Ε.
      Συμφωνήσαμε να εργασθούμε από κοινού για την προώθηση της πρωτοβουλίας αυτής, η οποία ενδιαφέρει άμεσα τη χώρα μας, καθώς το 40% των κρατουμένων στις ελληνικές φυλακές είναι αλλοδαποί και το 90% εξ αυτών προέρχονται από κράτη-μέλη του Συμβουλίου της Ευρώπης.
      3. Πέρα από την αποσυμφόρηση των φυλακών, το πρόγραμμα σωφρονιστικής πολιτικής του Υπουργείου Δικαιοσύνης προωθεί μια σειρά δράσεων και πρωτοβουλιών για τον εξανθρωπισμό και τον εκσυγχρονισμό του σωφρονιστικού μας συστήματος. Συγκεκριμένα:
      - Ολοκληρώθηκε ο διαχωρισμός των κρατουμένων, ανάλογα με το είδος του αδικήματος και το ύψος της ποινής τους. Παλαιότερα, σε κάθε φυλακή συνωστίζονταν αδιακρίτως, στα ίδια κελιά, κατάδικοι με υπόδικους, βαρυποινίτες με νεαρούς μικροπαραβάτες, έμποροι ναρκωτικών με κατάδικους του κοινού ποινικού νόμου. Έτσι, οι φυλακές όχι απλώς αδυνατούσαν να ανταποκριθούν στοιχειωδώς στο σωφρονιστικό τους ρόλο, αλλά είχαν μετατραπεί σε σχολεία διαφθοράς και εγκλήματος.
      - Εφαρμόζεται η σταδιακή κατάργηση του διαχωριστικού υαλοπίνακα μεταξύ κρατουμένων και δικηγόρων. Ήδη στον Κορυδαλλό δεν υπάρχει διαχωριστικό τζάμι. Έτσι, καταργήθηκε ένα διαχωριστικό «τζάμι» ανάμεσα στο Σωφρονιστικό σύστημα και στο σύγχρονο ευρωπαϊκό κεκτημένο, στο πλαίσιο της προστασίας της ανθρώπινης αξίας.
      - Αναβαθμίζεται η επιμόρφωση των κρατουμένων. Ειδικότερα:
      - Εγκαινιάσθηκαν, σε συνεργασία με το Υπουργείο Παιδείας, και ήδη λειτουργούν κανονικά τέσσερα Σχολεία Δεύτερης Ευκαιρίας στη Δικαστική Φυλακή Κορυδαλλού, στο Κατάστημα Κράτησης Γυναικών Κορυδαλλού, στη Δικαστική Φυλακή Λάρισας και στη Δικαστική Φυλακή Θεσσαλονίκης.
      Ήδη δρομολογείται η σταδιακή επέκταση του θεσμού των Σχολείων Δεύτερης Ευκαιρίας σε όλα τα Καταστήματα Κράτησης της χώρας. Έχουν προβλεφθεί οι απαιτούμενοι χώροι για τη δημιουργία Σχολείου Β΄ Ευκαιρίας και στις 7 νέες φυλακές. Ακόμη, διασκευάσθηκε και λειτουργεί ένα πλήρες πρότυπο σχολείο -Δημοτικό, Γυμνάσιο και Λύκειο- στο Ειδικό Κατάστημα Κράτησης Νέων Αυλώνα καθώς και Δημοτικό Σχολείο στο Κατάστημα Κράτησης Κομοτηνής.
      - Προκειμένου να γίνει ελκυστικότερη η παρακολούθηση των σχολείων στις φυλακές, με το υπ' αριθμ. 75/2005 Προεδρικό Διάταγμα διασφαλίσθηκε ο ευεργετικός υπολογισμός κάθε ημέρας εκπαίδευσης ως δύο ημέρες κράτησης για τους κρατουμένους που φοιτούν στα Σχολεία Δεύτερης Ευκαιρίας.
      - Επιπλέον, σχεδιάσθηκαν και ήδη εφαρμόζονται, σε συνεργασία με το Υπουργείο Παιδείας, πρόσθετα Προγράμματα Δημιουργικής Απασχόλησης και Ενημέρωσης κρατουμένων στα μεγάλα Καταστήματα Κράτησης της χώρας. Αυτά περιλαμβάνουν άθληση, ενημέρωση των κρατουμένων σε θέματα υγείας κ.α.
      - Εφαρμόζονται εκπαιδευτικά προγράμματα σε 20 Καταστήματα Κράτησης, τα οποία σχετίζονται με την εκμάθηση της ελληνικής γλώσσας, στοιχείων μαθηματικών, χρήσης ηλεκτρονικών υπολογιστών, μουσικής κ.α.
      - Αναβαθμίζεται η επαγγελματική κατάρτιση των κρατουμένων. Ειδικότερα:
      - Σχεδιάσθηκαν από κοινού με το Υπουργείο Απασχόλησης και Κοινωνικής Προστασίας νέα Προγράμματα Επαγγελματικής Κατάρτισης σε 24 Καταστήματα Κράτησης. Τα Προγράμματα αυτά έχουν ήδη αρχίσει να εφαρμόζονται σταδιακά στα Καταστήματα Κράτησης με κριτήριο τις κενές θέσεις ανά ειδικότητα στην αγορά εργασίας (σύμφωνα με έρευνα του Παρατηρητηρίου Απασχόλησης -όπως π.χ. για αρτοποιούς, τυπογράφους, βιβλιοδέτες κ.α.). Για το σκοπό αυτό αναμορφώθηκαν οι σχετικές αίθουσες των Καταστημάτων Κράτησης που θα λειτουργήσουν ως επαγγελματικά εργαστήρια για τους κρατουμένους.
      - Εντάχθηκαν 68 νέοι φορείς -όπως Δήμοι, Κοινότητες και Εταιρείες Προστασίας Ανηλίκων- στο θεσμό της Κοινωνικής Εργασίας των κρατουμένων, ως εναλλακτική μορφή έκτισης της ποινής τους. Έτσι, οι κρατούμενοι μπορούν να προετοιμασθούν πληρέστερα για την κοινωνική επανένταξή τους. Ειδικότερα, ο θεσμός της μετατροπής της ποινής σε παροχή κοινωφελούς εργασίας αντικαθιστά υπό προϋποθέσεις τις βραχυχρόνιες στερητικές της ελευθερίας ποινές που έχουν μετατραπεί σε χρηματική ποινή ή πρόστιμο. Την εκτέλεση της κοινωφελούς εργασίας επιβλέπει επιμελητής κοινωνικής αρωγής.
      - Για την οργάνωση και λειτουργία των Υπηρεσιών Επιμελητών Κοινωνικής Αρωγής (Υ.Ε.Κ.Α.) εκδόθηκε το Προεδρικό Διάταγμα 195/2006. Οι Επιμελητές Κοινωνικής Αρωγής (Ε.Κ.Α.), επικουρούν και εποπτεύουν αυτούς που: α) καταδικάζονται με αναστολή εκτέλεσης της ποινής υπό επιτήρηση (άρθρο 100Α του Π.Κ.), β) καταδικάζονται σε ποινή που έχει μετατραπεί σε υποχρέωση παροχής κοινωφελούς εργασίας (άρθρο 82 του Π.Κ..) και γ) απολύονται υπό όρους (άρθρα 105 επ. του Π.Κ.). Ακόμη οι Ε.Κ.Α. μπορούν, μετά από παραγγελία του αρμόδιου εισαγγελέα, να διενεργούν κοινωνική έρευνα για άτομα που είναι προσωρινά κρατούμενοι ή τους έχουν επιβληθεί περιοριστικοί όροι σύμφωνα με το άρθρο 282 του Κώδικα Ποινικής Δικονομίας, ώστε όταν δικαστούν να υπάρχει μια σαφέστερη εικόνα που θα βοηθήσει το δικαστήριο κατά την επιμέτρηση της ποινής ή τη μετατροπή της σε εναλλακτική ποινή ή την αναστολή της υπό όρους.
      - Ολοκληρώθηκε η διαδικασία πρόσληψης 56 Επιμελητών Κοινωνικής Αρωγής, οι οποίοι θα στελεχώσουν, κατά την πρώτη εφαρμογή του προαναφερθέντος μέτρου, 14 Υ.Ε.Κ.Α. Έτσι, οι νέοι επιμελητές θα συμβάλλουν στην καλύτερη λειτουργία της εφαρμογής των παραπάνω θεσμών, με αποτέλεσμα την αποσυμφόρηση των Καταστημάτων Κράτησης και κυρίως την άσκηση μιας πιο δίκαιας και αποτελεσματικής σωφρονιστικής πολιτικής.
      Το Υπουργείο Δικαιοσύνης επιχειρεί να διαψεύσει τις στατιστικές κατά τις οποίες η πλειονότητα των αποφυλακιζομένων καταλήγει ξανά στη φυλακή, διασφαλίζοντας τη δυνατότητα ο αποφυλακιζόμενος να μπορεί να κερδίσει ένα τίμιο μεροκάματο και να διευκολυνθεί έτσι στην ομαλή επανένταξή του στην κοινωνία. Αρνούμαστε, έτσι, να ξεγράψουμε αυτούς που γεύθηκαν το οδυνηρό βίωμα της φυλακής και πεισματικά αγωνιζόμαστε να τους προσφέρουμε μια δεύτερη ευκαιρία στη ζωή.
      - Ενισχύεται η ιατροφαρμακευτική περίθαλψη στα Καταστήματα Κράτησης και διευρύνονται τα προγράμματα απεξάρτησης. Ειδικότερα:
    - Ολοκληρώθηκε η διαδικασία διορισμού, κατόπιν διαγωνισμού του Α.Σ.Ε.Π., 27 υπαλλήλων του κλάδου ΤΕ Υγείας Πρόνοιας και 8 υπαλλήλων κατηγορίας ΔΕ Νοσηλευτών, 18 υπαλλήλων κατηγορίας ΠΕ Ψυχολόγων και επίκειται άμεσα η πρόσληψη άλλων 10 σε αντικατάσταση των επιτυχόντων από τον πίνακα των διοριστέων που δεν αποδέχθηκαν το διορισμό τους, δηλαδή 63 συνολικά «υγειονομικών». Από αυτούς, 6 έχουν τοποθετηθεί στο Νοσοκομείο Κρατουμένων Κορυδαλλού και 4 στο Ψυχιατρείο Κρατουμένων Κορυδαλλού. Επισημαίνεται ότι οι 12 προκηρυχθείσες προς πλήρωση θέσεις κατηγορίας ΠΕ Ιατρών, οι οποίες περιλαμβάνονταν στον προαναφερθέντα διαγωνισμό, δεν κατέστη δυνατό να καλυφθούν λόγω έλλειψης υποψηφίων. Το αυτό ισχύει και για την θέση ψυχιάτρου στο Ψυχιατρείο Κρατουμένων Κορυδαλλού, η οποία παραμένει κενή.
      Μέχρι την εξεύρεση μόνιμης λύσης στο παραπάνω πρόβλημα, το Υπουργείο Δικαιοσύνης καλύπτει επί του παρόντος τις ανάγκες ιατρικής περίθαλψης των περισσοτέρων Καταστημάτων Κράτησης της χώρας από κατ' επίσκεψη ιατρούς. Επιπλέον, με το υπ' αριθμ. 47148/27-4-2007 έγγραφό της, η οικεία Διεύθυνση του Υπουργείου Δικαιοσύνης, λαμβάνοντας υπόψη τις υφιστάμενες δημοσιονομικές ανάγκες, έχει ζητήσει από τα αρμόδια Υπουργεία Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης την έγκριση πιστώσεων για την πλήρωση ικανοποιητικού αριθμού κενών οργανικών θέσεων ιατρικού και νοσηλευτικού προσωπικού.
      - Δημιουργήθηκαν οδοντιατρεία σε 7 φυλακές της χώρας. Ήδη έχει εγκατασταθεί ο απαραίτητος εξοπλισμός και λειτουργούν οδοντιατρεία σε 5 φυλακές, ενώ προχωρούν οι εργασίες για την ολοκλήρωση των οδοντιατρείων και στις άλλες 2 φυλακές.
      - Ενισχύθηκε το Κέντρο Απεξάρτησης Τοξικομανών Κρατουμένων στον Ελαιώνα Θηβών, ώστε πέραν της μονάδας απεξάρτησης ανδρών να λειτουργήσει για πρώτη φορά και μονάδα απεξάρτησης γυναικών κρατουμένων στις αρχές του ερχόμενου καλοκαιριού. Ακόμη, σχεδιάζεται η ολοκλήρωση της ανέγερσης τμήματος του κέντρου απεξάρτησης τοξικομανών κρατουμένων στη Βόρεια Ελλάδα -στη Χαλκιδική- και της αγοράς του εξοπλισμού για την λειτουργία του.
      - Εξετάζεται από κοινού με το Υπουργείο Υγείας και Κοινωνικής Αλληλεγγύης το ενδεχόμενο ένταξης των θεραπευτικών μονάδων όλων των Καταστημάτων Κράτησης στο Εθνικό Σύστημα Υγείας (Ε.Σ.Υ.).
      - Βελτιώθηκε η σίτιση των κρατουμένων-φορέων του AIDS, αυξάνοντας το κόστος της διατροφής τους στο διπλάσιο.
      - Με τον τίτλο-μήνυμα «Η Ζωή είναι Παντού», καθιερώθηκε από τον Οκτώβριο του 2005 ο θεσμός διοργάνωσης κύκλων πολιτιστικών εκδηλώσεων στα σωφρονιστικά καταστήματα της χώρας, με τη συμμετοχή γνωστών ονομάτων της τέχνης, των γραμμάτων και του αθλητισμού. Με την πρωτοβουλία αυτή (πάνω από 300 εκδηλώσεις), το Υπουργείο Δικαιοσύνης άνοιξε τις φυλακές και έτεινε το χέρι στους έγκλειστους συνανθρώπους μας για να τους δώσει θάρρος, πίστη, ελπίδα, προοπτική. Μπήκε για πρώτη φορά το φως και το οξυγόνο στις μέχρι σήμερα καταδικασμένες στη σκιά και στη λήθη φυλακές.
      Το Υπουργείο Δικαιοσύνης εκτιμά ότι σε σχετικά σύντομο χρονικό διάστημα από σήμερα το ολοκληρωμένο πρόγραμμα σωφρονιστικής πολιτικής για την αποσυμφόρηση των υπερκορεσμένων φυλακών της χώρας και τον εξανθρωπισμό του σωφρονιστικού μας συστήματος θα επιφέρει ουσιαστική βελτίωση στις συνθήκες κράτησης που επικρατούσαν μέχρι πρόσφατα στις ελληνικές φυλακές.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      2. Στην με αριθμό 7186/24-4-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. ΤΚΕ/Φ2/12159/14-5-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθ. 7186/24-04-2007 ερώτησης του Βουλευτή κ. Μανόλη Σοφ. Στρατάκη, στην οποία τίθενται, μεταξύ άλλων, ζητήματα ορθολογικής αναδιοργάνωσης του Δημοσίου μέσω της αξιοποίησης των αποφοίτων της Εθνικής Σχολής Δημόσιας Διοίκησης, σας πληροφορούμε ότι :
      Το Υπουργείο μας προκειμένου να πατάξει τις χρόνιες παθογένειες της Δημόσιας Διοίκησης, προχώρησε, ως καθ' ύλην αρμόδιο, στην αναμόρφωση του Υπαλληλικού Κώδικα προκειμένου να ενισχυθεί η λειτουργικότητα, η παραγωγικότητα, η διαφάνεια και η αξιοκρατική ανάδειξη των στελεχών της Δημόσιας Διοίκησης. Σημειώνεται ότι η αναμόρφωση του Υπαλληλικού Κώδικα αποτελούσε γενικότερο αίτημα, τόσο της ΑΔΕΔΥ, όσο και των αρμόδιων υπηρεσιών των Υπουργείων.
      Με το νέο Υπαλληλικό Κώδικα καθιερώνεται για πρώτη φορά ένα αντικειμενικό σύστημα επιλογής των προϊσταμένων οργανικών μονάδων με την εισαγωγή αντικειμενικών κριτηρίων τα οποία βασίζονται στα επαγγελματικά -τεχνικά προσόντα, στην εργασιακή - διοικητική εμπειρία και στις ικανότητες -δεξιότητες των υπαλλήλων τα οποία αξιολογούνται βάσει συγκεκριμένων μορίων.
      Ειδικότερα, όσον αφορά στους αποφοίτους της Εθνικής Σχολής Δημόσιας Διοίκησης (Ε.Σ.Δ.Δ.) με το νέο Υπαλληλικό Κώδικα προβλέπεται προβάδισμα εννέα (9) ετών έναντι των λοιπών υπαλλήλων (εισαγωγικός βαθμός Β΄, υπολογισμός του χρόνου φοίτησης στην Ε.Σ.Δ.Δ. ως πλεονάζων στο Βαθμό Β΄). Επίσης προβλέπεται η προσμέτρηση για τους αριστούχους ενός επιπλέον έτους στον βαθμό αυτό, ήτοι για τους αριστούχους προβάδισμα δέκα (10) ετών έναντι των λοιπών υπαλλήλων. Επιπλέον, η αποφοίτηση από την Ε.Σ.Δ.Δ. μοριοδοτείται κατά την κρίση για επιλογή προϊσταμένων οργανικών μονάδων με 120, 100 ή 130 μόρια για τις θέσεις προϊσταμένων οργανικών μονάδων γενικών διευθύνσεων, διευθύνσεων και τμημάτων αντίστοιχα.
      Είναι εμφανές λοιπόν, ότι με το νέο Υπαλληλικό Κώδικα προωθείται η αξιοκρατική ανάδειξη των στελεχών της Δημόσιας Διοίκησης, με ιδιαίτερη μάλιστα έμφαση στο προσωπικό με αυξημένα τυπικά προσόντα και εξειδικευμένες γνώσεις, όπως είναι οι απόφοιτοι της Ε.Σ.Δ.Δ..
      Τέλος, ως προς τα θέματα «...να επανεξετασθούν οι περιπτώσεις προσλήψεων αφενός διευθυντικών στελεχών από το Υπουργείο Τουριστικής Ανάπτυξης και αφετέρου η απορρόφηση διπλωματών στην οικονομική διπλωματία,...» από τους αποφοίτους της Ε.Σ.Δ.Δ. του κλάδου των Οικονομικών και Εμπορικών Ακολούθων, αρμόδιοι φορείς για να σας απαντήσουν σχετικά είναι τα Υπουργεία Τουριστικής Ανάπτυξης και Εξωτερικών αντιστοίχως, προς τα οποία αποστέλλουμε συνημμένα αντίγραφο της ερώτησης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      3. Στην με αριθμό 7258/25-4-07 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. Β13-221/14-5-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων η Βουλευτής κ. Αθ. Μερεντίτη με θέμα «Έλεγχοι χώρων εστίασης», σας γνωστοποιούμε τα ακόλουθα:
      Όπως κάθε χρόνο έτσι και φέτος, οι ελεγκτικοί μηχανισμοί του κράτους έχουν εντατικοποιήσει τους ελέγχους στην αγορά για να προστατέψουν και τους σωστούς επαγγελματίες και πάνω απ' όλα τα συμφέροντα των καταναλωτών.
      Από τη Διεύθυνση Τιμών Τροφίμων -Ποτών της Γ. Γ. Εμπορίου του Υπουργείου Ανάπτυξης και με δεδομένη την ευαίσθητη περίοδο του Πάσχα, στάλθηκε στις Υπηρεσίες Εμπορίου των Νομαρχιακών Αυτοδιοικήσεων της Χώρας η υπ' αριθμ. Α2-987/20-02-2007 εγκύκλιος που αφορά στην εντατικοποίηση των αγορανομικών ελέγχων στις αγορές κατά την Πασχαλινή περίοδο, στα πλαίσια διασφάλισης των συμφερόντων του καταναλωτικού κοινού.
      Επίσης, με την με αριθ. πρωτ. Γ2γ-4595/13-2-2007 Απόφαση του Υπουργού Εσωτερικών, Δημόσιας Διοίκησης και Αποκέντρωσης μεταβιβάζεται στους Γενικούς Γραμματείς Περιφερειών η αρμοδιότητα να καθορίσουν με απόφασή τους το ωράριο των εργαζομένων στις ελεγκτικές υπηρεσίες των Νομαρχιακών Αυτοδιοικήσεων σε 24ώρη βάση καθώς και κατά τις Κυριακές και εξαιρέσιμες ημέρες βάσει αιτημάτων των οικείων Νομαρχιακών Αυτοδιοικήσεων. Η εν λόγω απόφαση εκδόθηκε ύστερα και από αίτημα της πολιτικής ηγεσίας του ΥΠ.ΑΝ. προς τον Υπουργό Εσωτερικών, Δημόσιας Διοίκησης και Αποκέντρωσης. Με αυτή την απόφαση μας έχουμε δώσει τη δυνατότητα, παρόλο ότι υπάρχει πρόβλημα οικονομικό στις Νομαρχίες και στους Οργανισμούς, να πραγματοποιούν ελέγχους και τα βράδια και τα Σαββατοκύριακα, πράγμα το οποίο δε γινόταν μέχρι τώρα.
      Όσον αφορά τις αντικειμενικές δυσκολίες τις οποίες έχουν όχι μόνο οι Νομαρχίες, αλλά και το Υπουργείο, είναι γνωστό ότι εδώ και χρόνια το προσωπικό θα έπρεπε να ήταν περισσότερο, αλλά τα δημοσιονομικά δεν το επιτρέπουν. Στα πλαίσια των δημοσιονομικών δυνατοτήτων η κυβέρνηση έχει προχωρήσει στην έγκριση για την κάλυψη 1500 θέσεων για τις ανάγκες των Νομαρχιακών Αυτοδιοικήσεων και οι οποίες θα καλυφθούν μέσω Α.Σ.Ε.Π. Επιπλέον όπως έχει ήδη ανακοινώσει και ο διοικητής του ΟΑΕΔ κ. Βερναδάκης, οι περίπου 400 υπηρετούντες στις Νομαρχιακές Αυτοδιοικήσεις για την ενίσχυση των ελέγχων από τα stage, από τα ειδικά προγράμματα απασχόλησης του ΟΑΕΔ, θα συνεχίσουν να προσφέρουν για ένα χρόνο ακόμα τις υπηρεσίες στις Διευθύνσεις Ανάπτυξης των Νομαρχιών και τις Διευθύνσεις Εμπορίου των Νομαρχιών που έχουν τα θέματα των ελέγχων της αγοράς σε όλα της τα επίπεδα.
      Παρ' όλα αυτά, με ότι μηχανισμό μπορούσαμε κινητοποιήσαμε και το υπουργείο και τις νομαρχίες, τις οποίες έχουμε συμμάχους στην μάχη για τον έλεγχο της αγοράς, προκειμένου να γίνονται τακτικοί έλεγχοι και να ανακοινώνονται τα ονόματα των παραβατών. Η παράβαση με ονοματεπώνυμο προστατεύει τους καταναλωτές, αλλά και τους υγιείς επιχειρηματίες του κλάδου. Τα αποτελέσματα είναι ορατά για τον καθένα.
      Επί κυβερνήσεων ΠΑΣΟΚ οι υπηρεσίες της Γενικής Γραμματείας Καταναλωτή έκαναν ελάχιστους ελέγχους και είχαν επιβάλει το 2003 πρόστιμα συνολικού ύψους 61.934 Ευρώ. Επί κυβερνήσεως Νέας Δημοκρατίας και από το Μάρτιο του 2004 έως και σήμερα έχουν επιβληθεί πρόστιμα ύψους περίπου 900.000 Ευρώ. Επί κυβερνήσεων ΠΑΣΟΚ, ο ΕΦΕΤ, για τέσσερα ολόκληρα χρόνια είχε βρει μόνο 4 επιχειρήσεις που δεν τηρούσαν τις προδιαγραφές ασφαλείας και υγιεινής. Και είχε επιβάλλει σε αυτές, πρόστιμα συνολικού ύψους 81.500 Ευρώ. Επί κυβερνήσεως Νέας Δημοκρατίας, ο ΕΦΕΤ έχει επιβάλει μέχρι σήμερα πρόστιμα ύψους 3.300.000 ευρώ περίπου.
      Επιπλέον προχωράμε στην εκπόνηση μελέτης, ούτως ώστε να βελτιωθεί σημαντικά ο τρόπος που γίνονται οι έλεγχοι στην αγορά. Πιο συγκεκριμένα, θα καταγραφούν οι βέλτιστες πρακτικές διενέργειας ελέγχων στο εξωτερικό, θα καταγραφούν τα σημεία, οι μέθοδοι και οι μηχανισμοί ελέγχων της αγοράς και θα προταθούν συγκεκριμένοι τρόποι βελτίωσης της διεξαγωγής και της καταγραφής των ελέγχων.
      Ζητούμενο είναι τα αποτελέσματα των ελέγχων να συγκεντρώνονται ηλεκτρονικά σε ένα κέντρο, ώστε να είναι εφικτή η παρακολούθηση της πορείας αυτών, η είσπραξη των προστίμων και η μέτρηση της αποτελεσματικότητας των ελεγκτικών μηχανισμών και προφανώς η εξαγωγή χρήσιμων στατιστικών συμπερασμάτων.
      Τέλος, σας επισυνάπτουμε την με αριθμ. πρωτ. 8061/4-5-07 έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.).
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 7053/19-4-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. Φ90022/11708/778/14-5-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ανωτέρω ερώτηση που κατατέθηκε στη Βουλή των Ελλήνων από το Βουλευτή κ. Γιάννη Μαγκριώτη, όσον αφορά τα θέματα τα οποία αναφέρονται στα ερωτήματα 2 και 4, σας ενημερώνουμε ότι, σύμφωνα με τις διατάξεις του άρθρου 36 του ν. 3556/2007 (Α 91), από τη δημοσίευση του νόμου λήγει η θητεία των Διοικητικών Συμβουλίων των Φορέων Κοινωνικής Ασφάλισης αρμοδιότητας του Υπουργείου Απασχόλησης και Κοινωνικής Προστασίας και ορίζεται νέος τρόπος επιλογής των Προέδρων από Επιτροπή, στην οποία θα μετέχουν, μεταξύ των άλλων, και οι Πρόεδροι των συνδικαλιστικών οργανώσεων των εργαζομένων, των εργοδοτών και των συνταξιούχων.
      Σχετικά με την εκπροσώπηση όλων των ενώσεων του κλάδου στο Διοικητικό Συμβούλιο του ΤΣΠΕΑΘ, το αίτημα θα εξεταστεί από την υπηρεσία μας, στα πλαίσια της ανασυγκρότησης του Διοικητικού Συμβουλίου του Ταμείου, σύμφωνα με τις παραπάνω διατάξεις.
      Στο θέμα της επένδυσης του Ταμείου σε δομημένο ομόλογο, σας γνωρίζουμε ότι, ήδη το Υπουργείο, με το αριθμ. Β/53/οικοθ.10751/2315/16-4-2007 έγγραφό του προς το Ταμείο, έχει ζητήσει να τεθεί εκ νέου στο Δ.Σ. η αξιολόγηση και η εξέταση της τοποθέτησης στο εν λόγω δομημένο ομόλογο.
      Στο ίδιο έγγραφο επισημαίνεται ότι, εφόσον από τα στοιχεία που ετέθησαν υπόψη του Δ.Σ., προκύψει ότι υπήρξε πλημμελής ενημέρωση αυτού, με αποτέλεσμα να έχει προβεί σε κρίση, η οποία να ενέχει ζημιογόνα αποτελέσματα, να προχωρήσει στις αναγκαίες ενέργειες, με σκοπό τη διασφάλιση των συμφερόντων του Οργανισμού και κατ' επέκταση των ασφαλισμένων Και των συνταξιούχων του.
      Ταυτόχρονα, σας ενημερώνουμε ότι, πέραν των ενεργειών του Φορέα, το Υπουργείο μας έχει προχωρήσει στη διενέργεια διαγωνισμού για την επιλογη Ελεγκτικού Οίκου, ο οποίος θα αξιολογήσει όλες τις επενδύσεις των Ασφαλιστικών Οργανισμών σε δομημένα ομόλογα.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ την κ. Παντελάκη.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 3/3/5-7-2007 επίκαιρη επερώτηση των Βουλευτών του Κ.Κ.Ε. κυρίων Αλέκας Παπαρήγα, Νικολάου Γκατζή, Γαρυφαλιάς (Λιάνας) Κανέλλη, Ορέστη Κολοζώφ, Παναγιώτη Κοσιώνη, Βέρας Νικολαΐδου, Ελπίδας Παντελάκη, Σταύρου Σκοπελίτη, Αντωνίου Σκυλλάκου, Άγγελου Τζέκη, Δημητρίου Τσιόγκα και Γεωργίου Χουρμουζιάδη προς τους Υπουργούς Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Εσωτερικών, Δημόσιας Διοίκησης και Αποκέντρωσης, σχετικά με την πολιτική της Κυβέρνησης για τις γυναίκες.
      Το λόγο έχει η πρώτη επερωτώσα, η κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Με τη σημερινή επερώτησή μας, κύριε Υπουργέ, θέλουμε να αναδείξουμε τα προβλήματα των γυναικών που προέρχονται από τα λαϊκά στρώματα. Να κάνουμε μία κριτική πάνω στον τρόπο της διακυβέρνησής σας απέναντι στα προβλήματά τους. Αλλά να κάνουμε μέσα  από την τοποθέτησή μας, εάν θέλετε, και έναν απολογισμό της δικής μας δουλειάς -γιατί νομίζω ότι όλοι κρινόμαστε, είτε είμαστε Κυβέρνηση είτε Αντιπολίτευση- για το πώς χειριστήκαμε και εμείς αυτά τα ζητήματα. 
      Κατ’ αρχάς, αναφέρομαι στην αφετηρία από την οποία ξεκινάμε αυτήν τη συζήτηση. Εμείς δεν χωρίζουμε τα προβλήματα σε γυναικεία ή ανδρικά. Θεωρούμε ότι είναι κοινά τα προβλήματα της φτώχειας, της ανεργίας και της εμπορευματοποίησης των κοινωνικών αγαθών. Αυτά που σήμερα ακόμη περισσότερο, με το να έχουν εμπορευματοποιηθεί, δυσκολεύουν συνολικά τη ζωή της οικογένειας και της γυναίκας ή όπως εκφράζεται σε μία εποχή –στη σημερινή- που πολλά αγοράζονται και πουλιούνται, το εμπόριο, με τον πιο ακραίο τρόπο, που αφορά τη γυναίκα, τη βία στη γυναίκα. 
      Βέβαια, το εμπόριο ή τα ζητήματα της πορνείας δεν αφορούν μόνο τη γυναίκα, αλλά και τον άνδρα. Σε τελική ανάλυση τα ζητήματα των προτύπων ζωής και των προτύπων για το ίδιο το γυναικείο φύλο, έτσι όπως μας τα προβάλλουν τα μέσα μαζικής επικοινωνίας, αφορούν συνολικά τη λαϊκή οικογένεια. Σε μία εποχή, που είναι καλοκαίρι και η λαϊκή οικογένεια θεωρεί σαν πολυτέλεια το να πάει διακοπές την ίδια στιγμή που αυτό είναι δικαίωμα, καταλαβαίνετε ότι όλα αυτά τα προβλήματα που αφορούν τη λαϊκή οικογένεια δεν χωρίζονται σε γυναικεία ή ανδρικά. 
      Αυτά τα προβλήματα έχουν πηγή και αιτία την πολιτική της ανταγωνιστικότητας, του κεφαλαίου, την εξουσία και τις κυβερνήσεις που έχουν την ευθύνη, αφού τόσα χρόνια υπηρετούν αυτήν την εξουσία. Γι’ αυτό πιστεύουμε, επειδή ακριβώς είναι η αιτία αυτών των προβλημάτων, ότι για να αντιμετωπισθούν τα προβλήματα της ζωής των εργαζομένων και των γυναικών μαζί που πλήττονται μέσα από αυτήν τη πολιτική ακόμη περισσότερο, είναι ανάγκη να αρθούν τα αίτια, ώστε να μπορούν να ικανοποιηθούν πραγματικά οι ανάγκες της λαϊκής οικογένειας. Δηλαδή, το ζητούμενο για εμάς, η αφετηρία της σκέψης μας, ξεκινά στην κρίση του «πώς πάνε τα πράγματα», εάν πάμε καλύτερα ή χειρότερα ως προς την ικανοποίηση των λαϊκών αναγκών, από τα «θέλω» της οικογένειας, από τα μέτρα της εποχής μας, που πρέπει να έχεις εργασία, να έχεις υψηλού επιπέδου κοινωνικές παροχές, ελεύθερο χρόνο, πολιτισμό, άθληση και όλα αυτά. 
      Από εκεί και πέρα, ξεκινάμε από την εκτίμηση της αντικειμενικής πραγματικότητας, ότι παράγεται πλούτος σε αυτήν την χώρα και ότι αυτόν τον πλούτο πρέπει να τον καρπώνεται η πλειοψηφία των εργαζομένων και ακριβώς από αυτό πιστεύουμε ότι υπάρχουν οι δυνατότητες, να ικανοποιηθούν όλες οι ανάγκες.
      Βεβαίως, στο πλαίσιο αυτής της πολιτικής είναι ξεκάθαρο για εμάς ότι δεν μπορούν να υλοποιηθούν αυτά. Χρειάζεται ανατροπή αυτής της πολιτικής, εάν θέλετε, χρειάζεται μία εξουσία που να βάζει μέσα από το σχεδιασμό της οικονομίας αυτά τα προβλήματα.
      Αυτό είναι ζήτημα συσχετισμών, είναι ζήτημα του λαϊκού κινήματος. Εμείς την επερώτηση τη θέτουμε σε ζητήματα διεκδίκησης, γιατί όταν έχεις ανοιχτή γραμμή για το πού πας, νομίζουμε ότι είναι και θέμα συσχετισμού για το τι μπορείς να κερδίσεις και να κατακτήσεις σήμερα. Αλλά και πάνω σε αυτά τα ζητήματα ελέγχεται η Κυβέρνηση. Υπάρχουν ορισμένα ακραία ζητήματα, όπου νομίζουμε ότι μπορείτε να κρατήσετε τα προσχήματα και να προχωρήσετε σε ορισμένα μέτρα, αν πραγματικά υπάρχει βούληση.
      Όσο για το ζήτημα που αφορά τη γυναίκα, επειδή είναι πολύ μεγάλη  γκάμα  θεμάτων, το κόμμα μας έχει κάνει μιά μεγάλη επεξεργασία σ’ αυτό, μία μεγάλη προσπάθεια εδώ και χρόνια  και ιδιαίτερα για το θέμα των νέων γυναικών και δεν το λέω με έπαρση από τη μεριά μας. Έχουμε κάνει και πανελλαδική συνδιάσκεψη γι’ αυτό το ζήτημα σε μεγάλο τιράζ αντίτυπου και έχουμε μιλήσει με τον κόσμο. Αν θέλετε, δεν είμαστε και έξω απ’ αυτά τα προβλήματα και γι’ αυτό ακριβώς είναι μέρος της δουλειάς μας. Επομένως το θέμα είναι μεγάλο και πολύπλευρο. Θα αναδείξω, ξεκινώντας τη συζήτησή μας, ορισμένες πλευρές και στη συνέχεια συλλογικά όλοι εδώ, μαζί και με τη συντρόφισσα την Αλέκα που είναι κοντά μας, νομίζω ότι θα τα αναδείξουμε ακόμα καλύτερα. 
      Επικεντρώνω, λοιπόν, σε τρία ζητήματα: Τα ζητήματα της εργασίας, τα ζητήματα των κοινωνικών δομών και της μητρότητας. Εμείς  ξεκινάμε από ένα πράγμα. Επειδή ακούγονται παροχές για την οικογένεια, για τη γυναίκα κ.λπ., λέμε ότι το πρώτο ζήτημα που πρέπει να δούμε είναι το δικαίωμα στη δουλειά. Χωρίς αυτό, όλα τα άλλα κατά τη γνώμη μας είναι κενού περιεχομένου. Αυτό είναι το ζήτημα. Βλέπουμε το ρόλο της γυναίκας, σε σχέση με τη συμμετοχή της στην οικονομία, σε σχέση με τη συμμετοχή της στην παραγωγική διαδικασία. 
      
      Η γυναίκα, βεβαίως, σήμερα έχει πάρα πολλούς ρόλους. Έχει το ρόλο της μητέρας, το ρόλο της συζύγου, της νοσοκόμας στο σπίτι για να αντιμετωπίζει προβλήματα των ηλικιωμένων ατόμων, των αρρώστων. Όχι ότι δεν θέλουμε η γυναίκα να τα αντιμετωπίζει, γιατί υπάρχει συναισθηματική σχέση με την οικογένεια, αλλά αυτά πρέπει να τα απαλύνει το κράτος, για να μπορεί πραγματικά να παίξει το ρόλο της και στην κοινωνία, αλλά και στην οικογένεια. 
      Επομένως, αυτή τη στιγμή το ζήτημα που μπαίνει για μας σαν θέμα είναι η εργασία. Αυτό είναι το ζήτημα και τα προβλήματα που υπάρχουν, είναι εξαιρετικά σοβαρά. Είμαστε στη χειρότερη θέση και όχι μόνο τα τρία τελευταία χρόνια, αλλά κάθε μέρα που έρχεται, βρίσκει τη γυναίκα σε χειρότερη θέση. Δεν θα αναφερθώ στους δείκτες. Εξάλλου, κύριε Υπουργέ, φαντάζομαι ότι εσείς θα αναφέρετε μετά τους δείκτες, για το πόσο μειώθηκε η ανεργία. Είκοσι χιλιάδες εργαζόμενες από τα επίσημα στοιχεία της Εθνικής Στατιστικής Υπηρεσίας. Είναι όμως παραπάνω. 
      Τα προβλήματα, όμως -σε σχέση με το τι έχει συμβεί με τα ποιοτικά στοιχεία- είναι αυτά που δεν φαίνονται σε μια εικονική πραγματικότητα που δημιουργείται από τα στοιχεία της Στατιστικής Υπηρεσίας. Και θέλω να σταθώ σε αυτά, στο τι έχει αφαιρεθεί από τη γυναίκα τα τελευταία χρόνια. Βεβαίως, αυτά που έχουν αφαιρεθεί, συνολικά έχουν αφαιρεθεί από την εργατική λαϊκή οικογένεια, από την εργατική νομοθεσία. Έχει γίνει πιο φθηνή η τιμή της εργατικής δύναμης και μέσα σε όλο αυτό το αντιλαϊκό πλαίσιο, βεβαίως και η γυναίκα βρίσκεται ακόμη σε χειρότερη θέση. Και κανένα άλλο μέτρο να μην παίρνατε -και που στην πορεία θα ήταν χειρότερο- μόνο αυτό ήταν αρκετό, για να χειροτερεύει κάθε μέρα τη ζωή της. Οι κατακτήσεις, λοιπόν, που έχουν αφαιρεθεί διαχρονικά, αν θέλετε, όλα αυτά τα χρόνια, είναι οι παρακάτω:
      Πρώτον, κατάργηση της απαγόρευσης της νυκτερινής βάρδιας των γυναικών, βιομηχανία-βιοτεχνία, όταν έληξε η διεθνής σύμβαση του 1992.
      Δεύτερον, κατάργηση της πενταετούς διαφοράς και αύξηση των ηλικιακών ορίων συνταξιοδότησης στα εξήντα πέντε χρόνια, με το νόμο Σιούφα και μετά με το νόμο Ρέππα. Μετά, με το  νόμο Ρέππα, μολονότι το ΠΑ.ΣΟ.Κ. είχε πει ότι «όταν έλθω, ως Κυβέρνηση, θα αλλάξω αυτό το νομοθετικό πλαίσιο», όχι μόνο δεν το άλλαξε, αλλά πάνω σε αυτό προχώρησε και πρόσθεσε δύο χρόνια ακόμα, προαιρετικά. Δηλαδή την ίδια στιγμή που αυξάνουμε τα όρια ηλικίας και μειώνουμε τις συντάξεις για τη γυναίκα, κάνουμε προτάσεις για να βελτιώσουμε τη ζωή της. Νομίζω ότι έχει μία πολιτική υποκρισία, όσο και αν υπάρχει η θέληση, η βούληση να αντιμετωπιστούν ορισμένα επιμέρους ζητήματα.
      Τρίτον, ο ν. 2646/1998 την κοινωνική πρόνοια την ονόμασε φροντίδα. Από ‘κεί και πέρα, ακόμα περισσότερο, βεβαίως και από το προηγούμενο διάστημα, ξεθεμελιώθηκε και άρχισε το κουβάρι με αυτό που λέμε κοινωνικό κράτος. Αυτό που είχε δημιουργηθεί τα προηγούμενα χρόνια, τις προηγούμενες δεκαετίες, βεβαίως, μέσα από τον αγώνα που έγινε μέσα στον καπιταλισμό από την εργατική τάξη, συνολικότερα από τους εργαζόμενους. Αλλά οπωσδήποτε και από την επίδραση του σοσιαλιστικού συστήματος που στα ζητήματα της υγείας, στα ζητήματα της οικογένειας, στα ζητήματα της γυναίκας και του παιδιού, πραγματικά είναι τα πιο σημαντικά επιτεύγματα που δεν μπορούν να αμφισβητηθούν. Όταν -αν θέλετε- στη δεκαετία του 1970 στη Λαοκρατική Δημοκρατία της Γερμανίας η άδεια τοκετού ήταν είκοσι έξι εβδομάδες και μετά το δεύτερο παιδί η γυναίκα είχε ένα χρόνο με αποδοχές, όλα αυτά είναι σημαντικές κατακτήσεις. Στη δεκαετία του 1970 στα πενήντα πέντε της η γυναίκα έβγαινε σε σύνταξη. Φανταστείτε λοιπόν τι θα συμβεί με τις σημερινές συνθήκες, που οι αντίστοιχες κυβερνήσεις στη Γερμανία έχουν ανεβάσει το όριο ηλικίας στα εξήντα επτά χρόνια. Βεβαίως, είναι μιας άλλης ώρας συζήτηση το τι έγινε κ.λπ., όμως δείχνει ότι αυτή η δυνατότητα έγινε πραγματικότητα και, αν μη τι άλλο, εδώ μπορούμε να λέμε ότι αυτά που συζητάμε είναι ουτοπίες ή δεν μπορούν να γίνουν ή δεν έχουν συμβεί. 
      Αποδείχθηκε στην πορεία ότι η συνύπαρξη δημόσιου και ιδιωτικού τομέα ήταν στην κυριολεξία υπέρ του ιδιωτικού τομέα, ο οποίος γιγαντώθηκε και ιδιαίτερα -αν θέλετε- στα ζητήματα που έχουν να κάνουν με τη μητρότητα, τις μαιευτικές κλινικές κ.λπ. Επομένως, αυτήν τη στιγμή εμείς αυτό που εκτιμάμε είναι ότι έχουμε γκρέμισμα κατακτήσεων και κτίσιμο νέων μορφών εκμετάλλευσης και αυτό εκφράστηκε συγκεκριμένα χρησιμοποιώντας τη γυναίκα και ορθώθηκε απέναντι στη γυναίκα. «Μ’ ένα σμπάρο δυο τρυγόνια» εμείς λέμε, κύριε Υπουργέ. Δηλαδή, η γυναίκα χρησιμοποιήθηκε για την αντικατάσταση της σταθερής εργασίας με μερική, εποχική, προσωρινή και από την άλλη με την ιδιωτικοποίηση κοινωνικών παροχών στα ζητήματα υγείας, πρόνοιας και παιδείας. Αυτό άρχισε σταδιακά, είχε κλιμάκωση και επιθετικότητα μέχρι εδώ που βρισκόμαστε σήμερα, μέσα από προγράμματα είτε ήταν τα τοπικά συμβούλια απασχόλησης είτε τοπικές πρωτοβουλίες απασχόλησης. Δεν έχει σημασία η ταμπέλα, σημασία έχει ότι ζητήματα που δεν μπορούσε μέχρι τώρα να τα καλύψει το κράτος, δεν τα κάλυπτε γιατί δεν ήθελε να τα καλύψει. Και ήταν μεγάλες ανάγκες για την οικογένεια. Ήλθαν αυτά τα προγράμματα -που έχουν ημερομηνία λήξεως βέβαια-  να τα καλύψουν και έτσι προσπάθησαν και μέσα απ’ αυτά και τη χειραγώγηση να περάσουν αλλά και τη μείωση των απαιτήσεων των γυναικών. 
      Εργαλείο για όλη αυτήν την ιστορία βεβαίως υπήρξε η Τοπική Αυτοδιοίκηση, η οποία ιδιαίτερα από το 1992 ήταν πρωταγωνιστής σ’ αυτήν την προσπάθεια. Και πρέπει να πούμε ότι εκείνα τα χρόνια -γιατί χρειάζεται να βγάζουμε και μια πείρα- το κόμμα μας όχι μόνο είχε προβλέψει από τη δεκαετία του 1980 αυτές τις εξελίξεις, αλλά προειδοποίησε, έκανε ό,τι μπορούσε, αντιστάθηκε σ’ αυτήν την πορεία, αλλά βρήκαμε πάρα πολλά εμπόδια. Μιλάω για πείρα και για τον κόσμο που μας ακούει αυτήν τη στιγμή, γιατί πρέπει να βγουν συμπεράσματα. Δηλαδή, οι κυβερνήσεις είχαν πλάτες, είχαν πλάτες στο συνδικαλιστικό κίνημα, είχαν πλάτες στην Τοπική Αυτοδιοίκηση και από τις γυναικείες οργανώσεις δυστυχώς δεν όρθωσε το ανάστημα καμμία. Πρέπει να το πούμε καθαρά. Ήταν η Ομοσπονδία Γυναικών Ελλάδος αυτή που άνοιξε με ταξικό τρόπο τα ζητήματα του γυναικείου κινήματος. Μάλιστα, υιοθέτησαν τη μερική, ελαστική εργασία, επειδή ακριβώς ήταν δεδομένη αυτή η πολιτική και επειδή ακριβώς λυπόντουσαν τις γυναίκες επειδή δεν είχαν δουλειά. 
      Εμείς αντιπαραθέσαμε απέναντι σ’ αυτά τα προβλήματα την πάλη του κινήματος, δεν ήρθαμε σε αντίθεση μ’ αυτόν τον κόσμο που υπέφερε, βέβαια και έπρεπε να πάει, αλλά λέμε ότι ήμασταν εκείνοι οι οποίοι εκείνο το διάστημα βάλαμε το ζήτημα ότι ακόμη και σε αυτά τα προγράμματα έπρεπε να υπάρχει ασφάλιση, γιατί δεν υπήρχε ούτε στα «stage» ασφάλιση ούτε ιατρική περίθαλψη και τότε, μετά από την πίεση τη δική μας αλλά και από άλλους αγωνιστές- όχι ότι το κάναμε μόνο εμείς- αγωνιστές δημοκράτες, ριζοσπάστες που ήταν κοντά μας εργαζόμενοι,  νομίζω ότι έγινε κατορθωτό. Όχι ότι είναι ικανοποιητικά τα πράγματα. Είναι τρισάθλια. Αλλά εν πάση περιπτώσει, έγινε κάτι. Εάν δεν υπήρχε και αυτό, δεν θα γινόταν τίποτα και θα ήταν τα πράγματα ακόμη χειρότερα.
      Επομένως, η μερική απασχόληση, είναι το όραμα απέναντι στη νέα γυναίκα, απέναντι συνολικά στους νέους ανθρώπους, στα νέα ζευγάρια. Και το πρόβλημα είναι ότι δυσκολεύονται σήμερα όχι να κάνουν τρίτο παιδί, μια και γίνεται η ιστορία για τους τρίτεκνους, δυσκολεύονται να φτάσουν και στο πρώτο παιδί, δυσκολεύονται να κάνουν και οικογένεια, γιατί ακριβώς θέλετε να μας πάτε στη λογική που είναι η Γαλλία με 30% μερική απασχόληση, και εκεί που είναι η Μεγάλη Βρετανία με 42% κ.λπ. Αυτό είναι το μοντέλο και μάλιστα ο στόχος, εάν πετύχει, το έτος 2010 για τη γυναίκα το ποσοστό είναι έξι στις δέκα να έχουν δουλειά, αυτής της μορφής τη δουλειά. 
      Βεβαίως, είναι χαρακτηριστικά και τα ζητήματα που αφορούν την υγεία. Θα φέρω ένα παράδειγμα που αφορά τις ιδιωτικές μαιευτικές κλινικές, που κατέχουν τη δεύτερη θέση στην αγορά υγείας. Εμείς θέτουμε το εξής ζήτημα, κύριε Υπουργέ, και ζητάμε η Κυβέρνηση να το διερευνήσει.
      Δεν είναι ζήτημα μόνο οικονομικό, το πώς αδειάζουν τις τσέπες του κόσμου. Εδώ υπάρχει και ένα θέμα. Ότι δηλαδή η επιλογή του τοκετού με τη μέθοδο της καισαρικής τομής έχει μεγάλα ποσοστά. Με βάση την τελευταία έρευνα που έγινε και που κουβεντιάστηκε στην Επιτροπή Ισότητας της Βουλής είναι 47%. Ποσοστό διπλάσιο από τις άλλες χώρες και ως προς την εθνικότητα των μητέρων το 52,5% είναι Ελληνίδες και το 26% αλλοδαπές. Στα ιδιωτικά μαιευτήρια οι τοκετοί με αυτήν τη μέθοδο είναι αυξημένοι κατά 27%. Στα ιδιωτικά μαιευτήρια από τα στοιχεία δεν γίνονται τοκετοί Κυριακές, αλλά μόνο συγκεκριμένη μέρα και ώρα, ανάλογα με το γιατρό. Εμείς εκφράζουμε επιφυλάξεις για όλη αυτή την κατάσταση. Ενδέχεται να υπάρχει ακόμα και εμπόριο σ’ αυτήν την ιστορία και ξέρετε ότι η γυναίκα ψυχολογικά συνδέεται με το γιατρό της. Δεν θέλουμε να υπαινιχθούμε κάτι. Όμως, υπάρχουν ερωτηματικά και γι’ αυτό έγινε η έρευνα. Νομίζω ότι πρέπει να ψαχθεί αυτό το θέμα.
      Τέλος, επειδή ο χρόνος είναι αμείλικτος και υπάρχουν και άλλα ζητήματα, στα οποία θα μας δοθεί η δυνατότητα και στη δευτερολογία μας να αναφερθούμε, θα μου επιτρέψετε να αναφέρω τις προτάσεις του κόμματός μας απέναντι στα ζητήματα που αφορούν ιδιαίτερα τη γυναίκα. 
      Κύριο ζήτημα είναι ότι μιλάμε για αποκλειστικά δημόσια δωρεάν υγεία, παιδεία, κοινωνική πρόνοια και βέβαια ότι πρέπει να εξασφαλιστεί η πλήρης και σταθερή εργασία της. Αυτό είναι προϋπόθεση, για να μπορούμε να μιλάμε στοιχειωδώς ότι μπορεί να ζήσει η γυναίκα με αξιοπρέπεια.
      Δεύτερο ζήτημα: Σε περίπτωση που είναι άνεργη, το επίδομα ανεργίας να είναι στο 80% του κατώτατου βασικού μισθού. Με βάση τα συγκεκριμένα στοιχεία που κρίνει και η Ευρωπαϊκή Ένωση ότι μπορεί να ζήσει μία οικογένεια, είναι 1300 ευρώ για την υποχρεωτική εκπαίδευση με πλήρη ασφαλιστικά και συνταξιοδοτικά δικαιώματα για όσο διάστημα είναι άνεργη.
      Το τρίτο ζήτημα είναι να καταργηθεί η μερική και ελαστική εργασία, και να θεσπιστεί το τριανταπεντάωρο, επτάωρο και πενθήμερο. 
      Τέταρτον, να καταργηθούν οι αντιασφαλιστικοί νόμοι. Εμείς, δεν τους θεωρούμε δεδομένους και είμαστε σίγουροι ότι το λαϊκό κίνημα αργά ή γρήγορα -είναι ζήτημα χρόνου- θα τους ανατρέψει. Εμείς, το αφήνουμε αυτό ανοικτό στο κίνημα και λέμε ότι δεν μπορεί να υπάρξει άλλη επιλογή σήμερα, παρά να διατηρηθεί η πενταετής διαφορά στη συνταξιοδότηση των γυναικών, ως ελάχιστη αναγνώριση της ανισότιμης θέσης της στην κοινωνία. Μείωση των ορίων συνταξιοδότησης -αυτή είναι η πρόταση για μας- και βαρέα και ανθυγιεινά στα πενήντα χρόνια. Βεβαίως, το ίδιο ισχύει και για τους άνδρες. Εξήντα για τους άνδρες, πενήντα πέντε για τις γυναίκες.
       Μέτρα για την προστασία της μητρότητας και ολόκληρη την παραγωγική ηλικία της γυναίκας:
      Πρώτον, να δοθεί ιδιαίτερο βάρος στην πρόληψη των επαγγελματικών ασθενειών με βάση τις ιδιαιτερότητες του οργανισμού της και της αναπαραγωγικής δυνατότητάς της. Να θεσπιστεί υποχρεωτικό Τεστ Παπανικολάου, κάλυψη των εξόδων εξωσωματικής γονιμοποίησης και των εξόδων συστηματικού ελέγχου με τη μέτρηση οστικής πυκνότητας και μαστογραφίας, καθώς και όποιες άλλες εξετάσεις χρειάζεται ο γυναικείος οργανισμός. Ό,τι σχετίζεται με τη διαχείριση και την έρευνα γενετικού υλικού πρέπει άμεσα να περάσει, κύριε Υπουργέ, αποκλειστικά στα χέρια του δημόσιου τομέα. 
      Δεύτερον, άδεια τοκετού. Η πρότασή μας είναι για δύο μήνες πριν τον τοκετό και πέντε μήνες μετά, χωρίς διάκριση, για όλες τις εργαζόμενες, όπου και αν εργάζονται. Εδώ, υπάρχει μία μεγάλη αδικία. Αυτό το λέμε και αφορά….
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα μου δώσετε τη δυνατότητα να ολοκληρώσω; 
      ΠΡΟΕΔΡΕΥΩΝ (Σωτήρης Χατζηγάκης):  Βεβαίως.
      ΕΛΠΙΔΑ ΠΑΝΤΕΛΑΚΗ:  Ευχαριστώ, κύριε Πρόεδρε.
      Εδώ, υπάρχει μία μεγάλη αδικία και αφορά τις εργαζόμενες. Εμείς θέλουμε να υπάρχει ενιαία αντιμετώπιση για τις μητέρες στον ιδιωτικό και δημόσιο τομέα, ενιαία αντιμετώπιση για τις αυτοαπασχολούμενες μητέρες οι οποίες τσακίζονται κανονικά και με βάση τα δεδομένα τους δεν μπορούν να γίνουν μάνες, αφού οι αυτοαπασχολούμενη πρέπει να δουλεύει, έτσι όπως έχουν καταντήσει τα πράγματα και είναι μόνη της στο μαγαζί, από το πρωί μέχρι το βράδυ και για να πάει να γεννήσει πρέπει να κλείσει για μήνες το μαγαζί της και άρα καταστρέφεται. Για την αγρότισσα τα προβλήματα είναι εξαιρετικά σοβαρά και χρειάζεται ιδιαίτερη μέριμνα.
      Τρίτον, άδεια μητρότητας. Δύο ώρες για κάθε μέρα για δύο χρόνια και μία ώρα για τα επόμενα δύο χρόνια ή εννέα μήνες άδεια εφάπαξ με αποδοχές για όλες τις εργαζόμενες μητέρες. Το δικαίωμα γονικής άδειας μέχρι δύο χρόνια χωρίς αποδοχές που καθιερώθηκε και για τον πατέρα, πιστεύουμε ότι όχι μόνο δεν είναι στήριξη της οικογένειας, αλλά το αντίθετο, παραπέμπει την υπόθεση της αναπαραγωγής και της συντήρησης της οικογένειας και στους δύο γονείς, ότι τα προβλήματα της ανατροφής και της συντήρησης των παιδιών  είναι προσωπική, ατομική τους υπόθεση. 
      Τέταρτον –και συντομεύω, κύριε Πρόεδρε- να μην παραβιάζονται οι θετικές διατάξεις για την προστασία των εγκύων, λεχώνων και γαλουχουσών στους χώρους εργασίας. Σ’ αυτές τις ομάδες γυναικών πρέπει να γίνει αξιολόγηση των κινδύνων, για να χορηγηθεί άδεια με αποδοχές για όλο το διάστημα της κύησης και λοχίας, αν δεν εξαλειφθούν κίνδυνοι.
     Πέμπτον, διεύρυνση των ασφαλιστικών, υγειονομικών και κοινωνικών παροχών στις γυναίκες με αναπηρία, σε χήρες, διαζευγμένες, ανασφάλιστες, άγαμες μητέρες. Τα μέλη των μονογονεϊκών οικογενειών να εργάζονται μόνο πρωινή βάρδια μέχρι τα παιδιά να φθάσουν στην ηλικία των δέκα ετών και να υπάρχει μειωμένο ωράριο εργασίας για τις μονογονεϊκές οικογένειες με ανάπηρα παιδιά και αυξημένη κατά μία εβδομάδα η καλοκαιρινή άδεια. 
     Έκτον, αυξημένα μέτρα προστασίας για την αγρότισσα. 
     Έβδομον, ειδικά για τις μετανάστριες θέλουμε να ζητήσουμε, κύριε Υπουργέ, σε κάθε περίπτωση, χωρίς περιορισμούς να τους παρέχετε νοσοκομειακή κάλυψη δωρεάν για  κύηση, γέννα, ιατρική παρακολούθηση των παιδιών τους. 
     Τέλος, δημιουργία δημόσιων δωρεάν βρεφονηπιακών και παιδικών σταθμών και παιδικών κατασκηνώσεων που θα καλύπτουν όλες τις ανάγκες. 
     Αυτές οι προτάσεις μας είναι προτάσεις διεκδίκησης στο κίνημα και για τις οποίες προκαλούμε την Κυβέρνηση να πάρει μέτρα και για τις γυναίκες, γιατί αντιμετωπίζοντας τα προβλήματα των γυναικών διευκολύνεται συνολικά η λαϊκή οικογένεια. Νομίζω ότι στο χέρι σας είναι να μας απαντήσετε. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη. Κυρίες και κύριοι συνάδελφοι, έχω την τιμή να σας ανακοινώσω ότι με απόφαση του Γραμματέα της Κοινοβουλευτικής Ομάδας του ΠΑ.ΣΟ.Κ. κ. Δημητρίου Ρέππα, Κοινοβουλευτικός Εκπρόσωπος εκ μέρους του ΠΑ.ΣΟ.Κ. στη συζητούμενη επερώτηση ορίζεται η Βουλευτής κ. Συλβάνα Ράπτη. 
     Το λόγο έχει ο δεύτερος επερωτών κ. Δημήτριος Τσιόγκας. Θέλετε όλο το χρόνο; 
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. Θα κρατήσω τη δευτερολογία μου, με την ανοχή σας βέβαια, αφού είναι ένα τόσο σοβαρό θέμα. 
     Το βασικό ζήτημα για τις γυναίκες σήμερα είναι να έχουν σταθερή δουλειά με πλήρη εργασιακά και ασφαλιστικά δικαιώματα. Το τονίζουμε αυτό. Αυτό, όμως, όχι μόνο δεν μπορεί να το διασφαλίσει το κοινωνικοοικονομικό σύστημα που ζούμε, αλλά αντίθετα φροντίζει σε κάθε εργατική λαϊκή οικογένεια να υπάρχει τουλάχιστον ένας άνεργος. Οι πολιτικές των κυβερνήσεων οδηγούν στη μερική απασχόληση, στο μισό μεροκάματο, στη μισή σύνταξη, βέβαια, αν θα πάρουν σύνταξη, ιδιαίτερα οι νέες γενιές. 
     Το Κομμουνιστικό Κόμμα Ελλάδας έχει ως προτεραιότητά του τον αγώνα για μόνιμη και σταθερή εργασία όλων των εργαζομένων και φυσικά των γυναικών. Βέβαια, έχουμε ως προτεραιότητα την ισοτιμία της γυναίκας, την προστασία της νεολαίας για μισθούς και συντάξεις που να ικανοποιούν τις σύγχρονες ανάγκες και τον ελεύθερο χρόνο. 
     Η Κυβέρνηση της Νέας Δημοκρατίας, αλλά και η προηγούμενη του ΠΑ.ΣΟ.Κ. ευθύνονται για τα προβλήματα της ανεργίας, επιδοτούν τους βιομήχανους με «ζεστό» χρήμα για δημιουργία δήθεν νέων θέσεων εργασίας, ακόμα και με χρήματα των εργαζομένων. 
     Παραδείγματος χάριν, αν ένας άνεργος μπαίνει στο ταμείο ανεργίας, τα λεφτά από το ταμείο ανεργίας δίνονται στον εργοδότη για να προσλάβει τον άνεργο και ο εργοδότης θα συμπληρώσει τα υπόλοιπα, όταν είναι πλήρης η απασχόληση. Όταν είναι μερική η απασχόληση, του έρχεται τσάμπα του εργοδότη. 
     Οι ακολουθούμενες πολιτικές από την Κυβέρνηση της Νέας Δημοκρατίας, αλλά και τις προηγούμενες του ΠΑ.ΣΟ.Κ., δημιουργούν συνέχεια προβλήματα στις γυναίκες. Η Νέα Δημοκρατία συνεχίζει την πολιτική «ανάπτυξη, απασχόληση, κοινωνική συνοχή», που ακολουθούσε επί σειρά ετών και το ΠΑ.ΣΟ.Κ., σύμφωνα πάντα με τις οδηγίες της Ευρωπαϊκής Ένωσης. 
     Όμως, παρά το γεγονός ότι έχουμε αρκετά υψηλούς ρυθμούς ανάπτυξης, η ανεργία στριφογυρίζει στο 10% και αυτό γιατί η ανεργία είναι βαθύτερο πρόβλημα του ίδιου του καπιταλιστικού συστήματος, το οποίο την αναπαράγει. Και, βέβαια, η ανεργία κατά κύριο λόγο είναι γένους θηλυκού. 
     Οι δηλώσεις της Κυβέρνησης ότι μειώνεται η ανεργία –με τα στοιχεία που δίνει κατά καιρούς- δεν ανταποκρίνονται στην πραγματικότητα, ενώ η μείωση που παρουσιάζει είναι τεχνητή. Ήδη, ανακοίνωσαν ότι οι άνεργοι έπεσαν στους τριακόσιες είκοσι χιλιάδες από τις πεντακόσιες χιλιάδες. Δηλαδή οι μισοί ξαφνικά βρήκαν δουλειά! 
     Εμείς, λοιπόν, λέμε ότι η ανεργία που παρουσιάζει η Κυβέρνηση με τα στοιχεία της είναι τεχνητή. Γιατί; Γιατί δεν καταγράφεται ο πραγματικός αριθμός των ανέργων, γιατί μία θέση εργασίας μοιράζεται σε δύο και τρεις εργαζόμενες και εργαζόμενους με ελαστικές εργασιακές σχέσεις, με μερική απασχόληση. 
     Ακόμα και δυο τρεις ώρες την εβδομάδα να δουλέψει μία άνεργη, δεν θεωρείται ότι είναι άνεργη. Ακόμη και σεμινάρια να παρακολουθεί μία άνεργη, είναι υποχρεωμένη να παραδώσει την κάρτα ανεργίας για να τη σβήσουν από τα μητρώα ανέργων του Ο.Α.Ε.Δ., με στόχο να δείξουν μειωμένους τους δείκτες. 
      Την περίοδο 2004-2005 το 25% των νέων θέσεων εργασίας είναι με μερική απασχόληση, ενώ το 45% είναι ή προσωρινή ή εποχική απασχόληση. Αυτά τα στοιχεία από το Ι.Κ.Α. τον Δεκέμβριο του 2006. 
      Τα στοιχεία όμως των εργατικών κέντρων και των ομοσπονδιών λένε ότι οι άνεργοι στη χώρα μας ξεπερνάνε τις εξακόσιες χιλιάδες, ενώ με τα επίσημα στοιχεία είναι στις τετρακόσιες σαράντα χιλιάδες. Αυτά είναι τα επίσημα στοιχεία της Εθνικής Στατιστικής Υπηρεσίας, του Φλεβάρη του 2007.
      Το ποσοστό της ανεργίας των γυναικών είναι πάνω από 14% με τα επίσημα στοιχεία, έναντι 6% των ανδρών, ενώ το ποσοστό των νέων ανέργων από δεκαπέντε έως είκοσι τεσσάρων χρόνων είναι πάνω από 26%. Και πάνω από το 55% των ανέργων είναι μακροχρόνια άνεργοι, δηλαδή πάνω από έναν χρόνο στην ανεργία. Από αυτούς, λιγότερο από το 1/3 των ανέργων παίρνει αυτό το εξευτελιστικό επίδομα ανεργίας των 367 ευρώ τον μήνα, ενώ την ίδια στιγμή, στο όνομα δήθεν της αντιμετώπισης της ανεργίας, δίνονται τεράστια ποσά στους βιομήχανους. Ακόμη και από τον Ο.Α.Ε.Δ., από τα ίδια τα χρήματα, από την ίδια την κλεμμένη υπεραξία των εργαζομένων, δίνονται στους βιομήχανους.
      Για να δείτε πόσο άθλια είναι η πολιτική που εφαρμόζετε, πρόσφατα, τον Απρίλιο ψηφίσατε έναν νόμο τον 3552, όπου μειώνετε το ποσό του ταμείο ανεργίας γι’ αυτούς που εργάζονται με μερική απασχόληση και τους δίνετε 183 ευρώ τον μήνα ως ταμείο ανεργίας. Όσο άθλιο δηλαδή είναι αυτό το επίδομα ανεργίας των 183 ευρώ τον μήνα σε μερικά απασχολούμενο, τόσο αντεργατική είναι και η πολιτική σας.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Είναι περισσότερο όμως από την αμοιβή όταν εργάζεται. Διότι αυτό το οποίο λέτε αφορά σε έξι ημέρες.
      ΔΗΜΗΤΡΙΟΣ ΤΣΙΟΓΚΑΣ: Κύριε Υπουργέ, εάν θέλετε να υπερασπίσετε αυτό το εξευτελιστικό επίδομα των 183 ευρώ, σας αφήνουμε στην κρίση των ανέργων και του ελληνικού λαού.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Θέλω να αποκαταστήσω την αλήθεια.
      ΔΗΜΗΤΡΙΟΣ ΤΣΙΟΓΚΑΣ: Η αλήθεια είναι τα 183 ευρώ τον μήνα. Να πάτε εσείς να ζήσετε με 183 ευρώ τον μήνα, εάν νομίζετε ότι αυτό είναι επίδομα με το οποίο μπορεί να αγοράσει έστω και ένα καρβέλι ψωμί την ημέρα ο άνεργος.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Σκοπελίτης. Θα πάρετε και το χρόνο της δευτερολογίας σας κύριε συνάδελφε;
      ΣΤΑΥΡΟΣ ΣΚΟΠΕΛΙΤΗΣ: Μάλλον θα πάρω και το χρόνο της δευτερολογίας.
      Η εισηγήτριά μας, η συντρόφισσα η Ελπίδα Παντελάκη και ο σύντροφος Τάκης Τσιόγκας, προηγούμενα έδωσαν μια εικόνα αρκετά αντικειμενική, για να μη πω πέρα για πέρα αντικειμενική, των προβλημάτων που αντιμετωπίζει η γυναίκα εργαζόμενη, αλλά και η γυναίκα αγρότισσα. Εγώ, στον σύντομο χρόνο που έχω στη διάθεσή μου, κύριοι Βουλευτές, θα αναφερθώ στη δεύτερη, τη γυναίκα της υπαίθρου, την αγρότισσα και στα προβλήματα που αυτή αντιμετωπίζει στον αγώνα που δίνει καθημερινά να κρατηθεί στον τόπο της και να τον κρατήσει ζωντανό.
      Είναι γνωστή η κατάσταση, η ζοφερή πράγματι κατάσταση στην αγροτική μας οικονομία, στην αγροτική μας παραγωγή, αποτέλεσμα βέβαια της βαθιά αντιαγροτικής πολιτικής που εφάρμοζαν και εφαρμόζουν και σήμερα όλες οι κυβερνήσεις είτε αυτές ανήκαν στο ΠΑ.ΣΟ.Κ. είτε ανήκουν στη Νέα Δημοκρατία. Και μπορεί, βέβαια, «τα σπασμένα» αυτής της κατάστασης, αυτής  της κρίσης, να τα πληρώνουν όλοι οι κάτοικοι της υπαίθρου και σίγουρα τα πληρώνουν, όμως με ιδιαίτερη ένταση τα πληρώνει η γυναίκα αγρότισσα. Αυτή πληρώνει τη συρρίκνωση της αγροτικής παραγωγής, αφού είναι η πρώτη που βγαίνει από την παραγωγική διαδικασία, πράγμα που, πέρα από τα άλλα, από τις επιπτώσεις που αυτό έχει στο οικογενειακό της εισόδημα, επιδρά αρνητικά και στη χειραφέτησή της και οξύνει παραπέρα τις βαθειά ριζωμένες αντιλήψεις για τη θέση της γυναίκας στην κοινωνία και ιδιαίτερα της γυναίκας αγρότισσας.
      Επίσης, αυτή πληρώνει –και μάλιστα πρώτη- τη δραματική επιδείνωση του επιπέδου ζωής στην ύπαιθρο και τα τεράστια προβλήματα που έχουν δημιουργηθεί με τις ελλείψεις σε βρεφονηπιακούς και παιδικούς σταθμούς, στις εγκαταστάσεις στήριξης της παιδικής, αλλά και της τρίτης ηλικίας, τις μεγάλες ελλείψεις στους τομείς της υγείας και εκείνους της παιδείας. 
      Σ’ αυτό το τελευταίο ήθελα να σταθώ και να πω ότι το κλείσιμο των δημοτικών σχολείων στα χωριά μας έχει προσθέσει και νέα προβλήματα στη γυναίκα της υπαίθρου και μάλιστα στη νέα αγρότισσα, αφού την αναγκάζουν, προκειμένου να μάθουν γράμματα τα παιδιά της ή να τα μεταφέρει καθημερινά από και προς το σχολείο ή να μετακομίσει στις πόλεις. Και βέβαια, το κλείσιμο των σχολείων, μαζί με τους άλλους λόγους που υπάρχουν, συντηρεί, για να μην πω οξύνει, το πρόβλημα του αναλφαβητισμού που υπάρχει ανάμεσα στις γυναίκες της υπαίθρου.
      Ενώ, κύριοι Βουλευτές, η αγρότισσα πληρώνει τα πάντα και ενώ υφίσταται τα πάντα στην προσπάθειά της να επιβιώσει στο χωριό της, να στηρίξει την οικογένειά της και να μεγαλώσει τα μικρά της, δεν απολαμβάνει ακόμα και τα στοιχειώδη από την πολιτεία. 
      Είναι γνωστό –το αναφέρουμε εξάλλου και στην επίκαιρη επερώτησή μας- ότι η αγρότισσα είναι σε χειρότερη μοίρα από τις άλλες εργαζόμενες, αφού δουλεύει, χωρίς ωράριο από το πρωί μέχρι το βράδυ, αφού ούτε παροχές υγείας ούτε άδειες έχει, ούτε σύνταξη για να ζήσει και να μη γίνεται βάρος στα παιδιά της.
Είναι γνωστό σήμερα ότι πάνω από διακόσιες χιλιάδες αγρότισσες αδυνατούν να πληρώσουν τις εισφορές στον ΟΓΑ, με αποτέλεσμα να μένουν ανασφάλιστες και χωρίς ιατροφαρμακευτική περίθαλψη. Είναι γνωστό, επίσης, ότι οι αγρότισσες σαν κοινωνική ομάδα είναι οι μόνες που βγαίνουν σε σύνταξη στα εξήντα πέντε χρόνια και αυτό εδώ και χρόνια, βέβαια. 
      Κύριοι Βουλευτές, τα τελευταία χρόνια και οι προηγούμενες κυβερνήσεις του ΠΑ.ΣΟ.Κ. και η σημερινή της Νέας Δημοκρατίας όλο και περισσότερο μιλούσαν και μιλάνε βέβαια, για τους αγροτοτουριστικούς συνεταιρισμούς και τους προπαγανδίζουν ανάλογα, προσπαθώντας να πείσουν τις γυναίκες της υπαίθρου και κύρια τις αγρότισσες ότι αποκτούν διέξοδο για την απόκτηση της οικονομικής τους ανεξαρτησίας και της εξεύρεσης απασχόλησης, βέβαια. 
      Είναι αλήθεια ότι πολλοί τέτοιοι συνεταιρισμοί έχουν στηθεί σε πολλά χωριά της χώρας μας. Μάλιστα, στην πατρίδα μου στη Μυτιλήνη αρκετοί είναι οι συνεταιρισμοί και έχουμε και την πρωτιά στην ίδρυση τέτοιων συνεταιρισμών. 
      Όμως, η ίδια η πραγματικότητα απέδειξε ότι οι συνεταιρισμοί αυτοί αποδίδουν ψίχουλα στην ενίσχυση του λοιπού οικογενειακού εισοδήματος. Και βέβαια, αυτή η εξέλιξη αποκαλύπτει αφενός τις ψευδαισθήσεις που καλλιεργήθηκαν στις γυναίκες και αφετέρου γίνεται καθαρό ότι στόχος τους ήταν να κρύψουν τη σκληρή πραγματικότητα που οι κυβερνήσεις δημιούργησαν με την πολιτική τους και κύρια να αποπροσανατολίσουν τις γυναίκες από τον αγώνα που πρέπει να δώσουν για την προστασία της παραγωγής και την ποιότητα ζωής στο χωριό τους. 
      Εμείς, το Κομμουνιστικό Κόμμα της Ελλάδας, σ’ αυτόν τον αγώνα καλούμε να πάρουν μέρος οι αγρότισσες της χώρας μας, μιας και αποτελεί το μόνο τρόπο για την αντιμετώπιση των προβλημάτων που αντιμετωπίζουν είτε πρόκειται για προβλήματα οικονομικά είτε για προβλήματα που έχουν σχέση –επαναλαμβάνω- με αυτό που λέμε ποιότητα ζωής στην ύπαιθρο.
      Την καλούμε να δώσει τον αγώνα, μαζί με τους αγρότες για την προστασία της αγροτικής παραγωγής, για να σταματήσει το ξεκλήρισμα των μικρομεσαίων αγροτικών νοικοκυριών, που είναι ο στόχος της πολιτικής που προχαράσσει η Ευρωπαϊκή Ένωση, με τη σύμφωνη γνώμη των ελληνικών κυβερνήσεων.
      Την καλούμε να δώσει τον αγώνα για τον άμεσο διπλασιασμό των αγροτικών συντάξεων και τη μείωση των ορίων συνταξιοδότησης στα πενήντα πέντε γι’ αυτές και στα εξήντα πέντε για τους άντρες.
      Την καλούμε να παλέψει για αποκλειστικά δημόσιες υπηρεσίες στους τομείς της υγείας, πρόνοιας και παιδείας και την αναβάθμισή τους, ιδιαίτερα στις αγροτικές περιοχές.
      Τέλος, την καλούμε να δώσει τον αγώνα της για μια άλλη πολιτική, με μοχλό τον παραγωγικό συνεταιρισμό και την αμέριστη, βέβαια, στήριξη του κράτους, να βγάλει την αγροτική μας παραγωγή από τα σημερινά αδιέξοδα που ορθώνονται μπροστά της και να την οδηγήσει στην ανάπτυξη, προς όφελος του μικρομεσαίου αγρότη και της χώρας μας γενικότερα. 
      Μόνο στα πλαίσια –και αυτό πρέπει να γίνει καθαρό από την αγρότισσα γυναίκα- αυτής της αγροπολιτικής που παλεύει το Κομμουνιστικό Κόμμα της Ελλάδας σήμερα, θα μπορεί η κάτοικος της υπαίθρου, η αγρότισσα, όχι μόνο να κάνει όνειρα, αλλά και να βλέπει τα όνειρά της αυτά να γίνονται πραγματικότητα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σκοπελίτη.
      Το λόγο έχει ο Υπουργός κ. Βασίλειος Μαγγίνας.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, θέλω από την αρχή να επισημάνω -το κάνω με κάθε ευκαιρία- ότι εκτιμώ ιδιαιτέρως τις θέσεις του Κομμουνιστικού Κόμματος Ελλάδος, θέσεις με τις οποίες όμως, διαφωνούμε. Είναι, όμως, άξια αναφοράς -θετικής αναφοράς- η συνέπεια με την οποία το Κομμουνιστικό Κόμμα υπερασπίζεται τις θέσεις του.
      Οφείλω, όμως, κυρίες και κύριοι συνάδελφοι του Κομμουνιστικού Κόμματος, να πω ότι αρνείστε το πλαίσιο μέσα εις το οποίο λειτουργούν οι πολιτικές στη χώρα μας. Αρνείστε την ελεύθερη οικονομική δράση και αρνείστε, βεβαίως, τους κανόνες και τις πολιτικές της Ευρωπαϊκής Ένωσης, εις την οποία είμαστε πλήρες και ισότιμο μέλος.
      Εγώ θα προσπαθήσω, μέσα στα πραγματικά πλαίσια, τα οποία υπάρχουν και τα οποία βιώνει η ελληνική κοινωνία, να απαντήσω στην επερώτησή σας. Είναι απολύτως βέβαιο ότι η σημερινή συζήτηση αφορά σ’ ένα πολύ σημαντικό θέμα για την ελληνική κοινωνία, για την οικονομική ανάπτυξη και για την κοινωνική συνοχή.
      Μια από τις βασικές προτεραιότητες της Κυβέρνησής μας είναι η συμβολή των γυναικών στην ανάπτυξη, προκειμένου να δημιουργήσουμε μια περισσότερο δίκαιη κοινωνία, χωρίς αποκλεισμούς και να διαμορφώσουμε κατάλληλες συνθήκες για μια οικονομία με υψηλή και ποιοτική απασχόληση.
      Η ισότητα μεταξύ ανδρών και γυναικών αποτελεί σήμερα αναπόσπαστο μέρος της κοινωνικής πολιτικής της χώρας μας και της Ευρωπαϊκής Ένωσης, καθώς αναγνωρίζεται η ισότητα αυτή ως παράγοντας για την οικονομική ανάπτυξη και την κοινωνική συνοχή. Ειδικότερα, η ίση πρόσβαση και η εξέλιξη των δύο φύλλων στην αγορά εργασίας εξασφαλίζει τη δικαιότερη κατανομή του πλούτου, συμβάλλοντας με αυτό τον τρόπο στην άμβλυνση και του κοινωνικού αποκλεισμού και της φτώχειας.
      Τα τελευταία χρόνια, η θεώρηση της ισότητας μεταξύ ανδρών και γυναικών γίνεται και από τη σκοπιά του οικονομικού της ενδιαφέροντος, ως παραγωγικού συντελεστή, αφού συνδέεται με το δημογραφικό ζήτημα, την αγορά εργασίας, την κοινωνική συνοχή και τέλος, την αναγωγή της οικογένειας σε παραγωγική μονάδα.
      Όπως σας είναι γνωστό, ήδη από το 1997, υιοθετήθηκε η ευρωπαϊκή στρατηγική για την απασχόληση και στη συνέχεια, το 2000, με τους στόχους της διαδικασίας της Λισαβόνας, η ισότητα ευκαιριών μεταξύ ανδρών και γυναικών άρχισε να καθίσταται και οικονομικό ζήτημα, με σκοπό την ποσοτική βελτίωση της συμμετοχής των γυναικών στην απασχόληση και την αγορά εργασίας, ως στοιχείο της ευρωπαϊκής ανταγωνιστικότητας και κατ’ επέκταση, των εθνικών οικονομιών των κρατών-μελών.
      Στο πλαίσιο των νέων δημογραφικών δεδομένων -ο οικονομικά ενεργός πληθυσμός διαρκώς συρρικνώνεται- έγινε αντιληπτό ότι για να παραμείνουν οι εθνικές μας οικονομίες ανταγωνιστικές, η Ευρωπαϊκή Ένωση πρέπει να αξιοποιήσει πλήρως ολόκληρο το δυναμικό της, με πολιτικές που θα διευκολύνουν ιδιαίτερα της κατηγορίες εκείνες που αντιμετωπίζουν δυσχέρειες στην ένταξή τους στην αγορά εργασίας.
      Με στόχο το 60% ως ποσοστό της γυναικείας απασχόλησης το 2010, όπως αποφασίστηκε στη Λισαβόνα, κρίθηκε ότι θα υπάρξει ουσιαστική συμβολή στην ανάπτυξη της συνολικής απασχόλησης που χρειάζεται η Ευρωπαϊκή Ένωση για να εξασφαλίσει το αναπτυξιακό της μέλλον, να διατηρήσει την ευημερία της και βεβαίως, να υπηρετήσει τα κοινωνικά της συστήματα. 
      Προσθέτως, η ένταξη των γυναικών –που αποτελούν κατά κανόνα την πλειοψηφία του πληθυσμού στην πολιτική, οικονομική, επαγγελματική και κοινωνική δραστηριότητα- με όρους ίσων δικαιωμάτων, υποχρεώσεων και ευκαιριών με αυτούς των ανδρών, εξασφαλίζει αντιπροσωπευτικότερη συμμετοχή του συνόλου της κοινωνίας, επιτυγχάνοντας έτσι ευρύτερη κοινωνική συνοχή. Η κοινωνική συνοχή είναι με τη σειρά της μοχλός οικονομικής ανάπτυξης. Έτσι, η ισότητα αποκτά και από αυτήν την πλευρά οικονομικό, αλλά και πολιτικό ενδιαφέρον. 
      Με βάση αυτήν την πολιτική θεώρηση, προχωρήσαμε στη λήψη ουσιαστικών μέτρων για την αντιμετώπιση των προβλημάτων των γυναικών και τη χρηματοδότηση πολιτικών που συμβάλλουν αφ’ ενός στην ανάπτυξη της γυναικείας απασχόλησης και αφ’ ετέρου στη δημιουργία ίσων ευκαιριών σε όλους τους τομείς. 
      Αναλυτικά, με το ν. 3250/2004 επαναπροσδιορίστηκαν οι κατηγορίες ατόμων μέσα από τις οποίες μπορεί να επιλέγονται οι προσλαμβανόμενοι και ενισχύεται η απασχόληση μητέρων με ανήλικα τέκνα. Παράλληλα, προβλέφθηκε ότι σε ποσοστό μέχρι 60% από τις διάφορες κατηγορίες των ανέργων που επωφελούνται από την πρόσληψη, καλύπτεται από γυναίκες, εφόσον έχει εκδηλωθεί αντίστοιχο ενδιαφέρον. 
      Με το ν. 3448/2006 καταργήθηκε η πρόβλεψη περιορισμένου ποσοστού 15% για την πρόσληψη γυναικών. 
      Με το ν. 3488/2006 ενσωματώθηκαν στην ελληνική έννομη τάξη δύο πολύ σημαντικές οδηγίες της Ευρωπαϊκής Ένωσης. Πρώτον, η οδηγία 2043 περί εφαρμογής της αρχής της ίσης μεταχείρισης προσώπων, ασχέτως φυλετικής ή εθνοτικής καταγωγής στους τομείς της απασχόλησης, της εργασίας, της συμμετοχής σε σωματεία και επαγγελματικές οργανώσεις, καθώς και στην εκπαίδευση και στις κοινωνικές παροχές. Δεύτερον, η οδηγία 2078 για την καταπολέμηση των διακρίσεων λόγω θρησκείας ή πεποιθήσεων, ειδικών αναγκών, ηλικίας ή γενετήσιου προσανατολισμού αποκλειστικά στον τομέα της απασχόλησης και της εργασίας.
      Με το ν. 3528/2007 –είναι ο νόμος που κυρώνει τον Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Νομικών Προσώπων Δημοσίου Δικαίου- προωθήθηκαν μέτρα για την υποστήριξη της εναρμόνισης οικογενειακής και επαγγελματικής ζωής.
      Καθιερώθηκε η λειτουργία του ολοήμερου δημοτικού σχολείου και του νηπιαγωγείου για ένα ολοκληρωμένο σύστημα εναρμόνισης των οικογενειακών με τις επαγγελματικές υποχρεώσεις των γυναικών. 
      Σημαντική προσπάθεια καταβλήθηκε, επίσης, για την επέκταση των παιδικών και βρεφονηπιακών σταθμών. Υπεγράφη πρωτόκολλο συνεργασίας μεταξύ της Γενικής Γραμματείας Ισότητας και των Σ.Ε.Β., ΓΕ.Σ.Ε.Β.Ε., Ε.Σ.Ε.Ε., Ε.Β.Ε.Α., με σκοπό την προώθηση ίσων ευκαιριών για γυναίκες και άνδρες στις επιχειρήσεις και μνημόνιο συνεργασίας μεταξύ της Γενικής Γραμματείας Ισότητας και του Ελληνικού Δικτύου για την Εταιρική Κοινωνική Ευθύνη.
      Με το ν. 3518/2006 παρασχέθηκε για πρώτη φορά η δυνατότητα συνταξιοδότησης από τους οργανισμούς κύριας ασφάλισης αρμοδιότητας Υπουργείου Απασχόλησης και Κοινωνικής Προστασίας των ασφαλισμένων μητέρων τέκνων με ποσοστό αναπηρίας 67%, καθώς και των ασφαλισμένων που έχουν σύζυγο ανάπηρο με ποσοστό 80% και άνω, ανεξαρτήτως ορίου ηλικίας.
      Με το προεδρικό διάταγμα 41/2003 συμπληρώθηκαν διατάξεις σχετικά με την εφαρμογή των μέτρων που αποβλέπουν στη βελτίωση της υγείας και της ασφάλειας κατά την εργασία των εγκύων, των λεχώνων και των γαλουχουσών εργαζομένων γυναικών. 
      Με το νέο Κανονισμό Παροχών του Οργανισμού Περίθαλψης Ασφαλισμένων του Δημοσίου –το γνωστό Ο.Π.Α.Δ.- δεν υφίσταται πλέον καμμία διάκριση λόγω φύλου στα μέλη της οικογένειας των άμεσα ασφαλισμένων τα οποία δικαιούνται φροντίδας υγείας.
      Τέλος, με το ν. 3454/2006 προβλέπεται η παροχή οικονομικών ενισχύσεων και η επέκταση των κοινωνικών πολυτεκνικών δικαιωμάτων σε γονείς με τρία παιδιά. 
      Θέλω να θέσω υπόψη σας μερικές από τις δράσεις και τη λειτουργία του Γ΄ Κοινοτικού Πλαισίου Στήριξης. 
      Ο στόχος που αρχικά είχε τεθεί στο Γ΄ Κοινοτικό Πλαίσιο Στήριξης (περίοδος 2000-2006) σχετικά με τη διάθεση ποσοστού 11,8% του προϋπολογισμού του Ευρωπαϊκού Κοινωνικού Ταμείου στη χρηματοδότηση Θετικών Δράσεων για την προώθηση της ισότητας των φύλων έφθασε τελικά στο 13,3% με την πρόσφατη αναθεώρηση, διαμορφώνοντας έτσι ένα συνολικό προϋπολογισμό δράσεων της τάξεως των 850.000.000 ευρώ. 
      Στην παρούσα χρονική στιγμή και πάντα στο Γ΄ Κοινοτικό Πλαίσιο Στήριξης για την ανάπτυξη των δεξιοτήτων και επαγγελματικών προσόντων των γυναικών έχουν πραγματοποιηθεί προγράμματα κατάρτισης στους τομείς μεταποίησης και  υπηρεσιών με εννέα χιλιάδες και πλέον ωφελούμενες γυναίκες. 
      Στον τομέα της ανάπτυξης και προώθησης επιχειρηματικότητας και προσαρμοστικότητας του εργατικού δυναμικού επιχορηγήθηκαν είκοσι δύο χιλιάδες εκατό γυναίκες ελεύθεροι επαγγελματίες και δημιουργήθηκαν είκοσι χιλιάδες διακόσιες επιπρόσθετες θέσεις απασχόλησης από τις οποίες το 60% καλύφθηκε από γυναίκες. 
      Στο πλαίσιο των βοηθητικών υποδομών που με τις παροχές τους συμβάλλουν στη συμφιλίωση της εργασιακής και οικογενειακής ζωής, καθώς και στη διατήρηση, ένταξη και επανένταξη γυναικών στην αγορά εργασίας, δημιουργήθηκαν και λειτουργούν χίλιες πεντακόσιες δέκα έξι δομές φροντίδας για εκατόν τρεις χιλιάδες βρέφη,  νήπια, παιδιά κατά κύριο λόγο, αλλά βεβαίως και για ηλικιωμένα άτομα. 
      Επιπλέον, εκτός της έμμεσης ωφέλειας λόγω της φροντίδας των προαναφερθέντων ατόμων, απασχολούνται έξι χιλιάδες τριακόσιοι εβδομήντα ένας εργαζόμενοι, στην πλειονότητά τους γυναίκες, στις εν λόγω δομές. 
      Για την ενδυνάμωση των γυναικών στον τομέα της απασχόλησης υλοποιήθηκαν υποστηρικτικές υπηρεσίες από τις οποίες επωφελήθηκαν δέκα τέσσερις χιλιάδες πεντακόσιες πενήντα οκτώ γυναίκες από δράσεις συμβουλευτικής και στήριξής τους στο εργασιακό και κοινωνικό περιβάλλον. 
      Στην παρούσα φάση λειτουργούν ενενήντα μια δομές παροχής κοινωνικών υποστηρικτικών υπηρεσιών για γυναίκες. Για την ενίσχυση της επιχειρηματικότητας των γυναικών δημιουργήθηκαν χίλιες εξακόσιες τριάντα τέσσερις επιχειρήσεις, στις οποίες αντιστοιχούν δύο χιλιάδες εκατόν σαράντα επτά νέες θέσεις εργασίας. Παράλληλα, ωφελήθηκαν περισσότερες από έξι χιλιάδες πεντακόσιες γυναίκες από την εκπαιδευτική στήριξη των επιχειρήσεων του Προγράμματος «ΔΙΚΤΥΩΘΕΙΤΕ». 
      Στον τομέα της έρευνας και της τεχνολογίας συμμετείχαν εννιακόσιες πέντε γυναίκες σε διάφορα προγράμματα, ενώ έχει δημιουργηθεί ένα αξιόλογο δίκτυο γυναικών ερευνητριών. 
      Στον τομέα της αγροτικής πολιτικής και ειδικότερα για την ενίσχυση των νέων αγροτών προβλέπεται μοριοδότηση 25% παραπάνω υπέρ των γυναικών. Αντίστοιχα στα σχέδια βελτίωσης κτηνοτροφικών μονάδων προβλέπεται μοριοδότηση 10%, ενώ στα ολοκληρωμένα προγράμματα αγροτικής ανάπτυξης η μοριοδότηση υπέρ των γυναικών ανέρχεται στο 40%. 
      Το πρόγραμμα «LEADER PLUS», το οποίο μεταξύ άλλων χρηματοδοτεί και τους αγροτουριστικούς συνεταιρισμούς, στους οποίους αναφέρεστε και στην επερώτησή σας, αποτελεί, σύμφωνα με τις αξιολογήσεις της Ευρωπαϊκής Ένωσης, το καλύτερο πρόγραμμα στην Ευρωπαϊκή Ένωση. 
      Στον τομέα της εκπαίδευσης υλοποιήθηκαν τετρακόσια είκοσι παρεμβατικά προγράμματα για την προώθηση της ισότητας των φύλων και την καταπολέμηση των στερεοτύπων στην εκπαίδευση και επιμορφώθηκαν δύο χιλιάδες εξήντα επτά εκπαιδευτικοί, ενώ εκατόν δύο φοιτητές παρακολουθούν Μεταπτυχιακά Προγράμματα Σπουδών σε αντίστοιχα θέματα. 
      Έχουν, επίσης, ιδρυθεί και λειτουργούν τέσσερις χιλιάδες εκατόν πέντε ολοήμερα δημοτικά σχολεία και χίλια επτακόσια ογδόντα πέντε ολοήμερα νηπιαγωγεία, τα οποία συνεισφέρουν τα μέγιστα στην προσπάθεια των γυναικών εκείνων που επιδιώκουν να ενταχθούν στην αγορά εργασίας. 
      Στο πλαίσιο του επιχειρησιακού προγράμματος «ΚΟΙΝΩΝΙΑ ΤΗΣ ΠΛΗΡΟΦΟΡΙΑΣ» και με στόχο την αντιμετώπιση του ψηφιακού αναλφαβητισμού καταρτίστηκαν περισσότερες από τριάντα επτά χιλιάδες γυναίκες σε βασικές ή εξειδικευμένες δεξιότητες τεχνολογίας, πληροφορικής και επικοινωνιών. 
     Θέλω τώρα να θέσω υπ’όψιν σας μερικές δράσεις, οι οποίες εντάσσονται στο Δ΄ Κοινοτικό Πλαίσιο Στήριξης για την περίοδο 2007-2013. 
     Επιγραμματικά: 
     Προώθηση της ισότητας των φύλων μέσω της παροχής κινήτρων στις επιχειρήσεις και τις κινητοποιήσεις των κοινωνικών εταίρων για την προαγωγή προγραμμάτων για την ισότητα των φύλων στο χώρο εργασίας. 
     Ενίσχυση της συμμετοχής των γυναικών σε μικρομεσαίες επιχειρήσεις είτε ως επιχειρηματίες είτε ως εργαζόμενες κυρίως με τη βελτίωση της ελαστικότητας της εργασίας και την αναβάθμιση των επαγγελματικών προσόντων.
     Επιδοτούμενη τοποθέτηση γυναικών επιστημόνων σε επιχειρήσεις. 
     Δράσεις κατάρτισης και πιστοποίησης γνώσεων, δεξιοτήτων σε τομείς ζήτησης και αιχμής, αλλά με δυνατότητα προσαρμογής των προγραμμάτων στις τοπικές ανάγκες και ιδιαιτερότητες. 
     Ενίσχυση μη κυβερνητικών οργανώσεων όπου δραστηριοποιούνται κατά κύριο λόγο γυναίκες.
     Ενίσχυση της κοινωνικής επιχειρηματικότητας.
     Εναρμόνιση οικογενειακής και επαγγελματικής ζωής μέσω ειδικής ενίσχυσης των γυναικών για να έχουν προσβάσιμες και οικονομικά προσιτές μονάδες φροντίδας παιδιών.
     Κατάργηση του επαγγελματικού διαχωρισμού και ευαισθητοποίηση για την εξάλειψη των αντιλήψεων σχετικά με το ρόλο των φύλων στην οικογένεια.
     Ειδικές ενέργειες για την ενσωμάτωση της αρχής της ισότητας στο χώρο εργασίας, καθώς και για την προώθηση των γυναικών σε υψηλές θέσεις επαγγελματικής ιεραρχίας.
     Δράσεις για θέματα trafficking και θύματα ενδοοικογενειακής βίας με οριζόντια δέσμη ενεργειών, όπως ψυχολογική και νομική υποστήριξη, κοινωνική ενδυνάμωση και προπαρασκευαστικές ενέργειες για την απόκτηση και βελτίωση δεξιοτήτων με σκοπό την κοινωνική και επαγγελματική τους ένταξη.
     Επίσης, υπάρχει το επιχειρησιακό πρόγραμμα που εντάσσεται στο Υπουργείο Εσωτερικών, Δημόσιας Διοίκησης και Αποκέντρωσης «Διοικητική Μεταρρύθμιση». Είναι κι αυτό στο Δ΄ Κοινοτικό Πλαίσιο Στήριξης 2007-2013. Στο πλαίσιο αυτού του προγράμματος, μια και επερωτάται ο συνάδελφος Υπουργός, είναι η βελτίωση της ποιότητας και αποτελεσματικότητας των πολιτικών της ισότητας των φύλων, η ένταξη της διάστασης της ισότητας των φύλων σε όλο το εύρος της δημόσιας δράσης, η ενίσχυση της θέσης και συμμετοχής των γυναικών στο δημόσιο τομέα και ειδικά στα κέντρα λήψης των αποφάσεων, η ανάπτυξη συγκεκριμένων παρεμβάσεων στην πρόληψη και καταπολέμηση της βίας με θύματα τις γυναίκες. Και μια σειρά άλλων δράσεων ειδικοτέρων, οι οποίες μελετώνται και οι οποίες επεξεργάζονται.
     Κυρίες και κύριοι συνάδελφοι, ασφαλώς δεν έχουν αντιμετωπιστεί και δεν έχουν λυθεί όλα τα προβλήματα, τα οποία αφορούν στη γυναίκα και αναγνωρίζουμε και τα εμπόδια και τις δυσκολίες, τις οποίες αντιμετωπίζουν οι γυναίκες ακόμη στον τομέα της απασχόλησης. Είναι, όμως σημαντικό ότι μόνο από το Γ΄ Κοινοτικό Πλαίσιο Στήριξης έχουν διατεθεί και διατίθενται ακόμη για παρεμβάσεις που ακριβώς αφορούν και προωθούν την απασχόληση των γυναικών 850.000.000 ευρώ. Και από το Δ΄ Κοινοτικό Πλαίσιο Στήριξης οι πόροι, ασφαλώς, θα είναι ακόμη περισσότεροι.
     Σύμφωνα με τα στοιχεία της Στατιστικής Υπηρεσίας, το ποσοστό απασχόλησης των γυναικών έχει ανέλθει στο 47,4% το τέταρτο τρίμηνο του 2006 έναντι 45% το τέταρτο τρίμηνο του 2005, ενώ υπάρχει μία πραγματική μείωση της γυναικείας ανεργίας από το 16,1% στο 13,7%. Τα στοιχεία που σας ανέφερα αποτελούν πιστεύω μία αδιάψευστη απόδειξη ότι η Κυβέρνηση με θεσμικού χαρακτήρα νομοθετικές ενέργειες και με την αποτελεσματική υλοποίηση και του Γ΄ Κοινοτικού Πλαισίου Στήριξης αλλά και με την καλύτερη εξέλιξη του Δ΄ Κοινοτικού Πλαισίου Στήριξης, προβαίνει στην εφαρμογή ενός ολοκληρωμένου πλαισίου πολιτικής για την ισότητα των φύλων και ότι με όλες αυτές τις παρεμβάσεις έχει σημαντικά βελτιώσει τη θέση της γυναίκας στην απασχόληση.
      Κλείνοντας, θέλω να αναφερθώ σε δύο θέματα τα οποία ανέφεραν συνάδελφοι.
      Κυρίες και κύριοι συνάδελφοι του Κομμουνιστικού Κόμματος, συνήθως, για να μην πω πάντοτε, δεν συνηθίζετε να λαϊκίζετε, αλλά επιχειρηματολογημένα αναφέρεσθε στα στοιχεία τα οποία κρίνετε ότι πολιτικά πρέπει να αναδείξετε. 
      Διερωτώμαι, λοιπόν, τι είναι αυτό το «πυροτέχνημα» των 183 ευρώ ως επίδομα. Πήρατε από μία κλίμακα το σημείο εκείνο το οποίο αφορά στο ποιο είναι το επίδομα που παίρνει κάποιος που μόνο επί έξι μέρες κατά τη διάρκεια του μηνός έχει απασχοληθεί και το εμφανίζετε ως το επίδομα το οποίο κρατεί. Δεν είναι έτσι; Παίρνει 183 ευρώ εκείνος ο οποίος έχει εργαστεί έξι ημέρες. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Αυτό είπα. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Όταν λοιπόν έχει εργαστεί έξι μέρες, παίρνει κάτι λιγότερο από 180 ευρώ ως ημερομίσθια. Και όταν δεν εργάζεται, παίρνει το ίδιο και κάτι παραπάνω. Δεν είναι αυτή ερώτηση –η ρητορική ερώτηση- που διατυπώθηκε από το συνάδελφο, ότι μπορεί, δηλαδή, κάποιος να ζήσει με 183 ευρώ το μήνα. Ποιος το ισχυρίζεται αυτό; Όμως, δεν είναι αυτό το επίδομα ανεργίας.
      ΔΗΜΗΤΡΙΟΣ ΤΣΙΟΓΚΑΣ: Τόσα τους δίνετε. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Μη συνεχίζετε να λαϊκίζετε. Μη συνεχίζετε!
      Το δεύτερο το οποίο θέλω να σας πω είναι ότι κλείνοντας η κεντρική εισηγήτρια την ανάπτυξη της επερώτησης, διατύπωσε και μία μακρά σειρά μέτρων τα οποία προτείνει το κόμμα σας. Θα ήθελα, εάν μπορούμε, κατά τη συνέχιση της επερώτησης, κάποιος εξ υμών, κυρίες και κύριοι συνάδελφοι του Κομμουνιστικού Κόμματος, να μας πει και το κόστος αυτών των μέτρων. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: α. «Πρωθυπουργοί και Πρόεδροι της Βουλής των Ελλήνων της Μεταπολίτευσης», β. «Οι Έλληνες στη Διασπορά 19ος-21ος αι», καθώς και στους λοιπούς χώρους του Μεγάρου της Βουλής των Ελλήνων, ο Δήμαρχος και η Αντιπροσωπεία του Δήμου Πουτσίνου Ιταλίας, αδελφοποιημένης πόλης με την πόλη της Κορίνθου.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει η Γενική Γραμματέας του Κομμουνιστικού Κόμματος Ελλάδας κυρία Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Υπουργέ, η εκτίμησή μας είναι ότι η πολιτική που χαράζει η Κυβέρνηση απέναντι στις γυναίκες δεν στοχεύει –όχι δεν οδηγεί- στην ισότητα των δύο φύλων. Μιλάμε γι’ αυτό. 
      Μπαίνω τώρα στη γενικότερη πολιτική της Κυβέρνησης και βεβαίως αυτό είναι πλευρά της γενικότερης πολιτικής. Δεν στοχεύει, δεν έχει αυτό το στόχο, όπως και όλα τα προηγούμενα χρόνια δεν υπήρχε αυτός ο στόχος στις κυβερνήσεις που γνωρίζουμε. Διότι μπορεί να έχεις μια πολιτική που να μην οδηγεί στην ισοτιμία, να μην υπάρχει αυτός ο στόχος. Επίσης, αυτός ο στόχος δεν υπάρχει και από την πλευρά της Ευρωπαϊκής Ένωσης, την πολιτική της οποίας εξειδίκευσε και το ΠΑ.ΣΟ.Κ., αλλά εξειδικεύετε και εσείς τώρα στις γυναίκες. Και με μία έννοια, η πολιτική που ακολουθείτε είναι ενταγμένη, είναι σύμφωνη, είναι εξειδίκευση της πολιτικής της Ευρωπαϊκής Ένωσης και δεν έχει καμμία σχέση με την ισοτιμία των δύο φύλων, με την ίση μεταχείριση ανδρών και γυναικών, όπως πολλές φορές συνηθίζεται να λέγεται. 
      Η πολιτική μάλιστα που ακολουθείτε –και ακολουθείται χρόνια στη χώρα μας και στην Ευρωπαϊκή Ένωση- αναπαράγει όλο το καθεστώς διακρίσεων και μάλιστα με έναν ιδιαίτερα οξυμένο τρόπο, αν πάρουμε υπ’όψιν ότι οι γυναίκες σήμερα στην Ελλάδα, όπως και σε όλη την Ευρώπη, δεν είναι ίδιες με τις γυναίκες πριν από τριάντα, σαράντα και πενήντα χρόνια, όπου, ενδεχομένως, τότε ή πριν το Β΄ Παγκόσμιο Πόλεμο μία κυβέρνηση που ήθελε να οδηγήσει στην ισοτιμία των δύο φύλων, δεν είχε το αντίστοιχο υλικό, το γυναικείο, από πλευράς μορφωτικού επιπέδου και από πλευράς, αν θέλετε, αντιλήψεων και υποκειμενικής πλευράς για να οδηγήσει στην ισοτιμία.
    Τα πράγματα γίνονται ακόμα χειρότερα. Τι πολιτική έχουμε; Κατ’ αρχάς, έχουμε διακηρύξεις περί της ίσης μεταχείρισης των δύο φύλων. Αν και πρέπει να υπογραμμίσουμε ότι και η Ευρωπαϊκή Ένωση και εσείς εδώ μιλάτε για ευκαιρίες, δεν μιλάτε για ίσα δικαιώματα των δύο φύλων. Ο όρος «ευκαιρίες» δεν λέει τίποτε. Πάντα υπήρχαν ευκαιρίες στις γυναίκες. Το θέμα είναι ότι απ’ αυτές τις ευκαιρίες μπορούν να επωφεληθούν οι γυναίκες που ανήκουν στα υψηλότερα εισοδήματα, στην κυρίαρχη τάξη κ.λπ. ‘Ετσι είναι. Ευκαιρίες πάντα είχαν οι γυναίκες. Μπορεί να ήταν σε ένα μικρότερο πεδίο θεμάτων, αλλά με αυτήν την έννοια «ευκαιρίες» όλοι έχουν. Για ευκαιρίες μιλάμε; Μιλάμε για δικαιώματα αποκρυσταλλωμένα στο νόμο και κυρίως να ενσαρκώνονται στη ζωή. Και μόνον ο όρος «ευκαιρίες» έχει τελειώσει για εμάς. Σημαίνει το κυνηγητό αυτό που λέμε της ανταγωνιστικότητας. Αυτές που έχουν τη δυνατότητα, που προκύπτει από την κοινωνική τους, από την ταξική τους θέση, κάποιες ευκαιρίες θα τις πετύχουν. Και πάρα πολλές γυναίκες διακρίνονται σε πάρα πολλά πράγματα. Αλλά η μεγάλη πλειονότητα των γυναικών που ανήκουν στα λαϊκά στρώματα δεν έχουν δικαιώματα και ως εκ τούτου δεν μπορούν να επωφεληθούν των δήθεν ευκαιριών που υπάρχουν. Θα πω και για τις ευκαιρίες που δίνετε. 
    Είναι χαρακτηριστικό το εξής ζήτημα. Στις 18 Ιουλίου η Ευρωπαϊκή Ένωση εξέδωσε μια ανακοίνωση. ‘Εβαλε το ζήτημα ότι υπάρχει πρόβλημα μισθολογικών διαφορών ανάμεσα στους άντρες και στις γυναίκες. Και μιλάμε τώρα σε επίπεδο Ευρωπαϊκής Ένωσης, ας πούμε δεν μιλάμε στη δήθεν καθυστερημένη Ελλάδα. Και παραδέχεται η Κομισιόν ότι δεν έχει τα νομικά εργαλεία να επιβάλει την εξίσωση των μισθών μεταξύ των δύο φύλων και γι’ αυτό θέλει να κάνει ένα σχέδιο δράσης, το οποίο καταλήγει πάλι σε κίνητρα στους εργοδότες και με τη συμμετοχή βεβαίως όλων των εταίρων και των εργαζομένων. Και μάλιστα, προχωρά και παραδέχεται το εξής πράγμα, ότι υπάρχει διαφορετική αποτίμηση των επαγγελμάτων που στην πλειοψηφία τους μετέχουν γυναίκες. Και λέει, διαφορετικά αμείβεται, ας πούμε, το επάγγελμα της νοσοκόμας από ένα άλλο επάγγελμα που μπορεί κάποιος τηρουμένων των αναλογιών να είναι ανάλογο, αλλά εκεί έχει περισσότερους άνδρες. 
    Βεβαίως εμείς δεν βλέπουμε το θέμα στενά, φυλετικά, σεξιστικά –βεβαίως υπάρχει φυλετική διάσταση- αλλά το κυριότερο είναι αυτό που λέμε, η χρησιμοποίηση της γυναίκας ως μοχλού για την αύξηση των κερδών και λοιπά, να μην επαναλάβω αυτά τα γενικά, σε κάθε ευκαιρία τα λέμε και σωστά κάνουμε. 
    Επομένως παραδέχεται η Ευρωπαϊκή Ένωση ότι δεν μπορεί να επιβάλει τη μισθολογική εξίσωση. Και μάλιστα λέει ότι υπάρχουν κλάδοι που η διαφορά αμοιβών ανδρών και γυναικών είναι στο 35% και δεν έχει, λέει, τα νομικά εργαλεία. ‘Όμως, απ’ ό,τι μαθαίνουμε, πάει την Ελλάδα στο Ευρωπαϊκό Δικαστήριο γιατί καθαρά για λόγους πολιτικής σκοπιμότητας και προεκλογικούς δεν ενδίδει τώρα στο να ανέβουν τα όρια συνταξιοδότησης των γυναικών του δημοσίου στα εξήντα πέντε χρόνια. Εδώ, όπου θέλει η Ευρωπαϊκή Ένωση είναι καταπέλτης με την κάθε ευκαιρία. 
    Εμείς όπως ξέρετε διακηρύσσουμε την ανυπακοή και την απειθαρχία σε κάθε άδικο μέτρο. Δεν μας ενδιαφέρει, ας δικάσουν την Ελλάδα στο Ευρωπαϊκό Δικαστήριο. Εμείς ζητάμε να τοποθετηθείτε ότι ανεξάρτητα από το τι θα αποφασίσει δεν θα προχωρήσετε στην εξίσωση των ορίων συνταξιοδότησης. Και αυτό πρέπει να κάνει το κάθε κόμμα μπροστά στις εκλογές. Στο συγκεκριμένο θέμα οποιαδήποτε και να είναι η κυβέρνηση θα έχει τη δική μας συμπαράσταση. Μακάρι σε πάρα πολλά πράγματα να μην πειθαρχείτε στις αποφάσεις της Ευρωπαϊκής Ένωσης, έστω και αν στη γενικότερη πολιτική έχουμε τόσες μεγάλες και βαθιές διαφωνίες. Το ένα ζήτημα είναι αυτό.
    Θα μιλήσω ιδιαίτερα για τα μέτρα για την  ισοτιμία της γυναίκας για την εξίσωση των δύο φύλων, που μάλιστα όπως είπατε, το συνδέετε και με την κοινωνική συνοχή. Βεβαίως, άλλη κοινωνική συνοχή εννοείτε εσείς και άλλη εμείς. Εμείς μιλάμε για την ισότητα των δύο φύλων, το οποίο βεβαίως καλλιεργεί αν θέλετε ενιαία και κοινή συνείδηση για το ρόλο των δύο φύλων στην οικογένεια, στην κοινωνία κ.λπ.. Και δεν εννοούμε την κοινωνική συνοχή με την εργοδοσία. 
    Να ξεκαθαρίσουμε όμως τα ζητήματα. Η Ευρωπαϊκή Ένωση έχει διαμορφώσει το λεγόμενο οδικό χάρτη για τις ευκαιρίες των γυναικών και για την ισότητα των δύο φύλων που ισχύει από τον Μάρτιο του 2006 μέχρι το 2010, αν δεν κάνω λάθος. Σ’ αυτόν τον οδικό χάρτη όλες οι θέσεις εργασίας που προβλέπονται και ο κύριος προσανατολισμός είναι, μερική απασχόληση, εποχική απασχόληση, ελαστική απασχόληση, η λεγόμενη «ευελφάλεια» η οποία προβάλλεται και μάλιστα προβάλλεται και από στελέχη, γυναίκες των κομμάτων και της Νέας Δημοκρατίας και του ΠΑ.ΣΟ.Κ. σαν το καινούργιο και σύγχρονο μέτρο που το …δογματικό Κ.Κ.Ε. το απορρίπτει εκατό τοις εκατό.
     Ελαστική απασχόληση, λοιπόν, ευελιξία στην εργασία. Αυτός είναι ο οδικός χάρτης της Ευρωπαϊκής Ένωσης. Και όπως είπε και ο κ. Τσιόγκας, έτσι είναι, το 70% των θέσεων εργασίας που δημιουργούνται στην Ελλάδα είναι 25% μερικής απασχόλησης και 45% εποχικής απασχόλησης. 
     Εδώ, λοιπόν, ακριβώς επειδή αυτές οι μορφές απασχόλησης στρέφονται κυρίως στις γυναίκες με τη λογική που είπατε, συνδυασμός επαγγελματικών και οικογενειακών υποχρεώσεων, σας λέω το εξής πράγμα: Ακριβώς πατάτε πάνω στη λογική που λέει ότι η γυναίκα έχει δεύτερο ρόλο που ο κύριος ρόλος είναι η οικογένεια και η μητρότητα. Επομένως το θέμα του συνδυασμού μπαίνει για τη γυναίκα. Λάθος! Μπαίνει και για τον άντρα, το θέμα του συνδυασμού του επαγγελματικού και του οικογενειακού ρόλου. Δεν το λέω μόνο από την πλευρά της ισότητας των δύο φύλων –αυτή είναι η βάση- αλλά και από την πλευρά του ότι το παιδί έχει ανάγκη από τη συμβολή και των δύο. Βεβαίως το θηλασμό δεν θα τον κάνει ο άνδρας, μιλάμε για την ανάπτυξη και τη διαπαιδαγώγηση του παιδιού. Θα υπάρχουν ειδικά μέτρα για τις γυναίκες σε συγκεκριμένα ζητήματα που έχουν σχέση με ορισμένα ιδιαίτερα βιολογικά χαρακτηριστικά τα οποία υπάρχουν και πρέπει να γίνονται σεβαστά. Σε άλλα ζητήματα μπορεί να υπάρχουν βιολογικά χαρακτηριστικά του άνδρα, αλλά τα βιολογικά χαρακτηριστικά δεν έχουν καμμία σχέση με την ταξική, με την κοινωνική ανισότητα, αλλά είναι οι ιδιαιτερότητες που υπάρχουν, όπως υπάρχουν ιδιαιτερότητες στα βρέφη, στην τρίτη ηλικία κ.λπ. Παίρνουμε υπ' όψιν τα βιολογικά χαρακτηριστικά για προσαρμογή και ειδίκευση, όχι όμως για αξιοποίησή τους για φυλετική και γενικότερα για ταξική ανισότητα. 
     Αναπαράγει δηλαδή όλες τις ξεπερασμένες και σκουριασμένες ιδέες για το ρόλο της γυναίκας. Πρέπει να πούμε ότι όλα τα κόμματα και γυναίκες αναδειγμένες σε όργανα ορκίζονται πια στο θέμα της ισότητας των δύο φύλων και κάνουν σταυροφορία κατά των πατριαρχικών αντιλήψεων που φέρνουν τη γυναίκα σε δεύτερη μοίρα. Υπάρχουν και τέτοιες αντιλήψεις και θα υπάρχουν για πολλά χρόνια γιατί δύσκολα ξεριζώνονται. Αλλά όταν όλη η πολιτική σου είναι ο συνδυασμός για τη γυναίκα των οικογενειακών και επαγγελματικών υποχρεώσεων, ενώ αυτό αφορά γενικά τον εργαζόμενο, όταν η λογική της μερικής απασχόλησης αφορά τη γυναίκα, βεβαίως οι παραδοσιακές αντιλήψεις θα αναπαράγονται ακόμα και αν εμφανίζονται στις γυναίκες που ζουν μ’ έναν μοντέρνο τρόπο ζωής. 
     Επιπλέον, τα νέα επαγγέλματα που διαμορφώνονται για τις γυναίκες θα έλεγα εν πολλοίς ότι είναι παρασιτικά και αντιπαραγωγικά. Να το ξεκαθαρίσω, δεν θεωρούμε ούτε παράσιτο, ούτε αντιπαραγωγικό άνθρωπο κάποιον ο οποίος ψάχνει και βρίσκει δουλειά, έστω του ποδαριού, γιατί δεν μπορεί να κάνει αλλιώς. Τιμή του και καμάρι του, όποια δουλειά βρει θα την κάνει και με οποιοδήποτε τίμημα. Ένα μεγάλο μέρος των προγραμμάτων «STAGE» που υποτίθεται ότι είναι για κατάρτιση, είναι για να περνάει η ώρα και να διασκεδάζεται η ανεργία. 
     Να μας πει ο κ. Μαγγίνας από τα προγράμματα «STAGE»  πόσοι βρήκαν δουλειά.
     Αλλά θα πω και συγκεκριμένα για μία σειρά επαγγέλματα τα οποία είναι παρασιτικά και αντιπαραγωγικά επί της ουσίας. Ενώ όταν είναι διαφορετικά οργανωμένα μέσα σ’ ένα δημόσιο σύστημα κοινωνικής φροντίδας παίρνουν άλλο χαρακτήρα. 
     Έχουμε τους λεγόμενους σχολικούς τροχονόμους. Ξαναλέω ότι δεν θεωρώ τις εργαζόμενες γυναίκες σ' αυτόν τον τομέα παράσιτα. Για να δούμε αυτό το επάγγελμα του σχολικού τροχονόμου, που περνά το παιδί απέναντι και κρατάει και μία σημαία για να μην περνάνε τα αυτοκίνητα και παίρνουν 147 ευρώ, ή 167 ευρώ, ή 187 ευρώ το μήνα. Παρασιτική δουλειά τη θεωρείτε. Και έχουν και 100 ώρες δουλειά μαζεμένη το μήνα. 
     Κατ’ αρχάς, αν θέλουμε να κάνουμε μία ουσιαστική πολιτική και στον παραγωγικό τομέα και στην κοινωνική προστασία, θα μπορούσαν να βρεθούν νέες θέσεις εργασίας στην κοινωνική πολιτική, οι οποίες θα είναι κανονικές και ακόμα πιο αποδοτικές. Αυτοί οι σχολικοί τροχονόμοι δεν ξέρω τι χρειάζονται. Βεβαίως ήταν ένα εφεύρημα του ΠΑ.ΣΟ.Κ. να δημιουργήσει ορισμένες θέσεις εργασίας. 
Θα μπορούσε να λυθεί αλλιώς, με προσέγγιση των παιδιών από το σχολείο, με σχολικά αυτοκίνητα, κλπ.. 
      Στις θέσεις εργασίας που προβλέπονται από την Ευρωπαϊκή Ένωση, μαγειρεύει μια γυναίκα στο σπίτι της για τους φτωχούς και τις δίνουν τις πατάτες, τα κρεμμύδια, τις ντομάτες. Είναι δουλειές, δηλαδή, που συνδέουν την άνεργη γυναίκα με το σπίτι, με το μαγείρεμα ή τη φύλαξη των παιδιών της γειτονιάς.
      Τα προγράμματα «Βοήθεια στο Σπίτι» είναι σημαντικά, έτσι όμως όπως είναι οργανωμένα, καταντούν πολλά από αυτά να δημιουργούν παρασιτικά επαγγέλματα. Διότι όταν δεν έχεις δημόσιες δομές προστασίας, δημιουργείς πρόχειρες, «του ποδαριού», ευκαιριακές δουλειές. 
      Άλλη πλευρά είναι η εξάρτηση των θέσεων εργασίας από τα κοινοτικά προγράμματα. Πρώτα βρίσκετε ποια κοινοτικά προγράμματα δημιουργούν προσωρινές θέσεις εργασίας και δειγματοληπτικές, διότι δεν καλύπτουν το σύνολο των κοινωνικών αναγκών και μετά παίρνετε αυτά τα προγράμματα και τα λειτουργείτε. Τελειώνει η χρονική διάρκεια των προγραμμάτων, πάνε οι θέσεις εργασίας. Αυτή είναι η λογική. 
      Δεν θέλω να επεκταθώ περισσότερο, αλλά η λογική είναι για μεγάλο μέρος των γυναικών οι δουλειές να είναι ευκαιριακές, πρόχειρες, γύρω από το σπίτι και τη γειτονιά, να μην ξεφεύγει η γυναίκα, να είναι εκεί και να αναπαράγει το γεγονός ότι είναι σύζυγος, μητέρα, νοσηλεύτρια –δεν μιλάμε για τις νοσηλεύτριες, που βεβαίως πρέπει να διοριστούν, δεν το συζητάμε- και φροντίζει για τους ηλικιωμένους. Μόνο που αυτά θα τα κάνει ως μορφή επαγγέλματος. Στο κάτω-κάτω, όταν την κάνει με την θέλησή της η γυναίκα την οικογένεια δεν ζητά και αμοιβή. Αυτή είναι η προσφορά της στην οικογένεια, που τη μετατρέπετε σε θέση εργασίας. Το ΠΑ.ΣΟ.Κ. είπε την κοινωνική πρόνοια, κοινωνική φροντίδα. Εσείς την λέτε κοινωνική αλληλεγγύη. 
      Απορρίπτουμε συνολικά όλη αυτήν τη λογική. Οι θέσεις εργασίας για τις γυναίκες είναι δικαίωμα και έχουν να κάνουν με τη γενικότερη πολιτική, τι αναπτύσσω, για ποιο σκοπό, καθώς και με την προγραμματισμένη αξιοποίηση του εργατικού δυναμικού, πράγμα που δεν μπορεί να γίνει στις συνθήκες αυτής της πολιτικής. 
      Δεν θα σταθώ στα ιδιαίτερα μέτρα, τα οποία ειπώθηκαν από την κ. Παντελάκη και θα έχουμε και δευτερολογία –άλλωστε, τα έχουμε πει- αλλά να ξεκαθαρίσω το εξής: Εάν θέλουμε να μιλήσουμε για βελτίωση της θέσης της γυναίκας, πρέπει να δοθεί ιδιαίτερο βάρος και στα ζητήματα της επιδότησης της ανεργίας και στην εξίσωση των αμοιβών και στην προστασία από την εργοδοσία, ποιος, δηλαδή, προστατεύει τη γυναίκα από τον εργοδότη, που της λέει στο αυτί πότε θα κάνει παιδί και ανάλογα θα σκεφθεί εάν θα την πάρει. Δεν υπάρχει καμμία προστασία. Εδώ πρέπει ν’ ανοίξει το θέμα. Καλά συζητήθηκε η σεξουαλική παρενόχληση στο χώρο δουλειάς, αλλά δεν είναι μόνο αυτή. 
      Και μια τελευταία πλευρά. Εδώ υπάρχει και η υποκρισία και το επικίνδυνο. Γίνεται ένας διαχωρισμός της πορνείας στην πορνεία ως επάγγελμα και στην εξαναγκαστική. Είτε είναι επάγγελμα είτε δεν είναι, είναι εξαναγκαστική. Τώρα έχουμε και την ανδρική πορνεία και την παιδική πορνεία. Εδώ πια επήλθε ισοτιμία. Τώρα πια και το ανδρικό σώμα εμπορευματοποιείται πλήρως σε όλα τα ζητήματα, ως ομορφιά, ως αγοραίος έρωτας, κλπ.. 
      Η πορνεία είναι επάγγελμα. Δημιουργείτε θέσεις εργασίας στα πορνεία και κάνετε την πορνεία επάγγελμα για να υπάρχει η φορολογική είσπραξη, αδιαφορώντας βεβαίως για το γεγονός ότι ο αγοραίος έρωτας, είτε αφορά την γυναίκα είτε αφορά τον άνδρα, ευθύνεται για σοβαρά προβλήματα που έχουν να κάνουν με τον πολιτισμό, με την ίδια την αντίληψη για τα δικαιώματα και την προσωπικότητα του ανθρώπου. 
      Τι θέλω να πω με αυτό, για να ολοκληρώσω; Ορισμένες διακηρύξεις που έγιναν εδώ και χρόνια απ’ όλα τα κόμματα και είχαν να κάνουν, έστω φραστικά, με το σεβασμό της γυναικείας προσωπικότητας, με την ισοτιμία των δύο φύλων, με την ανάπτυξη ισότιμων σχέσεων των δύο φύλων σε έναν τομέα που είχε σχέση με τον τρόπο ζωής, θα έλεγε κάποιος ότι είχε υπερωριμάσει και μέσα στις συνθήκες της ταξικής κοινωνίας που ζούμε. Ακόμη και αυτά τα μέτρα, ούτε στο χώρο της Ευρώπης μπορούν να υλοποιηθούν. Αναπαράγονται με ένα χειρότερο τρόπο, πιο συστηματικό, πιο εμπορευματοποιημένο, διότι και μέσα από αυτό τον δρόμο εισπράττονται χρήματα και γίνεται και φορολογία. 
      Πρέπει να προβληματιστείτε πολιτικός γάμος, ονοματοδοσία, μέτρα τα οποία πραγματικά που στην εποχή τους, αν και για την Ευρώπη είχαν ξεπεραστεί, για την Ελλάδα ήταν σημαντικά. Αυτά άπτονται και των αντιλήψεων για τη γυναίκα και των σχέσεων των δύο φύλων και της οικογένειας.
    Δεν λέμε ότι πρέπει αυτά να εφαρμόζονται υποχρεωτικά, αν και θα έπρεπε ο γάμος υποχρεωτικά να είναι μόνο πολιτικός. Γιατί δεν λειτουργούν στην πράξη; Γιατί εξακολουθούν μία σειρά ήθη και έθιμα ξεπερασμένα να επιζούν σε σχέση με το γάμο και μια σειρά από άλλες κοινωνικές εκδηλώσεις; Και δυστυχώς επιζούν ήθη και έθιμα που έχουν το παραδάκι, για να εισπράττεται είτε από την Εκκλησία είτε ως βοήθημα στο ζευγάρι. 
    Ας δούμε, γιατί μετά το ’74, όπου εν πάση περιπτώσει αντιλαϊκή πολιτική είχαμε, αλλά υποτίθεται ότι επήλθε ένας εκμοντερνισμός ιδεών, δεν μπόρεσαν αυτές οι ιδέες να περάσουν και μάλιστα στις νεώτερες ηλικίες. Το κυριότερο είναι ακριβώς η πολιτική στο πεδίο της οικονομίας, της εργασίας. Όμως, για σκεφθείτε το 2007, που γίνεται τόσος λόγος, και το 2010 πώς αναπαράγονται και ενισχύονται ξεπερασμένες αντιλήψεις. Ενισχύονται και αναπαράγονται, ακριβώς διότι η πολιτική στο πεδίο της εργασίας, της οικογένειας, της αμοιβής κ.λπ. έχει συμφέρον να διατηρήσει τη γυναίκα σαν ένα ανισότιμο φύλο στην κοινωνία, όπως βεβαίως και την παιδική ηλικία, την τρίτη ηλικία κ.λπ..
    Καταλαβαίνετε, λοιπόν, ότι είμαστε βαθιά και ριζικά αντίθετοι με την πολιτική σας και ανησυχούμε, γιατί στα προεκλογικά προγράμματα, και τα δικά σας και του ΠΑ.ΣΟ.Κ., αναπαράγεται η λογική ότι γυναίκα ίσον ευκαιρίες, ευελφάλεια, κοινωνική αλληλεγγύη, φιλανθρωπία. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ την Γραμματέα του Κομμουνιστικού Κόμματος Ελλάδος κ. Παπαρήγα. 
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα το λόγο.
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα κάνετε χρήση όλου του χρόνου σας;
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας):  Όχι, κύριε Πρόεδρε, θα ήθελα να κάνω μία σύντομη παρέμβαση.
    ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Απασχόλησης και Κοινωνικής Προστασίας κ. Μαγγίνας.
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία Παπαρήγα, θέλω να σας πω ευχαρίστως ότι δικαιώθηκε η διατύπωση, την οποία έκανα στην πρώτη μου τοποθέτηση, ότι εκτιμώ ιδιαιτέρως τις θέσεις τις οποίες διατυπώνετε. Ειλικρινώς λέγω ότι οι προβληματισμοί, τους οποίους διατυπώσατε, είναι πολύ χρήσιμοι και βαθείς, όχι επιφανειακοί.
    Από την άλλη πλευρά, δεν σας κρύβω ότι μερικές στιγμές αισθάνθηκα σαν να διατυπώνετε επιχειρηματολογία υπέρ του φεμινισμού, ενώ εδώ το πρόβλημά μας είναι οι κοινωνικές πολιτικές, η κοινωνική διάσταση και για τη σχέση ανδρών και γυναικών, αλλά και για την εξύψωση της θέσης της γυναίκας.
    Διακρίσεις υπάρχουν. Πολλές φορές, όμως, οι διακρίσεις αυτές είναι διακρίσεις ευεργετικές για τη γυναίκα, χωρίς αυτό βεβαίως να σημαίνει ότι δεν υπάρχει ακόμη πεδίο μεγάλο βελτίωσης της θέσης της γυναίκας σε όλους τους τομείς. Είναι αυτό που είπατε –αλλά θέλει συζήτηση- ισοτιμία αντί για ισότητα, όπως είναι ο συνήθης όρος.
    Θέλω να ξεκαθαρίσω κάτι για το θέμα της παραπομπής της χώρας μας στο Ευρωπαϊκό Δικαστήριο με αφορμή αυτήν τη διάκριση που υπάρχει μεταξύ εξηκοστού έτους για τη γυναίκα και εξηκοστού πέμπτου για τον άνδρα. Θέλω κατ’ αρχάς να πω ότι αποκαταστήσαμε μια κοινή υποστηρικτική γραμμή με τη Γ.Σ.Ε.Ε. και την Α.Δ.Ε.Δ.Υ.. Το γεγονός αυτό το εκτιμώ ως ιδιαιτέρως σημαντικό. Θέλω δε να εξάρω την υπευθυνότητα και τη σοβαρότητα, με την οποία αυτές οι δυο κορυφαίες συνδικαλιστικές οργανώσεις θέλουν να συνεργαστούν, για να εμφανιστούμε στην προσπάθεια από κοινού. 
    Το πρόβλημα εκεί βρίσκεται στο γεγονός ότι αυτήν τη διάκριση ορίων ηλικίας η μεν Ευρωπαϊκή Επιτροπή την εκτιμά ως στοιχείο της επαγγελματικής ασφάλισης, όπως λέγει, εμείς δε εκτιμούμε ότι είναι ενταγμένη στην κοινωνική ασφάλιση. Εάν επικρατήσει η δική μας άποψη, τότε σύμφωνα με τη Συνθήκη της Ρώμης πρόκειται περί θέματος εθνικής δικαιοδοσίας και αποφασίζουμε εμείς αυτό που πρέπει να αποφασίσουμε. Εάν επικρατήσει η άλλη άποψη, τότε υπάρχει κάποιο πρόβλημα. Θέλω να βεβαιωθείτε ότι θα κάνουμε ό,τι είναι δυνατόν καλύτερο. Αυτό είναι κάτι που θα εκδικαστεί μετά την πάροδο δυο, ίσως και τριών ετών και θα έχουμε τότε την απόφαση, αλλά έως τότε από κοινού πιστεύω πως θα κάνουμε ό,τι καλύτερο. Αυτό είναι το θέμα της παραπομπής μας.
      Τώρα για τα «STAGE» για τα οποία διερωτηθήκατε πόσο προσωρινά είναι, βεβαίως, στο μεγάλο τους ποσοστό είναι μία προσωρινή απασχόληση. Πρέπει, όμως, να σας πω ότι περίπου το 40%,  από έρευνες, των απασχολουμένων κάποια στιγμή σε «STAGE», οδηγείται στην εξεύρεση μόνιμης εργασίας. Τώρα, βεβαίως, όταν η εργασία αυτή εντάσσεται στον ιδιωτικό τομέα, δεν μπορεί κανείς να πει ότι είναι μόνιμοι δια βίου.  Αλλά βρίσκει δουλειά, το 40% όσων απασχολούνται σε «STAGE».
      Ασκήσατε μία έντονη κριτική ότι πολλές από τις ρυθμίσεις από τα επιχειρησιακά προγράμματα, από τις δράσεις Γ΄ και Δ΄ Κοινοτικού Πλαισίου Στήριξης περιστρέφονται γύρω από μία γυναίκα, η οποία είναι κοντά στο σπίτι, μία γυναίκα η οποία είναι κοντά στη γειτονιά, μία γυναίκα η οποία είναι στην οικογένεια. Δεν πιστεύω να αρνείστε ότι εκεί πρέπει να είναι η γυναίκα ή μάλλον ότι και εκεί πρέπει να είναι η γυναίκα, εις την οικογένεια. Είναι η βάση της οικογένειας. Και εδώ θα με συγχωρήσετε, αλλά δεν μπορούμε να αντισταθούμε και να ανατρέψουμε ούτε τη φύση, ούτε κατεστημένες νοοτροπίες, εδραιωμένες νοοτροπίες εις την κοινωνία μας, οι οποίες μάλλον σε θετικό επίπεδο έχουν οδηγήσει την ελληνική κοινωνία. 
      Τέλος, εκτιμώ ιδιαιτέρως και θεωρώ πολύ εύστοχες τις παρατηρήσεις σας για την εξέλιξη της πορνείας, η οποία έχει μετακινηθεί βεβαίως από το γυναικείο φύλο και έχει πάει και αλλού και ιδίως  το πρόβλημα της παιδικής πορνείας. Η Ευρωπαϊκή Ένωση έχει κάνει μία συντονισμένη προσπάθεια, ακολουθούμε στο μέτρο του δυνατού και επιχειρούμε να εναρμονιζόμαστε και να πατάσσουμε, να καταπολεμούμε τέτοια φαινόμενα, αλλά συμφωνώ μαζί σας, το πρόβλημα είναι και οξύ και παγκόσμιο δυστυχώς και χρειάζεται μια πιο ριζική αντιμετώπιση.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
      Η Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας κ. Παπαρήγα έχει το λόγο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας):  Κύριε Υπουργέ, δεν θα σχολιάσω τώρα τα περί φεμινισμού, δεν θα πιάσουμε φιλοσοφική συζήτηση, είναι θέμα κοινωνικής ισότητας. Εν πάση περιπτώσει, το θέμα με τη συνταξιοδότηση και την άνοδο των ορίων;
      Εμείς, κατ’ αρχάς, είμαστε υπέρ του να υπάρχει διαφορά πέντε χρόνων στη συνταξιοδότηση της γυναίκας. Δηλαδή να φεύγει πέντε χρόνια νωρίτερα. Κυρίως οι συνθήκες ζωής της είναι τέτοιες που το επιβάλλουν και αν θέλετε υπάρχουν και βιολογικές πλευρές που και αυτές είναι μετρήσιμες. 
      Ποιο είναι όμως, το πρόβλημα, γιατί τουλάχιστον εμείς δεν έχουμε εμπιστοσύνη στην ηγεσία της Γ.Σ.Ε.Ε. και της Α.Δ.Ε.Δ.Υ., όπως επίσης -θα σας το πω καθαρά- δεν είμαστε καθόλου βέβαιοι πώς εσείς θα χειριστείτε το ζήτημα.
      Αυτό που βάζει η Ευρωπαϊκή Ένωση είναι η μία πλευρά, τάχα ισότητα των δύο φύλων. Η άλλη πλευρά είναι ότι θέλει να μετατρέψει τα ταμεία των δημοσίων υπαλλήλων, να τα πει επαγγελματικά ταμεία, να τα περάσει δηλαδή στην κατηγορία του Ι.Κ.Α. και θέλει ακριβώς να αποδεσμεύσει την ασφάλιση των δημοσίων υπαλλήλων από τα όποια σχετικά πλεονεκτήματα είχε αυτή η ασφάλιση σε σχέση με τον ιδιωτικό τομέα και θέλει να τα πάει προς τα κάτω. 
      Και πολύ φοβάμαι ότι η συζήτηση γίνεται μόνο για τα πέντε χρόνια, για την εξίσωση των δύο φύλων, ενώ ταυτόχρονα είναι θέμα χαρακτήρα της ασφάλισης των δημοσίων υπαλλήλων. Εμείς, βλέπουμε και τα δύο μαζί. Το θέμα είναι πάρα πολύ σοβαρό. Ξέρει η Ευρωπαϊκή Ένωση, όταν αλλάζει τους όρους, τι κάνει. Ο κάθε όρος, όπως και η ευελφάλεια κρύβει μέσα μία συγκεκριμένη επιλογή. Όχι κατά κανόνα, δεν υπάρχει μία επιλογή στο πεδίο της εργασίας που να είναι φιλολαϊκή. 
      Και ένα τελευταίο. Ακόμη και όταν καθιερώθηκε το ολοήμερο σχολείο, δεν ήταν η πρόθεση πάντα έτσι όπως φαινόταν. Είχε σχέση και έχει σχέση με την ελαστικοποίηση των ωρών εργασίας. Έχει σχέση και με τη διάταξη του εργάσιμου χρόνου. Βέβαια, όταν μία γυναίκα ή και ένας άνδρας, ο ένας δουλεύει από το πρωί μέχρι το απόγευμα, ο άλλος από το απόγευμα μέχρι το βράδυ ή τα ωράρια εργασίας γίνονται πια ελαστικά, θα χρειάζεται ενδεχομένως και νυχτερινός παιδικός σταθμός, εάν δεν έχεις πού να αφήσεις το παιδί σου. Η λύση, όμως, δεν είναι αυτή. Η λύση είναι κανονική δουλειά, κανονικά ωράρια και κανονική λειτουργία των παιδικών σταθμών. Δεν είναι λύση, να είναι το παιδί από το πρωί μέχρι το βράδυ στον παιδικό σταθμό. Αυτά ήθελα να πω.
      ΠΡΟΕΔΡΕΥΩΝ (Σωτήρης Χατζηγάκης):  Σας ευχαριστούμε.
      Κύριε Ζώη, έχετε το λόγο.
      ΧΡΗΣΤΟΣ ΖΩΗΣ: Ας προηγηθεί η κ. Ράπτη.
      ΠΡΟΕΔΡΕΥΩΝ (Σωτήρης Χατζηγάκης):  Έπεσε πολλή ευγένεια! 
      Ορίστε, κυρία Ράπτη, εσείς, ladies first, όπως λέμε ελληνικά στα Τρίκαλα!
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας):  Το ίδιο λέμε και στην Αιτωλοακαρνανία.
      ΣΥΛΒΑΝΑ ΡΑΠΤΗ: Ο κύριος Υπουργός φεύγει;
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Σε ένα λεπτό θα επιστρέψω.
      ΣΥΛΒΑΝΑ ΡΑΠΤΗ: Καλώς.
      Κύριε Πρόεδρε, ευχαριστώ που μου δίνετε το λόγο, όπως ευχαριστώ και τον Κοινοβουλευτικό Εκπρόσωπο της Νέας Δημοκρατίας κ. Ζώη, που μου παραχώρησε τη σειρά του όχι μόνο για λόγους ευγενείας φαντάζομαι αλλά και για να έχει τον τελευταίο λόγο.
      ΧΡΗΣΤΟΣ ΖΩΗΣ: Ήθελα να σας ακούσω.
      ΣΥΛΒΑΝΑ ΡΑΠΤΗ: Σας ευχαριστώ λοιπόν, κύριε συνάδελφε.
      Ακούγοντας τον αρμόδιο Υπουργό κ. Μαγγίνα να μιλά για τα όσα έχει κάνει η πολιτεία επί των κυβερνήσεων της Νέας Δημοκρατίας για τα θέματα της γυναίκας, πραγματικά αισθάνθηκα ότι εδώ θα πρέπει να έλθω να μιλήσω για τα δικαιώματα των ανδρών! Δυστυχώς δεν είναι έτσι η πραγματικότητα. Και δεν είναι έτσι η πραγματικότητα όχι γιατί το λέω και το υποστηρίζω εγώ αλλά γιατί υπάρχει, για παράδειγμα, μία έκθεση για την εξάλειψη των διακρίσεων κατά των γυναικών στην Ελλάδα της ειδικής επιτροπής του Ο.Η.Ε.. Δεν θα σας κουράσω κάνοντας ανάγνωση συγκεκριμένων σημείων από την έκθεση αυτή. Θα πω όμως δύο αριθμούς. Στην έκθεση αυτή αναφέρονται τέσσερα θετικά σημεία για την υπόθεση του χειρισμού των γυναικείων θεμάτων από την πλευρά της πολιτείας και τριάντα σημεία ανησυχίας, τριάντα σημεία στα οποία επισημαίνεται ότι πρέπει να γίνουν κινήσεις διορθωτικές και προς τη σωστή κατεύθυνση. 
      Κυρίες και κύριοι συνάδελφοι, σε μια κοινωνία που θέλει πραγματικά να είναι βαθιά δημοκρατική, η γυναίκα δεν μπορεί παρά να είναι πρωταγωνίστρια της καθημερινής ζωής. Το ΠΑ.ΣΟ.Κ. είναι ταυτισμένο με θεσμικές αλλαγές που δίνουν στη γυναίκα δικαιώματα. Γιατί η Ελληνίδα δικαιούται μια καλύτερη ζωή, δικαιούται ένα καλύτερο μέλλον.
      Η συμμετοχή των γυναικών στην οικονομία, η δραστηριοποίησή μας στην κοινωνία προϋποθέτει ελεύθερες προσωπικές επιλογές. Για να γίνει πράξη η ελεύθερη προσωπική επιλογή, εμείς οι γυναίκες έχουμε να αντιμετωπίσουμε πολύ περισσότερα εμπόδια. Πολύ συχνά, αν όχι τις περισσότερες φορές, η χειραφέτηση σημαίνει στην πράξη διπλή επιβάρυνση, διπλή βάρδια. Οι γυναίκες αντιμετωπίζουν ανασφάλεια, αντιμετωπίζουν πολύ συχνά εκβιαστικά διλλήματα του τύπου «εργασία ή οικογένεια». Οι γυναίκες έχουν κουραστεί να κάνουν συμβιβασμούς από το πρωί που ξυπνούν μέχρι το βράδυ που κοιμούνται. Η συμφιλίωση της επαγγελματικής με την προσωπική και οικογενειακή ζωή είναι ένα ζητούμενο, ένας στόχος προς κατάκτηση.
      Το ΠΑ.ΣΟ.Κ. από το 1981 ως το 2004 κατάφερε να δημιουργήσει τη νομοθετική πλατφόρμα, τη βάση για την κοινωνική αλλαγή και την ουσιαστική συμμετοχή της γυναίκας στην πολύπλευρη ανάπτυξη της χώρας. Με μια σειρά πρωτοποριακά, για την εποχή, νομοθετικά μέτρα, με μια σειρά εστιασμένων δράσεων υπέρ των γυναικών, το ΠΑ.ΣΟ.Κ. ανέδειξε τη γυναικεία ικανότητα και αναγνώρισε στην πράξη το ρόλο της γυναίκας στην κοινωνία. Αναφέρω χαρακτηριστικά και πολύ σύντομα την αναθεώρηση του Οικογενειακού Δικαίου, την αποποινικοποίηση της μοιχείας, τη νομιμοποίηση των αμβλώσεων, μέτρα και δράσεις για την ανύπανδρη μητέρα και τα παιδιά εκτός γάμου, αναμόρφωση του νομοθετικού πλαισίου για τη λύση του γάμου, συναινετικό διαζύγιο, φροντίδα παιδιών, περιουσιακά στοιχεία, οικονομικά, αυτόνομη σύνταξη στην αγρότισσα, αναθεώρηση του Εμπορικού Δικαίου και καθιέρωση της ισότιμης θέσης της γυναίκας στο δικαίωμα για άσκηση επιχειρηματικότητας, υπογραφή της διεθνούς συμβάσεως του Ο.Η.Ε. περί εξάλειψης των ανισοτήτων μεταξύ ανδρών και γυναικών και κατάρτιση του απαραίτητου νομοθετικού πλαισίου για την εξάλειψη των ανισοτήτων στην οικογένεια, στην εργασία και στην κοινωνία, θετικά μέτρα και θετικές δράσεις  υπέρ των γυναικών, πολιτική για άτομα με ειδικές ανάγκες, για τα άτομα τρίτης ηλικίας, για τη μητέρα και το παιδί.
      Πολιτικές για τη θέση της γυναίκας στην αγορά εργασίας καθώς και δράσεις ενίσχυσης της γυναικείας επιχειρηματικότητας. Πολιτικές για την αλλαγή νοοτροπίας της κοινωνίας και παρέμβαση στα Μέσα Μαζικής Ενημέρωσης. Πολιτικές για την πρόσβαση των γυναικών στα κέντρα λήψης αποφάσεων, στην Ευρωβουλή, στη Βουλή, στην περιφέρεια, στην Τοπική Αυτοδιοίκηση, στη Νομαρχιακή Αυτοδιοίκηση, στους αγροτικούς συνεταιρισμούς και σε άλλα πολλά. Πολιτικές υπέρ των γυναικών στην παιδεία, στη συνεχή επιμόρφωση, στην κατάρτιση. Δημιουργήσαμε τα Κ.Ε.Θ.Ι., τα κέντρα έρευνας για την ισότητα των γυναικών. Είχαμε πέντε περιφερειακά συμβουλευτικά κέντρα, στην Αθήνα, στη Θεσσαλονίκη, στην Πάτρα, στο Ηράκλειο και στο Βόλο. Δούλεψαν υποστηρικτικά στη γυναικεία απασχόληση αλλά και ως βασικά σημεία εστίας στην πρώτη υποδοχή στήριξης γυναικών θυμάτων ενδοοικογενειακής βίας. 
      Όλα αυτά είναι μία σύντομη περιγραφή περί του τι ακριβώς έκανε το ΠΑ.ΣΟ.Κ. για την υπόθεση της γυναίκας. Πριν δύο χρόνια σ’ αυτήν εδώ την Αίθουσα, στο ελληνικό Κοινοβούλιο και πάλι με πρωτοβουλία του Κομμουνιστικού Κόμματος Ελλάδας είχε γίνει μια ακόμα συζήτηση, μια συζήτηση σε επίπεδο Αρχηγών κομμάτων και τότε ο Πρόεδρος του ΠΑ.ΣΟ.Κ., ο Γιώργος Παπανδρέου, είχε πει: «Σε ό,τι αφορά την ανεργία των γυναικών, το μόνο που μπορεί να εγγυηθεί η Κυβέρνηση της Νέας Δημοκρατίας είναι η αύξηση της ανεργίας και τίποτα παραπέρα. Δεν μπορεί να μειωθεί η ανεργία χωρίς ανάπτυξη. Δεν μπορεί να μειωθεί η ανεργία με καθυστέρηση στα δημόσια οικονομικά. Δεν μπορεί να μειωθεί η ανεργία με τη δραματική περικοπή του Προγράμματος Δημοσίων Επενδύσεων. Το μόνο που μπορεί να εγγυηθεί η Κυβέρνηση αυτή είναι μια γενικευμένη ανασφάλεια στον εργαζόμενο και ειδικότερα στη γυναίκα».
      Είμαι στη δυσάρεστη θέση πραγματικά σήμερα, δύο χρόνια μετά από αυτήν την κουβέντα και από αυτές τις επισημάνσεις του Γιώργου Παπανδρέου, να διαπιστώσω ότι εξακολουθεί να συμβαίνει το ίδιο σκηνικό. Στο προεκλογικό πρόγραμμα της Νέας Δημοκρατίας υπήρχε μία αναφορά -μεταξύ άλλων- στο θέμα της ανεργίας των γυναικών: Μία στις τρεις γυναίκες είναι άνεργη. Τι γίνεται σήμερα; Σήμερα, τριάμισι χρόνια μετά, άνεργη είναι μία στις πέντε γυναίκες, για πάνω από δύο χρόνια και στις ηλικίες ειδικότερα από δεκαεννιά έως είκοσι πέντε ετών. Θέλετε και άλλους αριθμούς; Σαράντα δύο χιλιάδες τριακόσιες είκοσι τέσσερις γυναίκες δεν βρίσκουν δουλειά. Σύμφωνα με την ετήσια έκθεση της Γ.Σ.Ε.Ε. και της Α.Δ.Ε.Δ.Υ. για το 2006, πάνω από το 60% των άνεργων νέων μέχρι είκοσι εννέα ετών είναι γυναίκες. Το 70,4% των μακροχρόνια άνεργων είναι γυναίκες. Το 73,5% αυτών που εισέρχονται στην ανεργία είναι γυναίκες. Η αναλογία στους ανέργους που έχουν εργαστεί στο παρελθόν πλησιάζει το 60%. Σύμφωνα πάντα με την ίδια έκθεση της Γ.Σ.Ε.Ε. και της Α.Δ.Ε.Δ.Υ., διακόσιες έντεκα χιλιάδες άτομα εργάζονται σήμερα με μερική απασχόληση. Ξέρετε πόσα από τα άτομα αυτά είναι γυναίκες; Το 72,4%. 
      Τα αρνητικά αποτελέσματα της πολιτικής της Νέας Δημοκρατίας δεν έχουν να κάνουν μόνο με τους αριθμούς που προανέφερα, έχουν να κάνουν και με μία σειρά νομοθετικών ρυθμίσεων, οι οποίες ενώ γίνονται δεν εφαρμόζονται. Είναι πολύ χαρακτηριστικό το θέμα του ν. 3491/2006, όπου πραγματικά συγκροτήθηκε με βάση το νόμο αυτόν η Εθνική Επιτροπή Ισότητας μεταξύ γυναικών και ανδρών, αλλά εάν ανατρέξει κάποιος στο τι έχει κάνει η επιτροπή αυτή μέχρι σήμερα, θα βρει πολύ φτωχά αποτελέσματα. Υπάρχει ο ν. 3488/2006, εφαρμογή της αρχής της ίσης μεταχείρισης ανδρών και γυναικών, όσον αφορά την πρόσβαση στην απασχόληση, την επαγγελματική εκπαίδευση, ανέλιξη κ.λπ.. Ξέρετε κάτι; Ο Συνήγορος του Πολίτη με επιστολή του λέει στην πολιτεία, λέει στην Κυβέρνηση της Νέας Δημοκρατίας: «Σας παρακαλώ πολύ, αυτόν το νόμο που ψηφίσατε πρέπει να τον εφαρμόζετε και πρέπει να τον εφαρμόζετε πάντα». Δεν γίνεται ούτε νοείται εφαρμογή του νόμου «α λα καρτ». 
      Υπάρχουν πάρα πολλά θέματα που θα μπορούσαμε να επισημάνουμε πάνω στην υπόθεση αυτή και ο χρόνος δεν φτάνει. Σας ευχαριστώ ήδη, κύριε Πρόεδρε, για την ανοχή σας. Αυτό που θέλω να επισημάνω κλείνοντας είναι το εξής: Όχι μόνο δεν εφαρμόζεται νόμος που εσείς οι ίδιοι ψηφίσατε, αλλά και νόμους ή προγράμματα, που έτρεχαν από το ΠΑ.ΣΟ.Κ. ακόμη, δεν τα προωθείτε, δεν τα στηρίζετε, δεν τα περπατάτε, δεν τα προχωρείτε. 
     Αναφέρω τέσσερα χαρακτηριστικά παραδείγματα. «Γυναικεία επιχειρηματικότητα». Είναι πρόγραμμα που υπήρχε επί ΠΑ.ΣΟ.Κ. «Αυξημένη επιδότηση για πρόσληψη των γυναικών σε νέες θέσεις εργασίας». Είναι πρόγραμμα που υπήρχε από το ΠΑ.ΣΟ.Κ.. «Νέοι ελεύθεροι επαγγελματίες, αυξημένη επιδότηση ειδικά στις γυναίκες». Είναι πρόγραμμα που υπήρχε επί ΠΑ.ΣΟ.Κ.. «Νέοι ελεύθεροι επαγγελματίες ειδικά γυναίκες σε σχέση με τον πολιτισμό και το περιβάλλον».  Είναι πρόγραμμα που υπήρχε από το ΠΑ.ΣΟ.Κ.. 
     Κλείνοντας, λέγω πάρα πολύ απλά και καθαρά. Το ΠΑ.ΣΟ.Κ. οραματίστηκε τη θέση της γυναίκας στην ελληνική κοινωνία πριν πολλά χρόνια. ‘Ηταν το πρώτο πολιτικό κόμμα που θεσμοθέτησε την εκπροσώπηση των γυναικών κατά 40% σε όλα τα εκλεγμένα όργανα του Κινήματος και οδηγεί σήμερα τέσσερις χιλιάδες γυναίκες να συμμετέχουν σε θέσεις ευθύνης. 
     Ο αγώνας των γυναικών, κύριε Πρόεδρε και κύριοι συνάδελφοι, για ίσες ευκαιρίες άρχισε με το ΠΑ.ΣΟ.Κ.. Ο αγώνας των γυναικών για ίσες ευκαιρίες θα ολοκληρωθεί με το ΠΑ.ΣΟ.Κ.. 
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Ζώης.
     ΧΡΗΣΤΟΣ ΖΩΗΣ: Κύριε Πρόεδρε, πριν απ’ όλα βέβαια πρέπει να διευκρινίσω ότι αν ζήτησα να μιλήσω μετά την κ. Ράπτη, δεν το έκανα για να έχω τον τελευταίο λόγο, όπως έσπευσε να μου καταλογίσει, αλλά γιατί πιστεύω ότι θα έπρεπε, πέραν της κοινοβουλευτικής θέσης, να δώσουμε την ευκαιρία στην εκπρόσωπο της Αξιωματικής Αντιπολίτευσης να τοποθετηθεί, πόσω μάλλον όταν είναι γυναίκα. ’Ετσι, και σήμερα το θέμα το οποίο μας δίνει την ευκαιρία το Κ.Κ.Ε. με την επερώτηση που καταθέτει να συζητήσουμε είναι η θέση της γυναίκας. ΄Ηταν, λοιπόν, ένας ελάχιστος φόρος τιμής, που λυπάμαι, εν πάση περιπτώσει, που δεν αξιολογήθηκε όπως θα έπρεπε να αξιολογηθεί. 
     Τώρα, κύριε Πρόεδρε, θέλω να δηλώσω προσωπικά την ικανοποίησή μου για το γεγονός ότι το Κ.Κ.Ε., καταθέτοντας τη συγκεκριμένη επερώτηση σήμερα, μας δίνει την ευκαιρία να κάνουμε μια συζήτηση και από τη συζήτηση αυτή μπορεί να μη λυθούν τα θέματα που θέτει, μπορεί να μη φύγει ικανοποιημένο από τις απαντήσεις που παίρνει ή που πρόκειται να πάρει και στη συνέχεια, αλλά σίγουρα μας δίνει την ευκαιρία όλοι να προβληματιστούμε, να αναλογιστούμε, με ευκαιρία μια κοινοβουλευτική διαδικασία, τη θέση της γυναίκας σήμερα στην κοινωνία και στην αγορά. 
     Εγώ ευχαριστώ το Κ.Κ.Ε. για τη δυνατότητα που μας παρέχει η δική του πρωτοβουλία σήμερα και θα έλεγα ότι θα ήταν ίσως προς συζήτηση –το θέτω και ως ζήτημα προς διερεύνηση από το Προεδρείο της Βουλής –κάθε χρόνο μια συνεδρίαση της Βουλής να αξιολογείται προς τούτο. Δηλαδή, να βλέπουμε ποια είναι η θέση της γυναίκας προοδευτικά από χρόνο σε χρόνο, πώς εξελίσσονται τα πράγματα, ποια είναι η συμβολή των κυβερνήσεων σε αυτήν τη διαχρονική πορεία και έτσι να μας δίνετε η ευκαιρία να αποδεικνύουμε όχι με ισχυρισμούς αλλά με αποδείξεις εν τοις πράγμασι, όχι μόνον το ενδιαφέρον μας αλλά τη συναίσθηση που έχουμε όλοι μας πόσο αναγκαίο είναι η γυναίκα να καταλάβει τη θέση που της αξίζει, όχι μόνο γιατί έτσι της πρέπει αλλά γιατί έτσι επιτάσσει και η εποχή και η ανάγκη της εποχής. 
     ΄Ακουσα με πολύ μεγάλη προσοχή και την εισηγήτρια την κ. Παντελάκη και τους άλλους Βουλευτές του Κ.Κ.Ε., όπως βεβαίως με πολύ μεγάλη προσοχή άκουσα και τη Γραμματέα του Κ.Κ.Ε.. 
     Θα πρέπει να πω, κύριε Πρόεδρε, ότι αν και μας χωρίζουν πολλά ιδεολογικά και είναι σίγουρο ότι έχουμε πολύ διαφορετικό τρόπο αντίληψης για το πώς πρέπει να είναι οργανωμένη η κοινωνία, δύσκολα θα μπορούσε κανείς να αμφισβητήσει μερικά από τα στοιχεία που έθεσαν υπ’όψιν μας. Και νομίζω ότι δεν θα το έκανε ούτε ο κύριος Υπουργός εκπροσωπώντας την Κυβέρνηση.
      Ίσα–ίσα αναγνωρίζουμε ότι πρέπει να εργαστούμε πολύ περισσότερο με συνέχεια, με συνέπεια, ώστε να αντιμετωπίσουμε διαρκείς θα έλεγα προκλήσεις, σε ό,τι αφορά τη θέση της γυναίκας στην οικονομία, στην κοινωνία γενικότερα. 
      Είναι όμως πολύ σημαντικό να διαπιστώνει κάποιος ότι η Κυβέρνηση δεν κρύβεται πίσω από λόγια, ούτε φιλοδοξεί να κρύψει τα προβλήματα. Η Κυβέρνηση αντιλαμβάνεται πλήρως ποια είναι η πραγματικότητα και είδαμε ένα δείγμα των προσπαθειών της για να αντιμετωπιστεί αυτή η πραγματικότητα.
      Εγώ άκουσα συγκεκριμένες νομοθετικές πρωτοβουλίες στη διάρκεια αυτής της τριετίας, που είχαν ως στόχο αλλά και τελικό αποτέλεσμα, να εξαλειφθούν οι συγκεκριμένες διακρίσεις σε χώρους εργασίας για τη γυναίκα, να αρθούν δυσκολίες και προβλήματα που έρχονται από το παρελθόν. Και κανείς δεν μπορεί να παραβλέψει ότι όλα αυτά γίνονται στο πλαίσιο μιας αναγκαιότητας, να συγκλίνουμε με τα ευρωπαϊκώς κρατούντα. Και έρχομαι εδώ να επισημάνω ότι ήταν ατυχής η προσπάθεια που έκανε η Κοινοβουλευτική Εκπρόσωπος της Αξιωματικής Αντιπολίτευσης να πιστωθεί η παράταξή της κάποια προγράμματα. Κάποια προγράμματα τα οποία  -δεν μπορούσε να γίνει και αλλιώς- έπρεπε να υιοθετηθούν από την οποιαδήποτε ελληνική κυβέρνηση στο πλαίσιο των υποχρεώσεων που έχουμε ως χώρα και των στόχων που πρέπει να υλοποιήσουμε εν όψει της Λισαβόνας. 
      Λοιπόν, δεν μπορεί η αντιπαράθεσή μας να είναι «κάναμε εμείς ένα πρόγραμμα ή κάναμε δύο προγράμματα, εσείς κάνατε το τρίτο». Δεν θεωρώ ότι αυτή είναι μία αντιπαράθεση που μπορεί να προαγάγει τη συζήτηση ούτε μπορεί να οδηγήσει πουθενά. Θα ήταν άξιο κριτικής ότι ακυρώσαμε προγράμματα, ότι δεν προωθήσαμε προγράμματα, ότι δεν επιταχύναμε διαδικασίες στα πλαίσια συγκεκριμένων προγραμμάτων. Όμως δεν ακούστηκε τέτοια κριτική. 
      Δεν αμφισβητήθηκε, λοιπόν, η συνέπεια της Κυβέρνησης στις υποχρεώσεις που έχουμε αναλάβει διαχρονικά, στα πλαίσια εννοώ των στόχων της Λισαβόνας και πολύ περισσότερο δεν αμφισβητήθηκε η εργατικότητα της Κυβέρνησης και το ιδιαίτερο ενδιαφέρον και η μέριμνα της Κυβέρνησης, πράγματα που προκύπτουν από την απλή απαρίθμηση εκ μέρους του κυρίου Υπουργού συγκεκριμένων στοιχείων, στοιχεία τα οποία δεν είναι απλά νούμερα, δεν είναι απλοί αριθμοί, κύριε Πρόεδρε. Έχουμε να κάνουμε με ανθρώπους. 
      Όταν ακούμε για έξι χιλιάδες γυναίκες στο άλφα πρόγραμμα, όταν ακούμε για δύο χιλιάδες στο άλλο πρόγραμμα, όταν ακούμε για είκοσι χιλιάδες σε ένα τρίτο πρόγραμμα, μιλούμε για ανθρώπους. Μιλούμε για ανθρώπους των οποίων η ζωή επηρεάζεται από την υλοποίηση αυτών των προγραμμάτων, από την αποτελεσματικότητα κατά την υλοποίηση αυτών των προγραμμάτων. Και θα έπρεπε με πολλή μετριοπάθεια και επιφυλακτικότητα να σκεφτόμαστε πόσο σημαντικά είναι αυτά τα προγράμματα στην καθημερινότητα των γυναικών, για τις οποίες όλοι συζητούμε εδώ και ενδιαφερόμαστε, προτού σπεύσουμε να τα απαξιώσουμε ή να τα προσπεράσουμε με άνεση.
      Εγώ, κυρία Γραμματέα του Κομμουνιστικού Κόμματος Ελλάδος, θα συμφωνήσω μαζί σας σε μια διαπίστωσή σας ότι υπάρχουν δουλειές για τις οποίες δεν μπορεί να ισχυριστεί κάποιος ότι ως πολιτεία πρέπει να είμαστε υπεύθυνοι ή να είμαστε υπερήφανοι.
      Αναφερθήκατε στους σχολικούς τροχονόμους. Ναι, δεν είναι η πλήρους απασχόλησης εργασία πολύ παραγωγική εργασία. Συμφωνώ μαζί σας. Όμως, ελάτε που οι ίδιες οι γυναίκες ζητούν αυτά τα προγράμματα. Οι ίδιες οι γυναίκες θεωρούν ότι στο πλαίσιο του δικού τους ελεύθερου χρόνου, όπως αυτές τον αξιολογούν και τον αξιοποιούν, έρχονται να ζητήσουν και συνέχιση αυτών των προγραμμάτων. Και θεωρούν ότι με αυτόν τον τρόπο συμβάλλουν στα οικονομικά της οικογένειάς τους. 
      Λέω, λοιπόν, ότι ευτυχώς για μας, στις φιλελεύθερες κοινωνίες, ότι ακόμη ο τρόπος με τον οποίο αναλαμβάνουν οι γονείς να διαχειριστούν τα του οίκου τους είναι αποτέλεσμα της δικής τους αξιολόγησης και της μεταξύ τους συμφωνίας.
      Και δεν έρχεται κάποιο δυνατό χέρι του κράτους να τους επιβάλλει τους όρους της παραγωγής και το πώς θα μοιράσουν το χρόνο τους. Εγώ πιστεύω ότι και ο άντρας πρέπει να παίξει το ρόλο του ως πατέρας, ότι ο ρόλος του γονέα δεν είναι ρόλος που απευθύνεται μόνο στη μητέρα. 
      Ξαναλέω, όμως, ότι αυτό έχει να κάνει κυρίως και πέρα από όλα με τον τρόπο που τα ίδια τα ζευγάρια -και ελπίζω να αποδεχόμαστε όλοι ότι υπάρχει μια σοβαρή, αξιοσημείωτη εξέλιξη στον τρόπο, με τον οποίο οι νέοι άνθρωποι και τα ζευγάρια αντιλαμβάνονται τη σχέση τους και τη θέση τους μέσα σε μια οικογένεια που από κοινού δημιουργούν- καταμερίζουν και αξιοποιούν το χρόνο τους.
      Έρχεται, λοιπόν, η πολιτεία πάνω σ’ αυτήν την αξιολόγηση να συνεισφέρει, να προσφέρει ευκαιρίες. Εγώ δεν απαξιώνω τη λέξη «ευκαιρίες». Δεν υποτιμώ την αξία και τη σημασία της λέξεως «ευκαιρίες». Ευκαιρίες ζητούν αυτοί οι άνθρωποι, παράλληλα με την ανατροφή του παιδιού τους, παράλληλα με το χρόνο –όπως αυτοί το αντιλαμβάνονται- που πρέπει να αξιοποιήσουν μέσα στο σπίτι τους, ταυτόχρονα να ενισχύσουν το εισόδημά τους. Εγώ, λοιπόν, θα έλεγα ότι πρέπει να έχουμε και αυτήν την οπτική στην κριτική μας και να μην ισοπεδώνουμε τα πράγματα.
      Αφήνω την τελευταία μου λέξη, κύριε Πρόεδρε, πριν κλείσω για τις επισημάνσεις της κ. Ράπτη, της αξιαγάπητης συναδέλφου. Ήταν ατυχές εκ μέρους της να αναφερθεί στις προβλέψεις-επισημάνσεις του κυρίου Αρχηγού της Αξιωματικής Αντιπολίτευσης δυο χρόνια πριν, για να επιχειρηματολογήσει με βάση αυτές τις διαπιστώσεις και να πει ότι δυο χρόνια μετά, όχι μόνο επιβεβαιώνονται αλλά συνέπεια της επιβάρυνσης των στοιχείων που επικαλέστηκε, είναι και η δυσμενέστερη πλέον θέση της γυναίκας στην οικονομία και την κοινωνία.
      Κατά σύμπτωση και τα τρία στοιχεία στα οποία αναφερθήκατε, κυρία Ράπτη, είναι τα στοιχεία για τα οποία η Κυβέρνηση μπορεί να υπερηφανεύεται ότι πάει πολύ καλά. Είναι από τα όπλα της Κυβέρνησης. Η οικονομία πάει καλύτερα. Και αυτό όσο και αν μπορείτε να το αμφισβητείτε εσείς εδώ μέσα -και έχετε κάθε δικαίωμα να το κάνετε- δεν αμφισβητείται από αυτούς που την κρίνουν στην Ελλάδα και έξω απ’ αυτήν.
      Όσον αφορά την ανάπτυξη, η χώρα μας, κύριε Πρόεδρε, είναι δεύτερη σε ρυθμούς ανάπτυξης, χωρίς τον οργασμό των Ολυμπιακών Έργων το δεύτερο τρίμηνο του 2007. Είναι δεύτερη μετά την Ιρλανδία στο χώρο της Ευρωζώνης. Επίσης, η ανεργία έχει σημειώσει χαρακτηριστική πτώση. Μακάρι να την εξαλείφαμε. Αυτό όμως δεν γίνεται μέσα σε τρία χρόνια. Έχουμε, όμως, μειώσει την ανεργία σ’ ένα ποσοστό 25%, σε σχέση με τα ποσοστά που παραλάβαμε από την προηγούμενη κυβέρνηση.
      Δυο χρόνια μετά, κυρία Ράπτη, εγώ θα έλεγα ότι ο κ. Παπανδρέου έχει πέσει έξω. Έχει πέσει πάρα πολύ έξω και συνεπώς το επιχείρημα που επικαλεστήκατε, δεν ήταν ό,τι καλύτερο εκ μέρους σας. Μπορώ και εγώ εξ αντιδιαστολής να συμπεράνω ότι αφού πάνε καλά αυτά τα στοιχεία, και η θέση της γυναίκας εργαζόμενης, έχει βελτιωθεί προς το καλύτερο. 
      Κυρία Ράπτη, θα ήθελα να μου πείτε, πού βρήκατε το τελευταίο συγκριτικό στοιχείο στο οποίο αναφερθήκατε και να μας το καταθέσετε. Μιλάω γι’ αυτό στο οποίο αναφέρεσθε στη σχέση ανέργων γυναικών. 
      ΣΥΛΒΑΝΑ ΡΑΠΤΗ: Έκθεση της Γ.Σ.Ε.Ε. και της Α.Δ.Ε.Δ.Υ..
      ΧΡΗΣΤΟΣ ΖΩΗΣ: Θα ήθελα, όμως, να το καταθέσετε για να το μελετήσουμε, γιατί σε μένα τέτοιο στατιστικό στοιχείο δεν προκύπτει. Απ’ όσο ξέρω, δεν προκύπτει ούτε από την Εθνική Στατιστική Υπηρεσία, την οποία δεν γνωρίζω αν αμφισβητείτε. 
      Κύριε Πρόεδρε, επαναλαμβάνω ότι η συζήτηση σήμερα ήταν υψηλού επιπέδου. Θα ήθελα να διατυπώσω την ικανοποίησή μου για το γεγονός αυτό και να καταλήξω στο συμπέρασμα ότι μπορούμε σ’ αυτήν την Αίθουσα να κάνουμε τέτοιου επιπέδου συζητήσεις, συζητήσεις που μπορούν να προσφέρουν κάτι σ’ αυτούς που μας ακούν αλλά και σε μας που συμμετέχουμε σ’ αυτές. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ζώη. 
      Κυρίες και κύριοι συνάδελφοι, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιό νόμου του Υπουργού Επικρατείας, με αρμοδιότητες Υπουργού Τύπου και Μέσων Μαζικής Ενημέρωσης: «Ρύθμιση θεμάτων δημοσκοπήσεων και άλλες διατάξεις».
      Το λόγο έχει η κ. Ελπίδα Παντελάκη για να δευτερολογήσει. 
      ΕΛΠΙΔΑ ΠΑΝΤΕΛΑΚΗ: Κύριε Ζώη, ζητήσατε κάποια στοιχεία και εγώ θα σας πω να αναζητήσετε τα δικά μας στοιχεία. Είναι τα επίσημα στοιχεία του Δεκεμβρίου που παρουσίασε το Ι.Κ.Α.. Όμως θα σας πω κάτι άλλο, επειδή τα στοιχεία μας φάνηκαν υπερβολικά και το ψάξαμε λίγο. Τα στοιχεία, επαναλαμβάνω, έλεγαν ότι για τις νέες θέσεις εργασίας για το τρίμηνο του 2007 –γιατί είναι πολύ σημαντικό αυτό- είναι 25% μερική απασχόληση και το 45% εποχικοί-προσωρινοί. Τι κάναμε λοιπόν. Απευθυνθήκαμε σ’ εκείνες τις επιχειρήσεις, δειγματοληπτικά, που είχαν δηλώσει στο Ι.Κ.Α. τα στοιχεία τους. Αυτά τα στοιχεία είναι από τις δηλώσεις των εργοδοτών. Απευθυνθήκαμε, λοιπόν –η αντιπροσωπεία συντρόφων που πήγε- σε τέτοιους χώρους δουλειάς. Είναι καταγεγραμμένα αυτά τα στοιχεία. Είναι μεγάλα καταστήματα, εμπορικοί χώροι κ.λπ.. Σε τέτοιους πήγαμε.
      Λοιπόν, ξέρετε τι διαπιστώσαμε; Κάτι ακόμη χειρότερο. Διαπιστώσαμε ότι αυτοί που είχαν δηλωθεί –ιδιαίτερα οι γυναίκες- ως εργαζόμενες μερικής απασχόλησης και όσες ήταν στα ταμεία, δούλευαν ως εξής: Δούλευαν τέσσερις ώρες στα ταμεία δηλωμένες –έπαιρναν την ασφάλεια και τη σύνταξη για αυτό- και από κει και πέρα δούλευαν άλλες τέσσερις με πέντε ώρες, με ωρομίσθιο 3 ευρώ την ώρα. Θέλουμε όμως να μαζέψουμε συνολικά στοιχεία τα οποία θα τα δώσουμε στη δημοσιότητα, όπως θα δώσουμε και όλα αυτά τα μαγαζιά στη δημοσιότητα. Αυτή είναι η κατάσταση και είναι τρισάθλια. Και σας τα λέω γιατί λέτε, πού είναι τα στοιχεία. Αυτά τα στοιχεία, λοιπόν, πάρτε τα από το Ι.Κ.Α. αλλά πηγαίνετε να δείτε τι γίνεται και στους χώρους δουλειάς. Σε κάθε μεγάλο κατάστημα, στον κάθε όροφο είναι τρία άτομα. Άνθρωπο δεν βλέπεις, με τις κάμερες ψωνίζεις. Και το ωράριο, το οποίο εμείς το είχαμε προβλέψει δυστυχώς –αλλά δεν είναι το θέμα να επιβεβαιώνεσαι, το θέμα είναι ότι είναι σε βάρος του κόσμου- τι σημαίνει; Ποιο είναι το αποτέλεσμα του ωραρίου για τις γυναίκες εμποροϋπαλλήλους που δουλεύουν; Το αποτέλεσμα είναι ότι τσακίζονται.  Δεν υπάρχουν νέες θέσεις εργασίας όπως προκύπτει πάλι από τα επίσημα στοιχεία. Έχουμε μείωση των σταθερών θέσεων εργασίας και αύξηση της μερικής απασχόλησης, γιατί έχουμε τις αλλαγές που κάνουν το μεσημέρι. Αυτή είναι η κατάσταση. 
      Επομένως δεν είναι να μιλάμε με τα στοιχεία αλλά το θέμα είναι ποια είναι η πραγματική κατάσταση που βιώνει η γυναίκα και ποια είναι η πραγματική κατάσταση που υπάρχει στην οικονομία. Η οικονομία πηγαίνει πολύ καλά, οι ρυθμοί της ανάπτυξης προχωρούν, κέρδη υπάρχουν αλλά αυτή είναι η μια πλευρά της οικονομίας. Η άλλη πλευρά της οικονομίας είναι ότι κερδίζουν οι όμιλοι με τη βοήθεια της σημερινής Κυβέρνησης. Αυτοί που χάνουν είναι οι μισθωτοί, οι συνταξιούχοι, οι επαγγελματοβιοτέχνες, οι μικρέμποροι, η νεολαία, τα νέα παιδιά, που από το πρωί μέχρι το βράδυ έχουν χάσει τη ζωή τους, έχουν χάσει τα νιάτα τους, γιατί εξοντώνονται για να μπορέσουν να μπουν σ’ ένα πανεπιστήμιο.
      Βέβαια μέσα σ’ όλα αυτά, αναδύθηκαν τα ζητήματα των γυναικών. Προσέξτε όμως, συγκεκριμένα ζητήματα. Εδώ υπάρχει ένα θέμα. Ο Υπουργός από όλη αυτήν τη συζήτηση και τις προτάσεις μας, απάντησε χωρίς να πει έστω για μια πρόταση ότι, αυτή θα την κοιτάξω. Έστω, δηλαδή, να πει ότι θα κοιτάξει την πρόταση για πάγωμα των δανείων, για πάγωμα του δανείου, αυτού που είναι άνεργος και του παίρνουν το σπίτι. Το κόμμα μας έχει κάνει πρόταση σε πολλά νομοσχέδια για αυτό το θέμα και ιδιαίτερα για 10.000 ευρώ με πιστωτική κάρτα, να μη σου παίρνουν το σπίτι. Η Κυβέρνηση βέβαια από την πίεση του κόσμου το έχει φέρει αυτό, αλλά τι κάνει; Βάζει την προϋπόθεση, μόνο εάν δεν έχεις προσημείωση. Έρχεται, λοιπόν, η Ένωση των Τραπεζών και λέει ότι αφού βάλατε αυτό το όριο, από κει και πέρα θα δίνω καταναλωτικά δάνεια μόνο με προσημείωση. Ούτε αυτό, λοιπόν, δεν δεχόσαστε.
      Άρα η ευαισθησία δεν έχει να κάνει με το να την επαγγέλλεται ο καθένας από μας, γιατί εδώ είναι συγκεκριμένα τα πράγματα. Εδώ από τη μύγα πάτε να βγάλετε ξύγκι. Ο κόσμος υποφέρει και εσάς δεν σας καίγεται καρφί. Αυτή είναι η κατάσταση και μην παρεξηγείστε με τον τρόπο που μιλάω, γιατί έτσι το καταλαβαίνω.
      Τώρα ποιος θα πληρώσει το κόστος, είπε ο Υπουργός. Ο ελληνικός λαός. Από πού; Από τον κρατικό προϋπολογισμό. Είναι τόσο απλό. Ποιος πληρώνει σήμερα τα προνόμια, τις φορολογικές ελαφρύνσεις και όλα αυτά; Για πέστε μου; Από τον αναπτυξιακό νόμο, από το πρόγραμμα δημοσίων επενδύσεων, από πού βγαίνουν τα 3.444.000.000 ευρώ; Πείτε μου σας παρακαλώ. Τη συμμετοχή που είναι 44%, ποιος τη δίνει; Μήπως τη δίνει η Κυβέρνηση; Είναι ο πλούτος, που παράγεται από το σύνολο του ελληνικού λαού. Αυτά που μαζεύετε στο ταμείο, επιλέγετε να τα δώσετε εκεί. Ποιος έδωσε για τέσσερα ξενοδοχεία πέντε αστέρων στο Νομό Μεσσηνίας, 146.000.000 ευρώ για να ξεκινήσετε την πρώτη τουριστική μονάδα; Ο ελληνικός λαός, ο κρατικός προϋπολογισμός, ο πλούτος που παράγεται σε διάστημα ενός χρόνου. Αυτό λέμε, λοιπόν, και εμείς θεωρούμε ρεαλιστικό και εφικτό αυτό, να καλύπτει τις ανάγκες του κόσμου. Αλλά, βεβαίως, είναι συνειδητή επιλογή, αφού το κάνετε και είναι θέμα συσχετισμών. 
     Θα σας πω ποιο είναι το πρόβλημα, για να καταλάβει ο κόσμος -γιατί πολλές φορές και εσείς μας λέτε «καλά τα λέτε, έχετε δίκιο», αλλά ο κόσμος δεν μας ψηφίζει για κυβέρνηση- ότι όσο συνεχίζουμε έτσι, θα είμαστε ακόμη χειρότερα. 
     ΄Ερχομαι στο ζήτημα των προγραμμάτων. Ο κύριος Υπουργός είπε και κάτι άλλο. Άφησε στην πάντα τον κρατικό προϋπολογισμό. Σου λέει «από εκεί δεν συζητάμε,  με τις  ιδιωτικοποιήσεις που γίνονται, τα χρήματα είναι κλεισμένα, αυτά θα πάνε στα ελλείμματα». Τι συζητάμε; Τους πόρους της Ευρωπαϊκής Ένωσης. Μ’ αυτό κάνουμε κουμάντο, για να διαχειριστούμε το πρόγραμμα της ανεργίας. Αυτό είπε, αυτό γινότανε τόσα χρόνια και δεν δικαιώνεται η κ. Ράπτη μ’ όλα αυτά που είπε για τα προγράμματα. Βεβαίως εσείς τα ξεκινήσατε και τα συνεχίζει η Κυβέρνηση. Νομίζω ότι επάξια έχει πάρει το ρόλο σας. Και τώρα να δούμε τι θα γίνει με τα προγράμματα «Βοήθειας στο Σπίτι» φροντίδας ηλικιωμένων ανθρώπων, που πήρατε άδεια ένα χρόνο ακόμη, ποιος θα τα πληρώσει. Το είχαμε προβλέψει και αυτό δυστυχώς. Είπαμε ότι θα τα πληρώσει ο ελληνικός λαός, οι ΄Ελληνες εργαζόμενοι, που συμφωνώ απολύτως μαζί σας τους έχει μεγάλη ανάγκη για να έχει αυτές τις υπηρεσίες. Μα μπορεί το κράτος, να παρέχει δωρεάν αυτές τις υπηρεσίες. Αυτά τα λεφτά τα βγάζει με το παραπάνω. Μπορώ να σας πω ότι θα μπορούσε ο κόσμος, να τρώει με χρυσά κουτάλια. Έχω τρελαθεί με τον χαρτοπόλεμο των δισεκατομμυρίων ευρώ, που παρακολουθώ από τα νομοσχέδια και τις παροχές που δίδονται. Εγώ δεν έχω μεγάλη εμπειρία -δεν έχω εντρυφήσει στα οικονομικά θέματα για τα οποία έχουμε στο κόμμα μας τους οικονομικούς επιστήμονες- και  πιστεύω ακράδαντα αυτό που λέω. 
     Για τα προγράμματα: Ο Υπουργός μας έκανε μια ανάλυση για το Γ΄ και Δ΄ Κοινοτικό Πλαίσιο Στήριξης. Με αυτά που μας είπε –και νομίζω, κύριε Υπουργέ, ότι δεν κάνετε λάθος, είστε πάντα ακριβής σ’ αυτά που συζητάτε- νομίζω ότι μιλάμε για εβδομήντα χιλιάδες θέσεις κύριας απασχόλησης. Είναι το πρόγραμμα το οποίο δεν συζητώ πότε θα αρχίσει. ΄Αλλα θα αρχίσουν τον Σεπτέμβριο, άλλα λίγο αργότερα, άλλα είναι σε εξέλιξη. Επομένως μιλάμε για εβδομήντα χιλιάδες θέσεις εργασίας. Θέλετε εκατό χιλιάδες; Εκατό χιλιάδες, που δεν θα γίνουν ποτέ σ’ αυτήν τη φάση. Πόσοι είναι οι άνεργοι με τα επίσημα στοιχεία της Στατιστικής Υπηρεσίας; Είναι τετρακόσιες χιλιάδες. Δεν λέω πεντακόσιες χιλιάδες. Δεν παίρνετε εδώ υπ’ όψιν σας αυτούς, που αναζητούν για πρώτη φορά εργασία και τους μακροχρόνια ανέργους που δεν είναι στη λίστα. Πάρτε υπ’όψιν σας και κάτι άλλο που δεν το παίρνετε. Μέσα στα στοιχεία αυτά που δεν είναι άνεργοι, είναι άλλοι πεντακόσιοι χιλιάδες, οι οποίοι είναι με μερική και εποχική απασχόληση σήμερα στην Ελλάδα. Είναι επίσημα στοιχεία, απ’ αυτά που δηλώνει ο εργοδότης.  Τι θέλουμε να πούμε με αυτό; Ότι είναι αδιέξοδη αυτή η πολιτική και δεν μπορεί να ανακουφίσει τον κόσμο. Εμείς δεν είμαστε της λογικής του μαύρου ή του άσπρου, του όλα ή τίποτα, γιατί πολλές φορές έχουμε ακούσει και τέτοια πράγματα και ούτε ευθύνεται ο εργαζόμενος. Όταν έχεις άδειο το ψυγείο σου, όταν δεν έχεις να πληρώσεις το νοίκι, για μια ώρα θα πας για δουλειά. Το θέμα είναι να βγάλει συμπεράσματα ότι ο ίδιος έχει τη δύναμη να αλλάξει την  κατάσταση. Και εδώ υπάρχει πρόβλημα και με τους εργαζόμενους και ιδιαίτερα με τις γυναίκες στα προβλήματα της ζωής τους. Αλλά εδώ το ζήτημα είναι πολύ συγκεκριμένο. Δεν πρόκειται να βρεθεί λύση. Τι πρότεινε το Κ.Κ.Ε.; Από το Α΄ Κ.Π.Σ., πόσα είναι τα χρήματα αυτού του πακέτου; Είναι 2,3 δισεκατομμύρια ευρώ. Γι’ αυτό σας είπα για χαρτοπόλεμο δισεκατομμυρίων. Εμείς προτείνουμε αυτά τα χρήματα -γιατί μας ανήκουν, είναι δικά μας, δεν μας τα χαρίζει η Ευρωπαϊκή Ένωση- να περάσουν σε λογαριασμούς κατευθείαν των αντίστοιχων Υπουργείων και να γίνουν παραγωγικές επενδύσεις, που να  δώσουν σταθερές θέσεις εργασίας. Μόνο έτσι,  διαφορετικά δεν γίνεται.  Γιατί πώς θα αμβλύνεις την κατάσταση, αν δεν κάνεις προσλήψεις στα νοσοκομεία, στα σχολεία, στα ζητήματα υγείας και πρόνοιας;  Αν σκεφτόμαστε κατ’ ελάχιστο να καλύψουμε τις ανάγκες, θα θέλαμε ένα εκατομμύριο κόσμο ακόμη, εκτός από αυτούς που ζητούν δουλειά, θα θέλαμε να κάνουμε αναπροσανατολισμό της εκπαίδευσης των πανεπιστημίων για να βγάλουν επιπλέον καινούργιους επιστήμονες για να τα καταφέρουμε, γιατί έχουμε και τις πυρκαγιές, καίγεται ο κόσμος και έχουμε ανοικτές πληγές. Θα μπορούσε η Κυβέρνηση να έλεγε: «παίρνω χρήματα του ίδιου του ελληνικού λαού και προχωράω αυτό το θέμα». Προσλήψεις; Θα είχαμε χιλιάδες και θα αντιμετωπιζόταν το πρόβλημα, έστω μια ανάσα για έναν κόσμο, αλλά δεν έχετε τη θέληση, δεν έχετε τη βούληση και είναι επιλογή σας αυτή. Όχι ότι δεν θέλετε να δώσετε καθόλου δουλειά, όχι ότι δεν θέλετε να δώσετε καθόλου θέσεις εργασίας, αλλά θέλετε να δώσετε θέσεις εργασίας, που είναι με σκληρούς όρους εκμετάλλευσης. Αυτή είναι η γραμμή στην Ευρωπαϊκή Ένωση χρόνια τώρα, αυτό είναι το στρατηγικό σχέδιο της απασχόλησης και σ’ αυτό το νομοθετικό πλαίσιο της προηγούμενης κυβέρνησης προχωράτε. Απορώ, γιατί έχει δικαιωθεί η προηγούμενη πολιτική του ΠΑ.ΣΟ.Κ., -εγώ θα πω η αντιπολίτευση που κάνει το ΠΑ.ΣΟ.Κ.- που διεκδικεί να γίνει κυβέρνηση. Τι μας λέει για την κοινωνική πολιτική και τη γυναίκα; «Εγώ θα διπλασιάσω τους παιδικούς σταθμούς». Ποιος πληρώνει εδώ; Ο κρατικός προϋπολογισμός, οι μη κυβερνητικές οργανώσεις, η εκκλησία, οι γονείς, κ.λπ.. Αυτό είναι το θέμα. Μα εμείς λέμε ότι είναι δώρον άδωρον. Το θέμα είναι δωρεάν. Αυτό λέμε, δωρεάν, το δικαιούται. Και ξεκινάμε όχι μόνο από θέσεις αρχής ότι είναι κοινωνικά αγαθά και δεν μπορείς να αγοράσεις και να πουλάς την υγεία, την εκπαίδευση, την κοινωνική παροχή, τη μητρότητα, που έχει κοινωνική αξία, αλλά εν πάση περιπτώσει είναι ένα αδιέξοδο, δεν πάει αυτό το πράγμα, άρα δεν δικαιώνεται η αντιπολίτευση. 
     (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ).
     ΄Οσο για τα νέα ζευγάρια, αυτό που απάντησε ο Υπουργός, είναι ότι δεν έχει να πει τίποτα. Στα νέα ζευγάρια και στους νέους ανθρώπους και ειδικά στις νέες γυναίκες, τι προτείνει; Το ν. 3550/2004. Απ’ αυτούς που μας ακούνε, έχουν καταλάβει τι λέει αυτός ο νόμος; Ο νόμος αυτός περνάει γενικευμένα, σε συνέχεια των προηγούμενων νόμων του ΠΑ.ΣΟ.Κ. -που θεωρείται τώρα δικαιωμένο, τη μερική απασχόληση, τη μερική εργασία. Στο δημόσιο, στους Ο.Τ.Α., στα Ν.Π.Δ.Δ. με συμβάσεις, στους τομείς παροχής υπηρεσιών κοινωνικού χαρακτήρα 60% γυναίκες. Προβλέπει –και είναι εφιαλτικό αυτό- άτομα με αναπηρία, ηλικιωμένους να πηγαίνουν για φύλαξη παιδιών. Αυτό είναι το πρόγραμμα της μερικής απασχόλησης. Ο καθένας ας βγάλει τα συμπεράσματά του.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, την κ. Παντελάκη.
     Ο κ. Τσιόγκας έχει το λόγο.
     ΔΗΜΗΤΡΙΟΣ ΤΣΙΟΓΚΑΣ: Κύριε Υπουργέ, δεν ξέρω αν καταλάβατε τι είπατε για το επίδομα ανεργίας για τους μερικά απασχολούμενους. Ότι το ποσό των  183,7 ευρώ είναι μεγαλύτερο από το μισθό. 
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Συνεχίζετε να διαστρεβλώνετε και αυτό, τουλάχιστον, δεν τιμά το κόμμα σας.
    ΔΗΜΗΤΡΙΟΣ ΤΣΙΟΓΚΑΣ: Για πόσες ώρες εργασία;
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας):  Είναι για έξι μέρες. Άλλο έξι μέρες, άλλο δεκαπέντε μέρες, δείτε την κλιμάκωση. 
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Μέχρι πρότινος μερικής απασχόλησης.
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Μα η μερική απασχόληση, κυρία Γραμματέα, είναι άλλο πράγμα, και οι έξι μέρες είναι άλλο πράγμα. Υπάρχει μια σειρά κλιμακίων. Δείτε τα κλιμάκια και μη διαστρεβλώνετε, έχετε γνώση και πείρα.
    ΔΗΜΗΤΡΙΟΣ ΤΣΙΟΓΚΑΣ: Εγώ θα επιμείνω…
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Επιμείνετε, αλλά …
    ΔΗΜΗΤΡΙΟΣ ΤΣΙΟΓΚΑΣ: …γιατί αναφέρθηκε ο κύριος Υπουργός και είπε ότι αυτό είναι λαϊκισμός. Εμείς υποστηρίζουμε ότι αυτά τα 183 ευρώ που δίνετε ως επίδομα ανεργίας στους μερικώς απασχολούμενους είναι άθλιο. Και βέβαια να μας πείτε ποιο είναι λαϊκισμός. Αυτό που λέμε εμείς, ότι είναι αθλιότητα τα 183 ευρώ, ή αυτό που λέτε εσείς ότι τα 183 ευρώ είναι μεγαλύτερο ποσόν από το μισθό και συνεχίζετε να επιμένετε;
    Δεύτερο ζήτημα. Είπατε ότι το 40% των εργαζομένων στα «STAGES» βρίσκει δουλειά. Λέτε ψέματα. Γιατί; Διότι αν θέλετε να μας πείτε την αλήθεια, θα πρέπει να μας πείτε αν οι επιχειρήσεις κρατούν το 40% των εργαζομένων στα «STAGES» όταν τελειώσει το πρόγραμμα ή βρίσκουν δουλειά κάπου αλλού. Θα μπορούσαν και χωρίς να είναι στα «STAGES», να βρουν δουλειά και κάπου αλλού.
    Σχολικοί τροχονόμοι: Παίρνουν 147 ευρώ το μήνα από το 1999, χωρίς καμμία αύξηση. Στα τριάμισι χρόνια που είστε Κυβέρνηση, σας ζητούν να αυξήσετε αυτό το ποσό και δεν το αυξάνετε. Το ίδιο, βέβαια, ζητούσαν και από την προηγούμενη κυβέρνηση, η οποία φρόντισε και αυτή να μην τους το αυξήσει.
    Για την πατρότητα των προγραμμάτων, την οποία διεκδίκησαν σήμερα εδώ οι Κοινοβουλευτικοί Εκπρόσωποι της Νέας Δημοκρατίας και του ΠΑ.ΣΟ.Κ. με βάση τις κατευθύνσεις της Λισαβόνας, ποιος τα ψήφισε και ποιος τα εφαρμόζει; Και οι δύο τα ψηφίζετε και οι δύο τα εφαρμόζετε. Μόνον που τα προγράμματα επιδότησης των εργοδοτών είναι μεγαλύτερα, δηλαδή τους δίνετε περισσότερα χρήματα αν προσλάβουν γυναίκες, δηλαδή πιο φθηνή εργασία, τσάμπα εργασία.
      Επιδότηση των ανέργων, αν ανοίξουν δικό τους μαγαζί, με την υποχρέωση να το λειτουργήσουν για δύο χρόνια: Πείτε μας πόσοι απ’ αυτούς, αφού περάσουν τα δύο χρόνια, κρατάνε το μαγαζί και συνεχίζουν να το δουλεύουν ή το κλείνουν; Πόσοι απ’ αυτούς είναι χρεωμένοι στο Τ.Ε.Β.Ε., γιατί δεν έχουν να πληρώσουν και πόσοι απ’ αυτούς είναι χρεωμένοι στις εταιρείες, όπου πάνε και αγοράζουν τα μηχανήματα, για να ανοίξουν το μαγαζάκι και να «σπρώξουν» τα δύο χρόνια;  
      Και βέβαια, το βασικό στοιχείο της πολιτικής της αντιμετώπισης της ανεργίας και από τη Νέα Δημοκρατία και από το ΠΑ.ΣΟ.Κ., είναι η λεγόμενη ενεργητική πολιτική απασχόλησης, όχι βέβαια με πλήρη απασχόληση. Με βάση τις κατευθύνσεις της Λισαβόνας, αύξηση του ποσοστού στην απασχόληση σημαίνει μερική απασχόληση, δηλαδή αυτό που υλοποιείτε και εσείς, αυτό που υλοποιούσε και το ΠΑ.ΣΟ.Κ.
      Σχετικά με το βασικό επιχείρημα για τη μερική απασχόληση των γυναικών, λέτε τα ίδια μ’ αυτά που έλεγε το ΠΑ.ΣΟ.Κ., όταν ψήφισε το νόμο για τη μερική απασχόληση. Ψηφίσατε και εσείς το δικό σας νόμο για τη μερική απασχόληση, ότι δηλαδή το θέλουν οι ίδιες οι γυναίκες για να κρατάνε και τα παιδιά και να έχουν και ένα συμπλήρωμα στο οικογενειακό εισόδημα.
      Να φτιάξετε βρεφονηπιακούς σταθμούς για να πάνε όλες οι οικογένειες τα παιδιά τους και να έχουν οι γυναίκες πλήρη απασχόληση και όχι δίωρα, τρίωρα, μία μέρα, δύο μέρες, τρεις μέρες ώστε να παίρνουν αυτά τα άθλια μεροκάματα ή, αν θέλετε, αυτό το εισόδημα με το οποίο θέλουν να συμπληρώσουν το οικογενειακό τους εισόδημα.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε.
      Ταυτόχρονα, πρέπει να πούμε ότι οι παροχές οι οποίες δίνονται στις γυναίκες, δεν είναι ίδιες μ’ αυτές που δίνονται στο δημόσιο. Για παράδειγμα, οικογενειακό επίδομα ή αλλιώς επίδομα παιδιών στον ιδιωτικό τομέα, παίρνει ο ένας εκ των δύο γονέων, που είναι ένα άθλιο επίδομα για τα παιδιά του. Εμείς ζητάμε να το παίρνουν και οι δύο και να είναι ίδιο μ’ αυτό που παίρνουν στο δημόσιο τομέα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο συνάδελφος κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Θα είμαι πολύ σύντομος, κύριε Πρόεδρε.
      Αναφέρθηκα στην πρωτολογία μου στα προβλήματα που υπάρχουν στην ύπαιθρο και που αφορούν τους τομείς της υγείας και της πρόνοιας. Επεσήμανα τις μεγάλες ελλείψεις που υπάρχουν σε βρεφονηπιακούς σταθμούς, παιδικούς σταθμούς, αλλά και στις εγκαταστάσεις στήριξης της παιδικής ηλικίας, της τρίτης ηλικίας και των ατόμων με ειδικές ανάγκες.
      Εκείνο που θέλω να επισημάνω, κύριε Πρόεδρε και κύριε Υπουργέ, είναι ότι τα προβλήματα αυτά τα πληρώνει –αν μπορώ να το διατυπώσω μ’ αυτήν τη λέξη- η γυναίκα. Αυτή αναλαμβάνει τη φροντίδα των ηλικιωμένων, των παιδιών, των ατόμων με ειδικές ανάγκες, με ό,τι αυτό σημαίνει γι’ αυτήν.
      Επίσης, τόνισα ότι η γυναίκα της υπαίθρου, λόγω της κατάστασης που επικρατεί στον τομέα της υγείας στην ύπαιθρο –αποτέλεσμα βέβαια της γενικότερης πολιτικής που ακολουθείται χρόνια τώρα- δεν μπορεί να έχει και δεν έχει τις σύγχρονες φροντίδες σ’ αυτόν το νευραλγικό τομέα. 
      Αποτελεί πρόβλημα, κύριε Υπουργέ, το πόσες γυναίκες από την ύπαιθρο κάνουν τις απαραίτητες γυναικολογικές εξετάσεις και πόσες απ’ αυτές παρακολουθούν την οστεοπόρωσή τους ή κάνουν το τεστ Παπανικολάου, για να αναφερθώ στις τρεις αυτές εξετάσεις που πρέπει να κάνουν όλες οι γυναίκες. Απ’ ό,τι γνωρίζω εγώ, πολύ λίγες είναι οι γυναίκες που τις κάνουν και απ’ αυτές, οι περισσότερες τις κάνουν με οικονομική τους επιβάρυνση.
      Γι’ αυτό επαναλαμβάνω, για μια ακόμη φορά, αυτό που είπα και στην πρωτολογία μου, ότι δηλαδή επιβάλλεται η κατάργηση της εισφοράς για την ιατροφαρμακευτική περίθαλψη και, επίσης, της συμμετοχής της γυναίκας στα φάρμακα και βέβαια, η αναβάθμιση των υπηρεσιών υγείας στην ύπαιθρο, η στελέχωση των κέντρων υγείας κ.λπ..
      Θέλω να πω μία-δυο λέξεις όσον αφορά τα προγράμματα –και τελειώνω εδώ- που απευθύνονται στους αγρότες και που, όπως είπε ο κύριος Υπουργός, απευθύνονται κύρια στις νέες γυναίκες. Θα ήθελα να τονίσω ότι αποδείχθηκε από την ίδια την κατάσταση –μια κατάσταση που λέει ότι αρκετοί είναι εκείνοι που θέλουν να απεμπλακούν αυτά τα προγράμματα κ.λπ.- ότι στόχος των προγραμμάτων δεν είναι να δώσουν διέξοδο στα προβλήματα της γυναίκας της υπαίθρου και κύρια σ’ εκείνο που λέγεται απασχόληση, αλλά να δώσουν άλλοθι στη βαθιά αντιλαϊκή, αντιαγροτική πολιτική που ακολουθείτο και ακολουθείται και να αποκρύψουν το σκοπό που επιτελούν και αυτά προγράμματα, που δεν είναι άλλος παρά η καταστροφή του μικρού και μεσαίου αγροτικού νοικοκυριού και η συγκέντρωση της γης και της παραγωγής σε λίγα χέρια.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Κύριε Υπουργέ, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Κυρία και κύριοι συνάδελφοι του Κομμουνιστικού Κόμματος, είναι προφανές ότι έχουμε διαφορετική φιλοσοφική προσέγγιση στα προβλήματα. Πρέπει, όμως, να συνεννοηθούμε και να συνεννοηθούμε πάνω σε μια πραγματική βάση.
      Διατυπώθηκε από την κ. Παπαρήγα ένας συλλογισμός, ο οποίος φοβούμαι πολύ ότι είναι αντιφατικός. Ή επιδιώκετε την ισότητα και την ισοτιμία των γυναικών με τους άνδρες και αυτό, εάν είναι έτσι, πρέπει να έχει μια γενική εφαρμογή ή θέτετε και θέλετε κάποιες διακρίσεις. Διότι σε κάποια σημεία μιλάτε, υπερασπιζόμενοι την προσπάθεια και το στόχο της ισότητας και ισοτιμίας -αν και οι όροι δεν είναι ταυτόσημοι- αλλά από την άλλη πλευρά υπερασπίζεσθε κάποιες διακρίσεις.
      Για να ξεκαθαρίσουμε τώρα το θέμα αυτό των ορίων ηλικίας, για το οποίο παραπέμπεται η χώρα μας...
      ΔΗΜΗΤΡΙΟΣ ΤΣΙΟΓΚΑΣ: Αυτές που εσείς θέλετε να τις πάτε προς τα κάτω.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Πρέπει να γίνει σαφές. Όταν επιμένουμε -και αυτό αποτελεί τον κορμό της υποστηρικτικής μας γραμμής, μιας υποστηρικτικής γραμμής που με χαρά θέλω να επαναλάβω, το είπα και προηγουμένως, ότι είναι κοινή με τις συνδικαλιστικές εκπροσωπήσεις τόσο της Α.Δ.Ε.Δ.Υ. όσο και της Γ.Σ.Ε.Ε.- ότι πρόκειται περί κοινωνικής και όχι επαγγελματικής ασφάλισης, νομίζω ότι αυτό το οποίο λέω, είναι καθαρό.
      Κυρία συνάδελφε του ΠΑ.ΣΟ.Κ., σας είπε και ο Κοινοβουλευτικός μας Εκπρόσωπος -όσον αφορά τη φράση του Γεωργίου Παπανδρέου, την οποία μάλιστα και υπερηφάνως επαναλάβατε, δηλαδή ότι το μόνο που μπορεί να εγγυηθεί αυτή η Κυβέρνηση, είναι η αύξηση της ανεργίας- να μην το κάνετε, διότι σας διαψεύδουν οι αριθμοί. Η ανεργία των γυναικών, όπως και των νέων που είναι πράγματι υψηλή, έξω από τη μεσοσταθμική του γενικού πληθυσμού, έχει μειωθεί. Δεν λέει κανείς ότι είναι ικανοποιημένος, αλλά τα ποσοστά έχουν πέσει, είτε αρέσει είτε δεν αρέσει αυτό.
      Είπατε σωστά ότι η ανεργία μειώνεται, όταν υπάρχει οικονομική ανάπτυξη. Βεβαίως, έτσι είναι, έτσι δημιουργούνται θέσεις εργασίας. Αλλά μπορείτε να μου πείτε, με εξαίρεση μία βραχεία προολυμπιακή περίοδο, όπου υπήρξαν τεράστιες επενδύσεις σε υποδομές, πότε άλλοτε επί των ημερών σας η χώρα είχε ρυθμούς ανάπτυξης 4,3%, όπως έχει σήμερα; Και το έχει σήμερα αυτό το πολύ υψηλό ποσοστό, λαμβανομένης υπόψη της δομής της οικονομίας μας, όταν δεν υπάρχει αυτή η προολυμπιακή περίοδος και όταν εσείς είχατε προδικάσει ότι αμέσως μετά τους Ολυμπιακούς Αγώνες θα πέσει ο ρυθμός της οικονομικής ανάπτυξης. Όμως, ο ρυθμός της οικονομικής ανάπτυξης συνεχίζεται και είναι υψηλός.
      Θα συμφωνήσω, όμως, μαζί σας -έχετε δίκιο- ότι εμείς δεν κάνουμε ανάπτυξη μόνο μέσα από τη δημόσια δράση, μέσα από τους δημόσιους πόρους. Επιχειρούμε -και το επιχειρούμε με επιτυχία- να έχουμε αυτό το ποσοστό της οικονομικής ανάπτυξης μέσα από τη δραστηριοποίηση της ιδιωτικής πρωτοβουλίας. Και επιδιώκουμε επενδύσεις, επιδιώκουμε εξαγωγές και ένα σημαντικό ποσοστό αυτού του 4,3%, οφείλεται ακριβώς όχι στα δημόσια επενδυτικά προγράμματα, αλλά σε επενδύσεις ιδιωτικών κεφαλαίων.
      Είναι δε περιττό να σας πω -και αυτό δεν σας αρέσει- ότι αυτήν τη στιγμή υλοποιείται σε επίπεδο δημοσίων έργων και υποδομών, το μεγαλύτερο -και σε επίπεδο κόστους και σε επίπεδο σημασίας έργων- Πρόγραμμα Δημοσίων Επενδύσεων, με χρηματοδοτήσεις ευρωπαϊκές, με συγχρηματοδοτήσεις ιδιωτικές. Είναι το μεγαλύτερο πρόγραμμα δημοσίων έργων, που έχει υπάρξει τις πολλές τελευταίες δεκαετίες στη χώρα.
      Κυρία συνάδελφε του Κομμουνιστικού Κόμματος, για το κόστος που σας ρώτησα, είπατε ότι αυτό μπορεί να βγει από τον κρατικό προϋπολογισμό. Πώς θα βγει από τον κρατικό προϋπολογισμό; Στον κρατικό προϋπολογισμό συνεισφέρουν όλες οι Ελληνίδες και όλοι οι Έλληνες. Δεν πιστεύω να υπαινίσσεστε περισσότερους, νέους και μεγαλύτερους φόρους. Δεν το πιστεύω ότι το υποστηρίζετε. Άρα, πώς θα γίνει;
      ΔΗΜΗΤΡΙΟΣ ΤΣΙΟΓΚΑΣ: Στους βιομήχανους μειώσατε τους φόρους, όμως.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Εκείνο το οποίο θέλω να σας πω, είναι ότι με τον κοινωνικό προϋπολογισμό τον οποίο κατέθεσα χθες και ο οποίος είναι κατά 9,4% μεγαλύτερος από τον προηγούμενο προϋπολογισμό –ανέρχεται σε 47.400.000.000 έναντι 43.300.000.000, είναι περίπου 4 δισεκατομμύρια μεγαλύτερος- επιδιώκουμε κάτι, του οποίου η ανάγκη βγήκε από τη σημερινή συζήτηση, δηλαδή επιδιώκουμε σε σημαντικό βαθμό τις λεγόμενες στοχευμένες δράσεις. 
      Έχει παρατηρηθεί –και δεν έχω καμία δυσκολία να το συνομολογήσω- ότι οι τεράστιοι κοινωνικοί πόροι που διατίθενται, δεν παράγουν το αναμενόμενο και το επιβαλλόμενο κοινωνικό αποτέλεσμα. Και γι’ αυτό ακριβώς προβαίνουμε, ιδίως μέσα από το Δ΄ Κοινοτικό Πλαίσιο Στήριξης, σε στοχευμένες δράσεις σ’ εκείνες τις πληθυσμιακές ομάδες, οι οποίες πραγματικά έχουν ανάγκη –εκείνες πρέπει να ενισχυθούν- εις τρόπον ώστε να ανεβάσουμε το κοινωνικό αποτέλεσμα σε σχέση και σε αρμονία με τους τεράστιους διατιθέμενους πόρους.
      Είναι μία πολύ δύσκολη προσπάθεια. Δεν λέω ότι είναι μία προσπάθεια που έχει επιτευχθεί και έχει ολοκληρωθεί, αλλά πιστεύω ότι έχουν υπάρξει ήδη αποτελέσματα και με την πάροδο του χρόνου, αυτά τα αποτελέσματα θα είναι πολύ πιο απτά.
      Τέλος, επειδή αμφισβητείτε το 40% για τα «STAGE», τα «STAGE», κυρία και κύριοι συνάδελφοι, είναι προγράμματα κατάρτισης, είναι προγράμματα εξειδίκευσης. Δεν λέγω ότι πάντοτε έτσι έχουν χρησιμοποιηθεί τις τελευταίες δεκαετίες στη χώρα, αλλά αυτός είναι ο σκοπός τους. Κατά συνέπεια, είναι δεδομένο ότι περίπου το 40% εκείνων που έχουν ασχοληθεί με τα «STAGE», βρίσκουν μετά μία δουλειά. Και δεν έχει καμμία σημασία βεβαίως αν αυτήν τη δουλειά τη βρίσκουν στον ίδιο τον εργοδότη, στον οποίο έχουν απασχοληθεί με πρόγραμμα «STAGE» ή σε κάποιο άλλο. Το θέμα είναι αν η εξειδίκευση, η κατάρτιση την οποία αποκομίζουν, τους οδηγεί –μιλάμε για ένα ποσοστό της τάξης του 40% περίπου- στο να βρουν δουλειά. Και αυτό πιστεύω ότι είναι ένα σημαντικό θέμα. Δεν λύνει τα προβλήματα, αλλά είναι σημαντικό.
      Κύριε Πρόεδρε, κλείνω λέγοντας χωρίς κανένα ενδοιασμό, ότι στα θέματα της απασχόλησης και της κοινωνικής προστασίας σίγουρα υπάρχουν πολλά και μεγάλα προβλήματα, με προεξάρχον και κορυφαίο αυτό καθαυτό το ασφαλιστικό σύστημα της χώρας. Κανείς δεν ισχυρίστηκε ότι επιλύθηκαν τα προβλήματα. Εκείνο όμως που μπορεί να πει κανείς, είναι ότι η κατάσταση διαρκώς βελτιώνεται και ότι με συστηματικό, με μεθοδικό τρόπο, υλοποιούμε πολιτικές, επιχειρούμε πολιτικές, οι οποίες ακριβώς αντιμετωπίζουν αυτό το πρόβλημα. Προσπαθούμε για το καλύτερο και αυτό έχει απτά αποτελέσματα.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Η συνάδελφος κ. Ράπτη έχει το λόγο.
      ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε. Θα είμαι πάρα πολύ σύντομη.
      Θέλω να απαντήσω πάρα πολύ σύντομα –για την ευκολία της κουβέντας και για την ενημέρωση των πολιτών που μας παρακολουθούν- και στον Υπουργό κ. Μαγγίνα και στον Κοινοβουλευτικό Εκπόσωπο της Νέας Δημοκρατίας κ. Ζώη. 
      Ξεκινώ από την ερώτηση που μου έθεσε ο κ. Ζώης όσον αφορά την πηγή των στοιχείων, τα οποία ανέφερα στην πρωτομιλία μου.
Είναι η έκθεση της Γ.Σ.Ε.Ε. και της Α.Δ.Ε.Δ.Υ. για το 2006 και επίσης, είναι στοιχεία από το Παρατηρητήριο Απασχόλησης του Ο.Α.Ε.Δ.. 
     Μάλιστα, μπορώ να σας πω –προφανώς έχετε τον τρόπο να βρείτε την έκθεση και της Γ.Σ.Ε.Ε., της Α.Δ.Ε.Δ.Υ. και τα στοιχεία του Παρατηρητηρίου Απασχόλησης του Ο.Α.Ε.Δ.- ότι ειδικά τα τελευταία έχουν αναπαραχθεί στην εφημερίδα «ΤΟ ΕΘΝΟΣ» στις 7 Ιουλίου. 
     Πάρα πολύ σύντομα, το δεύτερο ζήτημα έχει να κάνει με την επισήμανση του Υπουργού κ. Μαγγίνα ότι η ανεργία έχει μειωθεί, ότι οι ρυθμοί ανάπτυξης της χώρας είναι, επίσης, εξαιρετικοί και γενικώς όλα βαίνουν πάρα πολύ καλά με βάση τα αριθμητικά στοιχεία. 
     Μου έρχεται στο μυαλό κάτι που έχω ακούσει από παλαιότερους και πολύ εμπειρότερους εμού συναδέλφους και σ’ αυτήν την Αίθουσα, αλλά και έξω απ’ αυτήν, ότι υπάρχουν τα μικρά ψέματα, υπάρχουν τα μεγάλα ψέματα, υπάρχει και η στατιστική. Εγώ σ’ αυτό, με όλο το σεβασμό στους θεσμούς, θα προσθέσω ότι υπάρχει και η «κοντοπυράκειος μέθοδος». 
     Δεν θα συνεχίσω παρακάτω, αλλά θα πω ένα μόνο στοιχείο, το οποίο διαβάζω από το ένθετο «ΑΝΑΠΤΥΞΗ» της εφημερίδας «ΤΟ ΒΗΜΑ» της Παρασκευής 18 Μαΐου. Διαβάζω, λοιπόν, ότι το μήνα Φεβρουάριο του 2007 η ανεργία καταγράφηκε στο 9% του εργατικού δυναμικού. Η πρώτη σύγκριση γίνεται με τον αντίστοιχο μήνα του 2006, όπου η ανεργία καταγραφόταν στο 10,4%. 
     Όμως, υπάρχει και η άλλη σύγκριση, η σύγκριση με τον προηγούμενο μήνα, με τον Ιανουάριο του 2007, όπου η ανεργία ήταν στο 8,6%. Το λέω αυτό, γιατί ξέρουμε όλοι πάρα πολύ καλά ότι τους αριθμούς δυστυχώς -και όχι ευτυχώς-μπορούμε να τους χειριστούμε με όποιο τρόπο θέλουμε. 
     Εμείς στο ΠΑ.ΣΟ.Κ. επιλέγουμε να χειριζόμαστε τους αριθμούς στην καλύτερη δυνατή κατεύθυνση προς όφελος του λαού και του τόπου. 
     ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Παντελάκη για δύο λεπτά και μετά ο κ. Τσιόγκας καταχρηστικά. 
     ΕΛΠΙΔΑ ΠΑΝΤΕΛΑΚΗ: Κύριε Πρόεδρε, ευχαριστώ που μου δώσατε το λόγο. Ξέρω ότι έχει κλείσει η συζήτηση. Η συντρόφισσα Αλέκα Παπαρήγα έχει περιοδεία στο Αίγιο και γι’ αυτό έφυγε αμέσως. Άλλωστε, ήμασταν προς το κλείσιμο της συζήτησης. 
     Όμως, επειδή μπήκε και ζήτημα διευκρίνισης και επειδή κατάλαβα ότι μάλλον ειλικρινά δεν καταλάβατε αυτό το περί ισότητας, το θέμα είναι ότι εμείς δεν δεχόμαστε αυτήν την ισονομία. Πρόκειται για υποκρισία. 
     Και τι σημαίνει υποκρισία; Σημαίνει ότι...
     ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία συνάδελφε, αν μου επιτρέπεται...
     ΕΛΠΙΔΑ ΠΑΝΤΕΛΑΚΗ: Ισότητα δεν υπάρχει ούτε στον καπιταλισμό. Αφήστε με να ολοκληρώσω, κύριε Υπουργέ και θα το καταλάβετε αμέσως. 
     ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία συνάδελφε, επιτρέψτε μου, για να μην μπαίνετε σε βαθύτερα προβλήματα. Χρησιμοποιείτε το «ισότητα», στη συνέχεια το «ισοτιμία» και τώρα πάτε σε τρίτο όρο. 
     ΕΛΠΙΔΑ ΠΑΝΤΕΛΑΚΗ: Όχι, δεν το χρησιμοποιούμε. 
     ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Μην τα μπλέκετε τόσο πολύ, γιατί δεν αντιλαμβάνεται κανείς τίποτα. 
     ΕΛΠΙΔΑ ΠΑΝΤΕΛΑΚΗ: Ακούστε με, κύριε Υπουργέ. 
     Υπάρχει ισονομία στην Ευρωπαϊκή Ένωση και έχει εγκαινιαστεί από το 1992. Δηλαδή, στα πλαίσια της αρχής της ισότητας των δύο φύλων –αυτή είναι η γραμμή της Ευρωπαϊκής Ένωσης- πρέπει να υπάρχουν ίδια μέτρα και ίδιοι νόμοι. Αυτό είχε ως αποτέλεσμα μέχρι τώρα να πάρουν πίσω θετικές διακρίσεις υπέρ των γυναικών. 
     Μάλιστα, το Κομμουνιστικό Κόμμα είναι υπέρ των θετικών διακρίσεων των γυναικών σε ορισμένα ζητήματα. Η γυναίκα από τη φύση της έχει πολλούς ρόλους, ένας εκ των οποίων είναι και αυτός της μάνας. Γι’ αυτό μέχρι τώρα υπήρχαν ορισμένα μέτρα και ορισμένες θετικές διακρίσεις υπέρ της, όπως αυτό της πενταετίας και τα ζητήματα της μητρότητας. Ο άνδρας δεν θηλάζει και, άρα, δεν χρειάζονται μέτρα. Ο άνδρας δεν έχει άμεση αρμοδιότητα σε ορισμένα ζητήματα. Η μάνα έχει άμεση αρμοδιότητα και γι’ αυτό λοιπόν διαχρονικά, όλα αυτά τα χρόνια –μάλιστα επέδρασε, αν θέλετε και το σοσιαλιστικό σύστημα- υπήρχαν αυτές οι θετικές διακρίσεις υπέρ των γυναικών. Και εμείς λέμε ότι πρέπει να υπάρχουν αυτές οι διακρίσεις υπέρ των γυναικών, γιατί ακριβώς όχι μόνο δεν έχουν αρθεί αυτές οι διακρίσεις, αλλά έχει χειροτερέψει η κατάσταση της ανισότιμης θέσης της γυναίκας. 
     Εμείς το πρόβλημα της γυναίκας, το θεωρούμε πρόβλημα ταξικό. Θεωρούμε, δηλαδή, ότι έχει σχέση με την ταξική κοινωνία και όχι με την αντίθεση ή με τις αντιθέσεις που μπορεί να υπάρχουν με τον άνδρα. 
     Επίσης, εμείς εξακολουθούμε να θεωρούμε σοβαρό το συνταξιοδοτικό ζήτημα. 
Δεν παίρνετε ανοικτή θέση, άσχετα με το τι θα πει το δικαστήριο. Εδώ το θέμα έχει σχέση με την πολιτική βούληση της Κυβέρνησης. 
      Ας μην κρυβόμαστε πίσω από το δάκτυλό μας! Ήδη υπάρχει κατηγοριοποίηση των γενεών και από το 1993 και μετά είναι στα εξήντα πέντε. Αυτό το είχε αποδεχθεί και η Γ.Σ.Ε.Ε. και η Α.Δ.Ε.Δ.Υ. και μας λέτε τώρα ότι υπάρχει κοινή συμφωνία να πάτε να το χειριστείτε εκεί; 
      Σαφώς και δεν έχουμε εμπιστοσύνη! Αν πει «όχι» η Ευρωπαϊκή Ένωση, στο πλαίσιο της δικής σας πολιτικής και λογικής, ας γίνει η εξίσωση και ας πάνε οι άντρες στα εξήντα. Τόσο απλό! Μετά εμείς θα αγωνιστούμε για να πάνε οι γυναίκες στα πενήντα πέντε, εάν πρόκειται για εξίσωση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ορίστε, κύριε Τσιόγκα, έχετε το λόγο για δύο λεπτά. Επειδή τελειώνουν οι εργασίες αυτού του Τμήματος σήμερα, έχουμε «εκπτώσεις»!
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Δεν είπε κανείς για την πατρότητα των αντεργατικών νόμων που διεκδικήσατε σήμερα. Δύο νόμους έφερε η Νέα Δημοκρατία και δύο το ΠΑ.ΣΟ.Κ. για την κατάργηση του οκτάωρου. Επίσης, υπάρχουν δέκα αντιασφαλιστικοί νόμοι –πέντε έφερε η Νέα Δημοκρατία και πέντε το ΠΑ.ΣΟ.Κ.- για τη διάλυση της κοινωνικής ασφάλισης. Υπάρχουν νόμοι για την «ενοικίαση» των εργαζομένων που ψήφισε το ΠΑ.ΣΟ.Κ. και εφαρμόζει η Νέα Δημοκρατία. Τέλος, το επίδομα ανεργίας των 183 ευρώ, είναι σαν τη σύνταξη των 218 ευρώ που έδωσε το ΠΑ.ΣΟ.Κ. σ’ αυτούς που δεν είχαν τεσσεράμισι χιλιάδες , αλλά είχαν τρεισήμισι χιλιάδες ένσημα, με το νόμο Ρέππα, δηλαδή το ν. 3029/2002, αυτόν για τον οποίο ζητάει η Γ.Σ.Ε.Ε. να δώσετε παράταση τώρα. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να πάρετε το λόγο για να κλείσετε τη συνεδρίαση;
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε, αλλά δεν χρειάζεται.
      ΠΡΟΕΔΡΕΥΩΝ (Ιωάννης Τραγάκης): Εντάξει, κύριε Υπουργέ. Τα ευχάριστα τα αφήνετε όλα στο τέλος!
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 3/3/5-7-2007 επίκαιρης επερώτησης των Βουλευτών του Κομμουνιστικού Κόμματος Ελλάδας προς τους Υπουργούς Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Εσωτερικών, Δημόσιας Διοίκησης και Αποκέντρωσης, σχετικά με την πολιτική της Κυβέρνησης για τις γυναίκες.
      Σας έχουν διανεμηθεί τα Πρακτικά των συνεδριάσεων της Τρίτης 17 Ιουλίου 2007 και της Τετάρτης 18 Ιουλίου 2007 και ερωτάται το Τμήμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Τρίτης 17 Ιουλίου 2007 και της Τετάρτης 18 Ιουλίου 2007 επικυρώθηκαν.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 13.00΄, λύεται η συνεδρίαση για την προσεχή Τρίτη 31 Ιουλίου 2007 και ώρα 18.30΄, με αντικείμενο εργασιών του Τμήματος νομοθετική εργασία,  σύμφωνα με την ημερήσια διάταξη που θα διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ




1


Τελευταία Αποθήκευση:	2/8/2007 11:03:00 πμ	Από:	A.zoudiari
Εκτυπώθηκε:	1/8/2007 12:53:00 μμ

