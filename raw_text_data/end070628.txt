ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΞ΄

Πέμπτη 28 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν Τούρκοι Δικαστές συνοδευόμενοι από τον Πρόεδρο του Επιστημονικού Συμβουλίου κ. Μαυριά, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 29 Ιουνίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Ανάπτυξης σχετικά με τον κίνδυνο γενικού μπλακ-άουτ κ.λπ.
β) Προς τον Υπουργό Εθνικής Παιδείας και Θρησκευμάτων, σχετικά με την πρόσληψη του αναγκαίου προσωπικού στα πανεπιστήμια, σελ.
γ) Προς τον Υπουργό Απασχόλησης και Κοινωνικής Προστασίας, σχετικά με τις απολύσεις προσωπικού στα ναυπηγεία Σκαραμαγκά κ.λπ., σελ.
δ) Προς τον Υπουργό Υγείας και Κοινωνικής Αλληλεγγύης: 
i. σχετικά με την πρόσληψη του αναγκαίου ιατρικού και νοσηλευτικού προσωπικού στο Γενικό Νοσοκομείο Τρικάλων, σελ.
ii. σχετικά με τις ελλείψεις κλινών εντατικής θεραπείας παιδιών κ.λπ., σελ.
ε) Προς τον Υπουργό Εμπορικής Ναυτιλίας, σχετικά με την αντιμετώπιση του προβλήματος της ατμοσφαιρικής ρύπανσης στη συνοικία του Παλαιού Λιμεναρχείου και της ευρύτερης περιοχής του Βόλου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής της πρότασης νόμου αρμοδιότητας του Υπουργείου Απασχόλησης και Κοινωνικής Προστασίας: «Διασφάλιση των αποθεματικών των Ασφαλιστικών Ταμείων και διεύρυνση των ασφαλιστικών – συνταξιοδοτικών δικαιωμάτων των εργαζομένων», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΚΕΦΑΛΟΓΙΑΝΝΗΣ Ε., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΡΩΤΟΠΑΠΑΣ Χ., σελ.
ΣΙΟΥΦΑΣ Δ., σελ.
ΤΑΛΙΑΔΟΥΡΟΣ Σ., σελ.
ΤΣΙΟΓΚΑΣ Δ., σελ.
ΧΑΙΔΟΣ Χ., σελ.
ΧΟΥΡΜΟΥΖΙΑΔΗΣ Γ., σελ.

Β. Επί της πρότασης νόμου αρμοδιότητας του Υπουργείου Απασχόλησης και Κοινωνικής Προστασίας:
ΑΝΤΩΝΑΚΟΠΟΥΛΟΣ Π., σελ.
ΓΙΑΚΟΥΜΑΤΟΣ Γ., σελ.
ΓΚΑΤΖΗΣ Ν., σελ.
ΚΑΚΛΑΜΑΝΗΣ Α., σελ.
ΛΕΒΕΝΤΗΣ Α., σελ.
ΜΕΛΑΣ Π., σελ.
ΣΚΥΛΛΑΚΟΣ Α., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.
ΤΣΙΟΓΚΑΣ Δ., σελ.
ΧΩΡΕΜΗΣ Α., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΞ΄
      Πέμπτη 28 Ιουνίου 2007
      Αθήνα, σήμερα στις 28 Ιουνίου 2007, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 27 Ιουνίου 2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΝΘ΄ συνεδριάσεώς του, της Τετάρτης 27 Ιουνίου 2007, σε ό,τι αφορά την ψήφιση στο σύνολό των σχεδίων νόμων: α) «Πτωχευτικός Κώδικας» και β) «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης».)
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Ασημίνα Ξηροτύρη-Αικατερινάρη, Βουλευτή Α΄ Θεσσαλονίκης, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμος Χαλκιδέων ζητεί τη συνεργασία με τη Δ.Ε.Η. για την τοποθέτηση καλωδιώσεων υψηλής τάσης στην ευρύτερη περιοχή του.
      2) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Σύλλογος Γονέων και Κηδεμόνων του 1ου Γενικού Λυκείου Αλιβερίου ζητεί την απομάκρυνση κεραίας κινητής τηλεφωνίας που βρίσκεται πλησίον του κτηρίου του 1ου Γενικού Λυκείου Αλιβερίου.
      3) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Ένωση Προσωπικού Δ.Ε.Η. Α.Ε. ΑΗΣ Αλιβερίου ζητεί την άμεση ανακήρυξη Αναδόχου – Μειοδότη της Νέας Μονάδας 400 MW.
      4) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμαρχος Αλυζίας Αιτωλ/νίας ζητεί την κατασκευή γέφυρας στο Δημοτικό Διαμέρισμα Βάρνακα Αιτωλ/νίας.
      5) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Στάθης Ουλκέρογλου, Συνθέτης – Δ/ντής Ωδείου Αγίου Στεφάνου εκφράζει την αντίθεσή του για την ίδρυση Ακαδημίας Τεχνών και προτείνει διαβήματα για την αναβάθμιση των μουσικών σπουδών στη χώρα μας.
      6) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Αχαρνών Αττικής ζητεί την απασχόληση σε υπηρεσίες του δήμου του, των πρώην εργαζομένων στη Δημοτική Επιχείρηση Τεχνικών Έργων.
      7) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμαρχος Βάρης Αττικής ζητεί την αποδέσμευση ιδιοκτησιών της περιοχής Χερώματος Βάρης  από τη Ζώνη Β΄ προστασίας του Όρους Υμηττού.
      8) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το 2ο ΕΠ.Α.Λ./Τ.Ε.Ε.  Ελευσίνας ζητεί την ίδρυση ΕΠ.Α.Σ. στην Ελευσίνα.
      9) Οι Βουλευτές Β΄ Πειραιώς, Λασιθίου, Β΄ Αθηνών κύριοι ΓΡΗΓΟΡΗΣ ΝΙΩΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΕΩΡΓΙΟΣ ΑΝΩΜΕΡΙΤΗΣ αντίστοιχα, κατέθεσαν αναφορά με την οποία η κ. Καραμπέτσου Μαίρη, εργοθεραπεύτρια του Δήμου Ηρακλείου Αττικής διαμαρτύρεται για την απόσπασή της.
      10) Οι Βουλευτές Β΄ Πειραιώς, Λασιθίου και Β΄ Αθηνών κύριοι ΓΡΗΓΟΡΗΣ ΝΙΩΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΕΩΡΓΙΟΣ ΑΝΩΜΕΡΙΤΗΣ αντίστοιχα, κατέθεσαν αναφορά με την οποία οι κ.κ. Χάρης Κορέσης και Παναγιώτα Γώγου – Αθανασοπούλου, κάτοικοι της περιοχής Λάγγουρα Ψαροφαϊου στην Πάτρα ζητούν την απομάκρυνση κεραίας κινητής τηλεφωνίας από την περιοχή τους.
      11) Η Βουλευτής Κέρκυρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία ωρομίσθιοι εκπαιδευτικοί των Τ.Ε.Ε. του Ο.Α.Ε.Δ. ζητούν την αναγνώριση της προϋπηρεσίας τους στα δημόσια σχολεία.
      12) Η Βουλευτής Κέρκυρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία οι κ.κ. Αλέξιος Τριβυζάς, Κων/νος Γκόγκας και Παντελής Παληογιάννης, κάτοικοι Κέρκυρας, καταγγέλλουν παράνομες προσλήψεις προσωπικού στο Καζίνο και το Αχίλλειο Μουσείο Κέρκυρας.
      13) Η Βουλευτής Κέρκυρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία το Γηροκομείο – Πτωχοκομείο της Κέρκυρας ζητεί οικονομική ενίσχυση για τη συνέχιση λειτουργίας του.
      14) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κ. Φωτεινή Τριανταφυλλοπούλου ζητεί να της καταβληθούν οι δεδουλευμένες αποδοχές της από τη Δημοτική Επιχείρηση Τεχνικών Έργων του Δήμου Άνω Λιοσίων, στην οποία εργαζόταν ως τακτικό προσωπικό.
      15) Η Βουλευτής Κέρκυρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία η Ιερά Μητρόπολις Κέρκυρας, Παξών και Διαποντίων Νήσων ζητεί την υποστήριξη αναπτυξιακού σχεδίου σχετικά με την ανάδειξη της νυχτερινής όψης των Ιερών Ναών της Κέρκυρας κ.λπ..
      16) Η Βουλευτής Κέρκυρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία η Ένωση Βορειοηπειρωτών Κέρκυρας διαμαρτύρεται για τις προϋποθέσεις χορήγησης του Ταμείου Ανεργίας στους Βορειοηπειρώτες.
      17) Η Βουλευτής Κέρκυρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία η Ένωση Συλλόγων Γονέων και Κηδεμόνων του Δήμου Κερκυραίων ζητεί τη δημιουργία Συμβουλευτικού Σταθμού Νέων στην Κέρκυρα.
      18) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία η κ. Καραμπατάκη – Σετίκα Βιργινία ζητεί τη μετεγγραφή της κόρης της.
      19) Ο Βουλευτής Ημαθίας κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία οι Σύλλογοι Γονέων και Κηδεμόνων 4ου ΕΠΑ.Λ. – Τ.Ε.Ε. Αθηνών και 2ου ΕΠΑ.Λ. – Τ.Ε.Ε. Ν. Φιλαδέλφειας αναφέρονται στο πρόβλημα που δημιουργείται στους απορριφθέντες μαθητές της Β΄ Λυκείου από την κατάργηση των Τ.Ε.Ε..
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Ειρήνη Τηνιακού ζητεί να της καταβληθεί η επιδότηση ελαιολάδου.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την κατασκευή δημοτικού ανοικτού κολυμβητηρίου, αντί του προγραμματισμένου κλειστού κολυμβητηρίου.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Εμπορικός Σύλλογος Σητείας ζητεί την άμεση λήψη μέτρων για την αποκατάσταση της εύρυθμης λειτουργίας του Νοσοκομείου Σητείας.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία κάτοχοι τίτλων σπουδών από τη Γεωπονική Σχολή της Βουλγαρίας ζητούν την αναγνώριση των πτυχίων τους από το Δ.Ο.Α.Τ.Α.Π..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7701/8-5-07 ερώτηση του Βουλευτή κ. Κυριάκου Μητσοτάκη δόθηκε με το υπ’ αριθμ. 1602/22-5-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή για τα εξής:
      Το Ίδρυμα Θηλέων Παπάγου καταργήθηκε με το Π.Δ. 180/1997 «Κατάργηση των Ιδρυμάτων Αγωγής Ανηλίκων Θηλέων Παπάγου και Αρρένων Κορυδαλλού του Υπουργείου Δικαιοσύνης». Έκτοτε, και μέχρι τις 22-8-2000 τα κτίρια του Ιδρύματος και το υφιστάμενο αρχείο φυλάσσονταν από σωφρονιστικούς υπαλλήλους, ενώ στη συνέχεια, με απόφαση της τότε πολιτικής ηγεσίας, διασφαλίσθηκαν με κλειδαριές από τους υπαλλήλους της Κεντρικής Αποθήκης Υλικού Φυλακών (Κ.Α.Υ.Φ.).
      Προκειμένου να ελεγχθεί, να καταγραφεί και, ταυτόχρονα, να ασφαλισθεί αποτελεσματικά το αρχείο του πρώην Ιδρύματος, το Υπουργείο Δικαιοσύνης συγκρότησε την 1η-7-2004 Επιτροπή Παραλαβής, αποτελούμενη από υπαλλήλους της Κ.Α.Υ.Φ., η οποία έως τις 2-8-2004 είχε ήδη ελέγξει, καταγράψει και μεταφέρει το αρχείο σε χώρο της Κ.Α.Υ.Φ. Οι χώροι του πρώην Ιδρύματος ασφαλίσθηκαν εκ νέου, έως ότου κατεδαφισθούν.
      Μετά το δημοσίευμα της εφημερίδας «Κυριακάτικη Ελευθεροτυπία» στις 11-3-2007 αναφορικά με ένα μικρό αριθμό εγγράφων που εντοπίσθηκε στους πίσω χώρους των πλυντηρίων και των μαγειρείων του κτιρίου της Διοίκησης του πρώην Ιδρύματος Θηλέων Παπάγου, η αντίδραση του Υπουργείου Δικαιοσύνης υπήρξε άμεση. Αμέσως παρήγγειλα Ένορκη Διοικητική Εξέταση (Ε.Δ.Ε.) προκειμένου να διερευνηθούν ενδεχόμενες πειθαρχικές ευθύνες υπαλλήλων για πλημμελή φύλαξη των αρχείων στους χώρους του πρώην Ιδρύματος. Η συγκεκριμένη Ε.Δ.Ε. βρίσκεται σε εξέλιξη. Είναι αυτονόητο ότι εφόσον προκύψουν ευθύνες υπαλλήλων θα επιβληθούν οι προβλεπόμενες από το νόμο πειθαρχικές ποινές. Επιπρόσθετα, το Υπουργείο Δικαιοσύνης απέστειλε αμέσως μετά το προαναφερθέν δημοσίευμα υπαλλήλους της Επιτροπής Παραλαβής της Κ.Α.Υ.Φ. για να πραγματοποιήσουν εκτεταμένη έρευνα σε όλη την έκταση του πρώην Ιδρύματος. Μετά τη διαπίστωση διάρρηξης σε ορισμένους χώρους του πρώην Ιδρύματος, η Επιτροπή συγκέντρωσε τα εναπομείναντα έγγραφα, τα οποία και μετέφερε αυθημερόν στο χώρο της Κ.Α.Υ.Φ. όπου φυλάσσεται το υπόλοιπο αρχείο.
      Αναφορικά με την μελλοντική αξιοποίηση των κτιριακών εγκαταστάσεων του πρώην Ιδρύματος Θηλέων Παπάγου, το Υπουργείο Δικαιοσύνης έχει ζητήσει με το υπ' αριθμ. 94010/26-9-2006 έγγραφό του από την Κτηματική Υπηρεσία Αθηνών τη δωρεάν κατά κυριότητα παραχώρηση στο Ταμείο Χρηματοδότησης Δικαστικών Κτιρίων (ΤΑ.Χ.ΔΙ.Κ.) τμήματος του συγκεκριμένου δημοσίου κτήματος, εμβαδού 6.400 τ.μ. περίπου, με σκοπό την ανέγερση Νεκροτομείου της Ιατροδικαστικής Υπηρεσίας Αθηνών. Εναπόκειται πλέον στην Κτηματική Υπηρεσία Αθηνών να αποφανθεί για την παραχώρηση του αιτηθέντος τμήματος του συγκεκριμένου δημοσίου κτήματος, το οποίο διεκδικείται και από άλλες Δημόσιες Υπηρεσίες.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      2. Στην με αριθμό 7700/8-5-07 ερώτηση του Βουλευτή κ. Δημητρίου Βαρβαρίγου δόθηκε με το υπ΄αριθμ. 1601/22-5-07 έγγραφο από τον Υπουργό Δικαιοσύνης η ακόλουθη απάντηση:
        «Σε απάντηση της παραπάνω ερώτησης παρακαλώ να ενημερώσετε τον κ. Βουλευτή για τα εξής:
      1. Για την αντιμετώπιση των προβλημάτων που ανακύπτουν από τις κενές οργανικές θέσεις δικαστικών υπαλλήλων σε ορισμένες δικαστικές υπηρεσίες της χώρας, προωθούνται με ταχείς ρυθμούς προσλήψεις, πληρούνται θέσεις και ολοκληρώνονται οι διαδικασίες διορισμών δικαστικών υπαλλήλων.
      Ειδικότερα, από το Μάρτιο του 2004 έως σήμερα διορίσαμε 123 νέους δικαστικούς επιμελητές και ολοκληρώσαμε τη διαδικασία μετάταξης 400 επιπλέον σε θέσεις γραμματέων. Ακόμη, έχουν διορισθεί 26 νέοι γραμματείς και ήδη ολοκληρώνεται εντός των προσεχών ημερών η τοποθέτηση άλλων 25, καθώς και 40 δακτυλογράφων.
      Για την περαιτέρω ενίσχυση του προσωπικού των δικαστικών υπηρεσιών, όπως αυτών του Νομού Ζακύνθου, το Υπουργείο Δικαιοσύνης έχει ήδη δρομολογήσει την κατ' εξαίρεση πρόσληψη με διαγωνισμό Α.Σ.Ε.Π. 130 δικαστικών υπαλλήλων κλάδου ΠΕ Γραμματέων και 335 δικαστικών υπαλλήλων κλάδου ΥΕ Επιμελητών, εντός του 2007. Έχει ήδη προκηρυχθεί ο διαγωνισμός και βρίσκεται σε εξέλιξη η διαδικασία υποβολής των αιτήσεων από τους υποψηφίους του διαγωνισμού για τις 335 θέσεις κλάδου ΥΕ Επιμελητών στο Α.Σ.Ε.Π., ενώ εντός των προσεχών εβδομάδων αναμένεται να προκηρυχθεί από το Α.Σ.Ε.Π. και ο διαγωνισμός για τις 130 θέσεις δικαστικών υπαλλήλων κλάδου ΠΕ, Γραμματέων. Δίνοντας προτεραιότητα στην πλήρωση των κενών οργανικών θέσεων στις δικαστικές υπηρεσίες του Νομού Ζακύνθου, από τις 465 συνολικά θέσεις, 4 έχουν κατανεμηθεί στο Πρωτοδικείο Ζακύνθου, 2 στην Εισαγγελία Πρωτοδικών Ζακύνθου και 1 στο Ειρηνοδικείο Ζακύνθου.
      Έτσι, περιορίζονται στο ελάχιστο τα κενά στις δικαστικές υπηρεσίες του Νομού Ζακύνθου. Ειδικότερα, στην Εισαγγελία Πρωτοδικών Ζακύνθου θα καλύπτονται πλέον όλες οι οργανικές θέσεις, στο Πρωτοδικείο Ζακύνθου οι 11 από τις 14 και στο Ειρηνοδικείο Ζακύνθου οι 4 από τις 5 θέσεις.
       Επισημαίνεται ότι, μέχρι την ολοκλήρωση της πρόσληψης των παραπάνω υπαλλήλων, το Υπουργείο Δικαιοσύνης έχει καλύψει σε σημαντικό βαθμό τα κενά των δικαστικών υπηρεσιών της χώρας με την τοποθέτηση 397 εκπαιδευόμενων υπαλλήλων, οι οποίοι διατίθενται από τον Ο.Α.Ε.Δ. Στις δικαστικές υπηρεσίες του Νομού Ζακύνθου έχουν διατεθεί 24 υπάλληλοι, δηλαδή ο μεγαλύτερος δυνατός αριθμός. Ειδικότερα, 12 εκπαιδευόμενοι έχουν τοποθετηθεί στο Πρωτοδικείο Ζακύνθου, 8 στην Εισαγγελία Πρωτοδικών Ζακύνθου και 4 στο Ειρηνοδικείο Ζακύνθου. Οι 21 από αυτούς έχουν ήδη αναλάβει καθήκοντα προ διμήνου, ενώ ολοκληρώνεται πολύ σύντομα η διαδικασία αντικατάστασης των υπολοίπων 3, οι οποίοι δεν αποδέχθηκαν το διορισμό τους.
      Επιπλέον, μέχρι την πραγματοποίηση των παραπάνω προσλήψεων, το Υπουργείο Δικαιοσύνης καλύπτει κατά το δυνατόν ορισμένα από τα κενά των δικαστικών υπηρεσιών του Νομού Ζακύνθου με αποσπάσεις από άλλες υπηρεσίες (δικαστικές και μη). Επισημαίνεται ότι ανασταλτικό παράγοντα στην προσπάθεια αυτή αποτελεί το γεγονός ότι οι δικαστικοί υπάλληλοι αρνούνται να αποσπασθούν στις υπηρεσίες του Νομού Ζακύνθου, καθώς η Ζάκυνθος θεωρείται μία εκ των δύο δυσμενέστερων τοποθετήσεων ανά την Επικράτεια. Ως εκ τούτου, οι δικαστικοί υπάλληλοι προσφεύγουν κατά των σχετικών αποφάσεων, με αποτέλεσμα η διαδικασία των αποσπάσεων εκτός από χρονοβόρα να μην έχει πάντοτε το επιθυμητό αποτέλεσμα. Για το λόγο αυτό, το Υπουργείο Δικαιοσύνης μεριμνά πλέον για την απόσπαση, μετάθεση, ακόμη και για τη μετάταξη υπαλλήλων από άλλες υπηρεσίες. Έτσι, στο Πρωτοδικείο Ζακύνθου, την υπηρεσία με τις μεγαλύτερες ανάγκες, ήδη από την 1η-11-2006 παρατάθηκε για ένα επιπλέον χρόνο η απόσπαση μιας υπαλλήλου από το Υπουργείο Πολιτισμού, ενώ ολοκληρώθηκε προ διμήνου η απόσπαση άλλης υπαλλήλου από τη Δημοτική Επιχείρηση Ύδρευσης και Αποχέτευσης (Δ.Ε.Υ.ΑΠ.) Ζακύνθου, καθώς και η μετάθεση ενός ακόμα δικαστικού υπαλλήλου.
      Επίσης, με Απόφασή μου έχει συσταθεί Ειδική Νομοπαρασκευαστική Επιτροπή με αντικείμενο αφενός τη μελέτη της ανακατανομής των υφισταμένων οργανικών θέσεων των δικαστικών υπαλλήλων των πολιτικών, ποινικών και διοικητικών Δικαστηρίων και Εισαγγελιών της χώρας, με βάση τα επικαιροποιημένα σχετικά στατιστικά στοιχεία και αφετέρου τη σύσταση-αύξηση των οργανικών θέσεων λόγω της αύξησης της δικαστηριακής ύλης. Με αυτόν τον τρόπο θα διασφαλισθεί η ορθολογικότερη κατανομή των υπηρετούντων δικαστικών υπαλλήλων, σύμφωνα με τις πραγματικές ανάγκες της κάθε υπηρεσίας. Η Επιτροπή θα παραδώσει το έργο της εντός των προσεχών ημερών, καθώς οξύ πρόβλημα υγείας του κρίσιμου εκπροσώπου και Προέδρου της Ομοσπονδίας των δικαστικών υπαλλήλων στην Επιτροπή επέβαλε τρίμηνη παράταση στην έκδοση του σχετικού πορίσματός της.
      Με τις παραπάνω ενέργειες καλύπτεται σημαντικό μέρος των αναγκών που παρουσιάζουν οι δικαστικές υπηρεσίες της χώρας, μεταξύ των οποίων και του Νομού Ζακύνθου.
      2. Σύμφωνα με τα στοιχεία από την οικεία Διεύθυνση του Υπουργείου Δικαιοσύνης, το αίτημα της υπαλλήλου του Οργανισμού Ασφάλισης Ελευθέρων Επαγγελματιών για μετάταξη στο Πρωτοδικείο Ζακύνθου έχει, πράγματι, υποβληθεί στο Υπουργείο Δικαιοσύνης. Ωστόσο, επειδή το αίτημα ήταν ελλιπές, η αρμόδια Διεύθυνση του Υπουργείου έχει ζητήσει από την ενδιαφερόμενη την αποστολή των απαραίτητων δικαιολογητικών, προκειμένου να εξετάσει τη δυνατότητα ικανοποίησής του. Εφόσον συντρέχουν οι προϋποθέσεις που ορίζονται στην υπ' αριθμ. ΔΙΔΑΔ/Φ.48/30 οικ.1081 Εγκύκλιο του Υπουργείου Εσωτερικών, Δημόσιας Διοίκησης και Αποκέντρωσης, το Υπουργείο Δικαιοσύνης θα προωθήσει άμεσα τη διαδικασία για την έκδοση Κοινής Υπουργικής Απόφασης, σύμφωνα με το άρθρο 72 του Νέου Υπαλληλικού Κώδικα «Μετάταξη σε υπηρεσία παραμεθόριων περιοχών», προκειμένου να ενισχύσει το Πρωτοδικείο Ζακύνθου.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      3. Στην με αριθμό 8785/4-6-07 ερώτηση του Βουλευτή κ. Κωνσταντίνου Αγοραστού δόθηκε με το υπ’ αριθμ. 58407/ΙΗ/25-6-07  έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8785/4-6-07, την οποία κατέθεσε ο Βουλευτής κ. Κωνσταντίνος Αγοραστός, σας γνωρίζουμε τα ακόλουθα:
      Με βάση τις διατάξεις της κείμενης πανεπιστημιακής νομοθεσίας (άρθρο 6, παρ. 6, του Ν. 1268/82 όπως έχει τροποποιηθεί και ισχύει), η αρμοδιότητα του Υπουργού Εθνικής Παιδείας και Θρησκευμάτων, σχετικά με την επαγγελματική κατοχύρωση των πτυχιούχων των Πανεπιστημιακών Τμημάτων, περιορίζεται στην καταγραφή των επαγγελματικών δυνατοτήτων και δεξιοτήτων που έχουν αποκτήσει οι πτυχιούχοι του, για άσκηση συγκεκριμένων επαγγελματικών δραστηριοτήτων, καθώς και των τομέων στους οποίους αυτοί θα μπορούσαν να απασχοληθούν.
      Η θεσμοθέτηση επαγγελματικών δικαιωμάτων ανήκει στην αρμοδιότητα διαφόρων Υπουργείων ή άλλων φορέων του Δημοσίου Τομέα. Ενδεικτικά, αναφέρεται το Τεχνικό Επιμελητήριο Ελλάδας, το Γεωτεχνικό Επιμελητήριο Ελλάδας, το Οικονομικό Επιμελητήριο Ελλάδας και τον Δικηγορικό Σύλλογο Αθηνών. Ειδικότερα, σε ό,τι αφορά την πλήρωση θέσεων του Δημοσίου και φορέων του Ευρύτερου Δημοσίου Τομέα αρμόδιο είναι το Υπουργείο Εσωτερικών, Δημόσιας Διοίκησης και Αποκέντρωσης το οποίο με το Π.Δ. 50/2001, όπως έχει τροποποιηθεί και ισχύει με τα Π.Δ. 347/2003 και 44/2005, κάνει δεκτά για διορισμό σχεδόν το σύνολο των πτυχίων πού χορηγούνται από τα Πανεπιστημιακά Τμήματα. Για τους διορισμούς εκπαιδευτικού προσωπικού σε όλες τις βαθμίδες εκπαίδευσης αρμόδιο είναι το ΥΠΕΠΘ, το οποίο με τις ρυθμίσεις του Ν. 1566/1985, όπως μεταγενέστερα έχει συμπληρωθεί, κάνει δεκτό μεγάλο αριθμό των πτυχίων. Ο μικρός αριθμός των πτυχίων που μέχρι σήμερα δεν έχει ενσωματωθεί στις ρυθμίσεις του προαναφερόμενου Νόμου οφείλεται κατά κύριο λόγο στο ότι δεν έχουν ολοκληρωθεί οι σχετικές διαδικασίες για τον κλάδο στον οποίο μπορούν να ενταχθούν για να είναι σε θέση οι πτυχιούχοι να καλύψουν επαρκώς τις διδακτικές ανάγκες.
      Από τα 279 λειτουργούντα κατά το τρέχον ακαδημαϊκό έτος Πανεπιστημιακά Τμήματα/Προγράμματα, τα 274 απονέμουν πτυχίο ή δίπλωμα, ενώ σε ένα αρκετά μεγάλο αριθμό Τμημάτων το απονεμόμενο πτυχίο προσδιορίζεται από επί μέρους κατευθύνσεις ή ειδικεύσεις. Από το σύνολο των απονεμόμενων πτυχίων, θεσμοθετημένα επαγγελματικά δικαιώματα έχουν ένα μεγάλο ποσοστό που πλησιάζει περίπου το 80%. Ενδεικτικά αναφέρεται ότι θεσμοθετημένα επαγγελματικά δικαιώματα έχουν Τμήματα που ασχολούνται με τις επιστήμες Υγείας (όπως Ιατρικά, Οδοντιατρικά, Νοσηλευτικά, Φαρμακευτικά), τα Τρήματα Διπλωματούχων Μηχανικών (όπως Πολιτικών Αρχιτεκτόνων, Μηχανολόγων, Ηλεκτρολόγων, Χημικών Μηχανικών, Ναυπηγών Μηχανικών, Μηχανικών Παραγωγής και Διοίκησης), τα Τμήματα Οικονομικών Επιστημών με την ευρεία έννοια, τα Γεωτεχνικά Τμήματα (Γεωπόνων, Κτηνιάτρων, Δασολόγων) και τα Τμήματα Νομικής.
      Στο εναπομείναν ποσοστό περίπου του 20% των Πανεπιστημιακών Τμημάτων το ΥΠΕΠΘ ήδη προωθεί τις σχετικές διαδικασίες για τη ρύθμιση του θέματος της επαγγελματικής κατοχύρωσης των πτυχιούχων τους. Ήδη ειδική επιτροπή στο πλαίσιο λειτουργίας του Συμβουλίου Ανώτατης Πανεπιστημιακής Εκπαίδευσης (ΣΑΠΕ) ολοκλήρωσε και υπέβαλε το πόρισμα για τη θεσμοθέτηση επαγγελματικών δικαιωμάτων στους πτυχιούχους των Τμημάτων Μηχανικών που ασχολούνται με τους Ηλεκτρονικούς Υπολογιστές (εννέα Πανεπιστημιακά Τμήματα). Ομοίως, ολοκληρώθηκε η αξιολόγηση για την επαγγελματική κατοχύρωση των πτυχιούχων της Σχολής Εφαρμοσμένων Μαθηματικών και Φυσικών Επιστημών του Εθνικού Μετσοβίου Πολυτεχνείου, ενώ έχουν κατατεθεί προτάσεις για συζήτηση και λήψη απόφασης για τους πτυχιούχους των Τμημάτων Εφαρμοσμένων Μαθηματικών, Επιστήμης & Τεχνολογίας Υλικών, Βιολογικών Εφαρμογών & Τεχνολογιών, Πλαστικών Τεχνών & Επιστημών της Τέχνης, Οργάνωσης & Διαχείρισης Αθλητισμού.
      Ειδικότερα σε ό,τι αφορά τα Πανεπιστημιακά Τμήματα Μεθοδολογίας Ιστορίας και Θεωρίας της Επιστήμης του Πανεπιστημίου Αθηνών και Διοικητικής Επιστήμης και Τεχνολογίας του Οικονομικού Πανεπιστημίου Αθηνών, για το πρώτο Τμήμα έχει συσταθεί κλάδος στη Δευτεροβάθμια Εκπαίδευση ειδικά για τους πτυχιούχους του εν λόγω Τμήματος, ενώ για το δεύτερο οι πτυχιούχοι του Τμήματος, όπως προσδιορίζεται από την αποστολή του (Π.Δ. 204/1999), μπορούν να απασχολούνται κατά κύριο λόγο στον ιδιωτικό τομέα, ιδίως δε στους κλάδους οικονομικής δραστηριότητας μιας επιχείρησης (λ.χ. χρηματοοικονομικά, ανθρώπινοι πόροι, παραγωγή, πληροφορική κ.τ.λ.).
      Επίσης, σας ενημερώνουμε ότι με την αρ. 10Π/2006 Προκήρυξη του ΑΣΕΠ (ΦΕΚ500/τ. Προκηρύξεων ΑΣΕΠ) δόθηκε η δυνατότητα να συμμετάσχουν στο διαγωνισμό του ΑΣΕΠ 2006 στους εκπαιδευτικούς των κλάδων: ΠΕ01, ΠΕ02, ΠΕ03, ΠΕ04, ΠΕ05, ΠΕ06, ΠΕ07, ΠΕ08, ΠΕ09, ΠΕ10, ΠΕ11, ΠΕ13, ΠΕ15 καθώς και ΠΕ60 και ΠΕ70.
      Τέλος, σας πληροφορούμε ότι τα θέματα διεξαγωγής, μεταξύ των οποίων και το ζήτημα των πτυχίων που γίνονται δεκτά για συμμετοχή στους διαγωνισμούς ΑΣΕΠ, τυγχάνουν της αποκλειστικής αρμοδιότητας της ανεξάρτητης αρχής (ΑΣΕΠ) και του ΥΠΕΣΔΔΑ και όχι της υπηρεσίας υποδοχής των υποψηφίων υπαλλήλων.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
     4. Στην με αριθμό 8985/7-6-07 ερώτηση του Βουλευτή κ. Ανδρέα Λυκουρέντζου δόθηκε με το υπ’ αριθμ. 60124/ΙΗ/25-6-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8985/7-6-2007, την οποία κατέθεσε ο Βουλευτής κ. Ανδρέας Λυκουρέντζος και αφορά στις τοποθετήσεις κατά το διορισμό των εκπαιδευτικών με τρία παιδιά και στις μεταθέσεις τους στις περιοχές προτίμησής τους, σας γνωρίζουμε τα ακόλουθα:
      Σύμφωνα με τις διατάξεις της παρ. 3 του άρθρου 6 του Ν. 3255/2004 (ΦΕΚ 138/22-7-2004), όπως αναδιατυπώνεται σύμφωνα με την παρ. 3 του άρθρου 21 του Ν.3475/2006 (ΦΕΚ 146/13-7-2006), ορίζεται ότι «από την έναρξη του σχολικού έτους 2004-2005 και εφεξής οι πολύτεκνοι εκπαιδευτικοί με τέκνα, τα οποία είναι ανήλικα ή υπηρετούν τη στρατιωτική τους θητεία ή σπουδάζουν εγγράφονται μέχρι 30 lουλίου κάθε έτους σε ειδικό πίνακα και διορίζονται σε θέσεις εκπαιδευτικών των κλάδων ΠΕ πρωτοβάθμιας και δευτεροβάθμιας εκπαίδευσης ανεξάρτητα από τη συμμετοχής του, σε διαγωνισμό του Α.Σ.Ε.Π. Για το σκοπό αυτό συνιστώνται οι αναγκαίες θέσεις εκπαιδευτικών. Με κοινή απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων καθορίζεται ο αριθμός των διοριζομένων εκπαιδευτικών κατά τις διατάξεις της παρούσας παραγράφου κατά κλάδο και ειδικότητα. Με απόφαση του Υπουργού Εθνικής Παιδείας και Θρησκευμάτων καθορίζονται τα ειδικότερα κριτήρια της σειράς διορισμού των υποψηφίων. Οι διατάξεις της παρούσας παραγράφου δεν εφαρμόζονται για τους εκπαιδευτικούς που υπηρετούν κατά την έναρξη ισχύος του παρόντος νόμου στον ευρύτερο δημόσιο τομέα ως μόνιμοι υπάλληλοι ή με σχέση εργασίας αορίστου χρόνου, καθώς και στην ιδιωτική εκπαίδευση με σχέση εργασίας αορίστου χρόνου με εξαίρεση όσους διορίστηκαν βάσει ειδικών διατάξεων λόγω θανάτου συγγενούς τους υπαλλήλου κατά την εκτέλεση υπηρεσίας και εξαιτίας αυτής».
      Επί πλέον στις διατάξεις της παρ. 5 του άρθρου 8 του Ν.3194/2003 (ΦΕΚ 267/20-11-2003) ορίζεται ότι «υποψήφιοι για διορισμό εκπαιδευτικοί, που έχουν τέσσερα και πάνω παιδιά, τα οποία είναι ανήλικα ή σπουδάζουν ή υπηρετούν τη στρατιωτική τους θητεία, τοποθετούνται σε περιοχή διορισμού της πρώτης προτίμησης τους. Οι διατάξεις της παραγράφου αυτής εφαρμόζονται και σε όσους διορίσθηκαν κατά το έτος 2002, των οποίων τροποποιείται ο διορισμός ως προς την τοποθέτηση».
      Για τον διορισμό των εκπαιδευτικών ισχύουν οι διατάξεις της παρ. 2α του άρθρου 6 του Ν.3255/2004 (ΦΕΚ 138/22-7-2004) ορίζεται ότι:«από την έναρξη του σχολικού έτους 2005-2006 και εφεξής, οι διορισμοί εκπαιδευτικών πρωτοβάθμιας και δευτεροβάθμιας εκπαίδευσης στις κενές οργανικές θέσεις πραγματοποιούνται ως εξής:
      αα) σε ποσοστό 60% από όσους επιτυγχάνουν στο διαγωνισμό του Ανωτάτου Συμβουλίου Επιλογής Προσωπικού και κατά τη σειρά της βαθμολογίας,
      ββ) σε ποσοστό 40% από τον ενιαίο πίνακα αναπληρωτών εκπαιδευτικών, ο οποίος συντάσσεται για κάθε έτος και στον οποίο κατατάσσονται κατά σειρά που εξαρτάται από την πραγματική προϋπηρεσία προσωρινού αναπληρωτή ή ωρομίσθιου εκπαιδευτικού σε δημόσια σχολεία πρωτοβάθμιας και δευτεροβάθμιας εκπαίδευσης αρμοδιότητας του Υπουργείου Εθνικής Παιδείας και Θρησκευμάτων. Αν δεν υπάρχουν υποψήφιοι για διορισμό στην κατηγορία της υποπεριπτώσεως ββ΄.
      Η τοποθέτηση των διορισμένων πραγματοποιείται από τις διατάξεις της παρ. 7 του άρθρου 9 του Ν. 3391/2005 (ΦΕΚ 240/4-10-2005) ορίζεται ότι: «α) η παρ. 9 του άρθρου 1 του Ν.3194/2003 αντικαθίστανται ως εξής: κατά την τοποθέτηση των διοριζομένων ως μόνιμων εκπαιδευτικών σε περιοχές ή Διευθύνσεις Εκπαίδευσης και στα δυσπρόσιτα σχολεία προηγούνται οι εγγεγραμμένοι στον πίνακα αναπληρωτών, οι οποίοι την 30.6.2004 είχαν συμπληρώσει κατά τις κείμενες διατάξεις πραγματική υπηρεσία αναπληρωτή ή ωρομισθίου τουλάχιστον τριάντα (30) μηνών, έπονται οι εγγεγραμμένοι στον ενιαίο πίνακα αναπληρωτών και ακολουθούν οι διοριστέοι του διαγωνισμού του Α.Σ.Ε.Π.».
      Ειδικότερα για την κατηγορία των τριτέκνων από τις διατάξεις της παρ. 4 του άρθρου 2 του Ν. 3454/2006 (ΦΕΚ 75/7-4-2006) ορίζεται ότι: « α. στην παρ. 5 του άρθ.6 του Ν. 3255/2004 προστίθεται περίπτωση γ΄ ως εξής: γ΄) από την έναρξη του σχολικού έτους 2006-2007 και εφεξής, κατά την πρόσληψη των αναπληρωτών εκπαιδευτικών πτυχιούχων ανώτατων εκπαιδευτικών ιδρυμάτων από τον πίνακα που συντάσσεται με βάση την περίπτωση α΄ της παρούσας παραγράφου, ποσοστό είκοσι τοις εκατό (20%) κατά κλάδο και ειδικότητα επί των εκάστοτε προσλαμβανομένων αναπληρωτών, προσλαμβάνεται από τους εγγεγραμμένους στον πίνακα εκπαιδευτικούς που έχουν τρία τέκνα.
      Όσον αφορά στις μεταθέσεις των εκπαιδευτικών, σύμφωνα με την παρ. 8 του άρθρου 1 του Ν. 3194/2003 καθώς και την παρ.1β του άρθρου 13 του Π.Δ. 50/96 προτάσσονται συγκρινόμενοι μόνο μεταξύ τους οι εκπαιδευτικοί που είναι πολύτεκνοι κατά τα οριζόμενα στο άρθρο 6 του Ν.3454/2006.
      Ο Υφυπουργός
      Γ. ΚΑΛΟΣ»
     5. Στην με αριθμό 8725/1-6-07 ερώτηση του Βουλευτή κ. Αθανασίου Μωραΐτη δόθηκε με το υπ’ αριθμ. 1518/22-6-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Θ. Μωραΐτης, σας πληροφορούμε τα εξής:
      Σύμφωνα με τα στοιχεία των Δασικών Υπηρεσιών του Νομού Αιτωλοακαρνανίας έχουν χορηγηθεί σε επενδυτές του Νομού οικονομικές ενισχύσεις ύψους περίπου 3,8 εκ. ευρώ στο πλαίσιο εφαρμογής των Καν. (ΕΟΚ) 2080/92 και Καν. (ΕΚ) 1257/99 (άρθρο 31).
      Για το έτος 2007, σύμφωνα με τον αρμόδιο φορέα πληρωμών (Ο.Π.Ε.Κ.Ε.Π.Ε.) έχει βεβαιωθεί για καταβολή στους επενδυτές συνολικό ποσό ύψους περίπου 79.000,00 ευρώ.
      Όλες οι προτάσεις για περαιτέρω βελτίωση και απλούστευση των διαδικασιών ένταξης και πληρωμής των δικαιούχων εξετάζονται υπό την προϋπόθεση ότι είναι συμβατές με το Εθνικό και Κοινοτικό Δίκαιο.
      Το πρόγραμμα της Δάσωσης Γεωργικών Εκτάσεων, εκτός από τη διασφάλιση συμπληρωματικού εισοδήματος στον πληθυσμό των ορεινών και απομακρυσμένων περιοχών, στοχεύει στην εκπλήρωση αμιγώς δασοπονικών σκοπών, όπως η ανάπτυξη των δασικών πόρων, η αειφορική διαχείριση των δασών και η ορθολογική από περιβαλλοντική άποψη διαχείριση του αγροτικού χώρου με την επέκταση των δασωδών εκτάσεων. Σύμφωνα με τη Νομοθεσία, αρμόδιος Φορέας για την άσκηση της Δασικής Πολιτικής είναι η εκάστοτε Δασική Υπηρεσία που υπάγεται στην Περιφέρεια, η οποία έχει και την ευθύνη εφαρμογής του προγράμματος, δεδομένου ότι αυτό εξυπηρετεί δασοπονικoύς σκοπούς.
      Για την απρόσκοπτη υλοποίηση του Προγράμματος εκδόθηκαν το έτος 2007 οι ακόλουθες αποφάσεις:
      α) Η αριθ 90553/1700/22-03-07 (ΦΕΚ 433Β) ΚΥΑ των Υπουργών Αγροτικής Ανάπτυξης και Τροφίμων και Οικονομίας και Οικονομικών, με την οποία εγκρίθηκε η καταβολή πιστώσεων με σκοπό την πληρωμή ανειλημμένων υποχρεώσεων του προγράμματος δάσωσης γεωργικών εκτάσεων για το έτος 2007.
      β) Η αριθ. 91035/2121/13-04-07 (ΦΕΚ 601Β) ΚΥΑ των Υπουργών Αγροτικής Ανάπτυξης και Τροφίμων και Οικονομίας και Οικονομικών, με την οποία βελτιώνεται και απλουστεύεται η διαδικασία πληρωμής σε ότι αφορά τους δικαιούχους του Προγράμματος.
      Ήδη μετά την έναρξη ισχύος των ανωτέρω αποφάσεων πραγματοποιείται κανονικά από τον αρμόδιο Φορέα Πληρωμής (Ο.Π.Ε.Κ.Ε.Π.Ε.) η καταβολή των οικονομικών ενισχύσεων στους δικαιούχους των οποίων τα δικαιολογητικά πληρωμής είναι σύμφωνα με τις εγκυκλίους εφαρμογής του προγράμματος της Δάσωσης Γεωργικών Εκτάσεων.
      Το συνολικό ύψος των πιστώσεων για την κάλυψη των ανειλημμένων υποχρεώσεων κατά την Δ΄ Προγραμματική Περίοδο καθώς και η κατ' έτος κατανομή του προβλέπεται στην αριθ. 90553/1700/22-03-07 (ΦΕΚ 433Β) ΚΥΑ των Υπουργών Αγροτικής Ανάπτυξης και Τροφίμων και Οικονομίας και Οικονομικών.
      Σχετικά με τη συνέχιση του Προγράμματος, το τελικό ύψος του ποσού που θα διατεθεί δεν έχει καθορισθεί ακόμη από την Ειδική Υπηρεσία Διαχείρισης της Δ΄ Προγραμματικής Περιόδου. Ο καθορισμός του πλαισίου προκήρυξης του προγράμματος και η έκδοση των σχετικών αποφάσεων καθορισμού των λεπτομερειών εφαρμογής του θα πραγματοποιηθούν ύστερα από την έγκριση του Προγράμματος από την Ε.Ε.
      Στόχος του Υπουργείου Αγροτικής Ανάπτυξης και Τροφίμων είναι η διασφάλιση του μεγαλύτερου δυνατού ποσού και η βελτιστοποίηση των πλαισίων προκήρυξης και εφαρμογής, προς όφελος του αγροτικού πληθυσμού της χώρας, με την προϋπόθεση διασφάλισης της εκπλήρωσης των δασοκομικών σκοπών του προγράμματος και του ελέγχου της ορθής εφαρμογής του.
      Το ύψος της πριμοδότησης για την αντιστάθμιση της απώλειας του γεωργικού εισοδήματος προκύπτει από τους δείκτες υπολογισμού γεωργικού εισοδήματος του Υπουργείου Οικονομίας και Οικονομικών. Το ανώτατο όριο της πριμοδότησης για τις διάφορες κατηγορίες επενδυτών (γεωργοί και ενώσεις τους, κάθε άλλο φυσικό ή νομικό πρόσωπο) καθορίζονται στον Καν.(ΕΚ)1609/05 (L277/21-10-05 Επίσημη Εφημερίδα της ΕΕ).
      Όσον αφορά την πρόσληψη του απαιτούμενου προσωπικού στις Περιφερειακές Δασικές Υπηρεσίες σύμφωνα με τις διατάξεις του Ν. 2503/1997 (ΦΕΚ 107/Α) «Διοίκηση, οργάνωση, στελέχωση της Περιφέρειας, ρύθμιση θεμάτων για την τοπική αυτοδιοίκηση και άλλες διατάξεις», οι Περιφερειακές Υπηρεσίες του Υπουργείου Αγροτικής Ανάπτυξης και Τροφίμων(Δ/νσεις Δασών, Δασαρχεία, Δασονομεία κ.λπ.) υπήχθησαν στην αρμοδιότητα των Περιφερειών της χώρας.
      Συνεπώς για τη στελέχωση των Δασικών Υπηρεσιών και Δασαρχείων του Νομού Αιτωλοακαρνανίας, αρμόδια είναι η οικεία Περιφέρεια και το εποπτεύον Υπουργείο Εσωτερικών Δημόσιας Διοίκησης και Αποκέντρωσης.
      Συμπληρωματικά των ανωτέρω διαβιβάζεται συνημμένα το με αριθμ. πρωτ.66386/21-06-07 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (Ο.Π.Ε.Κ.Ε.Π.Ε.).
      Ο Υπουργός
      Ε. ΜΠΑΣΙΑΚΟΣ»
      (Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
      6. Στην με αριθμό 8421/24-5-07 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 1057926/1073/12-6-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
        «Σε απάντηση της με αριθ. πρωτ. 8421/24.5.07 ερώτησης, που κατέθεσε ο Βουλευτής κ. Γιάννης Δραγασάκης, σχετικά με το ανωτέρω θέμα, σας γνωρίζουμε τα εξής:
        Α. 1. Στα πλαίσια υλοποίησης της εισοδηματικής πολιτικής της Κυβέρνησης για το 2007 και με γνώμονα την επιτακτική ανάγκη για πιστή εκτέλεση του Κρατικού Προϋπολογισμού, μετά από επισταμένη εξέταση και συνεκτίμηση όλων των συναφών παραμέτρων, αποφασίστηκε η αύξηση του βασικού μισθού των λειτουργών και υπαλλήλων του Δημοσίου, των ΟΤ Α και λοιπών ΝΠΔΔ, καθώς και των στελεχών των Ενόπλων Δυνάμεων και των Σωμάτων Ασφαλείας κατά 3,5% όταν ο μέσος όρος πληθωρισμού, για το έτος 2006 ήταν της τάξης του 3,2%.
        2. Περαιτέρω, ο τρόπος αντιμετώπισης της επιβολής κράτησης, από 1.7.2007, σε ποσοστό 6,67% επί του ποσού των 140,80 ευρώ, το οποίο συνυπολογίζεται για τη διαμόρφωση των συντάξιμων αποδοχών των δημοσίων υπαλλήλων, μελετάται από το Υπουργείο μας.
        Β. Όσον αφορά τα υπόλοιπα ερωτήματα, σας στέλνουμε συνημμένα ακριβές φωτοαντίγραφο του αριθ. 22345/5.6.07 σχετικού εγγράφου του Μετοχικού Ταμείου Πολιτικών Υπαλλήλων.
        Ο Υφυπουργός
        ΠΕΤΡΟΣ ΔΟΥΚΑΣ»
      (Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)).
     7. Στην με αριθμό 8883/5-6-07 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 529/2007/18-6-07 έγγραφο από την Υπουργό Τουριστικής Ανάπτυξης η ακόλουθη απάντηση:
        «Σε απάντηση στο ανωτέρω σχετικό, σας γνωστοποιούμε ότι με την υπ' αριθμ. 17084/29-12-06 απόφαση της Υπουργού Τουριστικής Ανάπτυξης η οποία δημοσιεύθηκε στο υπ’ αριθμ. ΦΕΚ 1/02-01-07 τ. Β΄, καθορίσθηκαν οι ελάχιστες τιμές των ενοικιαζομένων δωματίων/διαμερισμάτων για το χρονικό διάστημα από 01-01-07 μέχρι 31-12-07 και δόθηκε προθεσμία την 31-05-07 για την έγκαιρη θεώρηση των τιμών, πριν την έναρξη της νέας τουριστικής περιόδου.
        Ως εκ τούτου, θεωρούμε ότι υπήρχε εύλογο χρονικό διάστημα για τις επιχειρήσεις αυτές να υποβάλλουν αιτήσεις δηλώσεως των τιμών για έγκριση στις τοπικές Ομοσπονδίες, μέλη της Συνομοσπονδίας Επιχειρηματιών Ενοικιαζομένων Δωματίων Διαμερισμάτων Ελλάδος. Η εν λόγω υποχρέωση επαναλαμβάνεται κάθε έτος και είναι γνωστή στους επιχειρηματίες και τα μόνα δικαιολογητικά που έπρεπε να συνυποβληθούν ήταν μία φωτοτυπία του ειδικού σήματος λειτουργίας και το παράβολο θεώρησης τιμών υπέρ του Δημοσίου.
        Κατόπιν των ανωτέρω, δεν θεωρούμε σκόπιμο να τροποποιηθεί η εν λόγω Υπουργική απόφαση. Σε κάθε περίπτωση, οι επιχειρηματίες που δηλώνουν τιμές εκτός της προβλεπόμενης προθεσμίας, θεωρείται ότι έχουν επιλέξει τις τιμές του προηγούμενου έτους. Εξαιρούνται οι επιχειρήσεις που δεν διέθεταν το ειδικό σήμα λειτουργίας μέχρι την ανωτέρω προθεσμία, οι οποίες οφείλουν να υποβάλουν αίτηση δηλώσεως των τιμών, αμέσως μετά την χορήγηση αυτού.
        Η Υπουργός
        ΦΑΝΗ ΠΕΤΡΑΛΙΑ-ΠΑΛΛΗ»
      8. Στην με αριθμό 8447/25-5-07 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 3290/14-6-2007 έγγραφο από τον ΥΦΥπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
        1. Με την 762/ΜΣ810/22.05.2002 απόφαση ΥΠΕΧΩΔΕ εγκρίθηκε η διάθεση πίστωσης 3.500.000 € σε βάρος του έργου 1999ΣΜ07120001.
        2. Με την 298/ΜΣ270/20.02.2004 απόφαση ΥΠΕΧΩΔΕ τροποποιήθηκε το  ενάριθμο έργο που βαρύνει τη δαπάνη για την εκπόνηση της ως άνω μελέτης. Νέο έργο καθορίστηκε το 2004ΣΜ07130001.
        3. Στις 1.10.2004 υπογράφθηκε το συμφωνητικό μεταξύ Ελληνικού Δημοσίου και Αναδόχου Μελετητή με συμβατικό χρόνο υλοποίησης της μελέτης των 26 μηνών.
        4. Μέχρι σήμερα έχουν εγκριθεί η Αναγνωριστική Μελέτη στην περιοχή Βόνιτσας, η Προμελέτη Οδοποιίας, η Προκαταρκτική Μελέτη Κόμβων και η Υδρολογική Μελέτη Αποχέτευσης - Αποστράγγισης και έχει συνταχθεί η Μελέτη Περιβαλλοντικών Επιπτώσεων.
        5. Με την 5323/ΔΕ-5120/02.02.2007 απόφαση Υ.ΠΟΙ.Ο εγκρίθηκε συμπληρωματική πίστωση 3.200.000 € προκειμένου να εκπονηθούν οι οριστικές μελέτες του έργου με προβλεπόμενη ολοκλήρωση του τον Δεκέμβριο του 2007.
        Ο Υφυπουργός
        Θ. ΞΑΝΘΟΠΟΥΛΟΣ»
      9. Στην με αριθμό 8047/16-5-07 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. Β13-274/4-6-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Δ. Κουσελάς με θέμα «Μέτρα για τη μείωση της ψαλίδας τιμών παραγωγών - καταναλωτών», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου- Γ. Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      Ενώ τα στοιχεία της ΠΑΣΕΓΕΣ πράγματι καταγράφουν σημαντικές διαφορές ανάμεσα στη τιμή λιανικής και τη τιμή που εισπράττει ο παραγωγός, πρέπει να σημειωθεί ότι στα προϊόντα που εξετάζει η ΠΑΣΕΓΕΣ περιλαμβάνονται και προϊόντα στα οποία η τελική τιμή λιανικής διάθεσης στον καταναλωτή περιλαμβάνει και σημαντικά έξοδα τυποποίησης και διάθεσης. Μάλιστα, τα προϊόντα στα οποία τα έξοδα τυποποίησης και διάθεσης είναι αναμενόμενα ψηλότερα, όπως για παράδειγμα οι εμφιαλωμένοι χυμοί ή το ψωμί, εμφανίζονται και οι μεγαλύτερες διαφορές. Και η περίπτωση που εμφανίζει τη μεγαλύτερη διαφορά, 700% κατά τη ΠΑΣΕΓΕΣ, είναι το εμφιαλωμένο κρασί, ένα είδος στο οποίο πέρα από τα έξοδα τυποποίησης και διάθεσης προστίθενται και ειδικά έξοδα ωρίμανσης, εμφιάλωσης αλλά και προώθησης επωνύμων προϊόντων ανωτέρας ποιότητας. Η αναφορά λοιπόν σε τέτοιες περιπτώσεις, στις οποίες παραβλέπονται σημαντικές πραγματικότητες, αποσπά την προσοχή από τις περιπτώσεις στις οποίες πράγματι εντοπίζονται προβλήματα στη διακίνηση των προϊόντων και στις οποίες πράγματι η πολιτεία οφείλει να λαμβάνει και λαμβάνει μέτρα για την προστασία του καταναλωτή και του παραγωγού.
      Το ίδιο συμβαίνει και με τη σύγκριση της μεταβολής των τιμών παραγωγού σε σχέση με το κόστος των εισροών. Διότι είναι γνωστό από τα στοιχεία της ΕΣΥΕ και το επιβεβαιώνουν και τα Στοιχεία της Τραπέζης της Ελλάδας ότι σε μεγάλο αριθμό προϊόντων αγροτικής παραγωγής οι τιμές καταναλωτή από το 2004 και ύστερα κινούνται σε χαμηλότερα επίπεδα, πάντα λαμβάνοντας υπόψη την εποχικότητα πολλών προϊόντων, από ότι τη περίοδο 2002-2003, κατά την οποία καταγράφηκαν ακραία ψηλές τιμές σε πολλά προϊόντα. Η εξέλιξη αυτή, που είναι ευνοϊκή για τον καταναλωτή, πρέπει να σημειωθεί οφείλεται και στις σχετικά καλές καιρικές συνθήκες των τελευταίων ετών. Τονίζεται εδώ ότι σε άλλα προϊόντα, των οποίων η τιμή όμως διαμορφώνεται με βάση τα δεδομένα των διεθνών αγορών, όπως είναι το λάδι και η πατάτα, οι τιμές παραγωγού τα τελευταία δύο χρόνια ήταν σημαντικά αυξημένες, και άρα αντίστοιχα αυξημένο ήταν και το εισόδημα των παραγωγών. Και ειδικά για το λάδι, τα διαθέσιμα στοιχεία των δύο τελευταίων ετών δείχνουν ότι, αφού ληφθεί υπόψη μια περίοδος χρονικής υστέρησης η οποία οφείλεται στην καθυστέρηση που προκύπτει μέσω της διαδικασίας μεταποίησης και τυποποίησης, η όποια μεταβολή τιμής λιανικής του τυποποιημένου λαδιού δεν ξεπερνούσε τη μεταβολή που δικαιολογούσε η μεταβολή της τιμής του παραγωγού. Επιπλέον, πρέπει να σημειωθεί ότι παρά την υποχώρηση των τιμών πετρελαίου, σε ευρώ, από τα ψηλά επίπεδα του προηγουμένου έτους, οι τιμές τους συνεχίζουν να είναι πολύ ψηλότερες από ότι ήταν προ του 2004, γεγονός που ασκεί την ανάλογη πίεση, μέσω πρωτογενών αλλά και πλέον δευτερογενών επιπτώσεων, στο κόστος παραγωγής.
      Συνεπώς, η σύγκριση των τιμών πώλησης των προϊόντων αυτών από τον παραγωγό με τις τιμές των τιμών εισροών σε μια περίοδο που χαρακτηρίζεται από την ομαλοποίηση των καιρικών συνθηκών και από την απότομη μεταβολή των τιμών καυσίμων δεν εξασφαλίζει την εξαγωγή αξιόπιστων συμπερασμάτων χωρίς να έχει προηγηθεί πιο προσεκτική ανάλυση.
      Επιπλέον, φαίνεται να παραβλέπεται στην ερώτηση ότι η Κυβέρνηση έχει λάβει συγκεκριμένα μέτρα για τη μείωση των τιμών εισροών στην αγροτική παραγωγή, όπως είναι η νομοθετική πρωτοβουλία για τη διευκόλυνση των παράλληλων εισαγωγών φυτοφαρμάκων, η οποία συγκεκριμένα αποσκοπούσε στη πραγματοποίηση φτηνών παράλληλων εισαγωγών προς όφελος του παραγωγού, φτηνές εισαγωγές που απαγορευόντουσαν στην' πράξη λόγω νομοθετικής πρωτοβουλίας την οποία είχε λάβει η Κυβέρνηση του ΠΑΣΟΚ και η οποία πρέπει να τονιστεί ότι παραβίαζε εξόφθαλμα το κοινοτικό δίκαιο.
      Ότι επιπλέον, για πρώτη φορά από την παρούσα Κυβέρνηση, έχουν γίνει συγκεκριμένες και εκτεταμένες προσπάθειες να ελεγχθούν τα φαινόμενα ελληνοποίησης ξένων προϊόντων, προσπάθειες οι οποίες προστατεύουν για πρώτη φορά τόσο τον παραγωγό ελληνικών προϊόντων όσο και τον καταναλωτή από τα λεγόμενα "βαφτίσια".
      Ότι καταρτίσθηκε νέος νόμος για τον ανταγωνισμό, ο οποίος ενσωματώνει επί το αυστηρότερο όλες τις κοινοτικές οδηγίες για την αποτελεσματικότερη εποπτεία της αγοράς. Επίσης, ενεργοποιήθηκε η Επιτροπή Ανταγωνισμού, η οποία τη διετία 2005-2006 επέβαλε δέκα φορές υψηλότερα πρόστιμα εις βάρος μεγάλων επιχειρήσεων, σε σχέση με την περίοδο 1995 - 2004, η οποία εξετάζει πλέον περιπτώσεις στις οποίες υπάρχουν καταγγελίες για πρακτικές που θίγουν τόσο τον καταναλωτή όσο και τον παραγωγό. Υποθέσεις για τις οποίες υπήρχαν καταγγελίες για πολλά χρόνια, και οι οποίες μόνο υπό την παρούσα Κυβέρνηση εξετάζονται.
      Ότι για πρώτη φορά ενεργοποιήθηκαν όλοι οι ελεγκτικοί μηχανισμοί τους κράτους συμπεριλαμβανομένων και των Νομαρχιών που είχαν να επιδείξουν μηδενικό έργο στο τομέα των ελέγχων της αγοράς πριν το 2004. Και ότι πλέον όλοι οι ελεγκτικοί μηχανισμοί δίνουν στην δημοσιότητα τα ονόματα των επιχειρήσεων και των επαγγελματιών που παραβιάζουν το νόμο και δεν σέβονται τα δικαιώματα των καταναλωτών.
      Όμως, πέρα από τις όποιες υπερβολές της ερώτησης, πράγματι η ψαλίδα των τιμών «από το χωράφι στο ράφι» πρέπει να είναι αντικείμενο συνεχής μελέτης, για τη προστασία τόσο του καταναλωτή όσο και του παραγωγού, και για το λόγο αυτό η παρούσα Κυβέρνηση προχωράει, για πρώτη φορά, στην εμπεριστατωμένη χαρτογράφηση των αγορών οπωροκηπευτικών και κρεάτων η οποία θα συμβάλλει θετικά αφενός στην καλύτερη εποπτεία της αγοράς αφετέρου στην λήψη των αναγκαίων διαρθρωτικών αλλαγών για την εξυγίανση του συστήματος διακίνησης των προϊόντων από το παραγωγό προς το καταναλωτή.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      10. Στην με αριθμό 8170/17-5-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 294/6-6-07 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 8170/17-05-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Στρατάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Ο Ο.Λ.Η. Α.Ε. έχοντας σαν στόχο τη βελτίωση των παρεχομένων υπηρεσιών προς τους διακινούμενους από το λιμάνι Ηρακλείου (επιβάτες, οχήματα, πλοία), καθώς και τη βελτίωση της λειτουργίας του λιμένα και την ανάπτυξή του γενικότερα, συνέταξε τα τιμολόγια και τον κανονισμό παροχής λιμενικών υπηρεσιών τα οποία και εγκρίθηκαν με Κ.Υ.Α. των αρμοδίων Υπουργών.
      2. Για την έγκριση των τιμολογίων ελήφθησαν υπόψη οι παράγοντες κόστους και απόδοσης για κάθε επιμέρους παρεχόμενη υπηρεσία, οι αποσβέσεις του εξοπλισμού, το κόστος λειτουργίας της καθώς και η απόδοσή της τόσο σε θεωρητικό επίπεδο όσο και στο δεδομένο λειτουργικό περιβάλλον του λιμένος Ηρακλείου. Για τη διαμόρφωση των τιμολογίων προηγήθηκαν διαβουλεύσεις με όλους τους συναλλασσόμενους φορείς με το λιμάνι του Ηρακλείου, οι απόψεις των οποίων ελήφθησαν υπόψη για την τελική μορφή των τιμολογίων.
      3. Σημειώνεται ότι τα λιμενικά τέλη επί πλοίων έχουν αναπροσαρμοσθεί με ένα εύλογο ποσοστό αύξησης, δεδομένου ότι τα υφιστάμενα τιμολόγια (τα οποία είχαν καθορισθεί προ δεκαετίας σε ποσοστό 40% επί των αντίστοιχων τιμολογίων του Ο.Λ.Π. Α.Ε.) έπρεπε να διαμορφωθούν σε επίπεδα που να καλύπτουν τις λειτουργικές δαπάνες για κάθε παρεχόμενη υπηρεσία. Σημειώνεται ότι οι παράγοντες κόστους για κάθε παρεχόμενη υπηρεσία για το λιμάνι του Ηρακλείου είναι σαφώς υψηλότεροι από τους αντίστοιχους του λιμένα Πειραιά, αφού τόσο οι τιμές των καυσίμων όσο και οι λοιπές δαπάνες για υποδομές και εξοπλισμό είναι συνήθως μεγαλύτερες στην περιοχή της νησιωτικής περιφέρειας της Κρήτης σε σχέση με τον Πειραιά.
      4. Η αναπροσαρμογή του τέλους επιβατών των κρουαζιερόπλοιων συνδυάζεται με την παροχή νέων υπηρεσιών όπως η μεταφορά τους από τον σταθμό επιβατών προς τα πλοία με λεωφορεία του Ο.Λ.Η. Α.Ε, η φύλαξη αποσκευών σε ειδικά διαμορφωμένο και φυλασσόμενο χώρο του σταθμού ή σε άλλη θέση του λιμένα, καθώς και η χρήση του νέου επιβατικού σταθμού για αναμονή με τη χρήση χώρων υγιεινής, αναψυκτηρίου κ.λπ. Σημειώνεται τέλος πως το νέο τιμολόγιο για τους επιβάτες των κρουαζιερόπλοιων θα εφαρμοσθεί από 01-07-2007, προκειμένου να δοθεί εύλογος χρόνος στις εταιρείες για ενημέρωση και προσαρμογή.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Ξηροτύρη.
	Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 29 Ιουνίου 2007.
	Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφος 2 και 3, 130 παράγραφος  2 και 3 του Κανονισμού της Βουλής)
	1. Η με αριθμό 694/26-6-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με τις ακυρώσεις πτήσεων της Ολυμπιακής Αεροπορίας, τις ενοικιάσεις αεροσκαφών από άγνωστες εταιρείες κ.λπ..
	2. Η με αριθμό 697/26-6-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Επικρατείας, σχετικά με τον αποκλεισμό του Κομμουνιστικού Κόμματος Ελλάδας από τα δελτία ειδήσεων για ενημερωτικές εκπομπές κ.λπ..
	3. Η με αριθμό 693/42/26-6-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τα αποτελέσματα του πρόσφατου Συμβουλίου Κορυφής της Ευρωπαϊκής Ένωσης, τις θέσεις της χώρας μας κ.λπ..
	(Θα απαντήσει η Υπουργός Εξωτερικών)
	Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
	1. Η με αριθμό 696/26-6-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την ατμοσφαιρική ρύπανση στην Αθήνα λόγω του καύσωνα κ.λπ..
	2. Η με αριθμό 698/26-6-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με την ολοκλήρωση των διαδικασιών απαλλοτρίωσης και έναρξης των έργων κατασκευής του Αθλητικού Κέντρου Κορυδαλλού στα Λατομεία Σχιστού κ.λπ..
	3. Η με αριθμό 695/26-6-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εθνικής Παιδείας και Θρησκευμάτων και Εσωτερικών, Δημόσιας Διοίκησης και Αποκέντρωσης, σχετικά με την καταδίκη σχολείου για ηχορύπανση των περιοίκων κ.λπ..
	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
	Επίκαιρες ερωτήσεις δεύτερου κύκλου:
	Θα συζητηθεί η με αριθμό 690/25-6-2007 τρίτη επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικά με τον κίνδυνο γενικού μπλακ-άουτ κ.λπ..
	Η επίκαιρη ερώτηση της κυρίας συναδέλφου έχει ως εξής: 
	«Στη χώρα μας το εθνικό διασυνδεδεμένο σύστημα έχει οδηγηθεί σε μηδενική εφεδρεία και πολλά χρόνια τώρα έχει περιοριστεί η συντήρηση των δικτύων μέσης και χαμηλής τάσης. Η Κυβέρνηση είχε αυταπάτες ότι την περίοδο της μεγάλης ζήτησης, το θέρος δηλαδή, θα μπορούσε να εισάγει ενέργεια από τον ενεργειακό περίγυρο χώρο της Ελλάδας (Ιταλία, ΠΓΔΜ, Αλβανία, Τουρκία κ.α.). Στις σημερινές συνθήκες καύσωνα και ειδικών κλιματικών συνθηκών η ενεργειακή υποδομή της χώρας βρίσκεται στο έλεος των φυσικών φαινομένων. Την επόμενη εβδομάδα, με μηδενική εφεδρεία και δυστοκία στην εισαγωγή ηλεκτρικής ενέργειας, η χώρα κινδυνεύει για ένα νέο γενικό μπλακ άουτ. Η Κυβέρνηση έχει ως μοναδική δυνατότητα για να αποφύγει το μπλακ άουτ, σε περίπτωση βλάβης σε μονάδα ηλεκτροπαραγωγής ή σε μεγάλο υποσταθμό τις ώρες αιχμής, να προβεί σε εκτεταμένες διακοπές. Είναι γνωστό ότι το εθνικό διασυνδεδεμένο σύστημα μεταφοράς και παραγωγής της χώρας μας είναι συνδεδεμένο με το ευρωπαϊκό, επομένως για να γίνουν αυτές οι διακοπές πρέπει να γίνουν «χειροκίνητα» και σε προεπιλεγμένες περιοχές.
      Οι ευθύνες για τη μηδενική εφεδρεία του συστήματος, αλλά και για το γενικότερο έλλειμμα ενέργειας βαρύνουν τις κυβερνήσεις του ΠΑ.ΣΟ.Κ., όσον αφορά το παρελθόν, αλλά και της Νέας Δημοκρατίας που ενώ αποδέχεται ότι ο ενεργειακός τομέας απαιτεί μακροχρόνιο σχεδιασμό (με εκτίμηση αποτελεσμάτων για τρία – τέσσερα χρόνια), συνεχίζει την ίδια παραλυτική πολιτική των προηγούμενων κυβερνήσεων, προκειμένου να διαμορφώσει ελκυστικό περιβάλλον για την ταχεία διείσδυση των ιδιωτών παραγωγών στο σύστημα ηλεκτρενέργειας. 
      Μετά από αυτά ερωτάται ο κύριος Υπουργός:
      1.Ποιος θα πρέπει να αναλάβει την ευθύνη για την παραλυτική πολιτική που ασκήθηκε στον ενεργειακό τομέα;
      2.Γιατί υπάρχει αυτή η εξέλιξη και με ποια κριτήρια επιλέγονται οι περιοχές που θα υποστούν τις εκτεταμένες διακοπές ρεύματος, αν χρειαστεί; Να δοθεί ο κατάλογος στη δημοσιότητα.»
      Στην ερώτηση της κ. Ασημίνας Ξηροτύρη – Αικατερινάρη θα απαντήσει ο Υπουργός Ανάπτυξης κ. Σιούφας.
      Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, προσέρχομαι να απαντήσω σ’ αυτήν την ερώτηση με υψηλό αίσθημα ευθύνης. Με υψηλό αίσθημα ευθύνης γιατί η χώρα ζει τις τελευταίες δέκα μέρες πρωτοφανείς θερμοκρασίες που δεν παρουσιάστηκαν ποτέ σύμφωνα με τα στοιχεία της Μετεωρολογικής Υπηρεσίας από το 1889 και μετά. 
      Δεύτερον, από πρωτοφανείς καταναλώσεις που έχουν ξεπεράσει κάθε πρόβλεψη. Σημειώστε ότι χθες, με 43ο η Αθήνα και αρκετές περιοχές με 46ο, το Ριάντ στη Σαουδική Αραβία είχε 41ο. Η Ελλάδα ζούσε συνθήκες ερήμου. Και κάτω απ’ αυτές τις συνθήκες όσον αφορά τη  διαχείριση της λειτουργίας του ηλεκτρικού συστήματος της χώρας, τόσο η διοίκηση της Δ.Ε.Η., όσο και τα στελέχη της σε όλους τους τομείς κάτω από πρωτόγνωρες συνθήκες, έδωσαν τη μάχη για να έχει η ελληνική οικογένεια, το ελληνικό νοικοκυριό και ο ελληνικός λαός ρεύμα, καθώς επίσης ο διαχειριστής του συστήματος, η Ρυθμιστική Αρχή Ενέργειας, ο Υπουργός Εσωτερικών και Δημόσιας Διοίκησης ο  Προκόπης Παυλόπουλος και ο Υπουργός Δημόσιας Τάξης, όταν παρουσιάστηκε χθες το βράδυ η πυρκαγιά στη Μάνδρα Αττικής. 
      Κυρία συνάδελφε, επί εξήντα έξι ώρες το σύστημα λειτουργούσε με πάνω από 9.000 MW. Επί τριάντα έξι  ώρες λειτουργούσε με πάνω από 9.500 MW και επί 16 ώρες με πάνω από 10.000 MW. Κάνατε την ερώτηση τη Δευτέρα για περικοπές. Περικοπές δεν γίνονται, κυρία συνάδελφε. Εάν έχετε πληροφορίες ότι γίνονται προγραμματισμένες περικοπές να είσαστε μαζί με τους πολίτες που θα ζητήσουν από τη Δ.Ε.Η. αποζημίωση ως μάρτυρας για να αποδείξετε ότι κάνει περικοπές. Και δεύτερον, εάν γίνονταν περικοπές τα φορτία δεν θα ήταν 10.500 MW, 10.505 MW χθες και 10.512 MW την προηγούμενη ημέρα. Η δε Αττική έφθασε χθες τα 4.172 MW, σχεδόν το 50% της κατανάλωσης ηλεκτρικής ενέργειας στη χώρα.
      Τρίτη απάντηση. Ορισμένοι μιλούσαν χθες ότι έγιναν δυόμισι χιλιάδες διακοπές, βλάβες στη Δ.Ε.Η., γιατί δεν έγινε συντήρηση στο δίκτυο της Δ.Ε.Η.. Θα σας δώσω μόνο τρεις αριθμούς. Το 2003 είχαμε διακόσιες δεκατρείς βλάβες την ημέρα. Αυτός είναι ο μέσος όρος για όλο το 2003. Το 2004 είχαμε εκατόν ενενήντα οκτώ. Το 2003 είχαμε διακόσιες τρεις βλάβες. Το 2006 είχαμε διακόσιες εννέα βλάβες και είχαμε εκατόν είκοσι επτά βλάβες στη μέση τάση το πρώτο πεντάμηνο του 2007. Χθες το πλήθος βλαβών στη μέση τάση ήταν τριακόσιες τριάντα επτά βλάβες και στη χαμηλή τάση χίλιες πεντακόσιες τριάντα πέντε και όχι δυόμισι χιλιάδες. Και αυτό σε μία  πόλη που έχει πέντε εκατομμύρια κατοίκους συν αυτούς που την επισκέπτονται και με ένα δίκτυο, το οποίο κατασκευάστηκε για να αντιμετωπίζει πολύ λιγότερα φορτία και με θερμοκρασίες πρωτόγνωρες. Και οι βλάβες αυτές βρίσκονται μέσα στο μέσο όρο βλαβών. 
      Κύριε Πρόεδρε, η κυρία συνάδελφος μιλάει για μηδενική εφεδρεία. Κυρία συνάδελφε, οι δυνατότητες της Δ.Ε.Η. είναι για 11.000 MW. Σε αυτό το χρονικό διάστημα, μ’ αυτήν την Κυβέρνηση, τελείωσε με το πιστόλι στο χέρι η μονάδα Λαύριο 5. Την ξεκίνησε η προηγούμενη Κυβέρνηση -και σωστά- αλλά την τελείωσε αυτή η Κυβέρνηση. Η μονάδα των ΕΛ.ΠΕ. στη Θεσσαλονίκη με όλες τις προβλέψεις δεν θα έμπαινε ούτε το 2008 και τελείωσε στο τέλος του 2005, απόφαση δική σας. Αλλά τελείωσαν τώρα. Η μονάδα ΗΡΩΝ στη Βοιωτία, άλλα 940 MW.
      ΧΡΗΣΤΟΣ ΠΡΩΤΟΠΑΠΑΣ: Με το Αλιβέρι τι γίνεται; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και επίσης, δυνατότητα του συστήματος να εισάγει άλλα 1.500 MW. 
      Κυρία συνάδελφε, πριν από δύο μήνες ορισμένοι κατηγορούσαν τον Υπουργό Ανάπτυξης ότι επισκέπτεται τις γειτονικές χώρες για να εξασφαλίσει ενέργεια, όταν έκλεισαν τα πυρηνικά εργοστάσια της Βουλγαρίας, και έγραφαν ότι γύρισε με άπρακτα χέρια ο Υπουργός Ανάπτυξης. Εν τούτοις, όμως, εξασφάλισε 1.300 έως 1.500 MW και εχθές το βράδυ σε στιγμή κινδύνου έδωσε και 200 MW από την αλληλεγγύη και τη σύνδεση των συστημάτων στη Βουλγαρία. 
      Θέλω, επίσης, να σταθώ και σε ορισμένα στοιχεία. Μιλάτε για μπλακ-άουτ. Θα καταθέσω στην Εθνική Αντιπροσωπεία, για να δείτε τα μπλακ-άουτ από το 1981 και μετά, μέχρι και το 2004, με τρεις μήνες τη νέα διακυβέρνηση που έγινε το μερικό μπλακ-άουτ στην Αττική, όταν ξεπέρασε τα 9.000 MW το σύστημα, για να γνωρίζουν και οι συνάδελφοι και ο ελληνικός λαός ότι σχεδόν κάθε χρόνο είχαμε και ένα μπλακ-άουτ από το 1981 και μετά, για να βγαίνουν ορισμένοι, όπως χθες ο συντονιστής του ΠΑ.ΣΟ.Κ. -δεν θέλω να πω τίποτα, γιατί δεν είναι εδώ- και να δημιουργούν ζητήματα ότι όλα ήταν τέλεια από το 2004 και πριν και δεν έγινε τίποτα από το 2004 και μετά. Θα τα καταθέσω για τα Πρακτικά, όπως επίσης και το τι έχει συμβεί σε ολόκληρο τον κόσμο στις πιο προηγμένες χώρες, στη Σουηδία, στην Αγγλία, όπου πέρσι το κέντρο του Λονδίνου, εκατομμύρια κάτοικοι έμειναν χωρίς ρεύμα από την υπερκατανάλωση και δεν δημιουργήθηκε αυτή η φασαρία που έχει δημιουργηθεί εδώ. Καταθέτω, επίσης, κύριε Πρόεδρε, και δύο άλλα σημειώματα για το τι έγινε στο σύστημα από το 2004 και μετά, και αυτά τα οποία ολοκληρώσαμε από την προηγούμενη κυβέρνηση και τα καινούργια έργα για την υποστήριξη του συστήματος. Καταθέτω και αυτούς τους πίνακες για τα Πρακτικά. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Πρόεδρε, ζητώ την κατανόησή σας για να έρθω σ’ ένα από τα σημαντικότερα ζητήματα, κυρία συνάδελφε. Το σύστημα αντιστάθμισης και στη Δ.Ε.Η. και σε όλα τα κτήρια του δημοσίου και της Τοπικής Αυτοδιοίκησης είναι εκείνο το οποίο δημιούργησε πέντε μονάδες παραγωγής ηλεκτρικής ενέργειας των 300 MW και αντέχει τα φορτία πάνω από 11.500 MW. Θα έχετε την ενημέρωση, γιατί υπήρξε απόφαση του Υπουργικού Συμβουλίου και κοινή υπουργική απόφαση δική μου, του κ. Αλογοσκούφη και του κ. Παυλόπουλου για την υποχρεωτική εγκατάσταση πυκνωτών αντιστάθμισης και στη Δ.Ε.Η. σ’ όλες τις εγκαταστάσεις που λειτουργούσαν με συνημίτονο 33%, ενώ έπρεπε το συνημίτονο να είναι πάνω από 95%. Αυτή και μόνο η ενέργεια που έγινε από τον απευθυνόμενο προς εσάς, από τον τότε Υφυπουργό το Γιώργο Σαλαγκούδη και τον Τάσο Νεράντζη και το Γενικό Γραμματέα του Υπουργείου Νίκο Στεφάνου, που είμαστε είκοσι τέσσερις ώρες το εικοσιτετράωρο -και όχι δροσιζόμενοι- μέσα σε γραφεία για να βγαίνουμε και να καταγγέλλουμε την επιχείρηση και το λέω αυτό γιατί αυτές τις ώρες αυτών των πρωτόγνωρων θερμοκρασιών, αυτών των πρωτόγνωρων καταναλώσεων, όλοι οφείλουμε να συντρέξουμε τους εργαζόμενους της Δ.Ε.Η., να συντρέξουμε τα διακόσια συνεργεία που βρίσκονται στο λεκανοπέδιο της Αττικής και κυρίως μου δίνεται η ευκαιρία να ευχαριστήσω τους πολίτες που ανταποκρίνονται στο να μην είναι αναμμένες όλες οι ηλεκτρικές συσκευές από τις 11.00΄ μέχρι τις 15.00΄ για να μπορέσουμε να διευκολύνουμε τη λειτουργία του συστήματος. Δεν έχουμε κανένα λόγο ούτε να πανηγυρίζουμε ούτε να θριαμβολογούμε. Κάνουμε το καθήκον μας και την αποστολή μας. 
    Την ίδια ώρα, όμως, πρέπει ορισμένες πλευρές να είναι εξαιρετικά προσεκτικές, όταν επιχειρούν μέσα σ’ αυτήν την πραγματικότητα την οποία βιώνει η χώρα να επενδύσουν πολιτικά ή αντιπολιτευτικά. Έχουμε όλο το χρόνο να το κάνουμε αυτό. Αυτήν την ώρα πρέπει να σκεπτόμαστε και τον τελευταίο πολίτη που δεν έχει ρεύμα στο σπίτι του και αυτή είναι η έγνοια μας. 
    Βλάβες πάντοτε θα παρουσιάζονται. Δεν υπάρχει τέλειο ηλεκτρικό σύστημα, ούτε είναι απεριόριστη η παραγωγή ηλεκτρικής ενέργειας, όπως λέτε. Γιατί την ίδια ώρα που η χώρα μας παράγει σχεδόν το 65% της ενέργειάς της από το λιγνίτη πρέπει να είμαστε εξαιρετικά προσεκτικοί για τους ρύπους που εκπέμπονται στην ατμόσφαιρα και για την κατανάλωση των ενεργειακών πόρων, διότι χρειάζονται και οι επόμενες γενιές, κυρία Αικατερινάρη, να έχουν ενεργειακούς πόρους. 
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Σε εμένα τα λέτε αυτά, κύριε Υπουργέ; Έλεος!
    Κύριε Πρόεδρε, θα μου δώσετε και εμένα τον ανάλογο χρόνο, για να απαντήσω σ’ όλα αυτά. 
    ΠΡΟΕΔΡΕΥΩΝ (Σωτήρης Χατζηγάκης): Θα απαντήσετε, κυρία Ξηροτύρη.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Χρειάζονται και οι επόμενες γενιές να έχουν ενεργειακούς πόρους, για να μιλάτε για εξασφάλιση εφεδρειών. Δεν είναι ατέλειωτες οι εφεδρείες, ούτε το ηλεκτρικό ρεύμα πέφτει από τον ουρανό. 
    Κύριε Πρόεδρε, αυτή είναι η πραγματικότητα και την καταθέτω με πλήρες αίσθημα ευθύνης απέναντι στην Εθνική Αντιπροσωπεία και στον ελληνικό λαό. 
    ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Ξηροτύρη-Αικατερινάρη. 
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, φαντάζομαι ότι θα έχω και εγώ την αντίστοιχη αναλογία του χρόνου, για να απαντήσω.
    Κύριε Υπουργέ, εμάς μέλημα και υποχρέωσή μας απέναντι στον ελληνικό λαό είναι να κάνουμε εποικοδομητική κριτική στην Κυβέρνηση και να προτείνουμε πρόγραμμα και δράσεις, ούτως ώστε αυτό το δημόσιο αγαθό, που είναι η ενέργεια, να εξασφαλίζεται με επάρκεια, η λειτουργία του εθνικού ηλεκτρικού συστήματος να είναι κανονική και παράλληλα, αυτό το σύστημα να εκσυγχρονίζεται, να ενσωματώνει νέες τεχνολογίες για καθαρότερη ενέργεια και να αρχίσει, επιτέλους, στη χώρα μας ο σχεδιασμός παραγωγής ηλεκτρικής ενέργειας και από ανανεώσιμες πηγές και από πηγές, από τις οποίες πράγματι στις επόμενες γενεές θα παραδώσουμε και καλύτερο σύστημα και καθαρότερο περιβάλλον.
    Εμείς είμαστε αυτοί οι οποίοι με συνεχείς ερωτήσεις, εγώ προσωπικά, και επί των κυβερνήσεων του ΠΑ.ΣΟ.Κ. και στη δική σας Κυβέρνηση από τις αρχές του 2004 είχαμε πει ότι η εγκατάλειψη του μακροχρόνιου σχεδιασμού ηλεκτρενεργειακής παραγωγής στη Δ.Ε.Η. και η εναπόθεση της κατασκευής των νέων μονάδων στη φιλοτιμία των υποψηφίων ιδιωτών παραγωγών έχουν ως αποτέλεσμα την εκτίναξη του ελλείμματος της παραγωγικής εφεδρείας σε υψηλά επίπεδα, καθώς και τη δραστική μείωση της ασφάλειας του εφοδιασμού, γεγονότα τα οποία τα λέγαμε, δυστυχώς, προφητικά και επαληθευτήκαμε και επί ΠΑ.ΣΟ.Κ. και τα οποία μας έφερναν κοντά σε νέα μπλακ - άουτ και όχι μόνο. 
    Είχαμε προειδοποιήσει –και το έκανα και πρόσφατα- για την ανομβρία που υπήρχε και για τα υδροηλεκτρικά τα οποία δεν μπορούσαν να λειτουργήσουν ότι, ακόμη και αν καταφέρουμε –και αυτό συζητάμε σήμερα- να αποφευχθεί μια σοβαρή ενεργειακή κρίση, το κόστος για την εθνική οικονομία, το σύστημα παραγωγής και τη Δ.Ε.Η. θα είναι βαρύτατο. 
    Κύριε Υπουργέ, καταφέρατε τόσο οι προηγούμενες κυβερνήσεις όσο και η δική σας Κυβέρνηση –και το λέω μετά λόγου γνώσεως κι αυτήν τη στιγμή κάνω αξιόπιστη αντιπολίτευση- να έχετε φέρει το σύστημα σε μηδενική εφεδρεία. Αυτό είναι παγκόσμια πρωτοτυπία, διότι εσείς ο ίδιος λέγατε ότι στο σύστημα εισάγονται κάθε χρόνο 400 MW. Το ίδιο έλεγε και η προηγούμενη κυβέρνηση. Πείτε μου τι κάνατε και είμαστε σήμερα μόλις στα 11.000 MW, δηλαδή, όσο είναι οι ανάγκες. Δεν μπορείτε, λοιπόν, να είστε ήσυχος -το είπατε στο τέλος- ούτε να κοιμάστε ήσυχος, αλλά ούτε και εμείς μπορούμε να είμαστε ήσυχοι ότι η χώρα μας έχει επάρκεια. 
    Από την άλλη πλευρά, είναι γνωστό σε όλους μας ότι το διασυνδεδεμένο σύστημα έχει προβλήματα, διότι το 70% της παραγωγής γίνεται στο βορρά και το αντίστοιχο μεγάλο ποσοστό καταναλώνεται στην Αθήνα. Σας λέω, λοιπόν, ότι τα συστήματα χαμηλής και μέσης τάσης, δηλαδή δέκα χιλιάδες χιλιόμετρα δίκτυα στην Αθήνα, όχι μόνο δεν συντηρούνται, αλλά ούτε καν είναι καταγεγραμμένα σ’ ένα ηλεκτρονικό σύστημα, για να παρατηρείται τι γίνεται. 
    Από τότε που η Δ.Ε.Η. μετοχοποιήθηκε το μόνο που την ενδιαφέρει -αλλά ούτε και σ’ αυτό τα κατάφερε- είναι το Χρηματιστήριο. Οι διοικήσεις αλλάζουν η μία μετά την άλλη και η Δ.Ε.Η. δεν μπόρεσε να εξασφαλίσει ούτε νέες μονάδες με φυσικό αέριο ούτε έστω αυτά τα λίγα 900 MW και τον εκσυγχρονισμό των 1.600 MW που της έδινε ο νόμος του ΠΑ.ΣΟ.Κ. το 2003, που εμείς αρνηθήκαμε, και ο δικός σας νόμος το 2005. Δεν έχει εκπληρώσει ούτε καν αυτά.
      Αυτήν τη στιγμή δεν μπορεί να λέγεται ότι η συντήρηση του δικτύου δεν γίνεται και από όλους να λέγεται και να καταγράφεται ότι δεν έχουν διατεθεί χρήματα για τη συντήρηση του δικτύου.
      Τέλος, κύριε Πρόεδρε, σε αυτή την κρίσιμη κατάσταση εμείς είμαστε πολύ υπεύθυνοι και πολύ νηφάλιοι. Κατέθεσα την ερώτησή μου την Παρασκευή, για να πάρει προτεραιότητα και έλεγα ότι για να μη συμβεί μπλακ-άουτ, θα χρειαστεί να κάνουμε περικοπές. Προέβλεπα το τι μπορεί να γίνει. Εσείς κάνατε ορισμένες ενέργειες, αλλά υπάρχουν βλάβες. Η χθεσινή βλάβη δημιούργησε μια μεγάλη πυρκαγιά κ.λπ. 
      Αναφέρθηκε ο κύριος Υπουργός  για τα θέματα των κλιματικών αλλαγών και τι θα κάνουμε στις επόμενες γενιές. Τι θα κάνουμε με την απεξάρτηση της χώρας μας από τα ορυκτά καύσιμα, τι θα κάνουμε με την εξοικονόμηση ενέργειας. Με νηφάλια κριτική σας θέτουμε προτάσεις γι’ αυτά τα θέματα, κύριε Υπουργέ. Πρέπει να συμφωνήσουμε και να κάνουμε διάλογο σ’ αυτά και όχι ο ένας να ταμπουρώνεται πίσω από τη θέση του άλλου. Υπάρχει κρίσιμη κατάσταση και πρέπει πράγματι όλοι μας να συμβάλουμε να επιλυθεί.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, δεν μπορώ να αντιληφθώ την αντίφαση, προγραμματίστε περικοπές και μετά να γίνεται καταγγελία γιατί γίνονται περικοπές. Σας απάντησα γι’ αυτό το θέμα με εξαιρετική καθαρότητα.
      Κυρία συνάδελφε, θα είδατε προχθές και ορισμένες πλευρές –όπως το έκανα και πέρυσι και πρόπερσι- που ήταν μαζί μου η GREEN PEACE να μοιράζουμε φυλλάδια στο Σύνταγμα, όπως το κάνουμε σε ολόκληρη την Ελλάδα για εξοικονόμηση ενέργειας, με συνείδηση ότι η εξοικονόμηση ενέργειας δεν δημιουργεί κανένα πρόβλημα στην ποιότητα της ζωής των πολιτών. Αυτό όμως το οποίο ζητούμε είναι να μη γίνεται σπατάλη.
      Επίσης αναφερθήκατε στην έγνοια για το μέλλον. Και έχει έγνοια αυτή η Κυβέρνηση για το μέλλον. Κρατάμε τα αποθέματα του νερού γιατί είναι 40% λιγότερα απ’ ό,τι ήταν πέρυσι με πολλή φειδώ και προσοχή πάνω από 1.000 GWh και δεν καταναλώνουμε και κάνουμε εισαγωγή από το εξωτερικό, γιατί μπορεί να έχουμε πρόβλημα και τον προσεχή χειμώνα από τις κλιματικές αλλαγές οι οποίες συμβαίνουν. Και αυτό το πράγμα αντί να το επαινείτε, τη σωστή ορθολογική διαχείριση των νερών για να εξασφαλιστούμε και τα επόμενα χρόνια και κάνουμε και εισαγωγές ενέργειας, εσείς αυτό το καταγγέλλετε; 
      Μιλάτε για τις βλάβες. Τα χιλιόμετρα του δικτύου της Δ.Ε.Η. είναι διακόσιες δώδεκα χιλιάδες και στην Αθήνα δέκα χιλιάδες χιλιόμετρα. Αναμφίβολα γίνονται βλάβες και οι βλάβες αυτές, όπως σας είπα και σας απέδειξα και από τα στοιχεία που κατέθεσα, είναι μικρότερες του μέσου όρου που γίνονται παγκοσμίως. 
      Επίσης θέλω να σταθώ και σε τρία άλλα πράγματα. Αναφέρθηκε και στις Ανανεώσιμες Πηγές Ενέργειας. Παραλάβαμε παραγωγή ηλεκτρικής ενέργειας από αιολικά πάρκα 360 MW. Αυτή την ώρα έχουν ξεπεράσει τα 800 MW και μέχρι το τέλος του χρόνου ελπίζουμε ότι θα φθάσουμε και τα 1.000 MW. Αυτή είναι η έγνοια και η προσπάθειά μας. Αλλά πρέπει να ξέρετε ότι κοντά σε κάθε 1 MW από ανανεώσιμες πηγές πρέπει να είναι έτοιμο να χρησιμοποιηθεί 1 MW από τις συμβατικές μορφές παραγωγής ενέργειας, διότι αυτές τις μέρες μ’ αυτόν τον πρωτοφανή καύσωνα  έδινε μηδενική παροχή ο χώρος των αιολικών πάρκων. Εδώ οφείλω να πω ότι πρέπει να είναι πολύ συγκρατημένοι οι υποψήφιοι επενδυτές για τα φωτοβολταϊκά συστήματα, γιατί οι επενδύσεις στην ενέργεια δεν είναι επενδύσεις εύκολου κέρδους.
      Θέλω ακόμα, κύριε Πρόεδρε, να καταθέσω και μία σειρά από στοιχεία. Για το σύνολο της χώρας, σε γιγαβατόρα θα σας πω ότι είχαμε αύξηση 26,46% μέσα σε διάστημα οκτώ ημερών.
      Στην Αττική από 53.779 GWh τη Δευτέρα, φτάσαμε στα 72.702 GWh, δηλαδή 35,19% αύξηση της ζήτησης, κυρία συνάδελφε. Και επειδή ασχολείστε μ’ αυτό το θέμα, μετρήστε αυτούς τους πρωτόγνωρους αριθμούς για να αντιληφθείτε ότι κάτω απ’ αυτές τις συνθήκες και το σύστημα μεταφοράς και οι μονάδες παραγωγής, όχι μόνο άντεξαν αλλά ανταποκρίθηκαν, γιατί γίνεται συντήρηση. Υπάρχει πρόβλημα στη διανομή και το αντιμετωπίζουμε με τον καλύτερο τρόπο. Και επενδύσεις γίνονται εκατοντάδων εκατομμύριων ευρώ κάθε χρόνο από τη Δ.Ε.Η. και δεν εγκαταλείφτηκε το θέμα. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού).
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, κύριε Πρόεδρε.
      Να σας δώσω, επίσης, το σημαντικό και με έμμεσο τρόπο να απαντήσω στις χθεσινές καταγγελίες που έκανε η πλευρά του ΠΑ.ΣΟ.Κ.. Όλα τα χρόνια από το 2000 μέχρι και τις 12 Ιουλίου του 2004 που είχαμε το μπλακ-άουτ, οι τάσεις του συστήματος ξεκινούσαν από εκατόν τριάντα δύο μέχρι εκατόν σαράντα ένα και μετά το 2004 είναι σταθερά από εκατόν πενήντα τέσσερα μέχρι και εκατόν πενήντα επτά, πράγμα που δείχνει την τρομακτική ενίσχυση του συστήματος. Αυτό έγινε με την αντιστάθμιση του συστήματος, έγινε με τις επενδύσεις, έγινε με τη σωστή δουλειά. Το ίδιο πράγμα ακριβώς έχει συμβεί και στις γραμμές των 150 KV και στις γραμμές των 400 KV. 
      Κλείνω, κύριε Πρόεδρε, με την εξής αποστροφή: Λειτουργούμε με ευθύνη και το Υπουργείο Ανάπτυξης που έχει την εποπτεία του συστήματος παραγωγής, διαμονής και μεταφοράς ηλεκτρικής ενέργειας και η Δ.Ε.Η. και ο Δ.Ε.Σ.Μ.Η.Ε. και η ρυθμιστική αρχή ενέργειας. Η κυρία συνάδελφος μίλησε για όλα αυτά, αλλά δεν γίνονται μόνα τους. Όταν προσπαθούμε να δημιουργήσουμε συνθήκες, οι ερωτήσεις είναι βροχή, γιατί γίνεται ένα καινούργιο κέντρο υπερυψηλής τάσης ή ένας υποσταθμός. Να πάει πού αλλού; Όπως γίνεται με τις χωματερές, στο γείτονα; Κάπου πρέπει να εγκατασταθούν τα συστήματα στήριξης του συστήματος διανομής και μεταφοράς ηλεκτρικής ενέργειας. 
      Πρέπει να φερθούμε όλοι με υπευθυνότητα και να αφήσουμε για άλλους χρόνους την κριτική. Αυτή την ώρα η έγνοια μας πρέπει να είναι ο πολίτης και οι επιχειρήσεις να έχουν ηλεκτρικό ρεύμα. Αυτό κάνουμε, παίρνοντας όλες εκείνες τις πρωτοβουλίες που είναι επιβεβλημένες, ώστε η χώρα να μην αντιμετωπίσει κανένα πρόβλημα.
      Ευχαριστώ πάρα πολύ, κύριε Πρόεδρε, για το χρόνο που μου δώσατε και την κατανόησή σας.
      (Στο σημείο αυτό ο Υπουργός Ανάπτυξης κ. Δημήτριος Σιούφας                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι, τώρα θα επανέλθουμε στους κανονικούς χρόνους. Άφησα να φύγει αυτή η ερώτηση από τα χρονικά πλαίσια, λόγω του άκρως επικαίρου και σημαντικού ζητήματος που απασχολεί όλο τον ελληνικό λαό σήμερα. Γι’ αυτό υπήρξε αυτή η παρέκκλιση από το χρόνο.
      Κύριε Πρωτόπαπα, έχει ζητήσει να προηγηθεί ο κύριος…
      ΧΡΗΣΤΟΣ ΠΡΩΤΟΠΑΠΑΣ: Στις 11.30΄ πρέπει να είμαι κάπου αλλού, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Τότε να παρακαλέσουμε τον κ. Χουρμουζιάδη και τον κ. Ταλιαδούρο να είναι ακριβείς στην ώρα τους.
      ΧΡΗΣΤΟΣ ΠΡΩΤΟΠΑΠΑΣ: Είμαι εδώ από τις 10.30΄ και είναι 11.30΄.
      ΠΡΟΕΔΡΕΥΩΝ (Σωτήρης Χατζηγάκης): Έχετε δίκιο, κύριε Πρωτόπαπα, αλλά βλέπετε ότι μιλάω με πνεύμα συνδιαλλαγής.
      ΧΡΗΣΤΟΣ ΠΡΩΤΟΠΑΠΑΣ: Με πνεύμα συνδιαλλαγής, αλλά είναι θέμα οικονομίας του χρόνου.
      ΠΡΟΕΔΡΕΥΩΝ (Σωτήρης Χατζηγάκης): Θα το κάνουμε πολύ σύντομα.
      Επόμενη είναι η με αριθμό 692/25-6-2007 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με την πρόσληψη του αναγκαίου εκπαιδευτικού προσωπικού στα πανεπιστήμια, κ.λπ..
      Η επίκαιρη ερώτηση του κ. Χουρμουζιάδη έχει ως ακολούθως:
      «Το Ελεγκτικό Συνέδριο με έγγραφο που κοινοποιεί στις διοικήσεις των Πανεπιστημίων αναφέρεται στον προληπτικό έλεγχο ενταλμάτων πληρωμής των συμβασιούχων διδασκόντων (Π. Δ. 407) ζητώντας την εφαρμογή της πράξης 114/2006 του Ελεγκτικού Συνεδρίου του Ι Τμήματος του Ελεγκτικού Συνεδρίου, η οποία δίνοντας μια νέα στενή ερμηνεία στο άρθρο 5 του π.δ. 407/80 αποφαίνεται ότι οι διδάσκοντες των οποίων η θητεία τους στο Πανεπιστήμιο ξεπερνούσε τα τρία ακαδημαϊκά έτη, δεν δικαιούνται αποδοχές και δεν επιτρέπεται να επαναπροσληφθούν ενώ μέχρι σήμερα δινόταν ευρεία ερμηνεία του π.δ. , η οποία έδινε τη δυνατότητα να ανανεώνονται οι συμβάσεις και να εκτελείται κανονικά το πρόγραμμα.
      Έχει δημιουργηθεί σοβαρό πολιτικό κυρίως πρόβλημα, αφού είναι γνωστό ότι πλήττονται ιδιαίτερα τα περιφερειακά Πανεπιστήμια, όπως του Αιγαίου, αλλά και νεοσύστατα τμήματα Πανεπιστημίων (π.χ. Μακεδονίας), τα οποία στηρίζονται σε πολύ μεγάλο βαθμό στην εργασία των συμβασιούχων με βάσει το π.δ. 407/80, οι οποίοι καλύπτουν την πλειοψηφία των ειδικοτήτων με αποτέλεσμα με τη μη ανανέωση των συμβάσεων, να αναστέλλονται σημαντικές διδακτικές και ερευνητικές δραστηριότητες που είχαν προγραμματιστεί για το τρέχον ακαδημαϊκό έτος.
      Ερωτάται η κυρία Υπουργός:
      Ποια μέτρα προτίθεται να πάρει προκειμένου να δοθεί άμεσα λύση στο πολύ σοβαρό πρόβλημα που έχει δημιουργηθεί, ώστε να συνεχιστεί και να ολοκληρωθεί απρόσκοπτα το τρέχον ακαδημαϊκό έτος, να καλυφθούν όλες οι ανάγκες με μόνιμο εκπαιδευτικό προσωπικό και να καταργηθεί το απαράδεκτο καθεστώς των συμβασιούχων;»
      Στην ερώτηση του κ. Χουρμουζιάδη θα απαντήσει ο Υφυπουργός Παιδείας και Θρησκευμάτων κ. Ταλιαδούρος.
      Κύριε Υπουργέ, θα σας παρακαλέσω να τηρήσουμε τους χρόνους, γιατί ο κ. Πρωτόπαπας έχει επιτακτική ανάγκη.
      Ορίστε, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
       Κύριοι συνάδελφοι, πράγματι σύμφωνα με την κείμενη νομοθεσία του άρθρου 5, π.δ. 407, οι επιστήμονες που προσλαμβάνονται με απόφαση του πρύτανη για συγκεκριμένο χρονικό διάστημα, επειδή καλύπτουν κάποιες ανάγκες και έχουν ένα αναγνωρισμένο επιστημονικό έργο ή έχουν μία εξαιρετική εμπειρία σε θέματα τεχνικά ή άλλα, δεν μπορεί, σύμφωνα μ’ αυτή τη διάταξη, να παραταθεί ο χρόνος τους πέραν των τριών ακαδημαϊκών ετών στο ίδιο πανεπιστήμιο. Έτσι ήρθε το Ελεγκτικό Συνέδριο και στη σχετική γνωμάτευση απεφάνθη σχετικά.
      Το Υπουργείο Παιδείας, λόγω των προβλημάτων τα οποία ανακύπτουν και λόγω των αναγκών που έχουν τα ιδρύματα και ύστερα από σχετική πρόταση της Συνόδου των Πρυτάνεων, εξετάζει αυτή τη στιγμή τη νομοθετική ρύθμιση για να αντιμετωπισθεί το θέμα και πολύ σύντομα θα φέρουμε στη Βουλή σχετική διάταξη νόμου που θα ρυθμίζει αυτό το ζήτημα.
      Από την άλλη πλευρά θα ήθελα να πω ότι μέλημά μας είναι η κάλυψη των εκπαιδευτικών αναγκών με μόνιμο εκπαιδευτικό προσωπικό που προκύπτει όχι με επιλογή του πρύτανη, αλλά με ανοικτή διαδικασία κρίσης, μέσα από τα όργανα του ιδρύματος. Προς αυτή την κατεύθυνση, τα τελευταία χρόνια, έχουμε κινηθεί με αυξητικό ρυθμό στη διάθεση πιστώσεων και θέσεων. Είναι χαρακτηριστικό ότι το 2005-2006 διατέθησαν εκατόν ογδόντα πέντε πιστώσεις για θέσεις μόνιμου εκπαιδευτικού προσωπικού και τη χρονιά που διανύουμε, 2006-2007, αυτό διπλασιάστηκε και έχουμε τριακόσιες εβδομήντα έξι θέσεις μονίμου προσωπικού. Και η αυξητική τάση, σε συνεργασία με το Υπουργείο Οικονομικών, θα προχωρήσει και στην καινούργια χρονιά ούτως ώστε να βαίνει διαρκώς αυξανόμενος ο αριθμός του μονίμου προσωπικού. Και βεβαίως και τα ιδρύματα θα πρέπει, όταν προκηρύσσονται θέσεις, να προκηρύσσονται σε γνωστικά αντικείμενα κατά προτεραιότητα, που καλύπτονται από επιστήμονες του π.δ. 407, ώστε σιγά-σιγά να μειώνεται, ιδίως στα νέα πανεπιστήμια –εκεί υπάρχει το πρόβλημα- αυτή η αναλογία μεταξύ των εκτάκτων του π.δ. 407 και των μονίμων. 
      Κλείνω, κύριε Πρόεδρε, λέγοντας ότι με νομοθετική ρύθμιση, η οποία θα έρθει σύντομα στη Βουλή, θα αντιμετωπισθεί το ζήτημα το οποίο έχει ανακύψει.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε  Υπουργέ.
      Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Βέβαια, το ότι ο κύριος Υπουργός  λέει ότι θα ρυθμισθεί το θέμα, είναι μια θετική απάντηση. Για μας όμως, κύριε  Υπουργέ, το π.δ. 407 πρέπει να καταργηθεί. Πρέπει με κάθε θυσία σας τα πανεπιστήμια να εμπλουτισθούν με μόνιμο προσωπικό, γιατί αυτό το καθεστώς του 407 είναι πραγματικά ένα αποικιοκρατικό καθεστώς. 
      Ξέρετε ότι ένας επιστήμονας που προσλήφθηκε με το π.δ. 407, αμείβεται με το 15% των αποδοχών του λέκτορα; Προχθές δηλαδή, ένας επιστήμονας του 407, πήγε να πληρωθεί και πήρε για ένα μήνα 275 ευρώ. Και αυτός λέγεται πανεπιστημιακός δάσκαλος!
      Επομένως η ουσία δεν είναι όλο αυτό το τυπικό, αυτή η περιγραφή. Είναι ότι αυτή τη στιγμή που θέλουμε να μεταρρυθμίσουμε τα πανεπιστήμια, να τα αναβαθμίσουμε, κινδυνεύουν πολλά από τα πανεπιστημιακά προγράμματα να μην αναπτυχθούν, γιατί αυτή τη στιγμή υπάρχει ένας μεγάλος αριθμός συμβασιούχων, που κακώς ονομάζονται συμβασιούχοι, διότι δεν είναι συμβασιούχοι. Και ξέρετε, δεν προσλαμβάνονται χωρίς κρίση. Εγώ ήμουν πολλές φορές σε επιτροπή πρόσληψης, εκλογής θα έλεγα, του 407, με πλήρεις διαδικασίες. Οι υποψήφιοι του 407 καταθέτουν το ντοσιέ τους με τις εργασίες τους και εκλέγονται όπως εκλέγεται και ένας μόνιμος καθηγητής.
      Επομένως είναι ένα μεγάλο πρόβλημα.
      Τώρα όσον αφορά αυτό που είπατε, ότι θα έρθει μία ρύθμιση, φοβούμαι ότι ο χρόνος ο οποίος θα περάσει μέχρι αυτήν τη ρύθμιση θα είναι τόσο πολύς, ώστε και τα υποκείμενα της κρίσης θα μείνουν χωρίς δουλειά αλλά και τα πανεπιστημιακά προγράμματα δεν θα αναπτυχθούν και κάποια προγράμματα, που έχουν αρχίσει, θα μείνουν στο κενό.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χουρμουζιάδη.
      Ορίστε, κύριε Υφυπουργέ έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Το πρόβλημα με το π.δ. 407 έχει κυρίως προκύψει στα νέα τμήματα που είχαν δημιουργηθεί στα πανεπιστήμια. Και εμείς προχωρούμε με πολύ αργό ρυθμό στη δημιουργία άλλων νέων τμημάτων, γιατί θέλουμε αυτά τα οποία είχαν δημιουργηθεί, όπως επισημάνατε, να έχουν μόνιμο προσωπικό σύμφωνα με τις διαδικασίες που προβλέπονται. Η κατεύθυνση μας αυτή θα είναι, να αυξηθούν οι πιστώσεις από τη νέα ακαδημαϊκή χρονιά για μόνιμο προσωπικό.
      Παράλληλα, όμως, υπάρχει ένα πρόβλημα, το οποίο θέλουμε με τη νέα ακαδημαϊκή χρονιά να μην υπάρχει για τους επιστήμονες του π.δ. 407, που βρέθηκαν σε μία περίεργη κατάσταση μετά από την απόφαση του Ελεγκτικού Συνεδρίου. Θέλουμε να αντιμετωπίσουμε το πρόβλημα αυτών που είχαν διδάξει και είχαν προσφέρει τις υπηρεσίες τους στο ίδρυμα. Θέλουμε να πληρωθούν και από κει και πέρα να βρούμε τον τρόπο –ήδη επεξεργαζόμαστε τη νομοθετική ρύθμιση- ώστε και οι διαδικασίες να είναι αντικειμενικότερες και το ζήτημα να αντιμετωπίζεται. 
      Κυρίως η έγνοια μας είναι να έχουμε αυξημένες πιστώσεις για μόνιμο εκπαιδευτικό προσωπικό, ώστε σταδιακά αυτό το ζήτημα να εξαλειφθεί, να έχουν τα Ιδρύματα μας μόνιμο προσωπικό και μόνο κατ’ εξαίρεση, όταν υπάρχουν κάποιες έκτακτες ανάγκες, να γίνεται χρήση αυτής της διάταξης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ και για την κατανόηση. 
      Επίκαιρες ερωτήσεις πρώτου κύκλου: Πρώτη είναι η με αριθμό 683/25-6-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τον Υπουργό Απασχόλησης και Κοινωνικής Προστασίας, σχετικά με τις απολύσεις προσωπικού στα ναυπηγεία Σκαραμαγκά κ.λπ..
      Η επίκαιρη ερώτηση του κ. Πρωτόπαπα έχει ως εξής: 
      «Επικαλούμενη «προβλήματα» λειτουργίας η Διοίκηση των «Ελληνικών Ναυπηγείων» προχωρεί σε απολύσεις εργαζομένων, ενώ απειλεί με μαζικές απολύσεις, διαθεσιμότητες και δραστική μείωση δικαιωμάτων των εργαζομένων. 
      Μεταξύ των επιχειρημάτων που χρησιμοποιεί η εταιρεία είναι και το ότι η Κυβέρνηση δεν δίνει ποσά που οφείλει από δεδουλευμένες εργασίες από τα προγράμματα εκμοντερνισμού των φρεγατών και μετασκευής υποβρυχίων.
      Είναι κατανοητό ότι πιθανόν η εταιρεία θέλει να «χρησιμοποιήσει» τις απειλές των εργαζομένων ως «μέσο πίεσης» προς την Κυβέρνηση. Αυτό όμως δεν σημαίνει ότι πρέπει και η Κυβέρνηση να «κλείσει τα μάτια» σε ομαδικές απολύσεις ή να μην εξηγεί τους λόγους για τους οποίους καθυστερεί η εξόφληση των οφειλών.
      Επειδή λοιπόν δεν είναι δυνατόν οι εργαζόμενοι να «πληρώσουν» αυτές τις αντιδικίες, ερωτώνται οι Υπουργοί: 
      1. Προτίθεται να παρέμβει, ώστε να μην γίνουν ομαδικές απολύσεις στα «ΕΛΛΗΝΙΚΑ ΝΑΥΠΗΓΕΙΑ» και να μην καταστρατηγηθούν τα δικαιώματα των εργαζομένων; 
      2. Ποιοι είναι οι λόγοι για τους οποίους καθυστερεί κατά την επιχείρηση η εξόφληση των υποχρεώσεων του δημοσίου προς αυτήν;»
      Θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Ορίστε, κύριε Υφυπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Κύριε συνάδελφε, αυτή η Κυβέρνηση, το μόνο που κάνει στα τριάμισι χρόνια, είναι να μην έχει κλειστά τα μάτια. Άλλοι αλληθώριζαν και είχαν τα μάτια κλειστά επί σειρά ετών. Ουκ έστιν αριθμός που ποιήσατε την νήσσαν. Να θυμίσω την περίπτωση της «PALCO – SCHIESSER». Και εκεί είχατε κλειστά τα μάτια. Εμείς όχι μόνο παρακολουθούμε από πολύ κοντά την κάθε εξέλιξη, την κάθε εργασιακή διαφορά σε κάθε τόπο δουλειάς, αλλά είμαστε και πάντα δίπλα και πολύ κοντά στον εργαζόμενο. 
      Όσον αφορά τα «ΕΛΛΗΝΙΚΑ ΝΑΥΠΗΓΕΙΑ», δεν είναι του παρόντος, αλλά δεν πρέπει να είστε υπερήφανοι, κύριε Πρωτόπαπα για την ιδιωτικοποίηση που κάνατε το 2001. Ήταν ένα μνημείο ανευθυνότητας, σπατάλης και ειδικής μεταχείρισης μιας εταιρείας, η οποία κόστισε στον Έλληνα φορολογούμενο πολίτη πάνω από 80.000.000 ευρώ. Σήμερα βρήκαμε αυτήν τη σύμβαση. 
      Και αυτό για το οποίο νοιάζεται και θα νοιάζεται η Κυβέρνηση, είναι οι θέσεις εργασίας. Για τις δώδεκα απολύσεις που έγιναν το Μάιο, να σας ενημερώσω, αν και τα ξέρετε καλύτερα από μένα, γιατί πάτε εκεί με το Νομάρχη κ. Μίχα, ο οποίος εργάζεται και είναι στο ναυπηγείο. Και πήγατε και εσείς να ρίξετε λάδι στη φωτιά, γιατί δεν ξέρετε τη βασική αρχή του εργασιακού τοπίου, ότι όταν γίνονται λεπτές διαβουλεύσεις μεταξύ σωματείων εργαζομένων και επιχείρησης –εσείς, κύριε Πρωτόπαπα τις ξέρετε, αλλά βάζετε κομματική φωτιά - δεν πηγαίνει το κόμμα να σηκώσει την κομματική παντιέρα και να υψώσει κομματική φωνή και μόνο, γιατί τάχα σας έπιασε ο πόνος για τους απολυμένους.
      Το Υπουργείο, χωρίς αυτές τις παντιέρες, είναι κοντά και έχει κάνει επανειλημμένες συσκέψεις. Έχουμε άμεση επαφή με τον κ. Μαρκάτο, τον Πρόεδρο των εργαζομένων. Να είστε σίγουρος για ένα πράγμα: Ότι θα γίνει το καλύτερο δυνατόν. Τα λόγια τα χόρτασε ο ελληνικός λαός. Το ποιος είναι δίπλα στον εργαζόμενο, το έχουν δείξει τα τριάμισι χρόνια εργασιακής ειρήνης και γαλήνης. Και αυτό έχει επιτευχθεί όχι με φανφάρες, αλλά με ουσία και με γνώση σήμερα του εργαζόμενου, που αντιλαμβάνεται ότι αυτό το Υπουργείο πράγματι ενδιαφέρεται γι’ αυτόν και ότι προστατεύεται το ιερό δικαίωμα στην απασχόληση.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Η απάντηση του κυρίου Υπουργού μου θυμίζει τον τίτλο της ταινίας «Δεν βλέπω τίποτα, δεν ακούω τίποτα». Άλλα λόγια ν’ αγαπιόμαστε, ήταν η απάντησή σας, κύριε Υπουργέ. Τι πάει να πει «Θα το λύσουμε, θα το δούμε, θα το κάνουμε»; Έχετε αντιληφθεί ότι γίνονται απολύσεις στο Σκαραμαγκά; Έχετε αντιληφθεί ότι προετοιμάζονται άλλες εκατό απολύσεις; Έχετε αντιληφθεί ότι οι εργαζόμενοι βρίσκονται σε αγωνιστικές κινητοποιήσεις; Δεν μπορεί να μην το έχετε αντιληφθεί. Πριν από μερικές ημέρες ήταν κάτω από το γραφείο σας σε μια μαζικότατη και ιδιαίτερα αγωνιστική συγκέντρωση. 
      Ποια είναι η απάντησή σας; «Θα το δούμε. Θα το αντιμετωπίσουμε». Ο κόσμος, όμως, είναι στο δρόμο. Οι απολυμένοι είναι απολυμένοι. Οι άλλοι εργαζόμενοι αγωνιούν, έχοντας το άγχος της απόλυσης. Κανείς δεν ξέρει ποια θα είναι η τύχη των Ναυπηγείων. Ως Κυβέρνηση, χρωστάτε λεφτά και δεν υπάρχει μια συγκεκριμένη απάντηση για το τι θα γίνει μ’ αυτήν την ιστορία.
      Διαβάζω σήμερα στις εφημερίδες ότι αποφασίστηκε σε σύσκεψη των συναρμόδιων Υπουργών Εθνικής Οικονομίας και Εθνικής Αμύνης να δοθούν κάποια χρήματα. Είναι έτσι; Και αν ναι, πόσα; Και επειδή θα δοθούν, όπως λέει η εφημερίδα, κάποια χρήματα, να μας το επιβεβαιώσετε. 
      Δεύτερον, ζητώ ευθέως να μπει ως απαραίτητη προϋπόθεση για την πληρωμή των χρημάτων η επανεξέταση των απολύσεων, η ακύρωση των απολύσεων -θα έλεγα- από πλευράς εργοδοσίας. Δεν μπορεί από τη μία πλευρά να ζητούν από το ελληνικό δημόσιο συνεχώς ενίσχυση και χρήματα και από την άλλη πλευρά να προχωρούν σε απολύσεις, πιθανώς εκβιάζοντας το δημόσιο. Αλλά και το δημόσιο οφείλει να απαντήσει σ’ αυτούς. Εάν είναι να δοθούν τα χρήματα και εφόσον πρέπει, θα πρέπει να δοθούν και  να μπει και ως απαράβατος όρος το να μην υπάρξουν ομαδικές απολύσεις και να ανακληθούν οι δώδεκα υπάρχουσες. Αυτή είναι μια πολιτική. Αν θέλετε να την κάνετε στο προσκήνιο ή στο παρασκήνιο, εμένα δεν με ενδιαφέρει. Με ενδιαφέρει μόνο να την κάνετε.
      Αν μπορείτε να μας διαβεβαιώσετε ότι θα την κάνετε, πάει καλά. Αν όχι, αφήστε τα μεγάλα λόγια και κοιτάξτε να κάνετε τη δουλειά σας ως Υπουργείο, γιατί αρκετά προβλήματα έχετε δημιουργήσει στους εργαζόμενους με τη νομοθεσία, την οποία έχετε κάνει. Έχουμε πάει προς τα πίσω σε σχέση με τα εργατικά δικαιώματα και με τα ασφαλιστικά δικαιώματα αυτήν την περίοδο. Κάπου πρέπει να υπάρξει ένα τέλος.
      Όσον αφορά την όλη προσφορά του ΠΑ.ΣΟ.Κ. στο θέμα των «ΕΛΛΗΝΙΚΩΝ ΝΑΥΠΗΓΕΙΩΝ», επειδή είχα την τύχη να είμαι μεταξύ εκείνων, οι οποίοι προχώρησαν στις ευαίσθητες κοινωνικά αποφάσεις που πάρθηκαν τότε, για να μη βρεθούν οι εργαζόμενοι στο δρόμο, εγώ λέω ότι πολύ καλώς πράξαμε και ότι με κοινωνική ευαισθησία αντιμετωπίσαμε την κατάσταση. Γι’ αυτό δεν είχαμε απολύσεις όλα αυτά τα χρόνια.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ καταλαβαίνω τον κ. Πρωτόπαπα, που ζητάει μια πολιτική. Πάντως, δεν θα είναι πολιτική του χθες, γιατί αυτή η πολιτική ήταν αδιέξοδη. Δηλαδή, τι κάνετε, κύριε Πρωτόπαπα; Θαλασσοδάνεια, dvd, 200.000.000 ευρώ στη Θήβα, για να έχετε πεντακόσιους εργαζόμενους. Και σε εννιά μήνες, ως όχημα οι εργαζόμενοι, το κλείσατε. Αυτήν την πολιτική θέλετε; Ή μήπως θέλετε μια άλλη πολιτική της «ΔΑΡΙΓΚ» και της «SEX-FORM», με μετοχοδάνεια-φούσκες, με μετοχές του Χρηματιστηρίου, με εγκλωβισμένους πάλι τους εργαζόμενους; Αυτά ανήκουν στο χθες, το οποίο καταδικάστηκε διά παντός από τον ελληνικό λαό. Τελείωσε αυτή η πολιτική. 
      Η πολιτική μας σήμερα είναι η εξής: Το Υπουργείο παρακολουθεί στενά. Δεν επιτρέπει απολύσεις. Αυξάνει τις θέσεις απασχόλησης και μειώνει την ανεργία. Είναι σίγουρο ότι οι υποχρεώσεις του κράτους ως προς την επιχείρηση «ΕΛΛΗΝΙΚΑ ΝΑΥΠΗΓΕΙΑ», εκτελούνται μέχρι ευρώ. Ό,τι χρωστάει και αυτά που είναι νόμιμα θα τα λάβει. Αλλά εμείς εκβιασμούς δεν δεχόμαστε ούτε θα κάνουμε εικονικές εταιρείες με εικονική απασχόληση με χρήματα του ελληνικού λαού. Αυτό ξεχάστε το. 
      Και σας λέω και κάτι άλλο. Μη βιάζεστε. Έχετε τον πρωταγωνιστικό ρόλο της Κασσάνδρας. Αυτό το κόμμα,  ειλικρινά, μπορεί κάποτε να αλλάξει και έμβλημα, να λέγεται όχι κίνημα του ΠΑ.ΣΟ.Κ., αλλά «Κίνημα Κασσάνδρας». Ειλικρινά σας μιλάω. Όλο διαψεύδεστε. Διαψευστήκατε με την «Α.Γ.Ε.Τ.» Κινητοποίηση, πήγε η κ. Δαμανάκη, πήγατε εσείς, πήγαν και άλλοι και βάζετε φωτιά. Αλλά, δυστυχώς για σας, δεν σας πιστεύει κανείς. Και δεν σας πιστεύει κανείς, γιατί σαν λύκος - λύκος στα πρόβατα- ουδέποτε προφυλάξατε τον εργαζόμενο. Τον είχατε πάντα εκτεθειμένο και όμηρο κομματικών και επιχειρηματικών επιδιώξεων. Γι’ αυτό φτάσατε την ανεργία στο 11,3%. Τώρα υπάρχει απασχόληση, δουλειά, πέφτει η ανεργία. 
      ΧΡΗΣΤΟΣ ΠΡΩΤΟΠΑΠΑΣ: Η ανεργία ανεβαίνει, δεν τα λέτε καλά… 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μην ανησυχείτε. Να ανησυχείτε μόνο για το κόμμα σας. Σας έπιασε το ενδιαφέρον για τους εργαζόμενους; Το ενδιαφέρον σας είναι για να έχετε κομματική παρέμβαση. 
      Όσον αφορά τα Ναυπηγεία, δεν υπάρχει απόλυση, για εμάς. Έχουν ανακληθεί οι απολύσεις και προχωράμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υφυπουργέ.
       Θα συζητήσουμε τώρα τη δεύτερη τη με αριθμό 689/25-6-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου ιατρικού και νοσηλευτικού προσωπικού στο Γενικό Νοσοκομείο Τρικάλων. 
      Η επίκαιρη ερώτηση του κυρίου συναδέλφου έχει ως εξής: 
      « Ενώ το Νοσοκομείο Τρικάλων έχει μεταφερθεί στο νέο κτήριο, συνεχίζει να λειτουργεί με μεγάλα κενά σε ιατρικό και νοσηλευτικό προσωπικό. Και ο νέος οργανισμός υπολείπεται και βρίσκεται πίσω από τις απαιτήσεις να μπορεί το Γενικό Νοσοκομείο Τρικάλων να παρέχει υπηρεσίες που θα καλύπτουν τις σύγχρονες ανάγκες. Οι όποιες βελτιώσεις έγιναν,  θα παραμείνουν γράμμα κενό, εάν δεν κινηθούν οι διαδικασίες για την πρόσληψη όλου του αναγκαίου  μόνιμου ιατρικού, νοσηλευτικού και υπόλοιπου προσωπικού. 
      Με τους ρυθμούς που γίνονται προσλήψεις, όχι μόνο δεν πρόκειται να καλυφθούν τα κενά, αλλά επιπλέον καταστρατηγούνται και τα εργασιακά δικαιώματα των γιατρών και υπονομεύεται η ποιότητα των παρεχόμενων υπηρεσιών του νοσοκομείου, αφού αντί για μόνιμο προσωπικό, προσλαμβάνονται επικουρικοί γιατροί με περιορισμένα δικαιώματα και ημερομηνία λήξης και συμβασιούχοι νοσηλευτές. 
      Ερωτάται ο κύριος Υπουργός, εάν είναι στις προθέσεις της Κυβέρνησης να προχωρήσει στην πρόσληψη μόνιμου ιατρικού και νοσηλευτικού προσωπικού που προβλέπεται από το νέο οργανισμό του Γενικού Νοσοκομείου Τρικάλων». 
      Στην επίκαιρη ερώτηση του κ. Τσιόγκα θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι το Νοσοκομείο Τρικάλων  είχε  και αυτό μία περιπέτεια κατασκευαστική. Και το ξέρετε πολύ καλά εσείς, κύριε Πρόεδρε, ότι από την πρώτη εργολαβία είχε αστοχήσει. Το αναλάβαμε και το ολοκληρώσαμε. Το ολοκληρώσαμε όσον αφορά τη λειτουργία του και σήμερα πραγματικά το Νοσοκομείο Τρικάλων είναι και αυτό ένα από τα καινούργια νοσοκομεία της περιφέρειας, που λειτουργεί με επάρκεια, μ’ ένα στελεχιακό δυναμικό πολύ καλό και παράλληλα, ο ξενοδοχειακός εξοπλισμός και ο ιατροτεχνολογικός εξοπλισμός είναι ό,τι το νεότερο υπάρχει αυτήν τη στιγμή.
      Ήδη έχει επικαιροποιηθεί ο οργανισμός του ο καινούργιος, έχουν συσταθεί σαράντα εννέα θέσεις στην ιατρική υπηρεσία και διακόσιες σαράντα οκτώ του λοιπού προσωπικού, σ’ ένα συνολικό ποσό δαπάνης της τάξεως των 6.400.000. Είναι ένα νοσοκομείο, το οποίο λειτουργούσε με διακόσια είκοσι κρεβάτια και τώρα έχει αναπτυχθεί σε τριακόσια είκοσι κρεβάτια.
       Παράλληλα, στο νοσοκομείο αυτό έχουν αναπτυχθεί –γι’ αυτό κιόλας έγινε η αναμόρφωση του οργανισμού- καινούργιες μονάδες, εργαστήρια, τμήματα και κατ’ αυτόν τον τρόπο παρέχονται υπηρεσίες υψηλών ποιοτικών προδιαγραφών στο Νομό Τρικάλων. Το ότι υπολείπεται σ’ ένα  μικρό ποσοστό η στελέχωσή του και κυρίως στο επίπεδο της νοσηλευτικής υπηρεσίας, αυτό είναι γνωστό. Όμως, από τον κυλιόμενο πίνακα που έχει δημιουργηθεί στο Α.Σ.Ε.Π., από όλους τους διαγωνισμούς που είχαν προηγηθεί, συν το διαγωνισμό τον οποίο κάναμε εμείς το Νοέμβριο του 2006, ένας ικανοποιητικός αριθμός, τόσο σε επίπεδο νοσηλευτικής υπηρεσίας όσο και σε επίπεδο  διοικητικής υπηρεσίας, θα στελεχώσει πλέον το νοσοκομείο για την  καλύτερη λειτουργία του.  
      Πιστεύω, κύριε συνάδελφε, ότι το Νοσοκομείο Τρικάλων καλύπτει όχι μόνο την ενδοχώρα του Νομού Τρικάλων, αλλά ικανοποιεί και αιτήματα όμορων νομών και κατ’ αυτόν τον τρόπο οι πολίτες, οι Θεσσαλοί γενικότερα, μαζί με τα άλλα νοσοκομεία της ευρύτερης περιφέρειας, όπως τα δύο νοσοκομεία του Νομού Λαρίσης, αλλά και του Βόλου και της Καρδίτσας, έχουν δημιουργήσει ένα νοσοκομειακό δίκτυο υψηλών προδιαγραφών και κατ’ αυτόν τον τρόπο έχει μειωθεί το θέμα της εσωτερικής μετανάστευσης στο χώρο της υγείας. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε  Υπουργέ.
      Ορίστε, κύριε Τσιόγκα, έχετε το λόγο.
      ΔΗΜΗΤΡΙΟΣ ΤΣΙΟΓΚΑΣ: Το Νοσοκομείο Τρικάλων μεταφέρθηκε πριν από ένα χρόνο στο νέο κτήριο. Υπήρξαν πολλά χρόνια καθυστέρησης στην παράδοσή του. Το Νοέμβριο, εγκρίθηκε ο νέος οργανισμός του νοσοκομείου, ο οποίος είναι πίσω από τις σύγχρονες ανάγκες και αυτά που προβλέπει, δεν έχουν υλοποιηθεί ούτε και φαίνεται τέτοια πρόθεση στο άμεσο μέλλον. Αναφερόμαστε σε προσλήψεις μόνιμου προσωπικού, ιατρικού, νοσηλευτικού και διοικητικού. Πολλοί, βεβαίως, πρέπει να το γνωρίζετε, είναι αποσπασμένοι αλλού και δεν εργάζονται, παρ’ ότι φαίνεται ότι εργάζονται εκεί. Εμείς έχουμε μεγάλη ανησυχία, γιατί τα κονδύλια για τις νέες προσλήψεις, τα κονδύλια του κρατικού προϋπολογισμού, είναι πολύ περιορισμένα και βρίσκονται στην τελευταία θέση της Ευρωπαϊκής Ένωσης των δεκαπέντε, μόλις στο 3,5%. Σήμερα, αντί για προσλήψεις μόνιμου προσωπικού, γίνονται προσλήψεις συμβασιούχων με τα «STAGE», εποχικοί, επικουρικοί, γιατροί. Προετοιμάζεται η σταδιακή αλλαγή των εργασιακών σχέσεων, όπως συμβαίνει ήδη μέσα στο νοσοκομείο για τις καθαρίστριες, για τους security. Υπάρχουν τα «STAGE» -που λέτε ότι θα πάρετε είκοσι πέντε άτομα με «STAGE»- και βέβαια αυτές οι ανατροπές είναι σε βάρος των εργαζομένων. Απορρέουν δε από τις γενικότερες επιλογές των κυβερνήσεων, με στόχο την υποβάθμιση του δημόσιου χαρακτήρα του νοσοκομείου και της υγείας γενικότερα, την προώθηση και την ανάπτυξη της επιχειρηματικής δραστηριότητας στο χώρο της υγείας, όπως βλέπουμε καθημερινά. 
      Εμείς φοβόμαστε ότι με τις εξελίξεις αυτές, στην καλύτερη περίπτωση, θα είναι τα δημόσια νοσοκομεία υποβαθμισμένα, ενώ οι σύγχρονες υπηρεσίες θα περάσουν στους επιχειρηματίες, όπως γίνεται με την πλήρη ιδιωτικοποίηση της τεχνικής υπηρεσίας του Νοσοκομείου Τρικάλων, τη φύλαξη, την καθαριότητα, ενώ ταυτόχρονα διογκώνεται, όπως είπα πριν, ο ιδιωτικός τομέας υγείας. Αυτές τις πολιτικές ήδη τις πληρώνουν οι ασφαλισμένοι, οι οποίοι πληρώνουν από την τσέπη τους πάνω από το 47% των δαπανών για την υγεία. Το κράτος καλύπτει μόνο το 4% των δαπανών για τη μισθοδοσία των υπαλλήλων. Και βέβαια, τα υπόλοιπα καλύπτονται από τους ασφαλιστικούς οργανισμούς και από τους ασθενείς. Εμείς υποστηρίζουμε ότι πρέπει να καταργηθεί κάθε επιχειρηματική δραστηριότητα στο χώρο της υγείας. 
      Ήδη στο Νοσοκομείο Τρικάλων, οι εργαζόμενοι που δουλεύουν στους εργολάβους –και θα σας παρακαλέσω πάρα πολύ, κύριε Υπουργέ, να κάνετε έλεγχο στους εργολάβους- παίρνουν 360 ευρώ μισθό το μήνα. Καθαρίστριες που δουλεύουν κανονικά, που έχουν υπογράψει συμβάσεις κανονικά, ενώ είναι για το νοσοκομείο, τις πάνε και αλλού οι εργολάβοι με 360 ευρώ το μήνα. Και βέβαια, όχι μόνο αυτό, τους κολλάνε και είκοσι ένσημα, δεν τους δίνουν άδεια και δεν τους δίνουν  επίδομα αδείας. Και βέβαια, το μόνιμο προσωπικό, οι νοσηλευτές, έχουν να πληρωθούν από το Δεκέμβρη τις δεδουλευμένες υπερωρίες, τα νυκτερινά τα εξαιρέσιμα, με το πρόσχημα ότι δεν υπάρχουν πιστώσεις.
      Υπάρχει σοβαρό πρόβλημα στη μονάδα τεχνητού νεφρού, που αφορά μία κοινωνική ομάδα ανθρώπων, οι οποίοι αναγκάζονται να πηγαινοέρχονται στη Λάρισα -πάνω από τριάντα- και το πρόβλημα είναι ότι δεν υπάρχει ιατρικό νοσηλευτικό προσωπικό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, τελειώνετε, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Μια φράση, κύριε Πρόεδρε. Σας αφορά, γιατί είστε και εσείς από τα Τρίκαλα. 
      ΠΡΟΕΔΡΕΥΩΝ (Σωτήρης Χατζηγάκης): Και ο Κανονισμός με αφορά και τα Τρίκαλα, βεβαίως. 
      ΔΗΜΗΤΡΙΟΣ ΤΣΙΟΓΚΑΣ: Θέλουμε να μπει τρίτη βάρδια, με προσλήψεις μόνιμου προσωπικού και να καλυφθούν οι ανάγκες για τους νεφροπαθείς. 
      Και τέλος, υπάρχει σοβαρό πρόβλημα με τα χειρουργεία, τα οποία δεν μεταφέρθηκαν στο νέο κτήριο και οι ανάγκες σε προσωπικό είναι μεγάλες. Στο νέο κτήριο, ακόμη δεν έχει μεταφερθεί η κουζίνα και τα πλυντήρια και οι εργαζόμενοι εργάζονται κάτω από άθλιες συνθήκες. Και αυτά πρέπει να τα επισπεύσετε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσιόγκα.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, επειδή με τον αγαπητό συνάδελφο έχουμε πολλές φορές κοινοβουλευτικά βρεθεί σε ερωτήσεις και απαντήσεις …
      ΔΗΜΗΤΡΙΟΣ ΤΣΙΟΓΚΑΣ: Δεν είναι κακό αυτό!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όχι, αυτό θέλω να πω, αλλά βέβαια είναι ένα νέο στυλ κοινοβουλευτικού ελέγχου, εσείς ρωτάτε τα ίδια και εγώ απαντώ κατά τον ίδιο τρόπο.
      Δεν πειράζει, όμως. Ούτε εσείς θα μεταπείσετε εμάς  όσον αφορά την εφαρμογή της πολιτικής μας ούτε εγώ θα προσπαθήσω να μεταπείσω εσάς, στη δική σας ιδεολογία, όσον αφορά το θέμα της υγείας του ελληνικού λαού.
      Ένα και μόνο θα σας πω, αν μου επιτρέπετε, ότι ακριβώς τα κράτη του πάλαι ποτέ υπαρκτού σοσιαλισμού, έχουν νέα μοντέλα διαχείρισης των νοσηλευτικών μονάδων, μηδέ εξαιρουμένης και της Ρουμανίας, που προσφάτως μπήκε στην Ευρωπαϊκή Ένωση. Από χρόνια είχε υιοθετήσει ιδιωτικές υπηρεσίες μέσα στα νοσοκομεία, εκχωρώντας ζωτικά νοσηλευτικά κομμάτια. Αυτό σας το λέω…
      ΝΙΚΟΛΑΟΣ ΓΚΑΤΖΗΣ: Καπιταλισμός είναι και εκεί.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτό σας το λέω, για να δείτε ότι και αυτά τα κράτη μπαίνουν σε μία άλλη νοοτροπία και φιλοσοφία. Εσείς θέλετε να λέτε ότι όλα πρέπει να ανήκουν στο δημόσιο τομέα, ενώ εμείς λέμε ότι ο πολίτης δεν ενδιαφέρεται για το αν το νομικό πρόσωπο είναι ιδιωτικού δικαίου ή δημοσίου δικαίου. Ενδιαφέρεται για υπηρεσίες υγείας…
      ΔΗΜΗΤΡΙΟΣ ΤΣΙΟΓΚΑΣ: Ενδιαφέρεται να μην πληρώνει, γιατί πληρώνει τεράστια ποσά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν πληρώνει. Ας πάμε τώρα στο Νοσοκομείο…
      ΔΗΜΗΤΡΙΟΣ ΤΣΙΟΓΚΑΣ: Κύριε Υπουργέ… 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ας πάμε τώρα στο Νοσοκομείο Τρικάλων, το οποίο θίξατε. Με το επικουρικό προσωπικό και τους stagier που απασχολούνται μέσα στα νοσοκομεία, δίνεται η δυνατότητα στελέχωσης των νοσοκομειακών μονάδων και επάρκειας, όσον αφορά την απόκτηση της γνώσης, όπως και για το μετέπειτα στάδιο, που είναι η στελέχωση των νοσοκομειακών μονάδων, μέσω των μοριοδοτήσεων, στις τακτικές πληρώσεις των αναθέσεων.
      Συμφωνώ ότι υπάρχει καθυστέρηση μετακίνησης των χειρουργείων στο Νοσοκομείο Τρικάλων. Εγώ θα ήμουν ευτυχής, αν ολοκληρωνόταν, γιατί εγώ είχα αναλάβει το Νοσοκομείο Τρικάλων εδώ και τρία χρόνια, μετά από όλη την περιπέτεια που πέρασε, την οποία ξέρετε και αναγνωρίζετε. Θα έπρεπε να είχε ολοκληρωθεί η διαδικασία και θα έπρεπε να είχε λειτουργήσει.
      Υπάρχουν, όμως, κάποιες θα έλεγα δυσκολίες –αν μου επιτρέπετε να πω τη λέξη «δυσκολία»- όσον αφορά τους εργαζομένους, όλους τους εμπλεκομένους, στο να αντιληφθούν ότι πρέπει να πάνε στις καινούργιες υποδομές …
      ΔΗΜΗΤΡΙΟΣ ΤΣΙΟΓΚΑΣ: Δεν φταίνε οι εργαζόμενοι που δεν πάνε στο νέο κτήριο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): ...με κάποιες ενδεχόμενες ελλείψεις, που όμως δεν υπάρχουν. Έχω ασχοληθεί με τα Τρίκαλα ιδιαιτέρως, περισσότερο από ό,τι έχετε ασχοληθεί εσείς και ξέρω το Νοσοκομείο Τρικάλων πολύ καλύτερα από εσάς. Γι’ αυτό σας το λέω. 
      Δεν μπορεί να συμβαίνει το αντίθετο. Μεταφέραμε το Νοσοκομείο της Λαμίας σε είκοσι ημέρες, όπως και τα δύο νοσηλευτικά ιδρύματα και λειτουργούν το καινούργιο νοσοκομείο με επάρκεια. Και το Νοσοκομείο Τρικάλων δεν μπορεί να μεταφέρει τα χειρουργεία, την κουζίνα και τον ιματισμό. Το λέω αυτό, διότι και εμάς μας απασχολεί ιδιαιτέρως, αλλά είναι ένα θέμα που θα λυθεί σε επίπεδο τοπικής διοίκησης του νοσοκομείου. 
      Κύριε συνάδελφε…
      ΠΡΟΕΔΡΕΥΩΝ (Σωτήρης Χατζηγάκης): Αφού βάλετε τη διοίκηση, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, πρέπει να ξέρετε ότι το Νοσοκομείο Τρικάλων, επειδή είναι ιατρός και ο πρόεδρος και ο άλλος συνάδελφος…
      ΠΡΟΕΔΡΕΥΩΝ (Σωτήρης Χατζηγάκης): Να ορίσετε διοίκηση, γιατί το νοσοκομείο είναι ακέφαλο πολλούς μήνες.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …λειτουργεί με επάρκεια. 
      ΔΗΜΗΤΡΙΟΣ ΤΣΙΟΓΚΑΣ: Πάντως στο σοσιαλισμό, η υγεία ήταν πολύ ανώτερη από ό,τι στον καπιταλισμό. 
      ΠΡΟΕΔΡΕΥΩΝ (Σωτήρης Χατζηγάκης): Αφήστε τον καπιταλισμό, κύριε Τσιόγκα. Δεν είναι για το Νοσοκομείο Τρικάλων. 
      Καλά όλα αυτά, κύριε Υπουργέ, αλλά να βάλετε και διοίκηση, γιατί το Νοσοκομείο Τρικάλων είναι πολύ καιρό χωρίς διοίκηση.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μια και αναφέρατε τη διοίκηση του Νοσοκομείου Τρικάλων, κύριε Πρόεδρε, θα σας πω το εξής: Συμφωνήστε εσείς, όλοι οι θεσμικοί παράγοντες, για το διοικητή, τον οποίο θα θέλατε ενδεχομένως…
      ΠΡΟΕΔΡΕΥΩΝ (Σωτήρης Χατζηγάκης): Μη τα λέτε έτσι, κύριε Υπουργέ, γιατί είναι σαν να αυτοκαταργείστε. Οι Υπουργοί αποφασίζουν. Δεν αποφασίζουν οι Βουλευτές σε γενική συνέλευση.
      Εισερχόμαστε στη συζήτηση της τρίτης, της υπ’ αριθμόν 688/25-6-2007 επίκαιρης ερώτησης του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εμπορικής Ναυτιλίας, σχετικά με την αντιμετώπιση του προβλήματος της ατμοσφαιρικής ρύπανσης στη συνοικία του Παλαιού Λιμεναρχείου και της ευρύτερης περιοχής του Βόλου.
      Η επίκαιρη ερώτηση του Προέδρου κ. Αλαβάνου έχει ως εξής:
      «Στη συνοικία του Παλαιού Λιμεναρχείου στο Βόλο η ατμοσφαιρική ρύπανση και η ηχορρύπανση που προκαλείται από την ανεξέλεγκτη λειτουργία του λιμανιού έχει ξεπεράσει κάθε όριο και δημιουργεί σοβαρότατα προβλήματα στην υγεία και στη ζωή, όχι μόνο των κατοίκων της περιοχής και των εργαζομένων στο λιμάνι, αλλά και στο σύνολο των κατοίκων του Βόλου και της Νέας Ιωνίας.
      Συγκεκριμένα, επικίνδυνα για την υγεία υλικά, όπως ΣΚΡΑΠ, ΠΕΤ-ΚΩΚ, ΑΝΘΡΑΚΙΤΗΣ, ΚΑΡΒΟΥΝΟ, ΛΙΠΑΣΜΑΤΑ, ΣΙΤΗΡΑ, ΖΩΟΤΡΟΦΕΣ, εκφορτώνονται και διακινούνται χύμα και όχι συσκευασμένα, χωρίς κανένα μέτρο προστασίας από τη σκόνη, τόσο και την εκφόρτωση από τα πλοία όσο και κατά τη φόρτωση στα φορτηγά (μηχανικό σκούπισμα, κατάβρεξη φορτίων κ.α.), ενώ η λειτουργία της γεφυροπλάστιγγας του λιμανιού που βρίσκεται δίπλα στα σπίτια των κατοίκων και η συνεχής διακίνηση των φορτηγών προκαλούν τρομακτική ηχορρύπανση, αλλά και δημιουργούν σοβαρούς κινδύνους ατυχημάτων.
      Ερωτάται ο κύριος Υπουργός:
      1. Θα λάβει η Κυβέρνηση κάποια άμεσα μέτρα για την αντιμετώπιση της ρύπανσης στην περιοχή του Παλαιού Λιμεναρχείου του Βόλου, όπως η κατάργηση των χύμα φορτοεκφορτώσεων του σκραπ και των άλλων επικίνδυνων υλικών, ο καθημερινός και έγκαιρος καθαρισμός του λιμανιού, η απομάκρυνση της γεφυροπλάστιγγας του λιμανιού, ο ουσιαστικός έλεγχος στην διακίνηση των φορτηγών και θα ελέγξει την εφαρμογή τους;
      2. Υπάρχουν εμπεριστατωμένες μελέτες ρύπων και επιδημιολογική έρευνα για τη ρύπανση που προκαλείται από την ανεξέλεγκτη λειτουργία του λιμανιού αλλά και των μεγάλων βιομηχανιών («ΑΓΕΤ», «Χαλυβουργία») της περιοχής; Εφαρμόζονται οι όποιες μελέτες περιβαλλοντικών όρων υπάρχουν;»
      Στην επίκαιρη ερώτηση του κ. Αλαβάνου θα απαντήσει ο Υπουργός Εμπορικής Ναυτιλίας κ. Μανώλης Κεφαλογιάννης.
      Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, η Ελλάδα είναι περιβαλλοντικά και οικολογικά μια ευαισθητοποιημένη χώρα. Και αυτό, κύριε Πρόεδρε του Συνασπισμού, καταγράφεται στο θετικό ισοζύγιο της συνεισφοράς και του δικού σας κόμματος στην ευαισθητοποίηση της ελληνικής κοινωνίας. 
      Τώρα, όσον αφορά τα θέματα της ερώτησης, θέλω να σας πω ότι η Ελλάδα έχει υιοθετήσει την οδηγία της Ευρωπαϊκής Ένωσης 2001/96, με το π.δ. 66/2004, που αφορά τη διακίνηση φορτίων χύδην στη χώρα μας. 
      Αυτή η οδηγία υιοθετήθηκε με σκοπό την ενίσχυση της ασφαλούς μεταφοράς και φορτοεκφόρτωσης φορτίων χύδην, μέσω συνεργασίας μεταξύ πλοίων και τερματικών σταθμών και της καθιέρωσης προδιαγραφών καταλληλότητας για τα πλοία και τους τερματικούς σταθμούς.
      Επίσης, στην ευρύτερη περιοχή Βόλου λειτουργούν τρεις τέτοιοι τερματικοί σταθμοί: Ο ένας είναι του Οργανισμού Λιμένος Βόλου, ο άλλος αφορά την εταιρία «SOVEL Α.Ε.» και ο τρίτος την «ΑΓΕΤ ΗΡΑΚΛΗΣ Α.Ε.». Και για τους τρεις αυτούς σταθμούς έχει διαπιστωθεί ότι έχουν συμμορφωθεί με την οδηγία της Ευρωπαϊκής Ένωσης και με το προεδρικό διάταγμα, που ακολούθησε, για την εναρμόνιση της εθνικής νομοθεσίας κι έχουν πιστοποιηθεί σύμφωνα με τα πρότυπα του ISO 9001: 2000. 
      Όσον αφορά τώρα την παραλαβή, διαχείριση αποβλήτων και καταλοίπων φορτίων από πλοία, η χώρα μας έχει επίσης υιοθετήσει την οδηγία 2000/59, δηλαδή οδηγία του 2000, που αφορά σε μέτρα για την παραλαβή των αποβλήτων που παράγονται στα πλοία και για τα κατάλοιπα των φορτίων. Στο πλαίσιο αυτό, ο Οργανισμός Λιμένος Βόλου διαθέτει σχέδιο για την παραλαβή και διαχείριση των αποβλήτων από πλοία, εγκεκριμένο από την Περιφέρεια της Θεσσαλίας.
      Αναφερθήκατε επίσης στην ερώτησή σας στην όχληση των κατοίκων της ευρύτερης περιοχής του Παλιού Λιμεναρχείου. Είμαι βέβαιος, αφού δείχνετε αυτή την ευαισθησία στο θέμα της ευρύτερης αυτής περιοχής του Βόλου –και ορθώς το κάνετε- ότι γνωρίζετε πως εδώ και ενάμιση χρόνο έχει συσταθεί επιτροπή και έχουν γίνει συσκέψεις.
      Θα καταθέσω στα Πρακτικά τις συζητήσεις, με όλες τις υπογραφές, μεταξύ των οποίων του Δημάρχου, του Διευθύνοντος Συμβούλου του Οργανισμού Λιμένος Βόλου και εκπροσώπων της Τοπικής και Νομαρχιακής Αυτοδιοίκησης για το συγκεκριμένο θέμα, για τη λήψη συγκεκριμένων μέτρων που θα οδηγήσουν στη βελτίωση της ποιότητας των παρεχομένων υπηρεσιών στην ευρύτερη περιοχή. 
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όσον αφορά τώρα τη γεφυροπλάστιγγα που αναφέρετε στην ερώτησή σας, ήδη έχει κατασκευαστεί μακριά από τη συγκεκριμένη περιοχή. Ορθώς οι κάτοικοι διαμαρτύρονται. Ορθώς κι εσείς στην ερώτησή σας το αναφέρετε. Νομίζω ότι είμαστε προς τη σωστή κατεύθυνση. 
      Επίσης, για τα άλλα θέματα στα οποία αναφέρεστε, για τα αιωρούμενα σωματίδια, έχουν ληφθεί όλα τα μέτρα, σύμφωνα με τη σύσκεψη που έχει γίνει και ήδη έχει συνταχθεί μελέτη περιβαλλοντικών επιπτώσεων από τον Οργανισμό Λιμένος Βόλου. Βρίσκεται στο Υ.ΠΕ.ΧΩ.Δ.Ε. για έγκριση για τα θέματα που σχετίζονται με τα επικίνδυνα υλικά, τα οποία αναφέρετε στην ερώτησή σας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο Πρόεδρος κ. Αλαβάνος έχει το λόγο. Βλέπετε και το Προεδρείο κάνει τα λάθη του. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ναι.
      ΠΡΟΕΔΡΕΥΩΝ (Σωτήρης Χατζηγάκης): Λάθη χρόνου μόνο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ναι, γενικά είναι και η ζέστη και για να πω την αλήθεια, ακούγοντας τον Υπουργό να μιλά για το συγκεκριμένο θέμα, αναρωτήθηκα, κύριε Υπουργέ, αν είμαι ξύπνιος ή αν ζω στο όνειρό μου, διότι μιλήσατε για μια Ελλάδα ευαισθητοποιημένη στα θέματα του περιβάλλοντος κ.λπ.. 
      Είναι δραματική η κατάσταση και σας καλώ να πάτε στην περιοχή και να μιλήσετε με τους κατοίκους. Εγώ πήγα και αιφνιδιάστηκα, γιατί είδα δεκάδες και εκατοντάδες γιαγιάδες, παππούδες, παιδάκια που με έβαζαν στα σπίτια τους και ήταν δύο πόντοι η σκόνη από το πρωί που είχαν ξεσκονίσει. Είναι μια άγρια κατάσταση.
      Αυτό που λέτε, για επιτροπές κ.λπ., είναι ο καλύτερος τρόπος. Έχω και εδώ μια απάντησή σας, που τη δώσατε σε συναδέλφους, στον κ. Γκατζή και στον κ. Τσιόγκα, το Φλεβάρη του 2007, όπου λέτε ότι συνήλθε μια επιτροπή, πήρε κάποια μέτρα και ότι εφαρμόζουμε αυτά τα μέτρα.
      Τίποτα δεν υπάρχει, κύριε Υπουργέ. Άκουσα την απάντησή σας. Μπούρδες! Και λέω μπούρδες, διότι οι μπούρδες μπορούν να μας δώσουν σ’ ένα βαθμό τη λύση. Μπούρδες λέγονται οι μεγάλες σακούλες που χρησιμοποιούνται για τη μεταφορά του χύδην φορτίου. Και η αναφορά σας στην οδηγία της Ευρωπαϊκής Ένωσης έχει νόημα, μόνο γιατί δεν εφαρμόζεται καθόλου αυτή η οδηγία! 
      Υπάρχει ένα αίτημα των κατοίκων, η μεταφορά του χύδην φορτίου να γίνεται με τις μπούρδες, δηλαδή με τις μεγάλες πλαστικές σακούλες. Δεν μπορεί να υπάρχει η δικτατορία των βιομηχανιών πετκοκ, που παρανόμως, αν θέλετε –παρανόμως και το εξετάζουμε αυτό- επεξεργάζονται και συσκευάζουν το πετκοκ ως καύσιμη ύλη. Είναι ένα ερώτημα αν το πετκοκ μπορεί να χρησιμοποιείται ως καύσιμη ύλη.
      Για τη γεφυροπλάστιγγα, άκουσα την πολύ εκλεπτυσμένη διατύπωσή σας. Έχετε δίκιο. Κατασκευάζεται η γεφυροπλάστιγγα. Ωραία κατασκευάζεται, το θέμα είναι να μεταφερθεί από το χώρο που είναι. Τι θα πει «κατασκευάζεται»; Η γεφυροπλάστιγγα είναι έξω από την αυλή τους. Δίπλα στις γλάστρες με τα γεράνια, είναι η γεφυροπλάστιγγα. Και πλήττεται μια ολόκληρη περιοχή του Βόλου και όλος ο Βόλος, ο οποίος είναι μια από τις πόλεις που έχει πολύ υψηλά ποσοστά ρύπανσης, αν βάλουμε και την «Α.Γ.Ε.Τ.», τις άλλες βιομηχανίες κ.λπ..
      Επομένως, κύριε Υπουργέ, θα ήθελα –και μπορείτε να το κάνετε αυτό- να πάρετε μερικά απλά μέτρα, που δείχνουν σεβασμό όχι μόνο στο περιβάλλον, αλλά και στην υγεία και στη ζωή των κατοίκων που έχουν από τα πιο υψηλά ποσοστά καρκίνου.
      Κάποια απ’ αυτά τα μέτρα είναι: Η κατάργηση των χύμα φορτοεκφορτώσεων του σκραπ και των άλλων υλικών. Έλεγχος πάλι στα χύμα σιτηρά, τα οποία προκαλούν τεράστια ρύπανση με μικροβιολογικά στοιχεία. Καθαρισμός του λιμανιού, δεν υπάρχει. Επίσης μέτρα είναι: Η απομάκρυνση της γεφυροπλάστιγγας του λιμανιού. Ο ουσιαστικός έλεγχος στη διακίνηση των φορτηγών, με τρόπο που να τηρούν τους όρους σεβασμού του περιβάλλοντος, τα σκεπασμένα φορτία κ.λπ..
      Τίποτα δεν γίνεται! Ρωτήστε Βουλευτή της Μαγνησίας από οποιοδήποτε κόμμα και θα σας το βεβαιώσει. Ας αξιοποιήσουμε και τις ερωτήσεις που έχουν γίνει και αυτήν την ερώτηση, προκειμένου να παρθούν κάποια μέτρα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
      Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όσον αφορά τα περί συζητήσεων, με την έκφραση στην οποία αναφερθήκατε, είμαι βέβαιος ότι εσείς και ως πρόσωπο πολιτικό, διακεκριμένο και στην Ελλάδα και στην Ευρώπη και ως Αρχηγός συγκεκριμένου κόμματος, που τιμάτε το ρόλο σας...
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Μπούρδες είναι οι μεγάλες σακούλες. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εντάξει, αλλά επειδή μπορεί να παρεξηγηθεί, καλά κάνουμε και το διευκρινίζουμε. Αναφερόμαστε στις σακούλες και όχι στη συζήτηση, γιατί είμαι βέβαιος ότι σε τέτοια συζήτηση, εσείς δεν θα συμμετείχατε, όπως βεβαίως και εγώ. Αν η συζήτηση πήγαινε σ' αυτό το επίπεδο, ασφαλώς και θα απαντούσα αναλόγως.
      Τώρα ας έλθουμε επί της ουσίας. Η γερυφοπλάστιγγα, κύριε Πρόεδρε, ήδη έχει κατασκευαστεί και έχει φύγει. Βεβαίως είχατε δίκιο, οι κάτοικοι είχαν δίκιο ότι έπρεπε να φύγει και δικαίως διαμαρτύρονται. Καλώς κατασκευάστηκε νέα γεφυροπλάστιγγα και καλώς έφυγε. 
      Δεύτερον, έχουμε δώσει ιδιαιτέρως αυστηρές οδηγίες για την καθαριότητα των λιμένων. Θα σας παρακαλέσω, όπως κάνατε και πριν δύο χρόνια, να κατεβείτε και τώρα στο λιμένα του Πειραιά, για να δείτε τη διαφορά που υπάρχει σε σχέση με προηγούμενα χρόνια όσον αφορά την καθαριότητα και την τάξη. Το ίδιο ισχύει και στο Βόλο.
      Και για να συνηγορήσω σ’ αυτό που λέτε, εμείς δώσαμε ήδη παραγγελία και φέτος το καλοκαίρι θα γίνει ασφαλτόστρωση σε όλο το λιμάνι, που βεβαίως θα βοηθήσει, ώστε να καλυφθούν και όλα αυτά τα θέματα, τα οποία αναφέρατε και στα οποία έχετε δίκιο.
      Τρίτον, έχουμε ξεκινήσει ένα πρόγραμμα για τα οικολογικά λιμάνια. Αυτό ξεκίνησε από το λιμάνι της Ελευσίνας με το πρόγραμμα «LIFE». Περιμένουμε να αποτιμήσουμε τα αποτελέσματα αυτού του προγράμματος και θα ακολουθήσουν τα ίδια προγράμματα σε όλους τους οργανισμούς λιμένων. Οι οργανισμοί λιμένων είναι η πύλη εισόδου της Ελλάδας, είναι αυτό το οποίο διαφημίζει ή δυσφημίζει τη χώρα μας. Και βεβαίως όλοι μας σε αυτήν την Αίθουσα επιθυμούμε να παρουσιάζουμε αυτές τις πύλες εισόδου αντάξιες με αυτό που προσδοκούμε και εκεί που έχουν εντάξει την κοινωνία μας και το λαό μας. 
      Να είστε βέβαιος ότι από το Υπουργείο Εμπορικής Ναυτιλίας θα κάνουμε το καθήκον μας και σε συνέχεια της δικής σας ερώτησης σε συνεργασία με την Τοπική και Νομαρχιακή Αυτοδιοίκηση θα κάνουμε δύο μελέτες. Η μία μελέτη θα αφορά την επιδημιολογική έρευνα στην οποία αναφέρεστε και στην ερώτησή σας και η δεύτερη θα αφορά τους ρύπους. Αυτά θα γίνουν υπό την εποπτεία της Γενικής Γραμματείας Λιμένος και Λιμενικής Πολιτικής και του αρμόδιου Γενικού Γραμματέα και σύντομα θα έχουμε συγκεκριμένα αποτελέσματα τα οποία θα ανακοινώσουμε στη Βουλή.
      Σας ευχαριστώ.
       ΠΡΟΕΔΡΕΥΩΝ (Σωτήρης Χατζηγάκης): Επανερχόμαστε στη συζήτηση των επικαίρων ερωτήσεων δεύτερου κύκλου. 
      Θα συζητηθεί η με αριθμό 682/25-6-2007 τελευταία επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Χρήστου Χάϊδου, προς τον Υπουργό Υγείας και Κοινωνικής Αλληλεγγύης σχετικά με τις ελλείψεις κλινών Εντατικής Θεραπείας Παιδιών κ.λπ.. 
      Η ερώτηση του κυρίου συναδέλφου έχει ως εξής: 
      «Είναι γνωστό ότι η χώρα μας παρουσιάζει έλλειψη κλινών εντατικής θεραπείας, αλλά όταν αυτή αφορά τον ευαίσθητο και διαρκώς μειούμενο παιδικό πληθυσμό, τότε το πρόβλημα γίνεται δραματικότερο.
      Εκτός των προβλημάτων που οφείλονται στις μεγάλες σύγχρονες ανάγκες κλινών Εντατικής Θεραπείας στα παιδιά, οι οποίες προκύπτουν από τις σημερινές συνθήκες, όπως τα πολλά τροχαία, οι βαριές εγχειρήσεις για τους όγκους και τις καρδιοπάθειες κ.λπ. , η πατρίδα μας παρουσιάζει και γεωγραφικές ιδιομορφίες, οι οποίες επιβάλουν την ταυτόχρονη λειτουργία αποκεντρωμένων μονάδων.
      Υπάρχουν στην Ελλάδα εγκεκριμένες σαράντα έξι κλίνες Μ.Ε.Θ. Παίδων, από τις οποίες λειτουργούν μόνο οι τριάντα τέσσερις. Παρ’ ότι σε πολλά Νοσοκομεία είναι έτοιμες από τριετίας σύγχρονες υποδομές και βρίσκεται εγκατεστημένος καινούργιος εξοπλισμός, με χαρακτηριστική περίπτωση την Πάτρα, δεν τέθηκε σε λειτουργία καμμία νέα μονάδα ούτε στο Κέντρο ούτε στην Περιφέρεια της χώρας, με συνέπεια μεγάλες και απομακρυσμένες περιοχές, όπως η Πελοπόννησος, η Θεσσαλία, η Θράκη και η Ήπειρος, να εξυπηρετούνται με δυσκολίες και κινδύνους από την Αθήνα και τη Θεσσαλονίκη. Αλλά και οι Μ.Ε.Θ. Παίδων που λειτουργούν σήμερα παρουσιάζουν σημαντικές ελλείψεις ιατρικού και νοσηλευτικού προσωπικού και πολλές χρειάζονται ανανέωση του φθαρμένου από τη συνεχή χρήση εξοπλισμού τους. Έτσι τώρα λειτουργούν και ανταποκρίνονται στην υψηλή αποστολή τους χάρη στην αυταπάρνηση και τις υπεράνθρωπες προσπάθειες του προσωπικού τους.
      Κατόπιν των ανωτέρω, ερωτάται ο Υπουργός:
      1. Γιατί επί 3 χρόνια αντιμετωπίζετε με αδιαφορία και προχειρότητα αυτόν το σοβαρό και ευαίσθητο τομέα; Γιατί τέσσερις μήνες μετά την επίσκεψη και την προσωπική δέσμευση του Υπουργού για άμεση λειτουργία της Μ.Ε.Θ. Παίδων στην Πάτρα, ακόμη δεν άρχισε η λειτουργία της;
      2. Πότε και πως θα αντιμετωπίσετε τα μεγάλα και επείγοντα προβλήματα των υπαρχουσών Μ.Ε.Θ. Παίδων; Ποιο είναι το χρονοδιάγραμμα ανάπτυξης και λειτουργίας νέων κλινών και μονάδων Εντατικής Παίδων και ποια η κατανομή τους;»
      Θα απαντήσει ο Υφυπουργός Υγείας και Κοινωνικής Αλληλεγγύης κ. Α. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, χαίρομαι, γιατί ο συνάδελφος και στην ιατρική ο κ. Χάιδος, δεν μένει μόνο στο επίπεδο του Νομού Τρικάλων που άκουσα για το νοσοκομείο εκ μέρους του συναδέλφου του κ. Τσιόγκα, αλλά λόγω της συμμετοχής και εμπλοκής στην Επιτροπή Κοινωνικών Υποθέσεων, αλλά και λόγω του γνωστικού του αντικειμένου ασχολείται και με το Νομό Αχαΐας σχετικά με το πρόβλημα της Μ.Ε.Θ. Παίδων.
      Είναι δύσκολο ξέρετε, κύριε συνάδελφε, και σε Υπουργό και σε Υφυπουργό να απαντά ή να προσπαθεί ενδεχομένως πολλές φορές το μαύρο να το κάνει άσπρο. 
      Και επειδή δεν συνηθίζω σ’ αυτήν την κοινοβουλευτική τακτική, σας λέω, ότι έχετε απόλυτα δίκιο, ότι υπάρχει μία καθυστέρηση όσον αφορά τη λειτουργία της Μονάδος Εντατικής Θεραπείας Παίδων. Πραγματικά και εγώ είχα δεσμευθεί ότι η μονάδα αυτή θα λειτουργούσε –και θα έπρεπε να είχε λειτουργήσει- παρά ταύτα όμως, δυσκολία η οποία υπήρξε στο επίπεδο της γραφειοκρατικής διεκπεραίωσης –διότι ενημέρωση θέλετε και κατ’ αυτό τον τρόπο δια της ενημερώσεως είμαι υποχρεωμένος να απολογηθώ κιόλας- από το Γενικό Λογιστήριο του Κράτους, ενώ θα έπρεπε εδώ και δύο μήνες να είχαν εγκριθεί τα άτομα, είναι έντεκα νοσηλεύτριες και νοσηλευτές, που ήδη έχει ολοκληρωθεί η διαδικασία από το Α.Σ.Ε.Π., δεν άφησε να ολοκληρωθεί, από το Γενικό Λογιστήριο.  
      Έχουμε, λοιπόν, την ενημέρωση ότι αυτές τις μέρες, αύριο ή μεθαύριο θα υπογραφεί πλέον αυτό το χρηματικό ένταλμα. Έτσι γίνεται πάντοτε, μετά τη διεκπεραίωση που γίνεται από το Υπουργείο Υγείας, για να μπορέσουν οι νοσηλευτές αυτοί να στελεχώσουν τη μονάδα και κατ’ αυτόν τον τρόπο να λειτουργήσει. «Ειρήσθω δε εν παρόδω» ότι το ιατρικό προσωπικό –και το ξέρετε πολύ καλά- είναι τέσσερις γιατροί οι οποίοι είναι διορισμένοι στο επίπεδο του αναπληρωτή διευθυντή, επιμελητού Α΄ και δύο επιμελητών Β΄ και πρόκειται να διοριστούν και άλλοι δύο επιμελητές Β΄ σε θέσεις παιδιάτρων-νεογνολόγων, οπότε υπάρχει επάρκεια ιατρικού προσωπικού όπως και στον ξενοδοχειακό και ιατροτεχνολογικό εξοπλισμό.
      Υπήρξε η καθυστέρηση για την οποία σας ανέφερα ακριβώς τα γεγονότα που συνετέλεσαν, ώστε να μην έχει λειτουργήσει ακόμη η Μονάδα Εντατικής Θεραπείας στο Παίδων. 
      (Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
      ΠΡΟΕΔΡΕΥΩΝ (Παναγιώτης Κοσιώνης): Ο κ. Χάιδος έχει το λόγο.
      ΧΡΗΣΤΟΣ ΧΑΙΔΟΣ:  Κύριε Υπουργέ, δεν έκανα την ερώτηση μόνο για την Εντατική Μονάδα Παίδων της Πάτρας. Η ερώτησή μου αφορά τα προβλήματα που υπάρχουν σ’ αυτόν τον τομέα σε όλες τις μονάδες της Ελλάδος και σε όλες τις περιφέρειες. Άρα, λοιπόν, δεν δέχομαι το υπονοούμενο για εισπήδηση σε άλλο νομό.
       Η πραγματικότητα στον τομέα της εντατικής θεραπείας για τα παιδιά είναι δύσκολη και επιβαρύνεται από τις γεωγραφικές ιδιαιτερότητες. Τα τελευταία τρία χρόνια δεν προστέθηκε καμμία νέα  κλίνη Μ.Ε.Θ., δεν λειτούργησε καμμία μονάδα, ενώ έτοιμα κρεβάτια, δέκα τον αριθμό με πλήρη εξοπλισμό δεν λειτουργούν λόγω μεγάλων ελλείψεων προσωπικού, νοσηλευτικού και ιατρικού, εξειδικευομένων και ειδικών. Έτσι, οι Μ.Ε.Θ. Παίδων που λειτουργούν σήμερα ανταποκρίνονται στην υψηλή αποστολή μόνο χάρη στην αυταπάρνηση και τις υπεράνθρωπες προσπάθειες των εργαζομένων σ’ αυτές, που υπολείπονται σημαντικά σε αριθμό. 
      Για να είμαι συγκεκριμένος θα ξεκινήσω από τη Θεσσαλονίκη, που μόνο μία Μ.Ε.Θ. Παίδων καλύπτει όλη τη βόρεια Ελλάδα, σχεδόν τρία εκατομμύρια κατοίκους και δεν επαρκεί. Νοσηλεύονται παιδιά στη μονάδα ενηλίκων του νοσοκομείου Γεννηματάς. Αυτή η μονάδα που λειτουργεί παρουσιάζει μεγάλες ελλείψεις προσωπικού. Αναφέρω ότι υπηρετούν είκοσι δύο νοσηλεύτριες, ενώ θα έπρεπε να υπηρετούν σαράντα, με βάση τα διεθνή στάνταρς, κανένας εξειδικευόμενος, ενώ υπάρχουν κενές οργανικές θέσεις ειδικών γιατρών. Η προσπάθεια της διοίκησης να αντιμετωπίσει το πρόβλημα με μετακίνηση εσωτερική ιατρικού προσωπικού θεωρώ ότι είναι πρόχειρη.
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Στο Αγία Σοφία δεν λειτουργεί η Μ.Α.Φ. Παίδων δυναμικότητας δέκα κρεβατιών λόγω ελλείψεως προσωπικού. Στο Αγλαΐα Κυριακού υπάρχουν δύο ανενεργή κρεβάτια λόγω ελλείψεως προσωπικού.  Στην Πεντέλη επίσης, δύο ανενεργή κρεβάτια λόγω ελλείψεως προσωπικού, ενώ από τις τέσσερις θέσεις επιμελητών Β΄, μόνο οι δύο είναι καλυμμένες. Για την Πάτρα αναφερθήκαμε. Πολλές δεσμεύσεις, πολλές υποσχέσεις, αλλά στην πράξη ακόμη δεν έγινε τίποτε. 
      Κύριε Υπουργέ, ο ευαίσθητος παιδικός πληθυσμός δεν προσφέρεται για επικοινωνιακή αντιμετώπιση. Οι υποσχέσεις δεν επαρκούν. Χρειάζονται έργα και τα έργα είναι συγκεκριμένα: Κονδύλια και προσλήψεις. Και βέβαια θέλω να μου πείτε ποιος είναι ο σχεδιασμός για την ανάπτυξη νέων μονάδων, τι θα γίνει με τη Λάρισα. Υπάρχει ένα νοσοκομείο πανεπιστημιακό, μεγάλο, που καλύπτει ένα εκατομμύριο κατοίκους.
      Είναι στο σχεδιασμό σας η ίδρυση και λειτουργία Μ.Ε.Θ. Παίδων; Τι θα γίνει με τα Γιάννενα; Τι θα γίνει με την Αλεξανδρούπολη; Για όλα αυτά τα ζητήματα αναφέρθηκα και η Πάτρα αποτελούσε το χαρακτηριστικό παράδειγμα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Χάϊδο εκ Τρικάλων.
      Ορίστε κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ειδικά για τις Μονάδες Εντατικής Θεραπείας ενηλίκων και παίδων, θα πρέπει να γνωρίζετε ότι στον τελευταίο νόμο περάσαμε διάταξη που έλεγε ότι, όσον αφορά το 40% των νοσηλίων των νοσηλευομένων στις μονάδες αυτές, είναι δυνατόν οι διευθυντές των μονάδων να προχωρήσουν σε περαιτέρω στελέχωση για να αυξήσουν -εφόσον υπάρχει η δυνατότητα- τα κρεβάτια τους και παράλληλα να προβαίνουν σε αλλαγή του εξοπλισμού, ασχέτως εάν εσείς δεν το υιοθετήσατε, ασχέτως εάν δεν το θελήσατε. 
      Είναι η μοναδική λύση που δόθηκε και δίνεται, ώστε να έχουμε επάρκεια στα κρεβάτια εντατικής θεραπείας -ενήλικες έχουμε εκατόν είκοσι συν Μ.Α.Φ. τριάντα, σύνολο εκατόν πενήντα κρεβάτια- που σταδιακά τα λειτουργούμε, όπως στο Αττικό Νοσοκομείο, που από τέσσερα κρεβάτια που βρήκαμε, έχουμε πάει στα είκοσι ένα και προχωράμε στα τριάντα κρεβάτια, όπως και για τις μονάδες παίδων.
      Ως προς τις μονάδες παίδων, ύστερα από επικοινωνία που έχουμε με τους αρμοδίους συναδέλφους και το προεδρείο της εταιρείας, έχουμε καταλήξει ότι οι ανάγκες είναι αυτές τις οποίες μας λένε οι ειδικοί. Το θέμα δεν είναι ότι σε κάθε περιφέρεια πρέπει να έχουμε και αντίστοιχη μονάδα παίδων, διότι το ξέρετε πολύ καλά, κύριε συνάδελφε, ότι δεν υπάρχουν ειδικοί συνάδελφοι που να έχουν κάνει εξειδίκευση στην εντατικολογία των παίδων και δεν υπάρχει αυτή η δυνατότητα να ανοίξουμε μονάδες, χωρίς να έχουμε ειδικούς. 
      Εμείς έχουμε μία ατυχία ως χώρα, ως Ελλάδα, ότι οι γύρω μας δεν διαθέτουν ισχυρά συστήματα υγείας, όπως είναι τα άλλα Ευρωπαϊκά κράτη. Και το ξέρετε πολύ καλά, ότι στα άλλα Ευρωπαϊκά κράτη, για όλες τις μονάδες, μηδέ εξαιρουμένων και των μονάδων των παίδων, υπάρχει μια αλληλοκάλυψη και υπάρχει μια διακομιδή σε επίπεδο κρατών, όπως μεταξύ Βελγίου και Ολλανδίας, μεταξύ Ολλανδίας και Γερμανίας και Γερμανίας-Ολλανδίας, σε περίπτωση αναγκών νοσηλείας. 
      Το θέμα δεν είναι ο αριθμός, δηλαδή ότι πρέπει να φτιάξουμε διακόσια κρεβάτια, τα οποία να μη μπορούμε να λειτουργήσουμε ή να τα λειτουργήσουμε με ανεπαρκές προσωπικό ποιοτικά εκπαιδευμένο, για να έχουμε μεγάλη προσμέτρηση θανάτων. Αυτά δεν γίνονται. Το να περνάμε λαϊκά μηνύματα του τύπου «μονάδα από εδώ, μονάδα από εκεί, Κέντρο Υγείας από εδώ, Κέντρο Υγείας από εκεί», είναι για την κοινοβουλευτική κατανάλωση. Αλλά πρέπει κάποτε να σοβαρευτούμε όλοι και να πούμε: «Χρήματα διατίθενται στο χώρο της υγείας, ναι ή όχι;».
      ΔΗΜΗΤΡΙΟΣ ΤΣΙΟΓΚΑΣ: Διαθέστε τα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χρήματα είχαν διατεθεί και επί κυβερνήσεων ΠΑ.ΣΟ.Κ. στο χώρο της υγείας, ναι ή όχι; 
      Θα σας πω δυο λόγια, κύριοι συνάδελφοι, επειδή πολλές φορές έχει γίνει η συζήτηση αυτή και μου δίνεται η ευκαιρία τώρα, για να καταλήξουμε κάπου. Πρέπει να συμφωνήσουμε στο θέμα της υγείας, σε πολλά σημεία. Και όταν θα συμφωνήσουμε σε πολλά σημεία, θα δείτε ότι υπάρχει επάρκεια χρημάτων. 
      Δεν μπορεί να υπάρχουν νοσοκομεία όμορα, που να αναπτύσσουν τα ίδια γνωστικά αντικείμενα και να μη λειτουργούν οι υπηρεσίες. Δεν μπορεί να υπάρχει το «Σπηλιωπούλειο», επί παραδείγματι, κύριοι συνάδελφοι, δίπλα στο «Μαρίκα Ηλιάδη», να έχει τα ίδια εργαστήρια, να τα χωρίζει ένας τοίχος και να μη μπορούμε να κάνουμε ενοποιήσεις για να μπορέσουμε να έχουμε υπηρεσίες υγείας.
      Να, λοιπόν, πως υπάρχει δυνατότητα ανακύκλωσης χρημάτων μέσα στο χώρο της υγείας. Αλλά αυτά, δεν αποτελούν σχέδια και σημεία επιλογών της Νέας Δημοκρατίας ή του ΠΑ.ΣΟ.Κ. ή του Κομμουνιστικού Κόμματος ή του Συνασπισμού. Είναι μια κοινή συμφωνία, μια κοινή πλατφόρμα, σε ένα μίνιμουμ επίπεδο που πρέπει να συζητήσουμε, εάν θέλουμε να είμαστε σοβαροί. Σε ποια ευρωπαϊκά κράτη έχετε συναντήσει τρία νοσοκομεία και να ζητάμε επάρκεια λειτουργίας σε μια έκταση 40 χιλιάδων τετραγωνικών; Πείτε μου εσείς σε ποιο  κράτος. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι η Γαλλία, είναι η Γερμανία, είναι η Ολλανδία; 
      ΠΡΟΕΔΡΕΥΩΝ (Σωτήρης Χατζηγάκης): Ήσασταν σαφής, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γι’ αυτό, κύριοι συνάδελφοι, πρέπει να αποφασίσουμε ως προς αυτό το σημείο. Όταν θα αποφασίσουμε σε αυτό το σημείο, θα δείτε ότι τα χρήματα που διαθέτει το κάθε γκουβέρνο στην Ελλάδα, φθάνουν γι’ αυτές τις υποδομές τις οποίες έχουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου της πρότασης νόμου, αρμοδιότητας του Υπουργείου Απασχόλησης και Κοινωνικής Προστασίας «Διασφάλιση των αποθεματικών των Ασφαλιστικών Ταμείων και διεύρυνση των ασφαλιστικών – συνταξιοδοτικών δικαιωμάτων των εργαζομένων».
    Κυρίες και κύριοι συνάδελφοι, αυτή η πρόταση εμπίπτει στους περιορισμούς της παραγράφου 3 του άρθρου 73 του Συντάγματος. Θέλω να υπενθυμίσω στους κυρίους συναδέλφους ότι σήμερα με τη διάταξη αυτή του άρθρου 73, παράγραφος 3, δεν εισάγεται για συζήτηση η πρόταση νόμου, εφόσον συνεπάγεται εις βάρος του Δημοσίου, των Οργανισμών Τοπικής Αυτοδιοίκησης και άλλων Νομικών Προσώπων Δημοσίου Δικαίου δαπάνες ή ελάττωση εσόδων ή της περιουσίας τους για να δοθεί μισθός ή σύνταξη ή γενικά όφελος σε κάποιο πρόσωπο. 
    Πρέπει να σας πω, όμως, ότι η πρακτική την οποία ακολουθούμε όλα αυτά τα χρόνια είναι να συζητούμε αυτές τις προτάσεις νόμου χωρίς να προχωρούμε σε ψηφοφορία. Τις εισάγουμε, γιατί έτσι δίνεται η δυνατότητα με τη συζήτηση στη Βουλή στα κόμματα, σε όλους τους Βουλευτές, αλλά και στην Κυβέρνηση, να πάρουν θέση σε σοβαρά ζητήματα στα οποία αναφέρονται και επιχειρούν να ρυθμίσουν οι προτάσεις νόμου, όπως κάνει και η παρούσα. 
    Πριν δώσω το λόγο στον εισηγητή του Κομμουνιστικού Κόμματος Ελλάδος κ. Τσιόγκα, θέλω να σας γνωρίσω την απόφαση του Γενικού Γραμματέα της Κοινοβουλευτικής Ομάδας της Νέας Δημοκρατίας ότι Κοινοβουλευτικός Εκπρόσωπος της Νέας Δημοκρατίας ορίζεται ο Βουλευτής κ. Τασούλας. 
    Επίσης, ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει Κοινοβουλευτικό Εκπρόσωπο του ΠΑ.ΣΟ.Κ. τον κ. Χωρέμη. 
    Ακόμη, ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει Κοινοβουλευτικό Εκπρόσωπο το Βουλευτή κ. Αθανάσιο Λεβέντη. 
    Το λόγο έχει ο εισηγητής του Κομμουνιστικού Κόμματος Ελλάδος κ. Δημήτριος Τσιόγκας. 
    Κύριε Τσιόγκα, σήμερα έχετε την τιμητική σας με τις ερωτήσεις, τις επερωτήσεις, είστε και εισηγητής, τα πάντα. 
    ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
    Το Κομμουνιστικό Κόμμα Ελλάδος καταθέτει την πρόταση νόμου για την κάλυψη των απωλειών που είχαν τα ασφαλιστικά ταμεία από το 1950 μέχρι και σήμερα. Δεν περιορίζεται επιλεκτικά στις απώλειες κάποιων περιόδων, όπως κάνουν τα κόμματα του δικομματισμού ούτε αποδέχεται τη λογική των συμψηφισμών και των παραγραφών, αλλά αντιμετωπίζει συνολικά το πρόβλημα. 
    Σε όλη αυτή την ιστορική διαδρομή, οι μορφές άλλαζαν. Η αφαίμαξη όμως συνεχιζόταν και πάντα ίδιοι ήταν οι χαμένοι και ίδιοι οι κερδισμένοι. Οι μόνιμα χαμένοι ήταν τα ασφαλιστικά ταμεία των εργαζομένων και συνεπώς οι εργαζόμενοι, οι συνταξιούχοι και οι μόνιμα κερδισμένοι απ’ αυτήν την πολιτική, οι μεγάλες επιχειρήσεις, το μεγάλο κεφάλαιο. 
    Πιο συγκεκριμένα, τεράστιες ήταν οι απώλειες από τη δέσμευση των αποθεματικών των ταμείων στην Τράπεζα της Ελλάδας με βάση τον αναγκαστικό ν.1611/1950 και με επιτόκια που υπολείπονταν κατά πολύ απ’ αυτόν τον επίσημο πληθωρισμό. 
    Τα αποθεματικά των ασφαλιστικών ταμείων χρησιμοποιήθηκαν κατά κύριο λόγο ως κίνητρα για την ενίσχυση των μεγάλων επιχειρήσεων, με πρόσχημα την ανάπτυξη, τα γνωστά «θαλασσοδάνεια», τα «δανεικά και αγύριστα» που έφαγαν οι μεγάλοι επιχειρηματίες της χώρας μας. Και μόνο την περίοδο του 1950-1975 οι απώλειες υπολογίζονται σε 25.000.000.000.000 δραχμές. Έκλεβαν, δηλαδή, τα λεφτά των εργαζομένων με ρυθμούς 1.000.000.000.000 δραχμές το χρόνο. 
    Στη δεκαετία του 1990, αρχικά με το νόμο της Νέας Δημοκρατίας, το ν. 2076/92, υποχρεώθηκαν τα ασφαλιστικά ταμεία να τοποθετούν από τα ταμεία τους τα αποθεματικά μέχρι και 20% στο Χρηματιστήριο. Στη συνέχεια και ενώ το ΠΑ.ΣΟ.Κ. έλεγε τότε ότι θα καταργήσει αυτό το νόμο, όχι μόνο δεν τον κατάργησε, αλλά τον εφάρμοσε και στη συνέχεια ψήφισε και άλλο νόμο, το ν. 2335/1995, που παρέδωσε τη διαχείριση των αποθεματικών απευθείας στους τραπεζίτες. 
    Αυτά τα ποσοστά, δηλαδή το 20% των αποθεματικών, αυξήθηκαν με το ν. 2676/1999 που ήταν νόμος του ΠΑ.ΣΟ.Κ., σε 23%, ενώ με μία σειρά από άλλες  νομοθετικές ρυθμίσεις διευρύνθηκε το τζογάρισμα των αποθεματικών και διευκολύνθηκε η ανάμειξη των τραπεζιτών στη διαχείριση των αποθεματικών. 
    Πάνω από 3,5 δισεκατομμύρια ευρώ ήταν οι ζημιές των ασφαλιστικών ταμείων στο Χρηματιστήριο την περίοδο 1999-2002. Ταυτόχρονα, οι οφειλές του κράτους προς τα ταμεία λόγω μη καταβολής της τριμερούς χρηματοδότησης από το κράτος, αλλά και από τους βιομήχανους, έφθασαν το 2002 που άλλαξε το σύστημα τα 2.000.000.000 ευρώ. Αυτά ήταν μόνο οι οφειλές του κράτους. 
      Βάση αυτής της πολιτικής απέναντι στα ασφαλιστικά ταμεία, όλη αυτή την περίοδο ήταν η προώθηση της λογικής του κεφαλαιοποιητικού συστήματος που ελαχιστοποιεί τη συμμετοχή του κράτους και της εργοδοσίας και μεταφέρει τα βάρη στις πλάτες των εργαζομένων. Να θυμίσω ότι η εισφορά του κράτους ήταν 1,47% επί του Α.Ε.Π. και με το ν. 3029/2002 μειώθηκε στο 0,90% επί του Α.Ε.Π. 
      Ταυτόχρονα, προετοιμάζεται το έδαφος για πιο αποφασιστική προώθηση της στρατηγικής της Λισαβόνας που είχε αποφασίσει η Ευρωπαϊκή Ένωση το 2000 με τη σύμφωνη γνώμη και των κυβερνήσεων της χώρας μας για παράταση του εργάσιμου βίου –δηλαδή αύξηση των ορίων ηλικίας συνταξιοδότησης- και της ιδιωτικής ασφάλισης με τη μείωση των παροχών. Ήδη με τη διαδοχική ασφάλιση οι συντάξεις μειώνονται έως και 30%. 
      Για τους λόγους αυτούς, το Κομμουνιστικό Κόμμα Ελλάδας δεν διαχωρίζει το πρόβλημα της διαχείρισης των αποθεματικών από τις γενικότερες αλλαγές που προωθούνται στη κοινωνική ασφάλιση. 
      Το Κομμουνιστικό Κόμμα Ελλάδας απορρίπτει αυτή τη λογική και με την πρόταση νόμου που καταθέτει προτείνει την επιστροφή όλων των απωλειών, όλων των κλεμμένων των ασφαλιστικών ταμείων από το 1950 μέχρι σήμερα. 
      Την κατάργηση κάθε διάταξης, που επιτρέπει το τζογάρισμα των αποθεματικών σε μετοχές και άλλα χρηματοοικονομικά προϊόντα. 
      Την αξιοποίηση των αποθεματικών των ταμείων με την τοποθέτησή τους μόνο σε κύκλους του δημοσίου με εγγυημένη απόδοση που θα υπερκαλύπτει τον πληθωρισμό και με επιτόκιο το ύψος του ανώτατου επιτοκίου δανεισμού του δημοσίου, χωρίς μεσολάβηση τρίτων. 
      Τη  μείωση των ορίων ηλικίας συνταξιοδότησης στα εξήντα για τους άνδρες, στα πενήντα πέντε για τις γυναίκες και για όσους εργάζονται στα βαρέα και ανθυγιεινά στα πενήντα πέντε για τους άνδρες και στα πενήντα για τις γυναίκες. 
      Πλήρη σύνταξη ανεξαρτήτως ηλικίας με τη συμπλήρωση τριάντα χρόνων ή εννέα χιλιάδων ενσήμων. Θεμελίωση συνταξιοδοτικού δικαιώματος με τέσσερις χιλιάδες πενήντα ένσημα. Αυτό υπήρχε παλιά. Πριν το 1992, ο εργαζόμενος θεμελίωνε συνταξιοδοτικό δικαίωμα με τέσσερις χιλιάδες πενήντα ένσημα και η κυβέρνηση Μητσοτάκη το έκανε τεσσεράμισι χιλιάδες ένσημα. 
      Και βέβαια, με το ν. 3029, το νόμο του ΠΑ.ΣΟ.Κ., το ανώτατο όριο, η οροφή, έφθασε να είναι έντεκα χιλιάδες ένσημα ή τριάντα εφτά χρόνια εργασίας. Ποιος θα καταφέρει να μαζέψει τόσα ένσημα για να φθάσει στην οροφή; Ιδιαίτερα η νέα γενιά δεν θα καταφέρει να συμπληρώσει ούτε καν το ελάχιστο όριο για να θεμελιώσει δικαίωμα συνταξιοδότησης.
      Υποστηρίζουμε και ζητάμε σύνταξη στο 80% των συνολικών αποδοχών του τελευταίου μήνα, πριν τη συνταξιοδότηση. Θεωρούμε ως κατώτερο βασικό μισθό που μπορεί να καλύπτει τις ανάγκες των εργαζομένων τα 1.300 ευρώ που διεκδικεί το ταξικό συνδικαλιστικό κίνημα και ως κατώτερη σύνταξη τα 1.050 ευρώ. 
      Να μην επιβληθεί καμμία πρόσθετη επιβάρυνση στους ασφαλισμένους. Να ικανοποιηθεί το δίκαιο αίτημα της μείωσης του ποσοστού συμμετοχής των εργαζομένων, στην προοπτική της απαλλαγής των εργαζομένων και να πληρώνουν κράτος και εργοδοσία, αυτοί οι οποίοι δεν έχουν πληρώσει ποτέ μέχρι σήμερα στις ασφαλιστικές εισφορές. 
      Απαλλαγή των εργαζομένων από την εισφορά για τον κλάδο της υγείας  και πρόνοιας. Οι υπηρεσίες αυτές πρέπει να είναι αποκλειστικά δημόσιες, με κατάργηση της επιχειρηματικής δραστηριότητας και να παρέχονται δωρεάν σε όλους τους πολίτες. 
      Το κόστος από τα μέτρα αυτά, γενικότερα η ενίσχυση της χρηματοδότησης της κοινωνικής ασφάλισης, να βαρύνουν το κράτος και την εργοδοσία, ιδιαίτερα το μεγάλο κεφάλαιο, σε συνδυασμό με την αύξηση της φορολογίας των μεγάλων επιχειρήσεων και την κατάργηση των φορολογικών και άλλων προνομίων προς αυτούς. Το μεγάλο κεφάλαιο κερδίζει χρόνια από τη εισφοροδιαφυγή, κερδίζει σε τελική ανάλυση από την αφαίμαξη των αποθεματικών των ασφαλιστικών ταμείων και αυτό πρέπει να πληρώσει. 
      Ο ισχυρισμός τον οποίο επικαλέστηκαν και η Νέα Δημοκρατία  και το ΠΑ.ΣΟ.Κ., όταν έγινε η συζήτηση στην αρμόδια κοινοβουλευτική επιτροπή της πρότασης νόμου του Κομμουνιστικού Κόμματος, ότι δήθεν δεν αντέχει η οικονομία, ότι είναι δυσβάσταχτο το βάρος και δεν μπορούμε να τα πληρώσουμε, στην ουσία καταρρίπτεται από τη διευρυνόμενη και προκλητική αύξηση της κερδοφορίας των μεγάλων επιχειρήσεων, καθώς και από τα κίνητρα που έχουν δοθεί όλα αυτά τα χρόνια τόσο από τη σημερινή, όσο και από τις προηγούμενες κυβερνήσεις. 
      Εμείς, συγκεκριμένα, προτείνουμε να προβλέπεται η υποχρέωση του δημοσίου μέσα σε τρία χρόνια να αποζημιώσει πλήρως τα ασφαλιστικά ταμεία για τις απώλειες που έχουν υποστεί από το 1951, με τη δέσμευση των διαθέσιμων κεφαλαίων τους, δηλαδή, των αποθεματικών, σε καταθέσεις με πολύ χαμηλό επιτόκιο.
      Να προβλέπεται το ελληνικό δημόσιο να καταβάλλει εντός εξαμήνου στα ασφαλιστικά ταμεία τα ποσά που διέθεσαν για την αγορά των δομημένων ομολόγων και να καλύψει κάθε άλλη ζημιά. 
      Επίσης, να καταργηθεί κάθε διάταξη που επιτρέπει την τοποθέτηση των αποθεματικών των ασφαλιστικών ταμείων σε μετοχές ή άλλα χρηματοοικονομικά προϊόντα.
      Επίσης, να ορισθεί ότι τα αποθεματικά των ασφαλιστικών ταμείων θα τοποθετούνται μόνο σε μη διαπραγματεύσιμους τίτλους του ελληνικού δημοσίου με εγγυημένη απόδοση που θα υπερκαλύπτει το ύψος του πληθωρισμού και με επιτόκιο ίσο με το ανώτατο επιτόκιο δανεισμού του δημοσίου, χωρίς μεσολάβηση κανενός τρίτου. 
      Να ορίζεται ότι οι μετοχές και τα άλλα χρηματοοικονομικά προϊόντα που κατέχουν τα ασφαλιστικά ταμεία μεταβιβάζονται με πώληση στην τρέχουσα τιμή στο ελληνικό δημόσιο, χωρίς καμμία επιβάρυνση των ασφαλιστικών ταμείων. 
      Επίσης, με το ίδιο άρθρο προβλέπεται ότι το ελληνικό δημόσιο είναι υποχρεωμένο να καταβάλει στα ασφαλιστικά ταμεία πλήρη αποζημίωση για τις ζημιές που έχουν υποστεί από την αγορά μετοχών ή άλλων χρηματοοικονομικών προϊόντων. Η αποζημίωση αυτή θα υπολογιστεί με βάση τη διαφορά τιμής αγοράς και τιμής πώλησης και θα καταβληθεί εντός τριετίας σε τρεις ισόποσες ετήσιες δόσεις. 
      Με το άρθρο 5 ορίζεται ότι το ελληνικό δημόσιο υποχρεούται να καταβάλλει εντός τριετίας έντοκα και σε ετήσιες ισόποσες δόσεις την οφειλόμενη, αλλά μη καταβληθείσα εισφορά στα ασφαλιστικά ταμεία, με βάση την τριμερή χρηματοδότηση, που προβλέφθηκε με το ν.2084/1992 για τους προσλαμβανόμενους από 1.1.1993 και μετά. 
      Επίσης, το ελληνικό δημόσιο υποχρεούται μέσα σε ένα εξάμηνο από τη δημοσίευση του παρόντος νόμου να καταβάλει τις εργοδοτικές εισφορές που οφείλει ως εργοδότης στα ασφαλιστικά ταμεία, καθώς επίσης και τους θεσμοθετημένους πόρους που, ενώ τους έχει εισπράξει και θα έπρεπε να τους αποδώσει στα ασφαλιστικά ταμεία, τους παρακρατεί παράνομα και αυθαίρετα. 
      Με το ίδιο άρθρο ορίζεται η υποχρέωση των αρμόδιων Υπουργείων να παίρνουν όλα τα κατάλληλα μέτρα για την άμεση και ολοσχερή καταβολή όλων των εισφορών που οφείλουν οι ιδιώτες εργοδότες τόσο κατά το μέρος που βαρύνουν αυτούς, όσο και τις εισφορές των εργαζομένων που τις παρακρατούν αυθαίρετα, όπως έγινε πρόσφατα. 
      Με συγκεκριμένη ρύθμιση, με το «μίνι ασφαλιστικό» τον προηγούμενο Δεκέμβριο, ρυθμίστηκαν και χαρίστηκαν 3,6 δισεκατομμύρια στους εργοδότες, χρήματα που έχουν παρακρατήσει από τις κρατήσεις των εργαζομένων και δεν αποδίδουν στο Ι.Κ.Α..
      Ορίζεται ότι οι εργαζόμενοι στον ιδιωτικό τομέα, στο δημόσιο και στον ευρύτερο δημόσιο τομέα δικαιούνται πλήρη σύνταξη, με συμπλήρωση του εξηκοστού έτους οι άνδρες, του πεντηκοστού πέμπτου οι γυναίκες και εκείνοι που είναι στα βαρέα και ανθυγιεινά τα πενήντα πέντε και πενήντα χρόνια αντίστοιχα. Ανεξαρτήτως ορίου ηλικίας να θεσμοθετηθεί τριάντα χρόνια και εννέα χιλιάδες ένσημα χωρίς όριο ηλικίας. Με τον ίδιο αριθμό, δηλαδή οι εργαζόμενοι να κατοχυρώνουν συνταξιοδοτικό δικαίωμα με τέσσερις χιλιάδες πενήντα ένσημα, όπως ήταν παλιά. Και βέβαια, η σύνταξη να καθορίζεται στο 80% των τελευταίων πριν από τη συνταξιοδότηση μηνιαίων αποδοχών. 
      Ορίζεται, επίσης, ότι οι εργαζόμενοι απαλλάσσονται από τις εισφορές του κλάδου υγείας-πρόνοιας και απολαμβάνουν δωρεάν παροχές του κλάδου αυτού από το δημόσιο σύστημα υγείας. 
      Κάθε διάταξη που αντίκειται στις διατάξεις του παρόντος νόμου καταργείται, εκτός εάν ορίζεται διαφορετικά από τις επιμέρους διατάξεις. Και ορίζεται ότι η ισχύς του παρόντος νόμου αρχίζει από τη δημοσίευση στην Εφημερίδα της Κυβερνήσεως, εκτός και εάν ορίζεται διαφορετικά από τις επιμέρους διατάξεις. 
      Κύριοι Βουλευτές, η ληστεία των ασφαλιστικών ταμείων και η κοινωνική ασφάλιση είναι αιτία για να βγάλει ο ελληνικός λαός ουσιαστικά συμπεράσματα απέναντι στην αντιλαϊκή πολιτική της Νέας Δημοκρατίας, του ΠΑ.ΣΟ.Κ. και της Ευρωπαϊκής Ένωσης. Είναι βασικό κριτήριο για την ενίσχυση του Κομμουνιστικού Κόμματος Ελλάδος για τους αγώνες που δίνει πολλές δεκαετίες για την υπεράσπιση και διεύρυνση των δικαιωμάτων των εργαζομένων. 
      Οι εργαζόμενοι και τα λαϊκά στρώματα έχουν δικαίωμα στη δωρεάν ουσιαστική πρόληψη και προστασία της  υγείας τους μέσα από ένα αποκλειστικά δημόσιο σύστημα υγείας με αναβαθμισμένες υπηρεσίες, με την αξιοποίηση των νέων τεχνολογιών και των νέων επιστημονικών μεθόδων. 
      Οι εργατικές λαϊκές οικογένειες έχουν δικαίωμα για δωρεάν υπηρεσίες πρόνοιας, για καθέναν που τις έχει ανάγκη, όπως τα άτομα με αναπηρίες, οι ηλικιωμένοι, οι χρόνια πάσχοντες. 
      Επίσης, το Κομμουνιστικό Κόμμα Ελλάδος παλεύει για όλα αυτά και έχει σταθερή θέση ότι τον πλούτο που παράγει η εργατική τάξη και τα άλλα λαϊκά στρώματα πρέπει να τον διεκδικήσουν και να τον απολαύσουν οι ίδιοι. 
      Το Κομμουνιστικό Κόμμα Ελλάδος καλεί την εργατική τάξη μαζί με τη φτωχή αγροτιά, τους αυτοαπασχολούμενους και τους επαγγελματοβιοτέχνες να αξιοποιήσουν την πείρα που έχουν συσσωρεύσει όλα τα προηγούμενα χρόνια, για να αντιμετωπίσουν αποφασιστικά τα δικομματικά τεχνάσματα και τερτίπια, τους δικομματικούς καβγάδες, τα ψεύτικα διλήμματα, τις ψεύτικες υποσχέσεις, τις απατηλές προσδοκίες που καλλιεργούν η Νέα Δημοκρατία και το ΠΑ.ΣΟ.Κ., τα Κόμματα του ευρωμονόδρομου. 
      Η Νέα Δημοκρατία και το ΠΑ.ΣΟ.Κ. ακολουθούν τον ίδιο δρόμο. Ο δικομματισμός σχεδιάζει και υλοποιεί την αντιασφαλιστική επίθεση. Η Νέα Δημοκρατία ξεκίνησε τα αντιασφαλιστικά μέτρα την περίοδο 1990-1993, το ΠΑ.ΣΟ.Κ. τα διατήρησε αυτά τα μέτρα, προσθέτοντας νέα αντιλαϊκά μέτρα σε βάρος των εργαζομένων, τα οποία στη συνέχει εμπλούτισε η Νέα Δημοκρατία σε πιο αντιλαϊκή κατεύθυνση μετά το 2004. Αν το σκεφτεί καλά αυτό ο κάθε εργαζόμενος, θα καταλήξει στο συμπέρασμα ότι δεν υπάρχουν διαφορές στη βασική πολιτική κατεύθυνση μεταξύ των δύο κομμάτων. Το καθήκον του κάθε εργαζόμενου είναι να σπάσει με τους αγώνες του και την ψήφο του αυτό το φαύλο κύκλο του δικομματισμού, αποδυναμώνοντας τη Νέα Δημοκρατία και το ΠΑ.ΣΟ.Κ. και ενισχύοντας ταυτόχρονα το Κομμουνιστικό Κόμμα Ελλάδας, που εκφράζει με την πολιτική τις θέσεις του και τους αγώνες του, τα λαϊκά συμφέροντα. 
      Με βάση αυτά, οι εργαζόμενοι, αλλά και άλλα λαϊκά στρώματα, πρέπει να καταδικάσουν τη Νέα Δημοκρατία και το ΠΑ.ΣΟ.Κ. στις εκλογές, όποτε και αν γίνουν, γιατί εφαρμόζουν μέτρα ιδιωτικοποίησης και εμπορευματοποίησης της υγείας. Επί δεκαετίες ολόκληρες με την πολιτική τους κρατούν καθηλωμένες τις κατώτερες συντάξεις, οι οποίες άκουσον, άκουσον πόσο άθλιες είναι: Η κατώτερη σύνταξη του Ι.Κ.Α. σήμερα είναι στα 463 ευρώ. Η κατώτερη σύνταξη του Τ.Ε.Β.Ε. σήμερα είναι στα 386 ευρώ. Η κατώτερη σύνταξη του Ο.Γ.Α. σήμερα είναι στα 280 ευρώ. Όσο άθλια είναι αυτά τα ποσά των συντάξεων, τόσο άθλιες είναι και οι πολιτικές που εφαρμόζουν οι κυβερνήσεις της Νέας Δημοκρατίας και του ΠΑ.ΣΟ.Κ. 
      Οι ίδιες κυβερνήσεις αύξησαν τα όρια ηλικίας συνταξιοδότησης στα εξήντα πέντε και προαιρετικά στα εξήντα επτά. Το τυράκι στη φάκα κι αν έχει ανάγκες ο εργαζόμενος, να καθίσει ένα χρόνο πίσω, να πάρει 2% αύξηση. Και αν καθίσει ακόμη ένα χρόνο, να πάρει άλλα 2% αύξηση μέχρι να δει τα μαρούλια ανάποδα. Αύξησαν τις εισφορές των εργαζομένων, αύξησαν το κατώτερο όριο από τέσσερις χιλιάδες πενήντα στα τέσσερις χιλιάδες πεντακόσια ένσημα, αύξησαν το ανώτατο όριο στα τριάντα επτά χρόνια και στα έντεκα χιλιάδες εκατό ένσημα. Διαχώρισαν τους εργαζόμενους και τους ασφαλισμένους σε ασφαλισμένους πριν από το 1993 και σε ασφαλισμένους μετά το 1993. 
      Γιατί λοιπόν διασπούν την εργατική τάξη σε πριν το 1993 και μετά το 1993 και σε άλλες κατηγορίες; Το κάνουν αυτό για να διασπάσουν τα δικαιώματά τους, να ιδιωτικοποιήσουν την κοινωνική ασφάλιση, να παρθούν μέτρα για την ενίσχυση –και το κάνουν καθημερινά- των ιδιωτικών ασφαλιστικών εταιρειών και των ιδιωτικών κλινικών, οι οποίες ξεφυτρώνουν σαν μανιτάρια παντού. Όχι μόνο δεν αποζημίωσαν τα ταμεία για τη λεηλασία των αποθεματικών από το 1950, αντίθετα τα έριξαν στο στόμα του λύκου, στο Χρηματιστήριο. Και επιμένουν συνειδητά στην ίδια κατεύθυνση, παρά το σκάνδαλο που ξέσπασε αυτό το διάστημα, αυτούς τους μήνες.
      Η Νέα Δημοκρατία έφερε νέο νόμο, με τον οποίο προωθεί ακόμα περισσότερο τα αποθεματικά των ταμείων στο τζόγο του Χρηματιστηρίου, για να χρηματοδοτήσουν ξανά το κεφάλαιο. Ο νέος νόμος της Νέας Δημοκρατίας αποτελεί συνέχεια των νόμων που ψήφισαν μέχρι τώρα η Νέα Δημοκρατία και το ΠΑ.ΣΟ.Κ. Με το νέο νόμο η Κυβέρνηση της Νέας Δημοκρατίας διατηρεί και αυξάνει το ποσοστό του 23%, που μπορεί να επενδύεται στο τζόγο. Διατηρεί τους μεσάζοντες –χρηματιστηριακές εταιρείες, πιστωτικά ιδρύματα- και διευρύνει το ρόλο και τις αρμοδιότητές τους. Δεν περιορίζει τις μορφές του τζόγου –δομημένα, σύνθετα, αμοιβαία- αλλά οδηγεί τα χρήματα των ταμείων στα χρηματιστήρια και στις τράπεζες της Ευρωπαϊκής Ένωσης. 
      Επίσης, η Κυβέρνηση επιδιώκει με τις εισφορές των εργαζομένων να χρηματοδοτήσει την προώθηση…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε. 
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε.
      …των ιδιωτικοποιήσεων μέσα από τις συμπράξεις δημόσιου και ιδιωτικού τομέα. Οι εργαζόμενοι, οι συνταξιούχοι, οι άνεργοι, πρέπει να καταδικάσουν αυτό το νόμο και να εκφράσουν τη συνολική διαφωνία τους στην πολιτική της Νέας Δημοκρατίας, αλλά και του ΠΑ.ΣΟ.Κ., που επί χρόνια ολόκληρα πάνε μαζί για λογαριασμό των βιομηχάνων, των τραπεζικών, των εφοπλιστών. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα. Θα τα πείτε στη δευτερολογία σας τα υπόλοιπα. 
      Ο κ. Μελάς έχει το λόγο.
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κύριοι συνάδελφοι, συζητούμε μία πρόταση νόμου του Κ.Κ.Ε., η οποία αναφέρεται στη ρύθμιση θεμάτων των αποθεματικών των ασφαλιστικών ταμείων από το 1950 μέχρι σήμερα, στη διευθέτηση των συνταξιοδοτικών θεμάτων των ασφαλισμένων και στην απαλλαγή των εργαζομένων από την καταβολή εισφορών των κλάδων υγείας και πρόνοιας.
      Είναι μια πρόταση που προκαλεί μεγάλη, δυσβάσταχτη θα έλεγα, οικονομική επιβάρυνση του προϋπολογισμού. Γι’ αυτό μπορεί και να θεωρηθεί ότι αντιτίθεται στο Σύνταγμα και συγκεκριμένα στο άρθρο 73, παράγραφος 3, το οποίο λέει ότι δεν εισάγεται καμμία πρόταση νόμου προς συζήτηση, εφόσον προκαλεί σημαντική οικονομική επιβάρυνση στον προϋπολογισμό του δημοσίου. Και η υλοποίηση της πρότασης αυτής, όπως είπα, έχει φοβερά μεγάλες οικονομικές επιβαρύνσεις. Τα οικονομικά ποσά τα οποία απαιτούνται βάσει των στοιχείων του Κομμουνιστικού Κόμματος, εάν αθροιστούν υπολογίζονται γύρω στα 70.000.000 ευρώ, τα οποία πρέπει μέσα σε τρία χρόνια να δοθούν. Το δε Γενικό Λογιστήριο του Κράτους αναφέρει ότι δεν δύναται να υπολογιστεί το ύψος της δαπάνης που σημαίνει ότι το απαιτούμενο ποσό μπορεί να είναι και κατά πολύ μεγαλύτερο. 
      Θα μπορεί, λοιπόν, να πει κανείς ότι το Κ.Κ.Ε. προβαίνει σε αυτή την πρόταση, γιατί γνωρίζει ότι δεν θα έρθει στην εξουσία, ώστε να υποχρεωθεί να την  υλοποιήσει και έτσι δεν φοβάται ότι θα εκτεθεί σε εργαζόμενους και συνταξιούχους. Μιλάει και απαιτεί εκ του ασφαλούς. 
      Η πρόταση αυτή είναι σύμφωνη με τις διαχρονικές θέσεις και την πολιτική του Κομμουνιστικού Κόμματος. Θέλει να δείξει την ευαισθησία τους προς τους εργαζόμενους και τους συνταξιούχους, με προτάσεις, όμως υπερβολικές και ανεφάρμοστες. 
      Δέχομαι την ευαισθησία του Κομμουνιστικού Κόμματος απέναντι στους εργαζόμενους. Δεν δέχομαι όμως ότι κάποιοι έχουν μεγαλύτερη ευαισθησία από κάποιους άλλους και κυρίως από εμάς. Δεν δέχομαι ότι κάποιο άλλο κόμμα έχει μεγαλύτερη ευαισθησία από τη Νέα Δημοκρατία. Η Νέα Δημοκρατία έχει βοηθήσει και θα βοηθήσει ουσιαστικά τους εργαζόμενους, μέσα σ’ ένα πλαίσιο που θα είναι συμβατό με τα οικονομικά δεδομένα της χώρας μας. Μια υπεύθυνη Κυβέρνηση έτσι πρέπει να κινείται, να νομοθετεί και να υλοποιεί. Όχι, μεγάλα λόγια και τίποτα από έργα τίποτα. Εμείς τα λόγια θέλουμε να τα κάνουμε πράξη και τα κάνουμε πράξη. Αυτό κάνει η Νέα Δημοκρατία. 
      Θα αναφερθώ τώρα τμηματικά στην πρόταση νόμου του Κ.Κ.Ε.. Ως προς το πρώτο μέρος που αφορά τη ρύθμιση των αποθεματικών των ταμείων ζητείται από τη Νέα Δημοκρατία, μέσα στη σκληρή σημερινή οικονομική κατάσταση, να ρυθμίσει και τις απώλειες των αποθεματικών των ασφαλιστικών ταμείων των τελευταίων πενήντα επτά χρόνων, δηλαδή περισσότερα από μισό αιώνα. Δηλαδή να καλύψει απώλεια χρημάτων για την οποία η σημερινή Κυβέρνηση δεν έχει καμμία ευθύνη. 
      Άραγε, δεν γνωρίζει το Κ.Κ.Ε. σε ποια δεινή οικονομική κατάσταση βρισκόμασταν όταν αναλάβαμε την εξουσία; Δεν γνωρίζει ότι πρόσφατα βγήκαμε από την επιτήρηση της Ευρωπαϊκής Ένωσης, όπου είχαμε περιέλθει λόγω της οικονομικής πολιτικής των κυβερνήσεων του ΠΑ.ΣΟ.Κ.; Πού θα βρούμε τα χρήματα αυτά, αγαπητοί συνάδελφοι του Κ.Κ.Ε., όταν το ποσό που απαιτείται υπερβαίνει κατά πολύ έναν προϋπολογισμό, για να μην πω ότι πλησιάζει τους δύο προϋπολογισμούς;
      Δεν γνωρίζετε ότι για να υλοποιηθούν όλα αυτά που λέτε θα χρειαστεί δυσβάστακτη φορολόγηση και έντονη περικοπή παροχών προς πάσα κατεύθυνση; Άρα, η υλοποίηση αυτής της πρότασης θα αποβεί εις βάρος των πολιτών, εις βάρος του φορολογούμενου πολίτη. Δεν αντιλαμβάνεστε ότι η οικονομία μας δεν μπορεί να καλύψει σε τρία χρόνια σφάλματα της πολιτικής κυβερνήσεων πενήντα και πλέον ετών; 
      Όσον αφορά την απώλεια χρημάτων από τόκους των  δομημένων ομολόγων, που έγινε επί δικής μας Κυβέρνησης, για τα οποία έχει γίνει μεγάλη συζήτηση και είναι λιγότερα από 3.000.000 ευρώ, θα καλυφθούν από τον κρατικό προϋπολογισμό. Αυτό το είπαμε, το νομοθετήσαμε και θα το κάνουμε πράξη, όπως κάνουμε πράξη ό,τι υποσχόμεθα στον ελληνικό λαό. Αυτή είναι η πολιτική της Νέας Δημοκρατίας. 
      Θέλω να τονίσω εδώ ότι, αντί να επικροτήσουν τα κόμματα αυτή την κίνηση της Κυβέρνησης, ώστε να μην χάσουν τα ταμεία ούτε ένα ευρώ, το κάθε κόμμα έκανε τη δική του μικροπολιτική αντιπολιτευτική τακτική, επικρίνοντας την Κυβέρνηση για την απόφασή της αυτή. 
      Έρχεται τώρα το Κ.Κ.Ε. να ζητήσει τι; Πρώτον, την επιστροφή όλων των χρημάτων από το κράτος που χάθηκαν από τα ταμεία με τον αναγκαστικό νόμο 1611/1950 λόγω της τοποθετήσεως των χρημάτων σε τράπεζες με χαμηλό επιτόκιο, που ανέρχονται σύμφωνα με εσάς, κύριοι συνάδελφοι του Κ.Κ.Ε., για το διάστημα 1951-1975 στα 58.000.000.000 ευρώ.
      Δεύτερον, ζητάτε να επιστραφούν 3,5 δισεκατομμύρια ευρώ που χάθηκαν στο χρηματιστήριο  τα έτη 1991-2002. Δηλαδή να πληρώσει η Νέα Δημοκρατία τα λάθη της πολιτικής του ΠΑ.ΣΟ.Κ.! 
      Τι έχετε να πείτε επ’ αυτού, κύριοι συνάδελφοι του ΠΑ.ΣΟ.Κ.; Δεν λέτε τίποτα. Το θέμα αυτό το παρακάμπτετε γιατί σας καίει. Μιλάτε και υπερβάλλετε μόνο για τα δομημένα ομόλογα. Το θέμα αυτό εμείς το αναδείξαμε, εμείς το στείλαμε στη δικαιοσύνη προς έλεγχο. Γιατί εμείς εφαρμόζουμε τη μηδενική ανοχή στη διαφθορά και στη διαπλοκή και όποιος εμπλέκεται, στέλνεται στη δικαιοσύνη.
      Η δικαιοσύνη και στο θέμα αυτό θα επιτελέσει το έργο της και θα αποδώσει τις ευθύνες που αναλογούν στον καθένα και θα δούμε σε πόσους της Νέας Δημοκρατίας και σε πόσους του ΠΑ.ΣΟ.Κ. θα αποδοθούν ευθύνες. Εσείς, όμως,  κύριοι συνάδελφοι του ΠΑ.ΣΟ.Κ., χάνοντας την ψυχραιμία σας τα βάλατε και με τη δικαιοσύνη. Η δικαιοσύνη, όμως, δεν επηρεάζεται ούτε από έμμεσες ή άμεσες βολές και απειλές. Θα επιτελέσει στο ακέραιο το καθήκον της και στο θέμα αυτό.
      Τρίτον, αναφέρεται στην πρόταση νόμου να καλυφθούν 2.000.000.000 ευρώ, που οφείλει το κράτος στα ταμεία, διότι δεν ήταν συνεπές στην τριμερή χρηματοδότηση μέχρι το 2002. Σας υπενθυμίζω και εδώ ότι επί Κυβερνήσεως Νέας Δημοκρατίας μέχρι το 1993 τα ποσά καταβάλλονταν κανονικά. Επί Κυβερνήσεων ΠΑ.ΣΟ.Κ. σταμάτησε η χρηματοδότηση από το κράτος. Και πάλι ζητάτε από τη Νέα Δημοκρατία να πληρώσει τους απλήρωτους λογαριασμούς του ΠΑ.ΣΟ.Κ.. 
      Ως προς τον άλλο τομέα που αφορά την απαγόρευση της τοποθέτησης των αποθεματικών των ασφαλιστικών ταμείων σε μετοχές ή άλλα χρηματιστηριακά προϊόντα και να τοποθετούνται μόνο σε μη διαπραγματεύσιμους τίτλους του ελληνικού δημοσίου κ.λπ., έχω να τονίσω το εξής: Γνωρίζουμε όλοι ότι πρόσφατα πέρασε από τη Βουλή νομοθέτημα που αναφέρεται στον τρόπο επένδυσης και αξιοποίησης της κινητής και ακίνητης περιουσίας των φορέων κοινωνικής ασφάλισης. Η Κυβέρνηση έφερε αυτό το νομοσχέδιο διότι έχουν δημιουργηθεί διάφορα προβλήματα στο απώτερο και στο πρόσφατο παρελθόν με τη διαχείριση των αποθεματικών των ταμείων, με τη διαχείριση γενικά της περιουσίας των ταμείων. 
      Επιβάλλεται, λοιπόν, η περιουσία αυτή, που είναι περιουσία των ασφαλισμένων, να επενδύεται, αλλά και συγχρόνως να προστατεύεται. Δίνεται ανεξαρτησία στους φορείς να επιλέγουν τον τρόπο αξιοποίησης της περιουσίας και των επενδύσεων, αλλά συγχρόνως δίνει το δικαίωμα στην πολιτεία, της επιτήρησης, της νομιμότητας. Δημιουργείται, δηλαδή, ένα πλαίσιο έξω, από το οποίο δεν θα μπορέσουν ποτέ να δράσουν οι ασφαλιστικοί φορείς. Δημιουργείται ένα πλαίσιο επενδυτικής συμπεριφοράς με διασφάλιση της περιουσίας των ταμείων, αλλά και τη δυνατότητα κέρδους. Αυτό είναι το ζητούμενο των τελευταίων ημερών και αυτό κάναμε. Άρα, πιστεύω ότι επ’ αυτού δεν μπορούμε τώρα να κάνουμε άλλη συζήτηση.
      Ως προς το θέμα της διευθέτησης των συνταξιοδοτικών δικαιωμάτων των εργαζομένων, με απόκτηση δικαιώματος πλήρους σύνταξης με τη συμπλήρωση του εξηκοστού έτους της ηλικίας και του πεντηκοστού πέμπτου για τις γυναίκες, με μείωση πέντε ετών για τους εργαζόμενους σε βαρέα και ανθυγιεινά επαγγέλματα είτε με τη συμπλήρωση τριάντα ετών ή εννέα χιλιάδων ημερών εργασίας, θα πω τα εξής: Το συνταξιοδοτικό είναι ένα φλέγον ζήτημα, είναι, θα έλεγα, μία «καυτή πατάτα». Το ΠΑ.ΣΟ.Κ. δεν τόλμησε να το αγγίξει. Γύριζε συνεχώς την πλάτη στο πρόβλημα αυτό, έκανε πως δεν το έβλεπε και το μετέθετε στο μέλλον. Εμείς,  κύριοι συνάδελφοι, είμαστε για τα δύσκολα. Εμείς έχουμε επισημάνει το πρόβλημα και έχουμε δηλώσει κατ’ επανάληψη ότι στην επόμενη διακυβέρνηση θα προβούμε σε ασφαλιστική μεταρρύθμιση. Θα προηγηθεί, φυσικά, ένας εθνικός διάλογος, με τους αρμόδιους φορείς. Θα δώσουμε τη δυνατότητα σε όλα τα κόμματα να καταθέσουν τις δικές τους απόψεις και προτάσεις, ώστε να βρεθεί κοινά αποδεκτή λύση για τελική και ολική ρύθμιση του ασφαλιστικού συστήματος. Έτσι, δεν θα αγωνιά κανένας εργαζόμενος για το αν θα πάρει στο μέλλον τη σύνταξή του. Και αυτό θα γίνει χωρίς να αυξήσουμε το όριο ηλικίας και χωρίς να αυξήσουμε τις συνταξιοδοτικές εισφορές των εργαζομένων. Αυτό έχει λεχθεί από την Κυβέρνηση κατ’ επανάληψη.
      Το να μιλά το Κομμουνιστικό Κόμμα Ελλάδας για ελάττωση του χρόνου σύνταξης, είναι κάτι μεμονωμένο. Όμως, η σοβαρότητα και η υπευθυνότητα απαιτεί  να αντιμετωπίσουμε  το όλο θέμα συνολικά. Δεν χρειάζεται πλειοδοσία στο ασφαλιστικό σύστημα για μικροπολιτικούς λόγους. Χρειάζεται, όπως σας είπα, σοβαρότητα και υπευθυνότητα και αυτό ζητούμε από όλα τα κόμματα και όλους τους φορείς.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
    Ως προς το ύψος μισθών και σύνταξης η Κυβέρνηση καταβάλλει και θα καταβάλλει προσπάθειες για να φτάσει τον ευρωπαϊκό μέσο όρο. Άλλωστε, είναι γνωστό ότι οι Έλληνες συνταξιούχοι λαμβάνουν το 80% των συνολικών αποδοχών τους, εφόσον έχουν συμπληρώσει τριακονταπενταετία. 
    Όσον αφορά στην κατάργηση της καταβολής των εισφορών προς τους εργαζόμενους για τον κλάδο υγείας και πρόνοιας, το κράτος, αν ισχύσει κάτι τέτοιο, θα επιβαρυνθεί γύρω στα 7.000.000.000 ευρώ το χρόνο, κόστος όχι απλά υπέρ του, αλλά απαγορευτικό για τις οικονομικές συνθήκες της χώρας μας. 
    Όσο για την κατάργηση της επιχειρηματικής δραστηριότητας στον τομέα αυτόν, δηλαδή της υγείας, εμείς είμαστε υπέρ της παράλληλης λειτουργίας και αναβάθμισης όλων των παρεχομένων υπηρεσιών υγείας από οποιουσδήποτε και αν προέρχονται. Και αυτό επειδή θέλουμε οι ασθενείς να έχουν υψηλού επιπέδου υπηρεσίες υγείας είτε απευθύνονται στο δημόσιο τομέα είτε στον ιδιωτικό τομέα.
    Το Κομμουνιστικό Κόμμα Ελλάδας και σ’ αυτή την πρόταση νόμου δείχνει τη διαχρονική του θέση, που έχει απέναντι στον επιχειρηματικό κόσμο ή αν θέλετε στον ισχυρό επιχειρηματικό κόσμο και ότι θα πρέπει να ρίξουμε πολλά ή όλα τα βάρη σ’ αυτούς. Όταν ζούμε όμως σε μια ελεύθερη οικονομία, μία υπεύθυνη κυβέρνηση θα πρέπει να κρατάει ισορροπίες και να συνθέτει όλες τις παραγωγικές δυνάμεις του τόπου, εργαζόμενους και εργοδότες. 
    Η ιδιωτική επιχειρηματική πρωτοβουλία σήμερα είναι η σπονδυλική στήλη της οικονομίας μας και απασχολεί επτά στους δέκα εργαζόμενους. Νομίζω ότι το γνωρίζετε αυτό. Εάν πιεστεί παράλογα ο ισχυρός επιχειρηματικός κόσμος ή του επιφορτίσουμε όλα τα βάρη της οικονομίας, έχει όλη τη δυνατότητα να μεταφέρει τις επενδύσεις του σε διπλανές μας χώρες, με μικρότερο κόστος. Άρα, αγαπητοί συνάδελφοι, ποιος θα χάσει; Θα χάσει η χώρα μας, οι εργαζόμενοι, τα ασφαλιστικά ταμεία. Συγχρόνως, αυτό θα έχει ως αποτέλεσμα και την αύξηση της ανεργίας. 
    Εμείς, με τον τρόπο που έχουμε δουλέψει μέχρι σήμερα έχουμε ρίξει την ανεργία από το 11,3% που την παραλάβαμε στο 8,3%, που σημαίνει ότι και στον τομέα αυτόν έχουμε λειτουργήσει σωστά, αποδοτικά για τους άνεργους.
    Τελειώνοντας, θα ήθελα να τονίσω για μια ακόμα φορά ότι η υπό συζήτηση πρόταση νόμου έχει πολλές ανεφάρμοστες υπερβολές, που όπως είπα στην αρχή, μπορούν να προταθούν από ένα κόμμα, που γνωρίζει ότι δεν θα έρθει στην κυβέρνηση, ώστε να χρειαστεί να τις υλοποιήσει. 
    Εμείς κυβερνούμε αυτόν τον τόπο και είμαι βέβαιος ότι ο ελληνικός λαός θα μας δώσει την εντολή διακυβέρνησης της χώρας και στις επόμενες εκλογές. Είμαστε υποχρεωμένοι να λειτουργήσουμε, όπως σας είπα, με σοβαρότητα και υπευθυνότητα και με προσφορά προς το σύνολο του ελληνικού λαού. Στόχος μας είναι να ακολουθήσουμε μια πολιτική αλλαγών και μεταρρυθμίσεων, που θα δώσει μια ώθηση προόδου στην κοινωνία μας, για να οδηγήσουμε την κοινωνία και τα παιδιά μας σε ένα καλύτερο μέλλον. 
    Γι’ αυτό φυσικά, καταψηφίζω την πρόταση αυτή.
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑ.ΣΟ.Κ. κ. Αντωνακόπουλος έχει το λόγο.
    ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, πάνω από εκατό μέρες η ελληνική κοινωνία ταράσσεται από το περίφημο σκάνδαλο της διαχείρισης των αποθεματικών των ασφαλιστικών ταμείων, ώστε να λάμψει η αλήθεια σ’ αυτή την υπόθεση. Και ο επιμένων νικά. Η αλήθεια θα λάμψει και θα νικήσει η διασφάλιση των αποθεματικών ταμείων και βεβαίως θα δικαιωθεί ο αγώνας μας, ένας αγώνας υπέρ των εργαζομένων, υπέρ των ασφαλισμένων, υπέρ των συνταξιούχων. Αυτός ο αγώνας οδήγησε σε πρωτοβουλίες. Σε πολιτικό επίπεδο, τουλάχιστον εμείς καταθέσαμε την πρόταση για σύσταση εξεταστικής επιτροπής, γιατί πράγματι υπάρχουν πολιτικές ευθύνες και πρέπει να αναληφθούν. 
      Το Κομμουνιστικό Κόμμα έφερε την πρόταση νόμου για την απόδοση όλων των απολεσθέντων πόρων των ταμείων από τη διαχείριση των αποθεματικών από το 1950 και πέρα και βεβαίως, έχουμε και δικαστική παρέμβαση. Η Κυβέρνηση προσπαθούσε τόσο καιρό να αγνοήσει το θέμα, αλλά δεν μπόρεσε να το συγκαλύψει. Παρότι ο Πρωθυπουργός και οι Υπουργοί καμαρώνουν ότι αποκαλύπτουν σκάνδαλα, αποκαλύπτουν όσα δεν μπορούν να συγκαλύψουν. Θυμίζω για άλλη μία φορά ότι η υπόθεση ήλθε στην επιφάνεια μετά από καταγγελία επενδυτικού οργανισμού στην Επιτροπή Κεφαλαιαγοράς και για δεκαπέντε μέρες στο Υπουργείο Απασχόλησης έλεγαν ότι δεν συμβαίνει τίποτα. Μάλιστα, από μία πρόχειρη έρευνα που είχε γίνει τότε στο Υπουργείο Απασχόλησης είχε βγει και ανακοίνωση ότι δεν υπάρχει θέμα. Όμως θέμα υπάρχει και μάλιστα τεράστιο. Είναι θέμα οικονομικό και ηθικό. 
	Σήμερα, λοιπόν, βλέπουμε ότι η Κυβέρνηση προσπαθεί να μεταθέσει ευθύνες σε ιδιώτες και παράλληλα να μεταθέσει το θέμα και να το συμψηφίσει με το παρελθόν. Έχουμε και μία σύμπτωση: Ίδια αντίληψη έχει και η δικαιοσύνη η οποία δεν διακρίνει διαφορετικό κίνδυνο στη διαχείριση των αποθεματικών ταμείων εάν τα βάλεις σε σταθερά, σε απλά ομόλογα ή αν τα βάλεις σε σύνθετα ομόλογα που βεβαίως αυτά υπήρξαν μετά το 2005, τα υψηλού ρίσκου ομόλογα. Αυτά κρίνονται και θα κριθούν στην πορεία.
	Η Κυβέρνηση, λοιπόν, πιστεύει ότι υπάρχουν ευθύνες, αλλά υπάρχουν στις ανίδεες διοικήσεις των ταμείων, που τις διόρισε η ίδια. Βεβαίως, η δικαιοσύνη λέει ότι υπάρχουν πάνω από επαρκείς ενδείξεις ότι πρόκειται περί σπείρας. Υπήρχε, λοιπόν, μία σπείρα στις διοικήσεις των ταμείων, που η πλειοψηφία τους ήταν διορισμένη από τη σημερινή Κυβέρνηση και υπήρχε κυβερνητικός επίτροπος. Υπήρχε, λοιπόν, μία σπείρα που την επέβλεπε ο ειδικός γραμματέας του Υπουργείου Απασχόλησης σε θέση που είχε καταλάβει μετά από διορισμό του Υπουργού, που είχε συσταθεί ειδικά γι’ αυτόν. Αυτή η σπείρα λυμαινόταν τα αποθεματικά των ταμείων «κάτω από τη μύτη σας» κι εσείς δεν είχατε καταλάβει τίποτα. Αν δεν καταλαβαίνετε σε τέτοιο βαθμό, τότε δεν κάνετε για Κυβέρνηση. Αν καταλαβαίνατε, αυτό σημαίνει ότι είστε συνένοχοι, αλλά κανείς δεν πιστεύει ότι δεν ξέρατε και ότι δεν καταλαβαίνατε, γιατί πραγματικά δημιουργήσατε όλο το θεσμικό πλαίσιο και τις δυνατότητες να γίνει αυτή η λαθροχειρία σε βάρος των αποθεματικών.
	Το πρώτο που κάνατε ήταν να συστήσετε αυτήν την περίφημη ειδική θέση του ειδικού γραμματέα για τον κ. Ευγένιο Παπαδόπουλο. Το δεύτερο που κάνατε ήταν να καταργήσετε την Επιτροπή Εποπτείας της Τράπεζας της Ελλάδας που είχε συσταθεί με το ν. 2676/1999 και είχε συνεδριάσει σαράντα τέσσερις φορές από το 1999 μέχρι το 2004. Ήταν χρήσιμη και απαραίτητη αυτή η Επιτροπή. Την ακυρώσατε. Το τρίτο που κάνατε ήταν να μη λάβετε ποτέ σας υπόψη την Εθνική Αναλογιστική Επιτροπή, που είχε συσταθεί με το νόμο Ρέππα. Την καταργήσατε. Δεν συνεδρίασε ούτε μία φορά. 
      Βεβαίως, μετά έρχονται οι συμπτώσεις. Είναι όλα τυχαία κατ’ εσάς, δηλαδή τον Ιούλιο του 2005 τη μία μέρα οκτώ ταμεία, την άλλη μέρα πέντε ταμεία «σπάνε» ομόλογα σταθερής απόδοσης και αγοράζουν ομόλογα επικίνδυνα, τα λεγόμενα δομημένα, και για σας αυτό δεν δημιουργεί καμμία υποψία, είναι όλα τυχαία. Είδαν όνειρο όλες οι διοικήσεις των ταμείων εκείνες τις μέρες. ‘Ηταν «όνειρο θερινής νυκτός», βεβαίως, γιατί ήταν και Ιούλιος και πήγαν την άλλη μέρα και «έσπασαν» τα σταθερά ομόλογα για να αγοράσουν επικίνδυνα. 
	Βεβαίως, οι ενδιάμεσες διαδρομές από το Υπουργείο Οικονομίας έως τα ασφαλιστικά ταμεία έγιναν από ανθρώπους που έχουν ιδιαίτερες σχέσεις και με τον κομματικό μηχανισμό της Νέας Δημοκρατίας. Ήταν η παρέα του Λονδίνου και η «J.P. MORGAN» από την οποία βεβαίως είχατε μία διευκόλυνση ως Κυβέρνηση το Δεκέμβριο του 2006 1.000.000.000 ευρώ, για να καλύψετε το 0,5% του ελλείμματος για να πανηγυρίσετε δήθεν ότι καλύψατε το έλλειμμα του 3% και ότι είστε συνεπείς στην επιβολή της επιτήρησης στα κριτήρια της συνοχής και της σύγκλισης, μία επιτήρηση στην οποία εσείς οδηγήσατε τη χώρα μετά από τη μεγάλη «εφεύρεση», το colpo grosso της απογραφής.
      Και βεβαίως αυτή η εφεύρεση της απογραφής, σάς οδήγησε στο να βάλετε χέρι στα ταμεία, γιατί χρειαζόσασταν ζεστό χρήμα για να καλύψετε αυτά τα ελλείμματα, που δημιουργήσατε σκόπιμα, γιατί πράγματι δεν θέλατε να φορολογήσετε τον πλούτο στη χώρα. Χαρίσατε με τεράστιες φοροαπαλλαγές τα έσοδα της δημόσιας οικονομίας. Αυτή είναι η πολιτική σας ευθύνη. Δημιουργήσατε, λοιπόν, τις συνθήκες γι’ αυτή τη μεγάλη απάτη, που δεν έχει προηγούμενο. 
      Μέσα, σ' αυτό το κλίμα έρχεται και η πρόταση του Κομμουνιστικού Κόμματος Ελλάδας. Δεν πιστεύω ότι και εσείς δεν είχατε ένα ερέθισμα απ’ αυτή την ατμόσφαιρα για να φέρετε την πρόταση. Και γενικώς τώρα φεύγουμε από ένα τόσο συγκεκριμένο, τόσο σημαντικό, τόσο επικίνδυνο σημείο για τη βιωσιμότητα των ασφαλιστικών ταμείων να πάμε από το ’50 και μετά. Βεβαίως, συμφωνούμε, γι' αυτό προτείναμε στα πλαίσια της σύστασης διακομματικής Επιτροπής Έρευνας αυτών των απωλειών. Αλλά τώρα θα χαρίσουμε το παρόν εν ονόματι όλων αυτών των ευθυνών του παρελθόντος; Θα τα συμψηφίσουμε; Θα τα βάλουμε στην ίδια σειρά όλα; Όχι, βεβαίως! 
      Φαίνεται ότι αυτή η τακτική της βουτιάς στο παρελθόν εξυπηρετεί και τη Νέα Δημοκρατία, γιατί αυτό επιχειρεί. Επικοινωνιακά το τελευταίο χρονικό διάστημα αυτό κάνει. Γι' αυτό προσφεύγει στο να κάνει επιχείρημα και τη στάση της δικαιοσύνης, μιας δικαιοσύνης που όλως συμπτωματικά, βεβαίως, στα μεγάλα θέματα, στις επιθυμίες της Κυβέρνησης φαίνεται να ανταποκρίνεται. Καθυστερεί η απονομή της δικαιοσύνης, η διερεύνηση των υποθέσεων των υποκλοπών, των ιδιωτικών συνδιαλέξεων, των απαγωγών των Πακιστανών. 
      Έχουμε από την άλλη την απόφαση του Αρείου Πάγου δια τηλεφωνικής συνεδρίασης απόφαση που είναι κόλαφος βεβαίως για τους πανηγυρισμούς περί μονιμοποίησης των συμβασιούχων. Σας εξυπηρετεί και αυτή η απόφαση. Βεβαίως, βλέπουμε έναν ανώτατο άρχοντα να διαπληκτίζεται δημοσίως μ’ έναν άλλο πρώην ανώτατο άρχοντα της δικαιοσύνης της χώρας και καμμία σχέση δεν έχουν τα χρώματά τους με το πράσινο. Άλλα χρώματα έχουν και στα ονόματα και στην πολιτική τοποθέτηση.
      Έχουμε μια σειρά από αποφάσεις, όπως αυτές της εκδίκασης της αίτησης για αποζημίωση των Ολυμπιακών Αερογραμμών, για να ξεφύγετε από τις επιδοτήσεις, που σας βολεύει και αυτή. Βεβαίως, έχουμε και τη μεγάλη, την προσβλητική συμπεριφορά του Προέδρου του Αρείου Πάγου, που δεν έρχεται στο ελληνικό Κοινοβούλιο, εν ονόματι του οποίου απονέμει τη δικαιοσύνη, εν ονόματι του ελληνικού λαού που ο ελληνικός λαός εδώ εκφράζεται. Αυτός είναι ο ναός της δημοκρατίας, και έχουμε έναν πρόεδρο του Αρείου Πάγου ο οποίος λέει «δεν δεσμεύομαι να έρθω στο ελληνικό Κοινοβούλιο να δώσω εξηγήσεις». Μια δικαιοσύνη, λοιπόν, που βγάζει τόσες αποφάσεις, που σας βολεύει, μια δικαιοσύνη που έκανε το μεγάλο πραξικόπημα να δώσει βουλευτική έδρα κατά παράβαση κάθε συνταγματικής νομιμότητας στον κ. Καραμανλή, αυτή τη δικαιοσύνη την κάνετε σημαία τώρα. 
      Βεβαίως, αυτή η δικαιοσύνη λέει και κάτι άλλο, ότι συστήσατε σπείρα στον ασφαλιστικό χώρο. Αυτό, λοιπόν, πρέπει να αποδειχθεί, κύριοι συνάδελφοι και από το Κομμουνιστικό Κόμμα Ελλάδας. Αυτή η σπείρα δεν μπορεί να συμψηφιστεί με το παρελθόν. Και αν θέλετε όλο το νομοθετικό πλαίσιο που ίσχυε, ο ν.1611/50, ο ν.2076/92, ο ν.2676/99 και ο ν.3029 ο νόμος Ρέππα είναι αυτό το νομικό οπλοστάσιο στο οποίο μπορούμε να προσφύγουμε και να δούμε αν υπάρχουν οι πολιτικές ευθύνες, από το παρελθόν μέχρι σήμερα. Γιατί άκουσα εδώ πως ό,τι οφείλεται  στα ταμεία είναι από την κακή διαχείριση του ΠΑ.ΣΟ.Κ. μέχρι σήμερα. Σοβαρά; Δεν κυβερνήσατε ποτέ τη χώρα εσείς; Ούτε πριν το 1974, ούτε μετά; Δεν ήσασταν ποτέ Κυβέρνηση; Δηλαδή εδώ θέλετε να σβήσετε την κρίση του ελληνικού λαού που σας έπιασε επ’ αυτοφώρω να κλέβετε τα ταμεία; Θέλετε να του διαγράψετε και τη μνήμη, δηλαδή ότι δεν υπήρξατε ποτέ! 
      Μπορεί να είστε εντελώς ανεύθυνοι για τις υποχρεώσεις που έχετε τώρα που ασκείτε Κυβέρνηση, αλλά ανύπαρκτοι δεν είστε στο παρελθόν της ιστορίας αυτού του τόπου. Είστε υπαρκτοί και έχετε ευθύνες και έχετε αφήσει πίσω πολλά κενά. 
      Έρχεστε, λοιπόν, σήμερα και λέτε ότι είστε η ασφαλιστική δικλίδα της βιωσιμότητας του ασφαλιστικού συστήματος. Μα, είναι σοβαρή κουβέντα αυτή; Τολμήσατε μια νομοθετική προσέγγιση με το μίνι ασφαλιστικό και τι κάνατε εκεί; Είχατε εξαγγείλει έξι μήνες πριν μια νέα ρύθμιση των μεγαλοοφειλετών στο Ι.Κ.Α..
Είναι σαν να είπατε «Μην πληρώνει κανείς στο ΙΚΑ, γιατί μετά από έξι μήνες, μετά από κάποιο διάστημα, θα τα ρυθμίσουμε». Και τι έγινε με αυτή τη ρύθμιση, όπως είπε και ο Εισηγητής του Κομμουνιστικού Κόμματος; Πάνω από 2.000.000.000 ευρώ έχασε το ΙΚΑ. Αυτή, δηλαδή, είναι η στήριξη του ασφαλιστικού συστήματος;
      Παράλληλα, οι θεσμοθετημένες εισφορές του κρατικού προϋπολογισμού δεν συνεισφέρουν. Από 1,8 δισεκατομμύρια ευρώ που ήταν αυτές οι οφειλές το 2006, φθάνουν τα 3,6 δισεκατομμύρια ευρώ το 2007. Το δημόσιο συνολικά οφείλει στα ασφαλιστικά ταμεία. Ενώ το 2003 ήταν 2,7 δισεκατομμύρια ευρώ, οι οφειλές σήμερα είναι 8.000.000.000 ευρώ. Αυτή είναι η συνεισφορά σας;
      Οι δαπάνες για ιατροφαρμακευτική περίθαλψη, κυρίως για φαρμακευτική κάλυψη, μετά την άλλη μεγάλη «προσφορά» της κατάργησης της λίστας των φαρμάκων, έχει εκτιναχθεί στα ύψη. Αυξήθηκαν 30% και 40% οι δαπάνες για φαρμακευτική κάλυψη όλων των ταμείων. Αυτή είναι η εισφορά σας στα ταμεία;
      Όσον αφορά τις εισφορές, από 16% που ήταν πέρυσι η εισφοροδιαφυγή, έχει φτάσει 23%. Αυτή είναι η εισφορά στην οικονομική βιωσιμότητα; Καμμία αναλογιστική μελέτη δεν έγινε. Καταργήσατε την Επιτροπή Αναλογιστικών Μελετών, που προέβλεπε ο νόμος Ρέππα. 
      Έχετε δημιουργήσει έναν πανικό στους εργαζόμενους και γι’ αυτό βλέπετε και εσείς ότι οι αιτήσεις για πρόωρη έξοδο από την εργασία, αυξάνονται με γεωμετρική πρόοδο. Το Ταμείο Επικουρικής Ασφάλισης Δημοσίων Υπαλλήλων του χρόνου δεν θα μπορεί να καλύψει τις αιτήσεις για απόδοση εφάπαξ που έχουν υποβάλει όσοι έχουν κατοχυρώσει συνταξιοδοτικό δικαίωμα. Αυτή είναι η προσφορά σας, δηλαδή; Μόνο εσείς τη βλέπετε; 
      Οι εργαζόμενοι έχουν τρομοκρατηθεί. Τα κόμματα όλα φωνάζουν, τα συνδικάτα όλα φωνάζουν, αλλά εσείς πανηγυρίζετε. Τότε, είστε εκτός τόπου και χρόνου. Προφανώς κάτι γνωρίζετε, όταν λέτε ότι δεν είστε υπεύθυνοι για το ασφαλιστικό. Θα νομίζετε πάντα ότι ήσασταν εκτός τόπου και χρόνου σε αυτή τη χώρα. 
      Όμως, δεν θα τελειώσει αυτή η ιστορία. Όσο και αν βιάζεται ο Πρωθυπουργός της χώρας να πάει στις εκλογές, είναι τόσο μεγάλο το μέγεθος του σκανδάλου, που δεν περιορίζεται. Ο κ. Καραμανλής κρατώντας τη σημαία του αγώνα κατά της διαφθοράς, κέρδισε τις εκλογές. Σήμερα η διαφθορά έχει γίνει σημαία σας. Δεν υπάρχει πεδίο της πολιτικής ή οικονομικής ζωής όπου να μην υπάρχει σκάνδαλο και συνεχώς όλες σας οι νομοθετικές πρωτοβουλίες είναι πρωτοβουλίες που προαναγγέλλουν ένα σκάνδαλο, όπως προχθές με τη σύσταση Επιτροπής Προμηθειών στο χώρο της υγείας. 
      Δεν είναι δυνατόν να ξεχαστούν αυτά στην προεκλογική δίνη. Δεν θα γλιτώσετε από την οργή του λαού, γιατί πράγματι αυτό που κάνατε, ήταν ιεροσυλία. Το απόθεμα του ιδρώτα και του αγώνα των εργαζομένων, για να περάσει τα τελευταία χρόνια της ζωής του κάθε εργαζόμενος, κάθε συνταξιούχος, κάθε άνθρωπος του μόχθου -γιατί σε αυτά τα ταμεία βάλατε κυρίως χέρι- δεν μπορεί να φύγει σε μίζες και σε βαλίτσες και να έχετε το θράσος να λέτε: «πλήρωσε, φορολογούμενε, εσύ τώρα αυτή τη διαφορά». Ό,τι χάθηκε σε μίζες και σε βαλίτσες, να τα πληρώσει πάλι ο Έλληνας φορολογούμενος. 
      Και το φέρνετε αυτό ως μέγα επίτευγμα. Αφού συνεννοηθήκατε με όλους τους ενδιάμεσους εταίρους και τους «παρακοιμώμενους» να επιστρέψουν όσα πήραν, κάποιοι βεβαίως έχουν εξαφανιστεί και δεν μπορείτε να τους τα πάρετε πίσω. Σε αυτή την περίπτωση λέτε: «ας τα βάλουμε από τον προϋπολογισμό». Ωραίο ηθικό δίδαγμα δίνετε! Ωραία διαπαιδαγώγηση κάνετε!
      Παράλληλα, λέτε: «Ό,τι έγινε, έγινε. Έκλεψαν, αλλά τα πήραμε πίσω. Ας μη γίνει και τίποτε. Ας μην προχωρήσουν οι διαδικασίες. Ας μην φτάσουμε σε πολιτικές ευθύνες». Μα, ποιος κυβερνά αυτό τον τόπο; Εσείς δεν είστε Κυβέρνηση; Είναι κάποιος άλλος στην κυβέρνηση; Οι διοικητές των ταμείων δικοί σας άνθρωποι δεν είναι; Αν δεν υπήρχαν πολιτικές ευθύνες, τότε γιατί καταργήσατε τον κ. Τσιτουρίδη, με πρόφαση βεβαίως, γιατί δεν είχατε ούτε το πολιτικό ανάστημα να το πείτε ευθέως ή γιατί φοβόσασταν να επιρρίψετε ευθέως αυτή την ευθύνη, η οποία δεν είναι μόνο εκεί; Μπορεί να μην είχατε σχέδιο για τη χώρα, αλλά είχατε σχέδιο για τη Νέα Δημοκρατία. Εμπνευστής του σχεδίου αυτού ήταν ο ίδιος ο Πρωθυπουργός και δεξί του χέρι ο Υπουργός Οικονομίας, που βεβαίως τώρα κρύπτονται πίσω από υπαλλήλους. Μπορεί να είναι τόσο μικροί, που το εκτόπισμά τους να καλύπτεται πίσω από υπαλλήλους, γιατί δυστυχώς αυτό δείχνετε.
      Το ΠΑ.ΣΟ.Κ. έχει πρόταση για να φύγουμε από αυτή τη δύσκολη θέση στην οποία έχετε οδηγήσει το ασφαλιστικό. Προτείνουμε τη δημιουργία ενός εθνικού κεφαλαίου αλληλεγγύης, ένα συλλογικό πορτοφόλι, το οποίο θα είναι κλειδωμένο τουλάχιστον για μία δεκαετία και θα επενδύει στις αγορές, με τη στρατηγική και την τακτική των διαχειριστών αμοιβαίων κεφαλαίων εγγυημένης απόδοσης. Αυτό το ταμείο θα διαχειριστεί την ακίνητη περιουσία και ό,τι προκύψει από τις μετοχοποιήσεις των δημόσιων επιχειρήσεων. 
      Το ΠΑ.ΣΟ.Κ. εγγυάται την τριμερή χρηματοδότηση των συντάξεων, εγγυάται την κατώτερη σύνταξη στα 950 ευρώ, εγγυάται την καταβολή όλων των συντάξεων, όπου υπάρχει πρόβλημα από τον κρατικό προϋπολογισμό. Για εμάς, είναι αδιαπραγμάτευτη αξία ο δημόσιος, καθολικός και αναδιανεμητικός ρόλος του ασφαλιστικού συστήματος.
      Παράλληλα, θα διευρυνθούν τα κριτήρια του Ε.Κ.Α.Σ., με στόχο να μπουν άλλοι τριακόσιες χιλιάδες ασφαλισμένοι στο Ε.Κ.Α.Σ., και θα συνεχιστεί η καταβολή του επιδόματος θέρμανσης, κάτι που το είχατε στερήσει. 
      Βεβαίως, μη μας μιλάτε για πραγματικές αυξήσεις των συντάξεων, όταν με μία σειρά από πολιτικές, όπως η κατάργηση του επιδόματος θέρμανσης, η αύξηση των έμμεσων φόρων και με μία σειρά από καταργήσεις άλλων μέτρων υποστήριξης των συνταξιούχων τους έχετε αφαιρέσει πραγματικό εισόδημα πάνω από 30%.
      Κύριε Πρόεδρε, κύριοι συνάδελφοι, εκτιμώ ότι το καλοκαίρι θα είναι πάρα πολύ θερμό, ένα καλοκαίρι που θα μείνει στην ιστορία, γιατί θα αποκαλυφθούν οι τεράστιες πολιτικές ευθύνες. Οι μαθητευόμενοι μάγοι της Νέας Δημοκρατίας που έπαιξαν το έργο «ο Καραμανλής Πρωθυπουργός της χώρας και η Νέα Δημοκρατία Κυβέρνηση» δεν θα χειροκροτηθούν στο τέλος, αλλά θα γιουχαϊστούν από την ελληνική κοινωνία. Να είστε σίγουροι πως ό,τι και να κάνετε δεν μπορείτε να συγκαλύψετε αυτό το τεράστιο σκάνδαλο. Είστε ορατοί, η ελληνική κοινωνία σας περιμένει και όποτε και αν κάνετε εκλογές, θα σας καταμαυρίσει.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αντωνακόπουλο.
      Το λόγο έχει ο εισηγητής του Συνασπισμού, ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, πάνω από εκατό μέρες τώρα το πανελλήνιο ζει το μεγάλο σκάνδαλο των δομημένων ομολόγων, που έφερε στο προσκήνιο τον τρόπο της διαχείρισης των αποθεματικών των ασφαλιστικών ταμείων, μία παλιά αμαρτία, η οποία συνεχίζεται από το 1950 έως και σήμερα. Τα αποθεματικά των ασφαλιστικών οργανισμών έχουν υποστεί διαχρονικά μία τεράστια λεηλασία, η οποία ξεκίνησε με την πλήρη δέσμευση των αποθεματικών μετά από το πρώτο μισό του εικοστού αιώνα, συνεχίστηκε με την υποχρεωτική κρατική διαχείριση τη δεκαετία του ’80, με τις χρηματιστηριακές τοποθετήσεις στο τέλος της δεκαετία του ’90 και με τις μίζες, τις υπερτιμολογήσεις και τα δομημένα ομόλογα στις μέρες μας. 
      Με την ευκαιρία της συζήτησης της πρότασης νόμου του Κ.Κ.Ε., μας δίνεται εκ νέου η δυνατότητα να εκφράσουμε για άλλη μία φορά την αντίθεση μας σε αυτό το νομοσχέδιο που προωθήθηκε και ψηφίστηκε από την Κυβέρνηση και να καταθέσουμε, βέβαια, και τις δικές μας απόψεις. 
      Η Κυβέρνηση δεν απαντά στα μεγάλα και σοβαρά ζητήματα της λεηλασίας που υπέστησαν διαχρονικά τα αποθεματικά των ταμείων και ξεκινά από τώρα το ζήτημα της ασφαλιστικής μεταρρύθμισης στην κατεύθυνση της συρρίκνωσης των ασφαλιστικών δικαιωμάτων και του περάσματος από το αναδιανεμητικό στο κεφαλαιοποιητικό σύστημα, επιχειρώντας έτσι να στρώσει το δρόμο, ώστε να  περάσουν τα αποθεματικά των ταμείων στην κεφαλαιαγορά και να σπρώξει ακόμη περισσότερο τα ταμεία στη λογική της αύξησης του επενδυτικού κινδύνου, της κερδοσκοπίας και του τζόγου. Προσπαθεί έτσι η Κυβέρνηση να διαγράψει τις ευθύνες της για την υπόθεση των δομημένων ομολόγων και να τα περιβάλλει πλέον με νομοθετικό μανδύα, όπως και έκανε, να εισαγάγει ρυθμίσεις με βάση τις οποίες να μπορεί να κατευθύνει τις κινήσεις των ασφαλιστικών ταμείων, διατηρώντας όμως ταυτόχρονα για τον εαυτό της το ανεύθυνο για τις όποιες μελλοντικές επιζήμιες επιλογές, να εισαγάγει ρυθμίσεις με βάση τις οποίες τα υπάρχοντα αποθεματικά ορισμένων κλάδων ασφαλιστικών ταμείων να χρηματοδοτήσουν τους ελλειμματικούς κλάδους, με στόχο τη μείωση της κρατικής ή και της εργοδοτικής συμμετοχής. 
      Η πρόταση νόμου του Κ.Κ.Ε. που συζητούμε,  με τη βασική κατεύθυνση της οποίας για επιστροφή των λεηλατηθέντων από τα ασφαλιστικά ταμεία σε γενικές γραμμές συμφωνούμε, εισάγει ζητήματα τα οποία είναι υπαρκτά και θα πρέπει να ανοιχθούν και να αντιμετωπισθούν. Στα ζητήματα αυτά, βέβαια, έχουμε και τις δικές μας ιδιαίτερες απόψεις σε σχέση με τον τρόπο αντιμετώπισής τους.
      Ο Συνασπισμός Ριζοσπαστικής Αριστεράς καταψήφισε το κυβερνητικό νομοσχέδιο και κατέθεσε τη δική του εναλλακτική πρόταση για τα ζητήματα της επιλογής των διοικήσεων, της αξιοποίησης της περιουσίας και της διερεύνησης της υπόθεσης των δομημένων και της διαχρονικής λεηλασίας των αποθεματικών.
       Στη βάση αυτή εμείς, όπως και το Κ.Κ.Ε., θεωρούμε ότι θα πρέπει να καταργηθούν στα ταμεία όλες οι απώλειες των διαθεσίμων τους, από το 1950, μέχρι σήμερα. Αν ήταν κάποιος ιδιώτης, αν ήταν κάποιος βιομήχανος και είχε χάσει αυτά τα χρήματα, τι θα γινόταν; Θα τα χάριζε ή θα αδιαφορούσε η Κυβέρνηση, η τωρινή και η οποιαδήποτε προηγούμενη Κυβέρνηση; Ασφαλώς ποτέ. Πρώτα-πρώτα δεν θα έχανε. Ποιος θα τολμούσε να βάλει χέρι παραδείγματος χάριν στα χρήματα της ιδιωτικής πρωτοβουλίας; Ιερά και απαραβίαστα. Εδώ, τι είναι αυτά; Είναι χρήματα των εργαζομένων, ιδρώτας και αίμα κυριολεκτικά. Ε, αυτά μπορούν να χρησιμοποιηθούν και για να ενισχύουν την ιδιωτική πρωτοβουλία να επενδύει και βέβαια και στις χώρες του εξωτερικού, μέχρι τη μακρινή Κίνα. 
      Κατά τη γνώμη μας, μπορεί να γίνει η αναπροσαρμογή αυτή και η επάνοδος των απωλειών με τη συγκρότηση ενός ειδικού λογαριασμού για την σταδιακή αποκατάσταση αυτών των ζημιών -μιλάμε για όλες τις περιόδους- τη δέσμευση στην Τράπεζα της Ελλάδος, τις άτοκες καταθέσεις, το Χρηματιστήριο του ’99, τα δομημένα ομόλογα, σήμερα.
      Όσον αφορά τις ζημιές που υπέστησαν τα ταμεία από τα δομημένα ομόλογα, βεβαίως και θα πρέπει να αποκατασταθούν. Όχι, όμως, από το δημόσιο και από τους Έλληνες φορολογούμενους, όπως δυστυχώς ψηφίστηκε και γράφει η σχετική τροπολογία. Αυτή τη στιγμή έγινε αποδεκτό ότι υπάρχουν απώλειες. Χαθήκαν. Αυτές οι απώλειες θα αναπληρωθούν από κάποιους –λέει- ειδικούς λογαριασμούς κ.λπ., πάλι όμως, από τον προϋπολογισμό, δηλαδή από τον Έλληνα φορολογούμενο και από τους Έλληνες εργαζόμενους.
      Αυτό άλλωστε προβλέπει και για τα τέσσερα ταμεία και η σχετική κυβερνητική τροπολογία. Πλην όμως, έτσι όπως θα γίνει, ο ελληνικός λαός θα τα πληρώσει. Κατά τη γνώμη μας αυτό το κόστος θα πρέπει να το αναλάβουν εξ’ ολοκλήρου αυτοί που μεσολάβησαν, αυτοί που ανακατεύτηκαν, αυτοί που κέρδισαν προκειμένου να πωληθούν τα ομόλογα στα ασφαλιστικά ταμεία.
      Σε ό,τι αφορά στον τρόπο αξιοποίησης των αποθεματικών θεωρούμε ότι έχουμε μία ολοκληρωμένη πρόταση, σύμφωνα με την οποία συγκροτείται ο θεσμός των Ειδικών Ομολόγων Ασφαλιστικών Ταμείων. Αυτά τα ειδικά ομόλογα θα είναι μακροπρόθεσμα, θα διατίθενται απευθείας, χωρίς μεσάζοντες, στα ασφαλιστικά ταμεία και θα έχουν σταθερό επιτόκιο, το οποίο θα αναπροσαρμόζεται κάθε χρόνο, σύμφωνα με το επιτόκιο των επόμενων εκδόσεων του δημοσίου, εφόσον αυτό είναι μεγαλύτερο. Τα ειδικά αυτά ομόλογα δεν θα είναι εμπορεύσιμα, παρά μόνο ανάμεσα στα ταμεία και θα μπορούν να ανακαλούνται όποτε τα ταμεία  έχουν άμεση ανάγκη ρευστότητας.
      Με τα ομόλογα αυτά καθιερώνονται γενικοί και ενιαίοι κανόνες για τις τοποθετήσεις των ταμείων που τα βγάζουν από το συνεχή ανταγωνισμό για μεγαλύτερες αποδόσεις. Οι αποδόσεις αυτές των ομολόγων είναι οι πλέον σίγουρες. Μακροπρόθεσμα είναι συγκρίσιμες με τις αποδόσεις των μετοχών, ενώ αποφεύγονται οι διακυμάνσεις και οι κρίσεις που μπορούν να εμφανιστούν πολύ ευκολότερα στις τελευταίες. Τα ομόλογα αυτά είναι πάρα πολύ ευνοϊκά για τα ταμεία, ταυτόχρονα όμως, συμφέρουν για πολλούς λόγους και το δημόσιο, όταν θέλει να αντιμετωπίσει το δημόσιο χρέος, τα ελλείμματα.
      Πέραν αυτών και σε ό,τι αφορά το ασφαλιστικό σύστημα συνολικά καταθέτουμε, εκ νέου, αξονικά τις προτάσεις μας, τόσο για τη χρηματοδότηση, όσο και για τους όρους ασφάλισης. Ζητούμε: 
      Θεσμοθέτηση της τριμερούς χρηματοδότησης για την κύρια ασφάλιση, εργαζόμενοι 2/9, κράτος 3/9, εργοδότες 4/9 και διμερούς, εργοδότες και εργαζόμενοι για την επικουρική και την εφάπαξ ασφάλιση.
       Θεσμοθέτηση πραγματικού λογαριασμού κοινωνικής αλληλεγγύης, ο οποίος θα στηρίζει το σύστημα οικονομικής ασφάλισης.
       Είσπραξη φόρων που διαφεύγουν ή υποκλέπτονται με την ανασφάλιστη εργασία και την εισφοροδιαφυγή.
       Μηχανοργάνωση σε όλα τα επίπεδα και σε όλα τα ασφαλιστικά ταμεία και ενίσχυση των αρμοδίων ελεγκτικών οργάνων, προκειμένου να γίνουν ουσιαστικοί έλεγχοι, ώστε να κτυπηθεί η εισφοροδιαφυγή και να αποτραπεί η ανασφάλιστη εργασία. 
      Ασφάλιση και για σύνταξη όλου του χρόνου συμμετοχής σε προγράμματα «STAGE» ή σε προγράμματα εξειδίκευσης σε θέματα ειδικής υποστήριξης υπηρεσιών. 
      Κατάργηση όλων των διατάξεων που προβλέπουν μειωμένες εργοδοτικές εισφορές προς τα ασφαλιστικά ταμεία.
       Νομιμοποίηση και ένταξη στην κοινωνική ασφάλιση όλων των εργαζομένων μεταναστών στη χώρα μας, στο πλαίσιο μιας σύγχρονης Μεταναστευτικής Πολιτικής.
       Αποπληρωμή των χρεών, τόσο του κράτους, όσο και των ιδιωτών προς το σύστημα κοινωνικής ασφάλισης, καθώς και αποπληρωμή των χρεών προς Ο.Α.Ε.Δ., Ο.Ε.Κ. και Ο.Ε..
      Η ενοποίηση των ασφαλιστικών οργανισμών δεν μπορεί να χρηματοδοτηθεί από τους ασφαλισμένους του Ι.Κ.Α. και των ειδικών ταμείων, αλλά θα πρέπει να προβλεφθεί συγκεκριμένη χρηματοδότηση γι’ αυτόν το σκοπό.
      Τα όρια της συνταξιοδότησης σε καμμία περίπτωση δεν θα πρέπει να αυξηθούν και ασφαλώς είναι αναγκαίο στον ιδιωτικό τομέα να επανέλθει η τριακονταεπενταετία, ασχέτως ορίου ηλικίας, για τη θεμελίωση συνταξιοδοτικού δικαιώματος. 
      Ασφαλώς υπάρχουν και ειδικές περιπτώσεις, τα βαρέα, τα ανθυγιεινά και εδώ, κύριε Υπουργέ -είστε και γιατρός- θέλω να σας πω ότι δεν πρέπει να ξεχνάμε τα βαρέα και ανθυγιεινά, που τόσες φορές έχουμε υποσχεθεί στον υγειονομικό τομέα, στους νοσηλευτές, στους γιατρούς, σε αυτούς που δουλεύουν κάτω από αυτές τις βαριές και ανθυγιεινές συνθήκες. Και δεν είναι μόνο αυτοί, ασφαλώς είναι και χιλιάδες άλλοι, τόσες κατηγορίες εργαζομένων, όπως είναι και οι κατηγορίες των επαγγελματικών νοσημάτων, που και αυτές, δυστυχώς, είναι παραμελημένες στον τόπο μας. 
      Ασφάλιση όλων των ανέργων για όλο το διάστημα που διαρκεί η ανεργία τους. Επανεξέταση και ρύθμιση των ανισοτήτων που προκάλεσαν οι διατάξεις των νόμων της δεκαετίας του ’90 σε βάρος των νέων εργαζομένων και των ασφαλισμένων και βέβαια οι καινούργιες διατάξεις που ψήφισε η Κυβέρνηση.
      Καμμία σύνταξη να μην υπολείπεται από τα εκάστοτε κατώτατα όρια των μισθών, όπως αυτά διαμορφώνονται από τις εθνικές γενικές συλλογικές συμβάσεις εργασίας. Κύρια σύνταξη ίση με το 80% των συντάξιμων αποδοχών. Επικουρική σύνταξη ίση με το 20% των συντάξιμων αποδοχών. Αναπροσαρμογές των συντάξεων με βάση τις αυξήσεις των εν ενεργεία εργαζομένων. 
      Ειδικές νομοθετικές ρυθμίσεις και μέτρα κοινωνικής πολιτικής για τη θέση της γυναίκας στο σύστημα της κοινωνικής ασφάλισης. Καμμία μορφή γυναικείας απασχόλησης να μην είναι χωρίς κάλυψη από την εργατική νομοθεσία και από την κοινωνική ασφάλιση. Θα πρέπει επίσης, κύριε Υπουργέ, να ξανασκεφθούμε το θέμα που έχει τεθεί από το 19ο αιώνα, οι γυναίκες να μην εργάζονται τη νύχτα. Πρέπει να βρεθεί τρόπος να λυθεί αυτό το πρόβλημα. 
      Προχθές η Κυβέρνηση ψήφισε, παρά την κατηγορηματική αντίθεση όλης της Αντιπολίτευσης, την τροπολογία που καλεί τον προϋπολογισμό να πληρώσει. Επίσης, είχαμε και την πρόταση νόμου για σύσταση εξεταστικής επιτροπής του ΠΑ.ΣΟ.Κ.. 
      Όταν ξέσπασε το σκάνδαλο των δομημένων ομολόγων, ο Πρόεδρος του Συνασπισμού πρότεινε τη σύσταση εξεταστικής επιτροπής που θα ασχοληθεί με το θέμα των ομολόγων, αλλά και με βάθος χρόνου τουλάχιστον δεκαετίας και με προοπτική να περιληφθούν και όλες οι άλλες απώλειες της τελευταίας πεντηκονταετίας που υπέστησαν τα ασφαλιστικά ταμεία. Το ΠΑ.ΣΟ.Κ. επί μεγάλο χρονικό διάστημα ταλαντεύθηκε. Τελικά έφερε μία πρόταση η οποία περιοριζόταν μόνο στη σύσταση εξεταστικής επιτροπής για τα συγκεκριμένα δομημένα ομόλογα. Ασφαλώς πρέπει να γίνει επιτροπή για τα δομημένα ομόλογα, αλλά όχι μόνο γι’ αυτά, γιατί οι αμαρτίες είναι πολύ μεγαλύτερες και πολύ πιο εκτεταμένες σε βάθος χρόνου. Άλλωστε κάτι αντίστοιχο ζήτησε και το Κ.Κ.Ε.. Βέβαια, ούτε καν περιελήφθη στην πρόταση του ΠΑ.ΣΟ.Κ. η δική μας πρόταση και του Κ.Κ.Ε. και καταψηφίστηκε από την κυβερνητική Πλειοψηφία η οποία, όπως όλες οι κυβερνητικές Πλειοψηφίες όταν έχουν να κριθούν, να ελεγχθούν για τις πράξεις τους και υπάρχει κίνδυνος να γίνει έλεγχος των πεπραγμένων και των αμαρτημένων τους, τότε καταψηφίζουν.
      Κύριε Υπουργέ, μιας και είστε συνολικά εκπρόσωπος της Κυβέρνησης, θα ήθελα να αναφερθώ και στο καυτό θέμα των ημερών, τις πυρκαγιές, οι οποίες καίνε. Είχα και μία προσωπική εμπειρία από την Αττική, στο Καραούλι, όπου εξακολουθεί να μαίνεται η φωτιά. Χθες το απόγευμα ήμουν εκεί. Η φωτιά ξέσπασε προχθές. Ετέθη υπό έλεγχο, προχθές, το απόγευμα και χθες το μεσημέρι στις 14.00΄ άρχισε ξανά να σιγοκαίει. Μέχρι το βράδυ δεν είχε παρουσιαστεί ούτε ένας πυροσβέστης, ούτε ένα πυροσβεστικό όχημα. Εμφανίστηκαν μία φορά δύο αεροπλάνα, έκαναν μία ρίψη και από τις 19.00΄ και μετά αποσύρθηκαν, διότι έπεφτε –όπως είπαν- η νύχτα, παρά το ότι η νύχτα πέφτει μετά τις 21.00΄. Και χρειάστηκε να αγωνίζεται η Δήμαρχος της Μάνδρας με ένα τηλέφωνο για να κινητοποιήσει τις πυροσβεστικές δυνάμεις και να μη γίνεται τίποτα. Παρενέβην και εγώ. Απευθυνθήκαμε και στον κ. Φούρλα, ο οποίος τελικά έδωσε εντολή ή δεν ξέρω πως αλλιώς έγινε και κάποια στιγμή κινητοποιήθηκαν οι πυροσβεστικές δυνάμεις. Πότε όμως; Όταν πια είχε νυχτώσει και ήταν ανεξέλεγκτα τα μέτωπα της φωτιάς. 
      Ξέρετε, εκτός της μεγάλης ζημιάς και της καταστροφής, αυτός ο χώρος είναι ευνοούμενος χώρος των εμπρηστών. Κάθε χρόνο θα ξεσπάσει μία ή περισσότερες φωτιές σ’ αυτήν την περιοχή. Από εκεί περνούν και δύο μεγάλες γραμμές υπερυψηλής τάσης 150.000 Volt και ήταν οδυνηρό να βλέπετε να εκρήγνυνται οι πυλώνες με δεκάδες εκρήξεις μπροστά στα  μάτια μας. Γιατί; Γιατί ολιγωρήσαμε! 
      Υπάρχουν σοβαρές ευθύνες κυβερνητικές και κυρίως συντονισμού, κύριε Υπουργέ. Και αυτό θα ήθελα να ακουστεί και η Κυβέρνηση να αναλάβει τις ευθύνες της, τουλάχιστον να μην επαναληφθούν παρόμοια φαινόμενα και ασφαλώς να αποδοθούν και ευθύνες όπου δει. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη. 
      Εισερχόμαστε στον κατάλογο των ομιλητών Βουλευτών. 
      Το λόγο έχει ο κ. Γκατζής. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριοι Βουλευτές, δεν θα μπω ξανά στη διαδικασία να αναπτύξω αυτά τα οποία και με το πόνημά μας με πολύ σαφήνεια διατυπώσαμε, αλλά και ο εισηγητής μας ανέπτυξε τις βασικές μας προτάσεις, τις προτάσεις για το σχέδιο νόμου για τα αποθεματικά των ασφαλιστικών ταμείων και όχι μόνο και αυτό σε σχέση πάντοτε με το ασφαλιστικό σύστημα της χώρας. 
      Κοιτάξτε να δείτε, εμείς δεν διαχωρίζουμε –και σωστά κατά την άποψή μας δεν το διαχωρίζουμε- το θέμα των αποθεματικών των ασφαλιστικών ταμείων με αυτό το γενικότερο πρόβλημα της κοινωνικής ασφάλισης, γιατί παρά το τι γίνεται σήμερα στα ασφαλιστικά ταμεία, παρά το ότι τα αποθεματικά των ασφαλιστικών ταμείων λεηλατούνται, παράλληλα υπάρχουν φωνές από πολλές πλευρές που λένε ότι η Κυβέρνηση πρέπει να αναθεωρήσει και να προχωρήσει γρήγορα στην αναθεώρηση του ασφαλιστικού συστήματος. 
      Και καταλαβαίνουμε ότι οι φωνές αυτές, οι φωνές που ξεκίνησαν από την Επιτροπή των Σοφών, από τον κ. Γκαργκάνα, από τον κ. Αλμούνια κατέληξαν πρόσφατα στο ΕCΟFIΝ και στον Ο.Α.Σ.Α. που δεν λένε τίποτα άλλο παρά το πώς θα ανατρέψουν, πώς θα οδηγήσουν στην πλήρη ουσιαστικά αποδιοργάνωση του ασφαλιστικού συστήματος και το πέρασμά του στον ιδιωτικό τομέα. 
      Κύριοι Βουλευτές, το χρέος που υπάρχει –θέλοντας να απαντήσω και στον εισηγητή τον κ. Μελά- στα ασφαλιστικά ταμεία φτάνει, όπως πολύ σωστά υπολόγισε, πάνω από τον κρατικό προϋπολογισμό, εάν τα μαζέψουμε όλα. Γιατί δεν είναι μόνο τα 63,5 δισεκατομμύρια ευρώ που αναφέρατε για το 50 μέχρι το 75 –τα 3,5 δισεκατομμύρια ευρώ και τα 2.000.000 ευρώ κ.λπ., που δεν κατεβλήθησαν οι εισφορές από την τριμελή- υπάρχουν και σήμερα, κύριε Υπουργέ, χρέη του δημοσίου προς τα ασφαλιστικά ταμεία που φτάνουν τα 7,8 δισεκατομμύρια ευρώ. Υπάρχουν βεβαιωμένες εισφορές απλήρωτες από τον ιδιωτικό τομέα και κυρίως από τους «μεγαλοκαρχαρίες» 7,5 δισεκατομμύρια ευρώ. Αν τα συνυπολογίσουμε όλα, κοντεύουν περίπου στα 78.000.000.000 ευρώ.
      Όταν λοιπόν έχουν να λάβουν τα ασφαλιστικά ταμεία αυτά τα λεφτά και έρχεται από τη άλλη πλευρά το ΕCΟFΙΝ, στην πρόσφατη συνεδρίαση, και ομόφωνα αποφάσισε –και με συμμετοχή της Ελληνικής Κυβέρνησης- ότι πρέπει πολύ σύντομα να ανοίξει το ασφαλιστικό σε όλες τις χώρες που δεν έχει αντιμετωπιστεί. ‘Οταν λέει ότι μέχρι το φθινόπωρο πρέπει να παρθούν αποφάσεις γενικότερες στο ασφαλιστικό σύστημα και ιδιαίτερα με τους κανόνες της ευελιξίας και της ασφάλειας που αποφάσισε η Ευρωπαϊκή Ένωση, όταν παραπέρα λέγεται ότι πρέπει να υλοποιηθούν αποφάσεις της Πράσινης Βίβλου που θα είναι η ταφόπλακα στις εργασιακές σχέσεις και στο ασφαλιστικό, αυτό μας ανησυχεί. 
      Εδώ να σημειώσουμε, κύριε Υπουργέ, ότι έχετε δημιουργήσει επιτροπή για την προετοιμασία της αλλαγής του Εργατικού Δικαίου και έχετε φυσικά δώσει την προεδρία στον κ. Κουκιάδη, τον πρώην –κύριοι συνάδελφοι του ΠΑ.ΣΟ.Κ.- Ευρωβουλευτή του ΠΑ.ΣΟ.Κ., ο οποίος δεν έχει διαφορές, όπως επίσης δεν έχει και το ΠΑ.ΣΟ.Κ., στην αντιμετώπιση αυτού του προβλήματος, δηλαδή στην αλλαγή.
      Όπως είπα, αυτή η εφαρμογή θα είναι η ταφόπλακα, θα καταργηθούν τελείως οι συλλογικές συμβάσεις εργασίας. Η μία ώρα θα θεωρείται ότι δεν είναι άνεργος. Θα μπορεί να απολύει και να προσλαμβάνει όσους θέλει με όποια σύμβαση θέλει, αλλά και με ατομικές συμβάσεις.
      Όταν, λοιπόν, έρχεται ο Ο.O.Σ.Α. και λέει ότι πρέπει να αντιμετωπιστεί αυτό το πρόβλημα, εμάς μας ανησυχεί πάρα πολύ, γι’ αυτό και κάναμε αυτήν την πρόταση την οποία καταθέσαμε και η οποία θεωρούμε ότι σήμερα είναι πολύ ρεαλιστική.
      Είπε ο εισηγητής της Νέας Δημοκρατίας, κ. Μελάς –λείπει αυτήν τη στιγμή- πού θα βρούμε τα λεφτά. Η Κυβέρνηση ισχυρίζεται ότι η οικονομία βγήκε δήθεν από την επιτήρηση κ.λπ.. Εμείς λέμε ότι είτε ήταν στην επιτήρηση, είτε δεν ήταν είτε γινόταν είτε δεν γινόταν η απογραφή αυτή η αντιλαϊκή πολιτική θα συνεχιζόταν.
      Θέλω να πω στον κ. Μελά, ότι είναι άλλο η κοινωνική αναλγησία που δείχνετε για δεκαετίες τώρα απέναντι στους εργαζόμενους, γενικότερα στα εργασιακά, ασφαλιστικά, συνταξιοδοτικά δικαιώματα, γενικότερα στον κοινωνικό τομέα δηλαδή και άλλο η κοινωνική ευαισθησία την οποία δείχνουμε εμείς, υπερασπιζόμενοι τα λαϊκά συμφέροντα, υπερασπιζόμενοι τελικά τις κατακτήσεις των εργαζομένων. 
      Επαναλαμβάνω, ότι ο κ. Μελάς, είπε πού θα βρούμε τα χρήματα. Θα σας πω ότι το πρώτο τρίμηνο του 2007 τα κέρδη των μονοπωλιακών και άλλων μεγάλων επιχειρήσεων έφθασαν κατά 56% επιπλέον εκείνων του 2006. Από την άλλη μεριά, για να δούμε τη διαφορά του ποιος δηλαδή κερδίζει αυτά τα λεφτά, έχουμε τα νοικοκυριά που είναι χρεωμένα. Στο τέλος του 2007, όταν έχουμε αύξηση κατά 1,4 δισεκατομμύρια ευρώ ετησίως, θα φθάσουμε το χρέος στα 98.000.000.000 ευρώ.
      Λέει η Κυβέρνηση πού θα βρει αυτά τα λεφτά. Και από την άλλη το ΠΑ.ΣΟ.Κ. λέει γιατί να γίνει ένα πισωγύρισμα, μια βουτιά στο παρελθόν, όταν εμείς λέμε ότι πρέπει να πληρωθούν από το 1950, λέγοντας μάλιστα το ΠΑ.ΣΟ.Κ. ότι αυτή η πρότασή μας εξυπηρετεί δήθεν τη Νέα Δημοκρατία.
      Θα σας θέσω όμως το ερώτημα, γιατί, κύριοι του ΠΑ.ΣΟ.Κ., αφού προηγουμένως απαντήσω στον εισηγητή της Νέας Δημοκρατίας τον κ. Μελά.
      Κύριε Μελά, εμείς δεν μιλάμε εκ του ασφαλούς. Η πρότασή μας είναι σημερινή, πατάει στο σήμερα, στο σύστημά σας. Η πρότασή μας μιλάει γενικότερα για αλλαγές στο ασφαλιστικό σύστημα, όπου εκεί η υγεία θα είναι τελείως δωρεάν για τον ελληνικό λαό, έξω από επιχειρηματικές δραστηριότητες.
      Σήμερα, υπάρχουν αυτά. Σας ανέφερα ποια είναι τα κέρδη των μεγάλων επιχειρήσεων. Να σας πω και κάτι άλλο που δείχνει τον πλούτο που παράγουν οι εργαζόμενοι.
      Το 1995 το Α.Ε.Π., εκτιμώμενο σε ευρώ, ήταν 85.000.000.000 ευρώ. Σήμερα είναι 208.000.000.000 ευρώ. Και με την αύξηση που θέλει να κάνει η Κυβέρνηση κατά 25%, θα φθάσει πάνω από 260.000.000.000 ευρώ. Έχουμε μια αύξηση του Α.Ε.Π. μέσα σε δώδεκα χρόνια κατά 312%. Αυτός ο αμύθητος πλούτος που παράγουν οι εργαζόμενοι, πού πάει; Στις τσέπες των ολίγων. Να, λοιπόν, πού θα βρεθούν τα χρήματα και για τους μισθούς που προτείνουμε και για τα αποθεματικά των ταμείων που πρέπει να πληρωθούν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Κύριε Πρόεδρε, παρακαλώ να μου δώσετε και τη δευτερολογία μου. 
      Θα πω επίσης, κύριοι Βουλευτές του ΠΑ.ΣΟ.Κ., το εξής. Φταίνε οι εργαζόμενοι για την απώλεια των αποθεματικών των ασφαλιστικών ταμείων; Δεν μπορεί να πει κάποιος ότι φταίνε. Σ’ αυτό συμφωνούμε. Ποιος φταίει όμως; Κάποιοι φταίνε. Δεν φταίνε οι κυβερνήσεις; ‘Όταν αυτά τα λεφτά πήγαιναν στην Τράπεζα της Ελλάδος, όχι σε ιδιωτική, με πολύ χαμηλό επιτόκιο, δεν είχαν ευθύνη οι κυβερνήσεις; Είχαν. 
      Όταν τελικά τα λεφτά χάθηκαν στο Χρηματιστήριο, δεν είχαν ευθύνες οι κυβερνήσεις που διαχειρίστηκαν αυτή την υπόθεση; Για τα 3,5 δις που χάθηκαν ποιός ευθύνεται; Οι κυβερνήσεις. Η κυβέρνηση πού ήταν τότε. Κάθε φορά υπήρχε και μία κυβέρνηση. Δεν ευθύνονται για τη σημερινή κατάσταση κάποιοι; Ευθύνονται; Δεν ευθύνεται η Κυβέρνηση σήμερα που δεν αποδίδει τις εισφορές που πρέπει να αποδώσει ή και αυτές που δεν εισπράττουν από τους ιδιώτες; Ευθύνονται. Αφού πάντοτε υπάρχει κυβερνητική ευθύνη, η κυβέρνηση που είναι ως συνέχεια πρέπει να αντιμετωπίσει αυτά τα προβλήματα. Και μη μας λέει τότε ότι δεν ήμασταν κυβέρνηση και τώρα είμαστε. 
      Και επειδή δεν ήσασταν κυβέρνηση δηλαδή, δεν κυβερνούσαν τα κόμματά σας, τα δύο κόμματα που σήμερα συναγωνίζεστε στο ποιος τελικά θα δώσει δήθεν τις παροχές, για να εγκλωβίσετε ξανά τον κόσμο. Τα κόμματα αυτά ήταν που λεηλάτησαν τα ασφαλιστικά ταμεία. 
      Να, λοιπόν, ότι έχετε την ευθύνη και πρέπει να τα αποδώσετε και να που βγαίνουν τα λεφτά. Φορολογήστε τους «μεγαλοκαρχαρίες». Σας είπα, περίπου 312% αυξήθηκε ο πλούτος που παράγουν οι εργαζόμενοι σε δώδεκα χρόνια και το καθαρό εισόδημα των εργαζομένων σ’ αυτήν την περίοδο, αν αυξήθηκε στο 15%-20%. 
      ΄Ετσι, λοιπόν, σ’ αυτήν την περίοδο είχαμε και την κλεψιά που έγινε στα ασφαλιστικά ταμεία, αυτήν την περίοδο που έχουμε τον πλούτο αυτό. Εμείς, λέμε ότι πρέπει να δοθούν αυτά τα χρήματα από το κράτος και το κράτος, αφού διενεργήσει και βρει οφειλέτες, βρει υπεύθυνους, να τα απαιτήσει με τις ανάλογες ρυθμίσεις που πρέπει να κάνει και στο νόμο για την υπόθεση αυτή. 
      Εδώ, κύριοι Βουλευτές, δεν είναι μόνο ότι πάμε να αλλάξουμε. Εδώ έχουμε και αποφάσεις δικαστηρίων, που θέλουν την εξίσωση των γυναικών με τον άνδρα στο χρόνο συνταξιοδότησης, που λέει να εξισωθεί, εφόσον έχουν τα ίδια δικαιώματα κ.λπ.. Και επίσης, να πω, κύριοι Βουλευτές, επειδή αναφέρθηκαν εδώ και στην ανεργία και το ένα και το άλλο, μην έρχεστε να τα πείτε αυτά τουλάχιστον εδώ σε εμάς. Η μείωση της ανεργίας που παρουσιάζετε, κατά την άποψή μας δεν ανταποκρίνεται στις πραγματικές διαστάσεις. Στο Βόλο π.χ. εμείς, με τα επίσημα στοιχεία του Δήμου Βόλου –δική σας δημοτική αρχή ήταν, της Νέας Δημοκρατίας- έχουμε ανεργία 14%. Και τον προηγούμενο χρόνο ήταν 24%. Το πώς μειώθηκε στο 14%, είναι ένα ζήτημα. Αν βάλουμε τα «STAGE» τριακόσιες χιλιάδες και πόσοι είναι οι άλλοι κ.λπ., θα δείτε ότι το ποσοστό ανεργίας και η κατάρτιση και όταν η Ευρωπαϊκή Ένωση αναγνωρίζει ένα χρόνο, μία ώρα εργασίας ότι δεν είναι άνεργος, καταλαβαίνετε ότι πάμε πολύ πίσω.
      Κύριοι Βουλευτές, εμείς ζητάμε από τον ελληνικό λαό να παλέψει για να υλοποιηθεί αυτή η πρόταση νόμου, να γίνει πράξη. Ζητάμε να διεκδικήσει αυτά που του κλέβουν. Ζητάμε τελικά την ευκαιρία των εκλογών, να αποδώσει και με την ψήφο του, μία καταδικαστική απόφαση της θέλησής του για αλλαγή όχι μόνο στη διαχείριση των ασφαλιστικών, όχι μόνο στο να πληρώσουν αυτοί οι οποίοι οφείλουν, αλλά στο να δώσει γενικότερες προοπτικές για αλλαγές, ψηφίζοντας και ενισχύοντας το Κ.Κ.Ε.. 
      Με αυτές, λοιπόν, τις προτάσεις,  ζητάμε εμείς από τον ελληνικό λαό, από το μαζικό κίνημα να δυναμώσει την πάλη του για να μπορέσει να ανατρέψει αυτές τις πολιτικές και τους πολιτικούς και να διαχειριστεί τον πλούτο που παράγει και να τον εκμεταλλευτεί όπως αυτό καταλαβαίνει καλύτερα. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Γκατζή.
       Ο κ. Τζέκης έχει το λόγο.
      ΑΓΓΕΛΟΣ ΤΣΕΚΗΣ: Κυρίες και κύριοι Βουλευτές, το Κ.Κ.Ε., κατ’ επανάληψη, έχει φέρει στη Βουλή το ζήτημα της κοινωνικής ασφάλισης, γιατί πιστεύουμε ότι είναι ένα πολύ σημαντικό ζήτημα που απασχολεί τους εργαζόμενους, τα λαϊκά στρώματα. Και έχουμε μία πολιτική συνέπεια πάνω σ’ αυτές τις διαχρονικές προτάσεις. Γιατί πάντοτε καταθέταμε αλλά λέγαμε και από πού θα προκύψουν τα έσοδα. Γι’ αυτό πραγματικά η θέση της Κυβέρνησης, αλλά και του εισηγητή της Νέας Δημοκρατίας, ότι επειδή το Κ.Κ.Ε. δεν θα έρθει στη διακυβέρνηση της χώρας, άρα κάνει ανέξοδες προτάσεις, δεν καλύπτεται από το επόμενο επιχείρημα που λέει ότι είναι δυσβάστακτη η επιβάρυνση για τον κρατικό προϋπολογισμό. Όχι, ούτε το ένα, ούτε και το άλλο. Και βέβαια είναι και ζήτημα θέλησης του λαού. 
      Το ζήτημα της επιβάρυνσης του κρατικού προϋπολογισμού. Και βέβαια, συνεχίζει η Νέα Δημοκρατία να λέει αυτό που εδώ και αρκετά χρόνια λέει έχοντας τη διακυβέρνηση της χώρας, ότι δεν αντέχουν τα όρια της οικονομίας όταν πρόκειται να κάνει χορηγίες προς τους εργαζόμενους και να ικανοποιήσει αιτήματα που προβάλλουν οι εργαζόμενοι. Είναι ένα μόνιμο συνεχές επιχείρημα. 
      Όμως, πρέπει να δώσετε μια απάντηση στον ελληνικό λαό που μας παρακολουθεί. Πώς αντέχουν τα όρια της οικονομίας, για να γίνονται συνεχώς μεγάλες φοροαπαλλαγές προς τις μεγάλες επιχειρήσεις; Πριν από αρκετά χρόνια ήταν 45% ο ανώτατος φορολογικός συντελεστής, 35% τον έκανε το ΠΑ.ΣΟ.Κ., 25% τον κατεβάσατε εσείς. Απώλειες για τον κρατικό προϋπολογισμό; Πάνω από 3.000.000.000 ευρώ. Να προσθέσω τις μεγάλες επιχορηγήσεις-επιδοτήσεις δήθεν για τις επενδύσεις; Είναι δεκάδες δισεκατομμύρια ευρώ.
      Να σας αναφέρω όμως και ένα πρόσφατο παράδειγμα που έγινε πριν από ενάμιση  χρόνο, ότι ακόμα μηδενίσατε και το φόρο από τις διαφημίσεις που έπαιρναν οι μεγαλοκαναλάρχες; Ήταν 30%, το ΠΑ.ΣΟ.Κ. το πήγε στο 20% και εσείς το μηδενίσατε. Ξέρατε πόσες απώλειες έχει κάθε χρόνο ο κρατικός προϋπολογισμός; Διακόσια εκατομμύρια το χρόνο. 
      Και επειδή λέτε, συνεχώς ότι δεν αντέχουν τα όρια της οικονομίας, τότε πώς δικαιολογείται μέσα σ’ αυτά τα όρια της οικονομίας οι τριακόσιες επιχειρήσεις που είναι εισηγμένες στο Χρηματιστήριο να παρουσιάζουν κέρδη 8,6 δισεκατομμύρια ευρώ; Άρα, καταρρίπτεται το ένα επιχείρημα πίσω από το άλλο, ότι τα όρια της οικονομίας δεν αντέχουν. 
      Και για τα ασφαλιστικά ταμεία ακούστε και αυτό. Είναι στοιχεία που έχει δώσει η Πανελλήνια Ένωση των Εργαζομένων στα Ασφαλιστικά Ταμεία. Χρωστά λοιπόν το κράτος 7,8 δισεκατομμύρια ευρώ στα ταμεία. Οι μεγαλοεπιχειρηματίες χρωστούν άλλα 7,3 δισεκατομμύρια ευρώ. Και η εισφοροδιαφυγή για το 2007 υπολογίζεται πάνω από 5.000.000.000 ευρώ. Κάντε μία σούμα και είναι 20.000.000.000 ευρώ και πάνω. Αυτό σημαίνει ότι πραγματικά υπάρχει πακτωλός χρημάτων, προκειμένου να ικανοποιηθούν όλες οι προτάσεις που έχει υποβάλει το Κομμουνιστικό Κόμμα Ελλάδας. Ο εισηγητής μας στάθηκε αναλυτικά πάνω σ’ αυτές.
      Κύριοι της Κυβέρνησης και κύριε εισηγητά της Νέας Δημοκρατίας, ξέρετε ότι πέρσι το καλοκαίρι με τροπολογία που φέρατε χαρίσατε στους μπαταξήδες μεγαλοεπιχειρηματίες που παρακράτησαν τις εισφορές των εργαζομένων και όχι  τις δικές τους πάνω από 3.000.000.000 ευρώ. Ας σταματήσει λοιπόν αυτό το γνωστό επιχείρημα, γιατί έχει καταπέσει και ο ελληνικός λαός παρατηρεί ότι υπάρχει ένας πλούτος τον οποίο παράγει ο ίδιος, αλλά δεν μπορεί μέσα από την πολιτική που ακολουθείται διαχρονικά μέχρι τώρα να τον καρπωθεί. 
      Και να προσθέσω και κάτι άλλο. Πατήσατε πάνω στο νόμο του ΠΑ.ΣΟ.Κ., το γνωστό νόμο του Ρέππα και φέρατε τις τράπεζες στο Ι.Κ.Α.. Χθες, μας ανέφερε ο Σύλλογος Εργαζομένων στην «ALFA BANK» ότι έγινε μια αναλογιστική μελέτη. Και για την εργοδοσία λέτε εσείς πλέον ως Κυβέρνηση ότι πρέπει να αποδώσει στο ταμείο μόλις 543.000.000 ευρώ, όταν οι ίδιοι οι εργαζόμενοι έκαναν αναλογιστική μελέτη και έβγαλαν ότι πρέπει να αποδώσει 1,6 δισεκατομμύρια ευρώ. Συμπληρώστε λοιπόν και τις άλλες τράπεζες, όπου κάνατε χαριστικές ρυθμίσεις και  βγάλτε πόσα δισεκατομμύρια υπάρχουν, για να γίνει πράξη η πρόταση που έχει καταθέσει το Κομμουνιστικό Κόμμα Ελλάδος. 
      Η Αξιωματική Αντιπολίτευση  προσπάθησε να πει ότι η πρόταση του Κομμουνιστικού Κόμματος Ελλάδος στη σημερινή συγκυρία ευνοεί τη Νέα Δημοκρατία. Εμείς λέμε: Είναι δυνατόν να χαρίσουμε το παρόν σε κάποιον; Όχι. Γιατί παρόν ήταν και το χθες. Γιατί δηλαδή δεν μπορούμε να πάρουμε ότι παρόν ήταν και το χθες; Και βέβαια, γνωρίζουμε όλοι ότι αυτό βολεύει πρώτα και κύρια, για να ξεχάσουμε τη διαχρονική «γαλαζοπράσινη» αφαίμαξη των αποθεματικών των ταμείων. Και εδώ υπάρχουν περισσότερα και λιγότερα χρόνια των δυο σας στη διακυβέρνηση της χώρας και εμείς δεν κάνουμε συμψηφισμό σε κανένα ζήτημα και με κανέναν. 
    Για εμάς είναι γνωστό ότι αυτή η μεγάλη καταλήστευση των αποθεματικών συνδέεται με την πολιτική που ακολουθήσατε διαχρονικά και οι δύο για το ασφαλιστικό σύστημα, όπως σωστά είπε ο εισηγητής μας: Ο ένας συμπλήρωνε ό,τι άφηνε ο άλλος. Και σε αυτό το ζήτημα η Αξιωματική Αντιπολίτευση δεν πρέπει να μας λέει ότι η διακομματική επιτροπή να δει από το 1950. Στις καλένδες θα το ρίξουμε; Η πρόταση του Κομμουνιστικού Κόμματος Ελλάδας και του Συνασπισμού ήταν συγκεκριμένη. Εάν ήθελε η Αξιωματική Αντιπολίτευση και είχε την πολιτική πρόταση να γίνει πραγματικά εξέταση σε βάθος, θα μπορούσε αυτό να το αποδεχθεί. 
    Καταλαβαίνουμε την ταραχή που υπάρχει ότι η πρότασή μας χτυπάει τα συγκεκριμένα συμφέροντα των μεγαλοεπιχειρηματιών, χτυπάει τους τραπεζίτες, χτυπάει τους χρηματιστές, χτυπάει γενικά το κεφάλαιο και γι’ αυτό πονάει. Όμως, παράλληλα, τι κάνει; Αυτή η πολιτική του Κομμουνιστικού Κόμματος Ελλάδας είναι ξεκάθαρη και ξεσκεπάζει και τους πολιτικούς φορείς που προώθησαν και προωθούν τα συμφέροντα αυτών. Γιατί αυτό κάνει η πολιτική σας σήμερα της Νέας Δημοκρατίας, όπως έπραττε και χθες η πολιτική του ΠΑ.ΣΟ.Κ.. Πραγματικά, καταλαβαίνουμε ότι ενοχλείται η ηγεσία του ΠΑ.ΣΟ.Κ. από την κριτική μας, αλλά είναι κριτική που στηρίζεται πάνω σε θέσεις και αρχές. Γι’ αυτό και ηγετικά στελέχη καταφεύγουν σε μια χυδαία επιχείρηση κατασυκοφάντησης θέσεων του Κομμουνιστικού Κόμματος Ελλάδας. Και πιστεύουμε, πολύ καλά και λέμε στο λαό που μας παρακολουθεί ότι κάθε ψήφος που πάει στο Κομμουνιστικό Κόμμα Ελλάδας δεν είναι ψήφος που πάει στα χαμένα, γιατί είναι μια ψήφος που πονάει τα μεγάλα συμφέροντα, ξεσκεπάζει τις πολιτικές που ακολουθήθηκαν μέχρι τώρα προς όφελος αυτών των συμφερόντων και γι’ αυτό πιστεύουμε ότι η ηγεσία του ΠΑ.ΣΟ.Κ. κάνει ακριβώς αυτό που έκανε παλαιότερα και η Νέα Δημοκρατία.
    ΑΝΝΑ ΔΙΑΜΑΝΤΟΠΟΥΛΟΥ: Πάντως την κατασυκοφαντείτε την ηγεσία του ΠΑ.ΣΟ.Κ..
    ΑΓΓΕΛΟΣ ΤΖΕΚΗΣ: Ερχόμαστε, λοιπόν, στην αξιοποίηση της περιουσίας -κινητής και ακίνητης- και αποδείχτηκε πλέον ότι τα αποθεματικά δόθηκαν για να καλυφθούν οι ανάγκες των μεγαλοεπιχειρηματιών και για την καπιταλιστική ανάπτυξη της χώρας διαχρονικά. Αποδείχτηκε –επαναλαμβάνω- για μία ακόμη φορά η διαχρονική καταλήστευση σχεδόν άτοκα, το Χρηματιστήριο, τα δομημένα ομόλογα, τα swaps, όλα αυτά δηλαδή τα «γαλαζοπράσινα λαμόγια» που έκαναν μια έφοδο στα αποθεματικά των ταμείων και τα καταλήστευσαν και σε αυτό δεν μπορεί να πει κάποιος δεύτερη κουβέντα. Μάλιστα, δίνουν για την κερδοσκοπία των τραπεζών και κατασκευαστικών ομίλων και την ακίνητη περιουσία των ταμείων. 
    Είναι γνωστό, κύριε Πρόεδρε, κυρίες και κύριοι Βουλευτές, ότι η Ευρωπαϊκή Ένωση, ο Ο.Ο.Σ.Α., το Διεθνές Νομισματικό Ταμείο και οι κυβερνήσεις προωθούν μεταρρυθμίσεις, μεταρρύθμιση δηλαδή που λένε ότι είναι απαραίτητη και τι εννοούν; Τη μείωση των συντάξεων, όπως έχει γίνει μέχρι τώρα. Την αύξηση των ορίων συνταξιοδότησης, όπως έχει γίνει μέχρι τώρα και όπως λένε ακριβώς και τα προγράμματά τους, είτε με οικειοθελή ή όχι θέληση των εργαζομένων ή με παράταση του εργάσιμου βίου και αυτό αναφέρει μέσα και το πρόγραμμα του ΠΑ.ΣΟ.Κ.. Μάλιστα, επιβάλλεται να θεσμοθετηθούν κίνητρα για παραμονή, με παράλληλη αύξηση της σύνταξης. Δηλαδή, αφού έχουμε καταφέρει το συνταξιούχο του Ι.Κ.Α. και των άλλων ασφαλιστικών ταμείων να έχουν συντάξεις πείνας, ας τους δώσουμε και κάτι παραπάνω, αλλά να μένουν για χρόνια στην εργασία. 
    Είναι μεταρρύθμιση η μείωση των εργοδοτικών εισφορών και η αύξηση των εισφορών των εργαζομένων και γιατί δεν είναι σύγχρονη μεταρρύθμιση αυτό που πρότεινε ο εισηγητής μας, να έχουμε μείωση των ορίων συνταξιοδότησης, αύξηση των συντάξεων, μείωση των εισφορών των εργαζομένων; Γιατί; Γιατί εσείς και οι δύο προτείνετε ως μεταρρύθμιση το κεφαλαιοποιητικό σύστημα, δηλαδή την ενίσχυση της ιδιωτικής ασφάλισης προς όφελος των πολυεθνικών ασφαλιστικών εταιρειών. Και εδώ το παράδειγμα είναι ενδεικτικό, ότι η Ευρωπαϊκή Ένωση απαιτεί και οι κυβερνήσεις υλοποιούν, Γερμανία, Γαλλία, Ιταλία, εκεί που υπάρχουν φιλελεύθερες, σοσιαλδημοκρατικές αλλά και κεντροαριστερές κυβερνήσεις. Εμείς λέμε ότι είναι ρεαλιστικές και πραγματοποιήσιμες στο σημερινό περιβάλλον οι προτάσεις που κατέθεσε το Κομμουνιστικό Κόμμα Ελλάδας. 
    Μάλιστα και για το ζήτημα της υγείας, γιατί συνδέεται με το ζήτημα της κοινωνικής ασφάλισης, και βέβαια θεωρούμε ότι είναι κοινωνικό αγαθό και πρέπει να παρέχεται δημόσια και δωρεάν, γιατί η ιδιωτική επιχειρηματική δραστηριότητα στον τομέα της υγείας απαιτεί να έχει κέρδος, όπως έχει κέρδος. Σε δέκα χρόνια δηλαδή τριπλασίασε τα κέρδη που είχε. Αυτό τι σημαίνει; Υποβάθμιση του δημόσιου τομέα και παράλληλα διόγκωση, ενίσχυση του ιδιωτικού τομέα της υγείας σε βάρος και της ποιότητας της υγείας αλλά και ιδίως σε βάρος της τσέπης, πραγματικά, των εργαζομένων και των λαϊκών στρωμάτων. 
      Και εμείς λέμε ότι θα πρέπει πάνω στο ζήτημα του ασφαλιστικού να πάρουν όλοι θέση. Δεν θα πρέπει να κρύβονται «πίσω από το δάκτυλό τους». Πρέπει να πάρουν θέση τώρα πάνω στα θέματα που βάζει το Κ.Κ.Ε.. Το απαιτούν οι εργαζόμενοι και τα λαϊκά στρώματα. Δεν πρέπει να περιμένουν για μετά τις εκλογές. Τώρα θα πείτε, θέλετε δεν θέλετε, τις θέσεις σας πάνω στο κοινωνικοασφαλιστικό. 
      Το Κομμουνιστικό Κόμμα Ελλάδος έχει δείξει μια διαχρονική συνέπεια. Γι αυτό απευθυνόμαστε στους εργαζόμενους και στα λαϊκά στρώματα. Το ζήτημα της συνταξιοδότησης, της κοινωνικής ασφάλειας και της υγείας είναι ένα θέμα κρίσιμο για το πού θα δώσουν την ψήφο τους. Γιατί για εμάς, και το λέμε καθαρά, η αποδυνάμωση των δύο κομμάτων που εναλλάσσονται στην εξουσία με τα γνωστά αποτελέσματα, σήμερα η Νέα Δημοκρατία και χθες το ΠΑ.ΣΟ.Κ. και παράλληλα η ενίσχυση του Κομμουνιστικού Κόμματος Ελλάδος, σημαίνει αποφασιστική προετοιμασία για αντίσταση μετά τις εκλογές. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Πρέπει να σας ενημερώσω, κύριε Τζέκη, ότι και εσείς και ο κ. Γκατζής, εξαντλήσατε και το χρόνο της δευτερολογίας σας.
      Στο σημείο αυτό θα ήθελα να ενημερώσω το Σώμα ότι από τα θεωρεία παρακολουθούν τη Συνεδρίαση δεκαέξι Τούρκοι Δικαστές συνοδευόμενοι από τέσσερις συνοδούς και από τον Πρόεδρο του Επιστημονικού Συμβουλίου κ. Μαυριά.
      Η Βουλή τους καλωσορίζει και τους εύχεται καλή παραμονή στην πατρίδα μας και καλή επιστροφή στη χώρα τους.
      (Χειροκροτήματα απ’ όλες τις πτέρυγες της Βουλής)
      Ο κύριος Υπουργός, έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρίες και κύριοι συνάδελφοι, το ασφαλιστικό σύστημα στη χώρα μας αποσκοπεί στο να δώσει στον κάθε εργαζόμενο και στην κάθε εργαζόμενη τη βεβαιότητα, τη σιγουριά και την ασφάλεια ότι οι κόποι μιας ζωής δεν θα πάνε χαράμι και ότι θα ανταμειφθούν. Αυτό είναι το ζητούμενο. Αυτός είναι ο σκοπός και ο στόχος.
      Η Κυβέρνηση της Νέας Δημοκρατίας, η Κυβέρνηση του Κώστα Καραμανλή, αντιμετωπίζει το ασφαλιστικό σύστημα, με υπευθυνότητα, με συνέπεια, με κοινωνική ευαισθησία. Εμείς δεν παραγνωρίζουμε τα προβλήματα τα οποία υπάρχουν και τις προκλήσεις ώστε η παλαιότερη γενιά να μπορεί να αισθάνεται πιο σίγουρη από ποτέ για τα ασφαλιστικά της κεκτημένα και η νέα γενιά να μη βρεθεί σε δύσβατα μονοπάτια τα επόμενα χρόνια.
      Μου δίνεται σήμερα η ευκαιρία, με αφορμή τη συζήτηση της πρότασης νόμου που κατέθεσε το Κομμουνιστικό Κόμμα Ελλάδος να τονίσω αυτό που από την πρώτη στιγμή η Κυβέρνησή μας επισήμανε αλλά κάποιοι συστηματικά απέφευγαν και αποφεύγουν να το αντιμετωπίσουν. Δηλαδή την ανάγκη για την προώθηση μιας ασφαλιστικής μεταρρύθμισης, μέσα από ένα ουσιαστικό, γόνιμο, δημοκρατικό και απροσχημάτιστο διάλογο, πέρα από κομματικές σκοπιμότητες.
      Ποιος αποφεύγει, ποιος φοβάται το διάλογο, τον εθνικό διάλογο για ένα τέτοιο εθνικό θέμα; Αποτελεί κοινή διαπίστωση όλων ότι το ασφαλιστικό σύστημα στη χώρα μας βρίσκεται σε ένα κρίσιμο σταυροδρόμι. Αντιμετωπίζει χρόνια προβλήματα και ταυτόχρονα πέρα από αυτά καλείται να προσαρμοστεί σε ολοένα και μεγαλύτερες κοινωνικές ανάγκες, με γνώμονα και κριτήριο τη μακρόχρονη βιωσιμότητά του. Πέρασαν πενήντα ολόκληρα χρόνια, κουτσά- στραβά, με αυτό το ασφαλιστικό. Άρα, χρειαζόμαστε προοπτική βιωσιμότητας για τα επόμενα πενήντα χρόνια.
      Αυτή η διαπίστωση, κυρίες και κύριοι συνάδελφοι, παγιώνεται καθημερινά πλέον στην ελληνική κοινωνία. Ο κάθε καλοπροαίρετος πολίτης το βλέπει, το αντιλαμβάνεται. Ποιο είναι το δικό μας χρέος, χρέος όλων των κομμάτων, όλων των φορέων, όλων των πολιτών; Χρέος είναι να δημιουργήσουμε τις προϋποθέσεις εκείνες που θα οδηγήσουν το ασφαλιστικό σύστημα στο δρόμο της εξυγίανσης, της βιώσιμης λειτουργίας του και να ανταποκριθούμε στις μεγάλες και δικαιολογημένες προσδοκίες των πολιτών.
      Κυρίες και κύριοι συνάδελφοι, κληθήκαμε και καλούμεθα καθημερινά ως Κυβέρνηση να δημιουργήσουμε τις απαραίτητες προϋποθέσεις. Ποιες είναι αυτές; Να ενισχυθεί η δημόσια υποδομή και ο ανταποδοτικός χαρακτήρας του ασφαλιστικού συστήματος. Να εμπεδωθεί στην πολιτική για την υγεία των ασφαλισμένων το αίσθημα της σιγουριάς. Να συνδέσουμε άρρηκτα τη λειτουργία του ασφαλιστικού συστήματος με την απασχόληση. Εκατό χιλιάδες θέσεις απασχόλησης είναι 100.000.000.000. Να, πόροι στο ασφαλιστικό σύστημα! 
      Πέρα από αυτό πρέπει να πούμε την αλήθεια στο λαό, να μη χαϊδεύουμε μόνο αυτιά. Πρέπει να καλλιεργηθεί ασφαλιστική συνείδηση στον πολίτη, στον εργαζόμενο, στον εργοδότη, η οποία είναι απαραίτητη στην αμφίδρομη σχέση που διέπει τις υποχρεώσεις ασφαλισμένων και κράτους προς το ασφαλιστικό σύστημα με τις αντίστοιχες υποχρεώσεις από μέρους του ασφαλιστικού συστήματος. 
      Δεν πρέπει να κάνουμε όλοι πλειοδοσία ευαισθησίας. Κανείς δεν αμφιβάλει ότι το επίπεδο των συντάξεων στη χώρα μας είναι χαμηλό. Έξι στους δέκα ασφαλισμένους είναι χαμηλοσυνταξιούχοι. Όλοι το βλέπουν. Ποιος μπορεί να το αποσιωπήσει αυτό;
      ΔΗΜΗΤΡΙΟΣ ΤΣΙΟΓΚΑΣ: Γιατί δεν το αυξάνετε; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αναρωτήθηκε, όμως, κάποιος γιατί αυτή η κατηγορία των συμπολιτών μας έχει καταλήξει να έχει αυτήν τη χαμηλή σύνταξη; 
      Εγώ δεν θα ανατρέξω ούτε σε ευθύνες του παρελθόντος ούτε θα αναζητήσω ευθύνες. Ποιος φταίει; Οι μόνοι που δεν φταίνε είναι οι συνταξιούχοι. Πρέπει, όμως, κάποια στιγμή πέρα από τη διάγνωση, να ξεφύγουμε από τις διαπιστώσεις και τις διαγνώσεις. Θεραπεία χρειάζεται μόνο, λύση του προβλήματος στην ουσία. Αυτό το κάνουμε, όσο και αν κάποιοι στενοχωρούνται εδώ μέσα.
      Αυτή η Κυβέρνηση, η Κυβέρνηση της Νέας Δημοκρατίας υλοποίησε τα υπεσχημένα, υλοποίησε τις δεσμεύσεις του 2004; Ναι και είμαι υπερήφανος γι’ αυτός απόλυτα. Αφήστε τη σπέκουλα και την παραπληροφόρηση. Υλοποίησε απόλυτα τις δεσμεύσεις της.
      Ποια ήταν η πρώτη δέσμευσή μας; Παραλάβαμε τις αγροτικές συντάξεις στα 170,8 ευρώ στις 31 Δεκεμβρίου 2003. Δύο μήνες πριν από τις εκλογές είχατε υποσχεθεί, αφού θα χάνατε τις εκλογές, 30 ευρώ αύξηση. Αυτή είναι η αλήθεια. Τα 170,8 ευρώ είναι του 2003. Το 2004 εμείς κυβερνήσαμε, εμείς τα δώσαμε. Από 1.1.2008 θα γίνουν 330 ευρώ. Αυτή είναι η αλήθεια. Αυτή είναι η δέσμευση. 
      Όσον αφορά το Ε.Κ.Α.Σ. δεσμευθήκαμε στα 230 ευρώ. Το παραλάβαμε στα 111 ευρώ. Αυτή είναι η πραγματικότητα με στοιχεία. Αυτές είναι οι δεσμεύσεις. 
      Τρίτη προεκλογική δέσμευση της Νέας Δημοκρατίας, η κατάργηση του Λ.Α.Φ.Κ.Α. και η επιστροφή των πόρων που παράνομα παρακρατούσατε. Παγκόσμια πρωτοτυπία! Οι συνταξιούχοι να συνεισφέρουν στο ασφαλιστικό σύστημα με την παρακράτηση του Λ.Α.Φ.Κ.Α.. Όχι μόνο υλοποιήσαμε τη δέσμευση ότι θα καταργηθεί ο Λ.Α.Φ.Κ.Α., αλλά επισπεύσαμε -ως μη είχαμε υποσχεθεί- και τα αναδρομικά. Αυτό δεν είναι μία άλλη δέσμευση, μία άλλη πραγματικότητα;
      Είπαμε προεκλογικά ότι η Νέα Δημοκρατία σ’ αυτήν την τετραετία δεν πρόκειται να συζητήσει και να διαπραγματευθεί απόλυτα τα όρια ηλικίας, την αύξηση των εισφορών και την ενίσχυση των χαμηλών συντάξεων. 
      Το κάναμε πράξη και τώρα προχωράμε και συνεχίζουμε. Προχθές ο Πρωθυπουργός στην Πάτρα δεσμεύτηκε με μια νέα πρωτοβουλία την καθιέρωση της κατώτατης εθνικής σύνταξης. Και εδώ δεν χρειάζονται λογοπαίγνια ότι ο Γεώργιος Παπανδρέου το Γενάρη είχε υποσχεθεί… Από το 1999 υπάρχουν τα δημοσιεύματα γιατί από τότε είναι στο πρόγραμμα της Νέας Δημοκρατίας και από τότε μελετάμε και επεξεργαζόμαστε την εθνική σύνταξη. 
      Ποια θα είναι η εθνική σύνταξη; Πάνω από τα όρια της φτώχειας. Ποιο είναι το όριο της φτώχειας σήμερα; Από ό,τι έχει προσδιοριστεί είναι τα 545 ευρώ. Από εκεί και πέρα το Υπουργείο Απασχόλησης και το Υπουργείο Οικονομίας και Οικονομικών μελετούν και θα κάνουν ξεκάθαρη τοποθέτηση πόσο θα είναι αυτός ο ορισμός της κατώτατης εθνικής σύνταξης. Αυτό κάνουμε με σύνεση και υπευθυνότητα και όχι με δανεικά και αγύριστα. Καταχρεώσατε, υποθηκεύσατε τη χώρα και κάνατε κοινωνική πολιτική ως νέοι καραμουζούνηδες με δανεικά. Αυτό είναι. Παράγει πλούτο αυτή η χώρα και τον μοιράζει κοινωνικά δίκαια για μια δίκαιη κοινωνία στους ασθενέστερους οικονομικά!
      Προχωράμε και στη δημιουργία –νέα πρωτοβουλία- του Εθνικού Ταμείου Κοινωνικής Συνοχής το οποίο θα ασχοληθεί με αυτούς που βρίσκονται πάλι κάτω από τα όρια της φτώχειας. Ποιος είναι ο στόχος, κυρίες και κύριοι συνάδελφοι του Κομμουνιστικού Κόμματος Ελλάδος; Δεν θα διαφωνήσει κανείς και στα 1.200 ευρώ που ζητάτε και στα 1.400 ευρώ και μακάρι ο καθένας να κάνει μια πλειοδοσία. Όμως, όταν λέτε κράτος τι εννοείτε; Ότι το κράτος είναι μια πετρελαιοπηγή που αντλούμε πετρέλαιο; Το κράτος κύριοι του Κομμουνιστικού Κόμματος Ελλάδος είναι ο Έλληνας φορολογούμενος πολίτης. Είναι ο κομμουνιστής ο εργαζόμενος, ο κομμουνιστής ο επιχειρηματίας –υπάρχουν και τέτοιοι- ο πασοκτζής ο εργαζόμενος, ο πασοκτζής ο επιχειρηματίας, ο νεοδημοκράτης. Μιλάμε για τους Έλληνες πολίτες και μοιράζετε αφειδώς λεφτά. Πρέπει με σύνεση, με υπευθυνότητα να παράγουμε χρήμα για να μοιράσουμε στους συντρόφους της Αριστεράς ή του ΠΑ.ΣΟ.Κ. ή της Δεξιάς. Αυτή είναι η αλήθεια. 
      Ποιος είναι ο στόχος; Ο στόχος υπάρχει στο πρόγραμμα της Νέας Δημοκρατίας και το λέω για τους φίλους μου της Νέας Δημοκρατίας. υπάρχει στο πρόγραμμα το προεκλογικό που έλεγε η Γ.Σ.Ε.Ε. τότε ότι χρειάζονται είκοσι τρία χρόνια –το ξέρει ο κ. Πολυζωγόπουλος πάρα πολύ καλά- για να συγκλίνουν οι μισθοί και οι συντάξεις με αυτούς της Ευρωπαϊκής Ένωσης. Έρχεται, λοιπόν, η Νέα Δημοκρατία και δηλώνει ότι σε οχτώ χρόνια θα πρέπει να έχουμε φτάσει στη σύγκλιση. Σήμερα είναι στο 65% του μέσου όρου μισθού και σύνταξης. Τι σημαίνει αυτό; Σημαίνει 1.000 ευρώ και 1.200 ευρώ. Αυτός είναι ο στόχος. Δεν κάνουμε προεκλογική εξαγγελία. Το έχουμε πει το 2004, το κάνουμε πράξη στην τετραετία αυτή και θα το υλοποιήσουμε στην άλλη τετραετία, να φτάσουμε το μέσο όρο της Ευρωπαϊκής Ένωσης -δεν ανακαλύψαμε την Αμερική- ούτε ελάχιστα ούτε μέγιστα. Η Ελλάδα είναι μια χώρα σύγχρονη Ευρωπαϊκή και θα πρέπει να προσαρμόσει και να φτάσει σ’ αυτό το επίπεδο και τους μισθούς και τις συντάξεις. 
      Αυτό είναι το πρόβλημα. Το πόσο γρήγορα θα φτάσουμε εκεί δεν είναι δικό μας θέμα. Υπάρχει θέμα ότι βρήκαμε ένα ασφαλιστικό σύστημα αντιπαραγωγικό, με φθίνουσα πορεία όλων των οικονομικών μεγεθών, ανίσχυρο στην καλπάζουσα εισφοροδιαφυγή, απροετοίμαστο τόσα χρόνια να αξιοποιήσει την κινητή και ακίνητη περιουσία του, γραφειοκρατικό, δυσκίνητο, φορτωμένο με οικονομικές υποχρεώσεις για τις οποίες δεν υπήρξε πρόβλεψη κάλυψης στον τελευταίο προϋπολογισμό της προηγούμενης κυβέρνησης. Η πλειοδοσία είναι εύκολη, η κριτική είναι εύκολη, οι πατριωτισμοί είναι εύκολοι, ανέξοδοι. Ποιος μπορεί όμως πραγματικά να προσφέρει στην ουσία, στα έργα, στις πράξεις ένα καλύτερο μέλλον για τους συνταξιούχους; Στα τριάμισι χρόνια το αποδείξαμε με τη σύνταξη των 170 ευρώ που έγινε 330 ευρώ, με τα 111 ευρώ που έγιναν 230 ευρώ με το Λ.Α.Φ.Κ.Α., μέσα σε μια τέτοια οικονομική συγκυρία!
      Κυρίες και κύριοι συνάδελφοι, χρειάζεται απ’ όλους ευαισθησία και ρεαλισμός. Πρέπει αυτές τις δυο έννοιες να τις παντρέψουμε στο ασφαλιστικό σύστημα. Δεν πρέπει να γυρίσει κανείς την πλάτη στο πρόβλημα που έχει η χώρα. Δεν πρέπει κανείς να κάνει ότι δεν βλέπει μέσα από τις παρωπίδες της κομματικής όρασης. Πρέπει ν’ ανοίξουμε τους ορίζοντες και να δούμε κατάματα τον εργαζόμενο, τον συνταξιούχο και να του πούμε την αλήθεια και μόνο την αλήθεια!
Να μην προσπερνάμε –στρίβειν δια του αρραβώνος- την αλήθεια. 
      Εμείς ποτέ δεν αρνηθήκαμε, ως παράταξη, τις αδυναμίες. Εγώ θα πω ότι έχετε δίκιο εσείς του Κομμουνιστικού Κόμματος Ελλάδος και οφείλουμε να ζητήσουμε μια συγγνώμη για λάθη και παραλείψεις και της Νέας Δημοκρατίας και του ΠΑ.ΣΟ.Κ., με την έννοια ότι δεν θωρακίσαμε αποτελεσματικά τα ασφαλιστικά ταμεία. Το είπε και ο Πρωθυπουργός Κώστας Καραμανλής ότι χρειάστηκαν τρία χρόνια να δούμε το σύστημα, είκοσι, τριάντα, πενήντα χρονών σύστημα. Πότε άλλοτε, κύριε Κακλαμάνη, μπορούσε κάποιος να μπει, να σερφάρει στο internet και να δει, φίλοι και σύντροφοι του Κομμουνιστικού Κόμματος, την ακίνητη περιουσία των ασφαλιστικών ταμείων; Πότε άλλοτε; Εν κρυπτώ και παραβύστω, στο σκοτάδι γίνονταν οι συναλλαγές, το ξεπούλημα της ακίνητης περιουσίας των ασφαλιστικών ταμείων. 
      Ένα παράδειγμα λαμπρό, για να καταλάβουν οι συνάδελφοι εδώ του ΠΑ.ΣΟ.Κ: Το 1.000.000.000 ευρώ σ’ ένα χρόνο, η περιουσία η ακίνητη του Ι.Κ.Α. μόνο, πήγε στα 700.000.000. Τι έγιναν τα 300.000.000 το 2002-2003; Τι πουλάγανε; Μπορεί να πουλάγανε σωστά. Ποιος όμως το είδε, ποιος το ήλεγχε; 
      Εμείς 1η Φεβρουαρίου του 2007 καθιερώσαμε και καταγράψαμε την ακίνητη περιουσία στο internet. Σερφάρουν σήμερα απ’ όλο τον κόσμο: μαύροι, κίτρινοι, άσπροι και βρίσκουν ποια είναι η περιουσία, ποια είναι η σύμβαση, ποιο είναι το ακίνητο και τοπογραφικά. Γιατί τόσα χρόνια δεν γινόταν αυτό; Να, γιατί έχετε δίκιο. Εκεί μπορεί να πει ο καθένας ό,τι θέλει.
      Τώρα κάνουμε το ίδιο και στην κινητή περιουσία. 
      Η ζοφερή περίοδος, κυρίες και κύριοι, της χρηματιστηριακής «φούσκας» του ’99 επισκιάζει ακόμη και σήμερα τη λειτουργία του ασφαλιστικού συστήματος. Δεν είναι οι ζημιές, δεν είναι το τι λεφτά έχασε, αν έχασε 3,5 δισεκατομμύρια ευρώ. Αυτό που έχει σημασία είναι ότι υπονόμευσαν τη διαφάνεια και τους κανόνες διαχείρισης στα ασφαλιστικά ταμεία, στα αποθεματικά τους. Τα είκοσι χρόνια, κυρίες και κύριοι συνάδελφοι, το «δωράκι» του Μαυράκη ή τη νοοτροπία της «αρπαχτής», της ατιμωρησίας, το πληρώνουμε κι εμείς σήμερα. Αυτή η νοοτροπία δεν εξαλείφεται με μαγικό ραβδάκι ούτε με θαύματα. 
      Πότε άλλοτε αυτή η χώρα είχε δει –πείτε μου ένα παράδειγμα, πέρα από τον Τερτσέτη και τον Κολοκοτρώνη, τα χρόνια εκείνα τα παλιά- αρχιδικαστή και δικαστές στη φυλακή; Πότε; Πότε αυτή η χώρα είδε ισόβια σε πρύτανη; Πότε αυτή η χώρα είδε να είναι σήμερα έγκλειστοι, με το νόμο που κάναμε εμείς και είμαστε υπερήφανοι, διότι μετατρέψαμε το αδίκημα της απιστίας από πλημμέλημα σε κακούργημα;
      Και θέλω, κύριε Πρόεδρε, από το Βήμα της Εθνικής Αντιπροσωπείας να στείλω ένα μήνυμα σ’ όλους εκείνους που τόσα χρόνια από την ατιμωρησία και από τη συγκάλυψη έβαζαν το χέρι μέσα στον κρατικό κορβανά. Τι γινόταν, κύριοι συνάδελφοι, μέχρι τώρα; Και έχει σημασία για την κοινωνική ασφάλιση. Ένας υπάλληλος υπεξαίρεσε στο Ι.Κ.Α. της Χαλκίδος, κύριοι του Κομμουνιστικού Κόμματος Ελλάδος, 1.000.000.000. Έπαιρνε τις εργοδοτικές εισφορές και τα λεφτά των εργαζομένων και τα έβαζε στο παντελόνι. Ένα δισεκατομμύριο δραχμές! Ποια ήταν η μοίρα του με τον προηγούμενο νόμο του καθηγητή του κ. Σημίτη, του σοσιαλιστικού ΠΑ.ΣΟ.Κ.; Πλημμέλημα. Γι’ αυτόν που έφαγε 1.000.000.000, ή που έφαγε 500.000.000, η απόφαση θα τελεσιδικούσε σε οκτώ χρόνια. Θα είχε βγει στη σύνταξη και όταν ερχόταν η ώρα της ποινής θα έτρωγε δεκαπέντε μήνες. Δηλαδή έλεγε το κράτος του χθες, το μίζερο, το αδιαφανές: «κλέψτε, αρπάχτε». Ατιμωρησία πλήρης, πλημμέλημα! Πόσα χρόνια έφαγε φυλακή επί Νέας Δημοκρατίας ο εν λόγω κύριος του Ι.Κ.Α. στο Κακουργιοδικείο Χαλκίδος; Σαράντα δύο χρόνια φυλακή! Είναι δικαστική απόφαση του 2006. Πόσα χρόνια έφαγε πριν από δέκα μέρες υπάλληλος που καταχράστηκε από το δημόσιο 360.000 ευρώ; Έφαγε, κύριοι του Κομμουνιστικού Κόμματος Ελλάδος, τριάντα χρόνια φυλακή. Αυτό στέλνει, λοιπόν, ένα μήνυμα σε όλους εκείνους που δεν έχουν συνειδητοποιήσει ότι άλλαξε αυτή η χώρα. Δεν είναι η χώρα του χθες. 
      Αυτή η χώρα προχωράει με διαφάνεια. Αυτοί θα έχουν τη μοίρα του πρύτανη, του δικαστή, του αρχιδικαστή και του αρχιϋπαλλήλου. Να ποια είναι η διαφορά μας, να γιατί ο λαός γυρίζει την πλάτη σ’ αυτούς, που πάνω απ’ όλα καλλιέργησαν τη νοοτροπία του χθες, της «αρπαχτής».
      Εμείς θωρακίσαμε με νόμο του κράτους την περιουσία των ασφαλιστικών ταμείων. Εμείς βγάλαμε από πάνω μας τον ορισμό των διοικητών των ασφαλιστικών ταμείων, όπου κατά το δοκούν, ο κάθε Υπουργός, τον κάθε πρόσκοπο, τον κάθε στρατιωτικό, τον κάθε ιερέα -με όλη την εκτίμηση που τους έχω- τους διόριζε ως φίλα προσκείμενους στα ταμεία. Τώρα, η επιτροπή ορίζει με κίνητρα και με διαδικασίες που προβλέπει πραγματικά ο νόμος. Εμείς το κάναμε. 
      Πρέπει να αντιληφθείτε -και αυτό είναι το επιχείρημα- ότι ο Έλληνας φορολογούμενος πολίτης πληρώνει τα λάθη. Σας προκαλώ. Ποτέ μα ποτέ μέχρι σήμερα, χρήματα είτε από το Χρηματιστήριο είτε από τη διαφάνεια της ακίνητης περιουσίας δεν επεστράφησαν στα ασφαλιστικά ταμεία. Είναι η πρώτη φορά που συμβαίνει αυτό και προκαλώ οποιονδήποτε στη Βουλή να μου πει: Ποιο ασφαλιστικό ταμείο έχασε ένα ευρώ; Το τελευταίο δάνειο της «J.P. MORGAN» με το Τ.Υ.Δ.Κ.Υ., τα 280.000.000, επεστράφησαν και με νόμο επιστρέφει το Υπουργείο Οικονομίας και Οικονομικών και 3.100.000 ευρώ τόκους και τους πληρώνει η Κυβέρνηση. 
      Από τον Έλληνα φορολογούμενο πολίτη, λοιπόν, δίνονται; Γιατί λέτε συνειδητά ψέματα; Από τους ιδιαίτερα ευνοϊκούς όρους της σύναψης του δανείου αυτού, της «J.P. MORGAN» με το Τ.Υ.Δ.Κ.Υ., εισέπραξε το Υπουργείο Οικονομίας και Οικονομικών 5.100.000 ευρώ τόκους και ένα μέρος αυτών επιστρέφει. Δεν θίγεται κανένας φορολογούμενος πολίτης και αφήστε τα ψέματα. Έχουν κοντά ποδάρια.
      Και πρέπει να καταλάβουμε και κάτι όλοι εδώ μέσα. Πρέπει να σεβόμεθα το θεσμό της δικαιοσύνης. Δεν μπορεί –και επειδή λέγονται πολλά τώρα τελευταία σχετικά με το ρόλο της ανεξάρτητης δικαιοσύνης- να μιλούν εκείνοι που χρησιμοποιούσαν και χρησιμοποιούν τις αποφάσεις της δικαιοσύνης κατά το δοκούν, λες και η δικαιοσύνη είναι ένα ρούχο που ανάλογα το φοράς. Τη μια μέρα το αλλάζεις, χειμωνιάτικο, θερινό, κοντό, μακρύ. Είναι λάθος. Πληγώνουμε τη δημοκρατία. Κάνουμε ζημιά στην κοινωνία, όταν κλονιστεί ο θεσμός της ανεξάρτητης δικαιοσύνης, όταν οι ίδιοι οι πολιτικοί ηγήτορες δείχνουν το δρόμο της κατασπίλωσης της δικαιοσύνης, της υπονόμευσης της δικαιοσύνης. Εγώ είμαι γιατρός, αλλά η νομική επιστήμη έχει αρχές. Μην τα γκρεμίζετε όλα.
      Κυρίες και κύριοι, θέλω να πω τρεις αλήθειες και να τελειώσω με το ασφαλιστικό σύστημα. Υπάρχουν πάρα πολλές αλήθειες που πολλοί δεν θέλουν να τις ακούσουν. Τους αρέσουν οι μύθοι και τα παραμύθια.
      Αλήθεια πρώτη. Το θέμα της περιουσίας των ασφαλιστικών ταμείων. Σας παρέθεσα όλα τα στοιχεία και σας λέω ότι στις 31.12.2003, η κινητή περιουσία ήταν 21.800.000.000 ευρώ. Στις 31.12.2006 και σήμερα, το πρώτο τετράμηνο του 2007, είναι 34.000.000.000. Αύξηση κατά 13.000.000.000 περίπου, κοντά στο 50%. Έχω καταθέσει πίνακα.
      Αλήθεια δεύτερη. Τα όρια συνταξιοδότησης. Γίνεται πολλή σπέκουλα, πολιτικά «σκιάχτρα» στις τηλεοράσεις προκαλούν και φοβίζουν το συνταξιούχο, τον εργαζόμενο -εγώ πιστεύω ότι το κάνουν από ελλιπή ενημέρωση, επειδή δεν ξέρουν τι τους γίνεται- ή κάνουν επιλεκτική πληροφόρηση στην κοινή γνώμη. Αμφιβάλλει κανείς, εκτός από το Κομμουνιστικό Κόμμα Ελλάδας, ότι το εθνικό όριο συνταξιοδότησης είναι το 65ο έτος της ηλικίας; Μιλάω για το ΠΑ.ΣΟ.Κ. και για τη Νέα Δημοκρατία; Ποιος αμφιβάλλει; Γιατί είσθε υποκριτές; Είναι ψηφισμένο εδώ και χρόνια, με την ψήφο σας, με την υπογραφή σας.
      ΝΙΚΟΛΑΟΣ ΓΚΑΤΖΗΣ: Αλλάξτε το.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εμείς το δεχόμαστε. Και παραμένει αμετάβλητο, όσες μεταρρυθμίσεις και αν κάνατε στο ασφαλιστικό σύστημα στα είκοσι χρόνια. Και τις τελευταίες μεταρρυθμίσεις του ν.3232 και του 3299. 
      Αυτή είναι η αλήθεια. Πείτε τη στο λαό. Ποιος κάνει τη ζημιά; Αλήθεια, πόσοι από εσάς ξέρετε ότι μ’ αυτό που κάνετε αφαιρείτε από τους εργαζόμενους το δικαίωμα να φθάσουν τα όρια ηλικίας και βγαίνουν πρόωρα; Και αποχωρούν νωρίτερα και πάνε στα πενήντα πέντε ή στα εξήντα, με αποτέλεσμα να έχουν κατά πολύ μικρότερη σύνταξη.
       Γιατί, λοιπόν, αυτή η διακίνηση κινδυνολογικών σεναρίων ότι δήθεν και τάχα εμείς θα αυξήσουμε τα όρια ηλικίας, όταν όλοι ξέρουμε ότι δεν πρόκειται να τα αυξήσουμε; 
      Θα σας πω ένα χαρακτηριστικό παράδειγμα, κυρίες και κύριοι συνάδελφοι, για να καταλάβετε τι σημαίνει αυτό. Κύριε Πρόεδρε, σύμφωνα με τα στοιχεία του Ι.Κ.Α. το 2005 –τα επίκαιρα στοιχεία- από δεκαεννιά χιλιάδες πεντακόσιους δεκαέξι άνδρες ηλικίας σαράντα μέχρι εξήντα πέντε ετών που βγήκαν στη σύνταξη, οι τέσσερις χιλιάδες τετρακόσοι σαράντα άνδρες, περίπου το 22% δηλαδή, εξάντλησε το όριο ηλικίας. Τρομακτικό νούμερο! Και στις γυναίκες υπάρχουν ανάλογα ποσοστά. 
      Αυτή η μειοψηφία των συνταξιούχων, όμως, παίρνει πραγματικά πολύ μικρότερη σύνταξη. Στόχος είναι να τους πείσουμε ότι δεν κινδυνεύουν. Και να επιλέξουν μόνοι τους, αν θέλουν να βγουν πρόωρα και να πάρουν λιγότερα. Όταν, όμως, έχουν πρόωρη συνταξιοδότηση, θα πάρουν πολύ λιγότερα. 
      Είναι χρέος μας και πρέπει να πούμε ότι το μαχαίρι και το πεπόνι το έχει ο ίδιος ο εργαζόμενος, όταν επιλέγει να συνταξιοδοτηθεί νωρίτερα. Στόχος της Κυβέρνησης δεν είναι να υποχρεώσουμε τους ασφαλισμένους να παραμείνουν χωρίς τη θέλησή τους στην εργασία τους, αλλά έχουμε χρέος να τους δώσουμε σοβαρή ενημέρωση, πληροφόρηση, να τους δώσουμε εναλλακτικές επιλογές και να τους εγγυηθούμε καλύτερες παροχές. Σ’ αυτό πιστεύω ότι κανείς δεν μπορεί να έχει αντίρρηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κύριε Πρόεδρε.
       Οι προκλήσεις του συνταξιοδοτικού συστήματος πρέπει ν’ απαντηθούν χωρίς αυξήσεις ορίων ηλικίας, χωρίς αυξήσεις των ασφαλιστικών εισφορών και χωρίς μείωση των συντάξεων. Οι όποιες λύσεις πρέπει να παρθούν και να προκύψουν στην επόμενη τετραετία μέσα από μια διαδικασία ενός εθνικού διαλόγου, ενός διαλόγου που θα είναι πραγματικά απροσχημάτιστος, φίλοι του Κομμουνιστικού Κόμματος Ελλάδας, φίλοι του ΠΑ.ΣΟ.Κ., δημοκρατικά γόνιμος και χωρίς προαπαιτούμενα. 
      Πρέπει να μας παραδειγματίσει το τι έγινε στην Ισπανία, όπου έχουν ένα βιώσιμο ασφαλιστικό σύστημα, γιατί δώδεκα χρόνια στο Τολέδο διαβουλεύονταν κόμματα και φορείς και ομόφωνα αποφάσισαν, συμφώνησαν και νομοθέτησαν. Η Δανία το έκανε αυτό για επτά ολόκληρα χρόνια. Αυτό πρέπει να κάνουμε όλοι. Και εδώ καλείστε όλοι να αναλάβετε τις ευθύνες σας απέναντι στον ελληνικό λαό. 
      Και βέβαια θα σας πω και μια άλλη αλήθεια –και θα είναι η τελευταία φράση μου, κύριε Πρόεδρε- που αφορά την εισφοροδιαφυγή. Είναι εθνική ανάγκη να κόψουμε όλα τα κεφάλια αυτής της σύγχρονης λερναίας ύδρας του ασφαλιστικού μας συστήματος. Όλα τα κόμματα πρέπει να σταθούμε στην πρώτη γραμμή και πρέπει πραγματικά να εξασφαλίσουμε και να ενισχύσουμε την απασχόληση και όχι την ανασφάλιστη εργασία. 
      Την άλλη εβδομάδα ή την επόμενη, το Υπουργείο Απασχόλησης φέρνει νομοσχέδιο στη Βουλή και για εκείνο που σας υποσχέθηκα για την αναβάθμιση του Σ.Ε.Π.Ε. και άλλες διατάξεις. Εμείς, η Κυβέρνηση της Νέας Δημοκρατίας, σκοπεύει να χαλάσει τον ύπνο όλων των αετονύχηδων που θεωρούν εξυπνάδα τάχα το να μην πληρώνεις εισφορές. Γι’ αυτό, τους απευθύνουμε και την τελευταία προειδοποίηση να μην κοιμούνται ήσυχοι. Πέρα από το νομοσχέδιο που πέρασε για τη φοροδιαφυγή, έρχεται και το νομοσχέδιο για την εισφοροδιαφυγή, γιατί οι κατά σύστημα μπαταχτσήδες του ασφαλιστικού συστήματος πρέπει να κτυπηθούν. 
      Κύριε Πρόεδρε, κυρίες και κύριοι συνάδελφοι, το Μάρτιο του 2004 μπήκε αυτή η Κυβέρνηση –και είναι προς τιμήν της και είμαι υπερήφανος που υπηρέτησα και υπηρετώ αυτήν την Κυβέρνηση- σε έναν κυκεώνα ελλειμμάτων και κρυφών χρεών. Περάσαμε δια πυρός και σιδήρου λόγω της κακής νοοτροπίας, της εμποτισμένης από τις συνήθειες του παρελθόντος. Βγάλαμε τη χώρα από τις συμπληγάδες της επιτήρησης. Θωρακίσαμε την οικονομία. Προστατεύουμε ως κόρη οφθαλμού και ενισχύουμε το επίπεδο κοινωνικής προστασίας στη χώρα μας. Αποδείξαμε στον ελληνικό λαό ότι έχουμε στρατηγική, ότι έχουμε σχέδιο, ότι μεταρρυθμίζουμε και αλλάζουμε τη χώρα. Και αυτό δεν σταματάει με τίποτα. 
Καμμία δύναμη δεν μπορεί να σταματήσει τη μεγάλη πλειοψηφία του ελληνικού λαού που θέλει και απαιτεί αλλαγές, τομές και μεταρρυθμίσεις. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χωρέμης.
    ΑΝΑΣΤΑΣΙΟΣ ΧΩΡΕΜΗΣ: Ευχαριστώ, κύριε Πρόεδρε.
    Κύριοι συνάδελφοι, ο Υφυπουργός Απασχόλησης και Κοινωνικής Προστασίας κ. Γιακουμάτος στην ομιλία του ανέδειξε δύο ζητήματα, το παρελθόν και τα ευχολόγια.
    Το παρελθόν, βεβαίως είναι μία κατεύθυνση συνολική του επιτελείου της Κυβέρνησης και του κόμματος της Νέας Δημοκρατίας, η ανάδειξη δηλαδή των αρνητικών στιγμών του ΠΑ.ΣΟ.Κ. ως το μείζον ζήτημα, ως το κυρίαρχο θέμα πάνω στο οποίο θα κυβερνήσει τη χώρα η Κυβέρνηση της Νέας Δημοκρατίας.
    Και βεβαίως, όταν μιλάμε για ευθύνες, για ανάληψη ευθυνών, για άσκηση κυβερνητικής πολιτικής, εκεί επίσης υπάρχει ένας άλλος εύκολος δρόμος, ο δρόμος των ευχολογίων, ο δρόμος των εξαγγελιών-ψίχουλα και μάλιστα, ετεροχρονισμένες για το μετά το 2008 διάστημα. 
    «Το μελετάμε» είπε ο κ. Γιακουμάτος «από το 1999». Επίσης, είπε «το κάνουμε πράξη και θα το υλοποιήσουμε την άλλη τετραετία». Το πιο φοβερό απ’ όλα είναι ότι θα μιλήσουμε για το ασφαλιστικό ζήτημα της χώρας και θα κάνουμε διάλογο την επόμενη τετραετία. Αυτά, κατά την άποψή μας, δεν αποτελούν άσκηση μιας σοβαρής κυβερνητικής ευθύνης, προκειμένου να επιλύσουμε ζητήματα που είναι οξυμένα στη συνείδηση του ελληνικού λαού, όπως είναι το μεγάλο ζήτημα της διασφάλισης των συνταξιοδοτικών δικαιωμάτων, όπως είναι το μεγάλο ζήτημα της διασφάλισης και καλής αξιοποίησης των αποθεματικών των ασφαλιστικών ταμείων. 
    Εγώ είμαι απ’ αυτούς που πιστεύουν ότι αυτές οι συζητήσεις με πρωτοβουλίες κυρίως στην Επιτροπή Κοινωνικών Υποθέσεων, αλλά και κυρίως τώρα με την πρωτοβουλία των συναδέλφων του Κομμουνιστικού Κόμματος, είναι συζητήσεις που αφορούν κρίσιμα ζητήματα. 
    Πράγματι, λοιπόν, αυτές οι συζητήσεις αποτελούν αφετηρία για προβληματισμό, για ψηλάφηση πραγματικά των δυνατοτήτων της ελληνικής οικονομίας -γιατί από εκεί εξαρτάται- αλλά βεβαίως και ψηλάφηση κυρίως των στρατηγικών. Γιατί πιστεύω πως οι αγαπητοί συνάδελφοι του Κ.Κ.Ε. θα δεχθούν ότι είναι εκ των πραγμάτων αδύνατο με την υπάρχουσα πολιτική της Κυβέρνησης της Νέας Δημοκρατίας να καλύψουμε αυτές τις τεράστιες πράγματι απαιτήσεις των Ελλήνων εργαζομένων και Ελλήνων ασφαλισμένων, κυρίως γιατί η στρατηγική, η πολιτική γραμμή, η οποία ακολουθείται δεν επιτρέπει να είμαστε όχι απλώς αισιόδοξοι, αλλά να έχουμε τη δυνατότητα μέρα με τη μέρα, βήμα-βήμα να κερδίζουμε κάτι υπέρ των εργαζομένων, υπέρ των ασφαλισμένων.
    Και εδώ, επιτρέψτε μου να πω ότι αυτή η απόλυτη εξομοίωση του ΠΑ.ΣΟ.Κ. με τη Νέα Δημοκρατία δεν έχει να συνεισφέρει στην υπόθεση της κοινής μας αντίληψης ως προς τα ζητήματα της διασφάλισης των συνταξιοδοτικών δικαιωμάτων των εργαζομένων. 
    Γι’ αυτό, λοιπόν, κάνω πάλι ένα σχόλιο, σε σχέση με την κατεύθυνση της ηγεσίας του Κομμουνιστικού Κόμματος τουλάχιστον -χωρίς να θέλω να πω κάτι άλλο- ως προς αυτήν την απόλυτη εξομοίωση. Είναι δυνατόν να υπάρχει αυτή η κατεύθυνση ως προς την εξομοίωση; Δηλαδή, τι έχει προσφέρει η Νέα Δημοκρατία στον τομέα της δημόσιας κοινωνικής ασφάλισης; Δεν υπάρχει διάκριση σε σχέση με το ΠΑ.ΣΟ.Κ., το οποίο είχε αρνητικές στιγμές, στις οποίες και εμείς, οι Βουλευτές του ΠΑ.ΣΟ.Κ. και τα στελέχη του ΠΑ.ΣΟ.Κ., έχουμε αναφερθεί κατ’ επανάληψη και μέσα στο χώρο μας; Όμως, τι σχέση έχει τώρα η πολιτική του ΠΑ.ΣΟ.Κ. η οποία έδωσε υποκαταστήματα από το 1981 και μετά σε όλη τη χώρα, προκειμένου να συλλάβουμε την τεράστια εισφοροδιαφυγή, για την οποία απαξιεί αυτήν τη στιγμή να πάρει πρωτοβουλίες η Κυβέρνηση της Νέας Δημοκρατίας, με αποτέλεσμα αυτή συνεχώς να πολλαπλασιάζεται και συνεχώς να διογκώνεται;  
Στην πράξη κρίνονται οι πολιτικές. 
	Τι σχέση έχει η πολιτική της Νέας Δημοκρατίας, που ετεροχρονισμένα το 2008 μιλάει για ψίχουλα, με την καθιέρωση του Ο.Γ.Α. ως κύριου φορέα ασφάλισης; 
	Τι σχέση έχει η πολιτική αξιοποίησης των αποθεματικών στην οποία,  βεβαίως, διαφωνείτε, γιατί έχετε μια άλλη αντίληψη; 
	Τι σχέση έχει αυτή η αξιοποίηση που γίνεται σήμερα με τον τρόπο που γίνεται;  Τι σχέση έχει το τζογάρισμα που γίνεται με αυτήν την περίφημη ευελιξία που είδαμε στο τελευταίο νομοσχέδιο αυτής της Κυβέρνησης, προκειμένου να συγκαλύψει και να νομιμοποιήσει όλα όσα συνέβησαν και συγκλόνισαν το πανελλήνιο με το σκάνδαλο της λεηλασίας και με μια πραγματική αξιοποίηση, η  οποία ξεκινά μετά το 1983 και φθάνει να αποδώσει από το 1993, που υπήρχαν τρισεκατομμύρια ευρώ σε επίπεδο κινητής περιουσίας των ασφαλιστικών ταμείων, και να είναι 30.000.000.000 σήμερα; 
      Και αυτό όχι, βεβαίως, με κάποια προσπάθεια της Νέας Δημοκρατίας, αλλά εξαιτίας των επιλογών των κυβερνήσεων του ΠΑ.ΣΟ.Κ., εξαιτίας των επιλογών που έγιναν για την αξιοποίηση μέσα από νομοθετικές πρωτοβουλίες και πολιτικές για τη μετά το 1994 περίοδο μέχρι και σήμερα, που είναι 30.000.000.000 από 3.000.000.000. Αν δεν κάνω λάθος, είναι σωστό αυτό το νούμερο. Η περιουσία των ασφαλιστικών ταμείων το 1981 ήταν 5 % του Α.Ε.Π., ενώ σήμερα είναι 17% του Α.Ε.Π.. Έκανε η Νέα Δημοκρατία κάτι γι’ αυτό; Ασφαλώς όχι!
	Άρα, έχουμε στις περγαμηνές μας όχι μόνο τις αρνητικές στιγμές για τις οποίες έχει γίνει μεγάλος λόγος. Κυρίως έχει γίνει λόγος για εμάς, προκειμένου μέσα από την αυτοκριτική μας να γίνουν οι διορθωτικές κινήσεις, να πατήσουμε σε μια νέα δυναμική και να οδηγήσουμε τον ελληνικό λαό σε καλύτερη προοπτική, γιατί είμαστε κόμμα εξουσίας. 
	Γι’ αυτό σας καλούμε να κάνετε μια διάκριση, θα έλεγε κάποιος. Δεν κάνω συστάσεις. Όμως, πραγματικά υπάρχει αυτή η απόλυτη εξομοίωση σε μια περίοδο όπου έχουμε ένα συγκεκριμένο σκάνδαλο, ένα τεράστιο σκάνδαλο που συγκλονίζει ακόμη -τρεισήμισι μήνες τώρα- την ελληνική κοινωνία, όπου έχουμε ένα οργανωμένο σχέδιο, με επικεφαλής τον Υπουργό Οικονομικών - το Επιτελείο του Υπουργείου Οικονομικών- άρα είναι σε γνώση του Πρωθυπουργού. 
	Και δεν μπορείτε να λέτε, ειδικά για το ζήτημα της Εξεταστικής Επιτροπής, που όλοι ζητήσαμε, ότι όλα πρέπει να τα εξετάσουμε. Βεβαίως, να τα εξετάσουμε όλα! Από το 1950, όπως λέει το Κομμουνιστικό Κόμμα ή από το 1998, όπως λέει ο Συνασπισμός. Βεβαίως! Δεν έχουμε καμμία αντίρρηση ως προς αυτό. Όμως, εδώ υπάρχει μια συγκεκριμένη κλοπή. Υπάρχει ένα έγκλημα, που έχει ηθικούς και πολιτικούς αυτουργούς αυτήν την Κυβέρνηση. Δεν αφορά κάποιες μεμονωμένες, ανεξάρτητες, εξατομικευμένες ευθύνες, ευθύνες συγκεκριμένων προσώπων. Αφορά συνολικά την κατεύθυνση, που έχει δοθεί σε επίπεδο ηγεσίας της Κυβέρνησης αυτής. Απέναντι σε αυτό δεν μπορεί να υπάρξει συμψηφισμός, με οποιεσδήποτε ευθύνες –πολιτικές ή μη- του παρελθόντος, τις οποίες δεχόμαστε να εξετάσουμε. Να υπάρχει –λέω- η διάκριση, χωρίς καμμία πρόθεση να περιορίσω τη σημασία της ερώτησής σας, τη διαδρομή και την ιστορία σας. 
	Από την άλλη μεριά, δεν δέχομαι να υπάρχει μια απόλυτη εξομοίωση και να μη γίνεται διάκριση με τις πολιτικές της Νέας Δημοκρατίας σε όλα τα ζητήματα. Δεν είναι μέγα ζήτημα ή είναι υπερβολή αυτό που λέει ο Πρόεδρός μας, ο κ. Γιώργος Παπανδρέου, ότι η πολιτική στην παιδεία ασκείται από τον Υπουργό Δημόσιας Τάξης; Η πολιτική στην υγεία είναι μια πολιτική της Κυβέρνησης αυτής –λέω- μέσω εξαγγελιών προσλήψεων, οι οποίες δεν επισυμβαίνουν ποτέ, δεν υλοποιούνται ποτέ, ενώ αντίθετα έχουμε υλοποίηση της κατεύθυνσης να πάρουμε χιλιάδες –λέει- ως προτεραιότητα να στελεχώσουν την Αγροφυλακή; 
	Αυτές είναι πολιτικές που δεν σας δίνουν το στοιχείο της διάκρισης απέναντι σ’ ένα σοσιαλιστικό κόμμα, σε συνθήκες παγκοσμιοποίησης, ώστε πραγματικά να δούμε ποια είναι εκείνα τα σημεία πάνω στα οποία μπορούμε να πατήσουμε, για να δημιουργήσουμε θεσμικά και νομικά πλαίσια.
      Να ξεπεράσουμε τις όποιες διαφωνίες ή εάν θέλετε τις όποιες διαφορετικές ιστορικές τοποθετήσεις στο παρελθόν για το δικό σας κόμμα και για τη δική μας παράταξη. Έτσι λοιπόν, εμμένω στο γεγονός αυτό.
      Έρχομαι τώρα στην πρότασή μας. ΄Ηθελα να δηλώσω ότι πράγματι δημιουργεί αυξημένες απαιτήσεις και επιβάλλει θεσμική κατοχύρωση. Και έχετε δίκιο ως προς την επισήμανση αυτή. Χρειάζεται απόλυτη θεσμική κατοχύρωση των ασφαλιστικών ταμείων και ως προς την διαχείριση των αποθεματικών αλλά και ως προς τη διοικητική τους οργάνωση, γιατί πράγματι έχουμε μία νέα οικονομική πραγματικότητα με σύγχρονα χρηματιστηριακά προϊόντα, τα δομημένα υψηλού ρίσκου ομόλογα, απέναντι στα οποία είμαστε ενάντια γιατί μέχρι τώρα δεν τα ξέραμε, αλλά υπάρχουν στην αγορά και πρέπει να πάρουμε μία απόφαση. Κάτω από ποιες προϋποθέσεις και σε ποιο ποσοστό και με τίνος αποφάσεις θα υπάρξουν οι όποιες επενδύσεις, προκειμένου να διασφαλίσουμε τη χρηστή διοίκηση και τη διαφάνεια των συναλλαγών, να διασφαλίσουμε τα συμφέροντα των ασφαλισμένων συνολικά και να κατοχυρώσουμε την κοινωνική λογοδοσία;
      Αυτό που ψήφισε η Νέα Δημοκρατία πριν από την αποπομπή του Υπουργού του κ. Τσιτουρίδη δεν διασφαλίζει καμμία από αυτές τις αρχές. Και κυρίως το γεγονός ότι η Νέα Δημοκρατία αντιμετωπίζει τα ταμεία όχι ως φορείς άσκησης κοινωνικής πολιτικής, αλλά ως κερδοσκοπικούς οργανισμούς, ως χρηματιστηριακές εταιρείες όπως είπαμε, αυτό ασφαλώς δεν διασφαλίζει σε καμμία περίπτωση ούτε τα χρήματα των εργαζομένων, ούτε των συνταξιούχων και ασφαλώς δεν διαφυλασσόμαστε από τις ορέξεις των επιτηδείων. 
      Εμείς τι λέμε ως ΠΑ.ΣΟ.Κ, γιατί είμαστε προ των θυρών πιστεύω μιας μεγάλης ευθύνης, της κυβερνητικής ευθύνης του ΠΑ.ΣΟ.Κ μετά από τις επόμενες εθνικές εκλογές. 
      Πρώτον, η διοίκηση των ταμείων να ασκείται στη βάση της τριμερούς χρηματοδότησης, κράτος, εργοδότης, εργαζόμενοι. Αυτό σηματοδοτεί και τη δέσμευση τη δική μας, του ΠΑ.ΣΟ.Κ, απέναντι στην κοινωνική ασφάλιση. 
      Δεύτερον, ενισχύεται η αυτονομία των ασφαλιστικών ταμείων με προσπάθεια να αποκρατικοποιήσουμε και σε μεγάλο βαθμό να αποκομματικοποιήσουμε, -με το στρεβλό δρόμο που παίρνει η κομματικοποίηση μέσα στις δημόσιες υπηρεσίες- τις αποφάσεις  και τις λειτουργίες τους. 
      Τρίτον, να καθιερώσουμε κοινούς κανόνες διαχείρισης με την εποπτεία μιας ανεξάρτητης αρχής που θα υποκαταστήσει βεβαίως την αρχή της επιτροπής της Τράπεζας της Ελλάδας που σκοπίμως κατήργησε η Νέα Δημοκρατία, προκειμένου ν’ ανοίξει ο δρόμος για αυτό το οργανωμένο σχέδιο, προκειμένου να γίνει η επέλαση και η λεηλασία στα αποθεματικά των ασφαλιστικών ταμείων. 
      Βέβαια, η κοινωνική ασφάλιση για το ΠΑ.ΣΟ.Κ αποτελεί δημόσιο κοινωνικό αγαθό που οφείλει η πολιτεία σε όλους τους Έλληνες πολίτες. Ο χαρακτήρας του είναι αναδιανεμητικός, είναι καθολικός, είναι δημόσιος. Και αυτές οι αρχές αποτελούν τις μόνιμες σταθερές. Εγγυάται το κράτος τη βιωσιμότητα και την επάρκειά του. 
      Είπαμε τριμερής χρηματοδότηση, καμμία μείωση των συντάξεων, καταβολή του μη ανταποδοτικού τέλους της κατώτερης σύνταξης από τον κρατικό προϋπολογισμό. Αυτές είναι οι εγγυήσεις μας. Και βέβαια, αυτό δεν είναι ζήτημα ενός διαλόγου που ψάχνουμε να τον βρούμε τριάμισι χρόνια και τον μεταθέτει ο Υπουργός Απασχόλησης σήμερα για την επόμενη τετραετία, όπως και τόσα άλλα μεγάλα ζητήματα που απασχολούν την ελληνική δημόσια ζωή. 
      Να υπάρχει ελάχιστο επίπεδο αξιοπρεπούς διαβίωσης για κάθε Έλληνα πολίτη. Να το συζητήσουμε και να το καθορίσουμε. Αλλά πώς; Ανοίγει ο διάλογος μέσα στην Επιτροπή Κοινωνικών Υποθέσεων; Είναι στις επιλογές της παρούσας Κυβέρνησης να διασφαλίσουμε το κατώτερο όριο αξιοπρεπούς διαβίωσης απέναντι σ’ ένα μεγάλο πλέον πληθυσμιακό κομμάτι του ελληνικού λαού; Γιατί η φτώχεια ανεβαίνει και πρέπει εκεί να υπάρξουν άμεσα μέτρα. 
      Να έχουμε νέες υποδομές κοινωνικών υπηρεσιών, δίκτυα κοινωνικής παρέμβασης. Βεβαίως, να έχουμε σύνταξη του Ο.Γ.Α. στα 950 ευρώ για το ζευγάρι και στα 550 για το μεμονωμένο συνταξιούχο του Ο.Γ.Α.. Για τους συνταξιούχους του Ι.Κ.Α., του Ο.Α.Ε. και των άλλων ταμείων να γίνει αναμόρφωση του θεσμού του Ε.Κ.Α.Σ. με βάση τις νέες κοινωνικές ανάγκες και στόχο τη μετεξέλιξή τους σε βασική σύνταξη. 
      Επικαιροποίηση των εισοδηματικών κριτηρίων προκειμένου να καλυφθούν τριακόσιες χιλιάδες περίπου επιπλέον συνταξιούχοι. Επίδομα θέρμανσης για τα χαμηλά εισοδήματα με κλιμάκωση ανάλογα με τις περιοχές της χώρας. Λογαριασμοί κοινωνικής αλληλεγγύης στους καποδιστριακούς δήμους για άμβλυνση των ακραίων ανισοτήτων, των ακραίων κοινωνικών προβλημάτων. Καθιέρωση κάρτας υγείας και κοινωνικής ασφάλισης. Ενίσχυση της ανταποδοτικής σχέσης εισφορών, παροχών στην ασφάλιση. Δημιουργία εθνικού κεφαλαίου αλληλεγγύης, το οποίο θα είναι κλειδωμένο τουλάχιστον για μια δεκαετία, όπως είπε και ο εισηγητής μας ο κ. Αντωνακόπουλος, και το τονίζω και εγώ με την ευκαιρία αυτή, με τις εγγυημένες αποδόσεις του να στηρίξει συμπληρωματικά το ασφαλιστικό σύστημα. Και προώθηση της ενοποίησης, βεβαίως, των ταμείων της κύριας ασφάλισης να οδηγηθούμε σε ελάχιστα ταμεία, μια διαδικασία πολύ σοβαρή που ξεκίνησε με το νόμο Ρέππα, αλλά που καθυστερεί και επί τριάμισι χρόνια καρκινοβατεί αυτή η περίφημη ενοποίηση που δήθεν υπερασπίζεται η Κυβέρνηση σήμερα της Νέας Δημοκρατίας. 
      Κύριε Πρόεδρε, μη θέλοντας να πάρω άλλο χρόνο μετέπειτα, θέλω να τονίσω ότι η Εξεταστική Επιτροπή είναι ένα ζήτημα που έχει απασχολήσει το ελληνικό Κοινοβούλιο κατ’ επανάληψη. Είναι ένας χώρος μέσα στον οποίο όλα τα κόμματα και όχι μόνο τα δύο μεγάλα κόμματα, έχουν κατά καιρούς έρθει σε αντίφαση ζητώντας Εξεταστική Επιτροπή και μετέπειτα μη ζητώντας Εξεταστική Επιτροπή. Το παράδειγμα, όμως, του κ. Γιώργου Παπανδρέου που και τότε και τώρα ζητάει Εξεταστική Επιτροπή, είναι μια περίπτωση την οποία πρέπει να λάβετε υπ' όψιν όχι μόνο ως Κυβέρνηση, αλλά και ως αντιπολίτευση και το αντίθετο πρέπει να έχουμε ενιαία στάση απέναντι σ' αυτό το μεγάλο ζήτημα, γιατί είναι ίσως ένα από τα πολλά βήματα που πρέπει να γίνουν στην κατεύθυνση τού να υπάρξει διαφάνεια στην πολιτική ζωή του τόπου, μια διαφάνεια απαραίτητη σ’ ένα οικοδόμημα που φαίνεται ότι κλυδωνίζεται εξαιτίας της μεγάλης διαφθοράς που υπάρχει στη δημόσια ζωή. Και δεν φτάνει η ρομφαία της κάθαρσης και της πάταξης της διαφθοράς που είπατε εσείς, αγαπητοί συνάδελφοι της Νέας Δημοκρατίας. Πρέπει να υπάρξει συγκεκριμένη πράξη. Και για να υπάρξει νέο ήθος και νέο ύφος΄, απαιτείται πράγματι να υπάρξει νέα βάση στη συλλογιστική που κάνουμε για τις εξεταστικές επιτροπές. Αλλά να έχουμε το θάρρος και τη γενναιότητα όταν υπάρχουν πολιτικές ευθύνες να τις αναλάβουμε. 
      Και εδώ στο μεγάλο ζήτημα της λεηλασίας υπάρχουν πολιτικές ευθύνες που δεν θα τις ακουμπήσει, βεβαίως, η Εξεταστική Επιτροπή, αφού την απορρίψατε, αλλά φαντάζομαι ότι αυτό ευαισθητοποιεί, προβληματίζει τον Έλληνα πολίτη, ο οποίος στις εθνικές εκλογές θα αποδώσει δικαιοσύνη. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χωρέμη. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος έχει το λόγο. 
      ΑΝΤΩΝΗΣ ΣΚΥΛΛΑΚΟΣ: Εμείς δεν καταθέσαμε την πρόταση νόμου για να αναπαράγουμε τον καυγά για το ποιος έχει περισσότερα ή λιγότερα σκάνδαλα. Το πρόβλημα με τα δομημένα ομόλογα μάς απασχολεί πολύ καιρό τώρα. Έχει ολοκληρωθεί η εικόνα, νομίζω, στον ελληνικό λαό. Εμείς επαναλαμβάνουμε ακόμη μια φορά ότι το θεωρούμε σκάνδαλο. Σε μεγάλο βαθμό έχουν καταλογιστεί στη συνείδηση του λαού μας οι πολιτικές ευθύνες. Μένει τώρα να επιμεριστούν οι ποινικές ευθύνες. 
      Η Νέα Δημοκρατία επανέλαβε σήμερα, αμυνόμενη σε αυτήν την κριτική για τα ομόλογα, τι δεν έγινε από την πλευρά του ΠΑ.ΣΟ.Κ. όσον αφορά πόσοι πήγαν στις φυλακές, πόσοι δικάστηκαν. Δεν ήρθαμε γι’ αυτό το λόγο εμείς εδώ για να αναπαράγουμε το δικομματικό καυγά για το ποιος είναι περισσότερο ή λιγότερο έτοιμος. Ήρθαμε γιατί μας απασχολεί πολύ το ζήτημα των ασφαλιστικών ταμείων και το τι θα γίνει στην πορεία. Αυτό είναι το μεγάλο πρόβλημα και δεν είναι τα ομόλογα. Είναι και τα ομόλογα πρόβλημα, αλλά το μεγάλο σκάνδαλο είναι τι θα γίνει με τα ασφαλιστικά ταμεία και με το ασφαλιστικό σύστημα γενικότερα. 
      Κάνουμε, λοιπόν, ορισμένες προτάσεις. Ένα κεφάλαιο αφορά το πώς θα αξιοποιούνται τα αποθεματικά, τι θα γίνει με όσα χάθηκαν από τα αποθεματικά, από την παρελθούσα διαχείριση από το 1950 και μετά. Και το δεύτερο κεφάλαιο αφορά στα ασφαλιστικά και τα συνταξιοδοτικά δικαιώματα. 
      Μια από τις εκτιμήσεις που ακούστηκαν είναι ότι εκ του ασφαλούς ζητάμε να επιστραφούν όλα τα κλεμμένα. Κατά τον εισηγητή του ΠΑ.ΣΟ.Κ. ήταν 70, μπορεί και περισσότερα, τα δισεκατομμύρια ευρώ. 
      Πολύ μεγάλο ποσό επικαλέστηκε και η Νέα Δημοκρατία και υπήρξε το επιχείρημα ότι μιας και δεν θα κυβερνήσουμε, εύκολα μπορούμε να τα διεκδικούμε από μια Κυβέρνηση. Πώς είναι δυνατόν σε μια φιλελεύθερη οικονομία να βρεθούν αυτά τα χρήματα; Δεν μιλάμε την ίδια γλώσσα. Εμείς εάν ήταν να προσαρμοστούμε στη φιλελεύθερη οικονομία δεν θα ήμασταν Κομμουνιστικό Κόμμα Ελλάδας. Εμείς πάμε σε εντελώς αντίθετη λογική. Δηλαδή ποιος ωφελήθηκε από τα κλεμμένα τριών δεκαετιών τουλάχιστον; Ποιοι κέρδισαν που το επιτόκιο ήταν πολύ μικρό σε σχέση με τον πληθωρισμό; Συγκεκριμένοι επιχειρηματίες, συγκεκριμένοι κλάδοι της εργοδοσίας, που δανείστηκαν και εκείνη την εποχή ωφελήθηκαν. Στο όνομα της ανάπτυξης έλεγαν τότε, με λεφτά των εργαζομένων να αναπτυχθεί η επιχείρηση, η κερδοφορία της κ.λπ.. 
      Δεύτερον, ποιοι κέρδισαν από το Χρηματιστήριο; Κέρδισαν συγκεκριμένες εταιρείες εισηγμένες στο Χρηματιστήριο.
      Τρίτον, ποιοι κέρδισαν από τα ομόλογα, από όλη αυτήν την εξέλιξη που είχαμε; Κέρδισαν οι τράπεζες, οι χρηματιστηριακές εταιρείες, οι μεσάζοντες. Να πάμε να ανατρέξουμε, να τα πάρουμε από αυτούς. Με διαφορετική μέθοδο θα τα πληρώσει ο καθένας. Εδώ που είναι ομόλογα συγκεκριμένα και ξέρουμε και ποιες είναι οι προμήθειες, εάν ζητηθεί όλη η διαδρομή, θα δούμε ποιοι κέρδισαν από την υπόθεση αυτή και να τα επιστρέψουν πίσω με νομοθετική διάταξη. Όπως φέρατε το νομοσχέδιο αυτό για το τι θα γίνει από δω και πέρα με τα αποθεματικά, όπως η τροπολογία ότι τους τόκους θα τους πληρώσει ο ελληνικός λαός βάση του προϋπολογισμού, το ίδιο να κάνουμε και να πληρώσουν αυτοί που κέρδισαν, η «J.P. MORGAN» και οποιοσδήποτε άλλος. Σε κάθε περίπτωση, λοιπόν, μπορούμε να βρούμε ποιοι κέρδισαν και αυτοί να πληρώσουν και αν το ψάξουμε είναι οι έχοντες και οι κατέχοντες  να το πούμε με μια κουβέντα, οι μεγάλες επιχειρήσεις. Αυτό συνάδει με μια φιλελεύθερη οικονομία; Η φιλελεύθερη οικονομία σημαίνει ότι κυριαρχούν οι έχοντες, οι κατέχοντες. Αυτοί ανεβάζουν και κατεβάζουν κυβερνήσεις. Υποστηρίζουν και τα δύο κόμματα εξουσίας, δεν τους πειράζει η εναλλαγή, εκτός εάν θίγονται τα συμφέροντά τους. Είναι δυνατόν σε ένα τέτοιο σύστημα που αυτοί κυβερνούν, αυτοί αποφασίζουν, να περιμένουμε ότι θα αντιμετωπιστούν αυτά τα ζητήματα, ότι θα πάρουμε από τα κέρδη τους; Και αυτό που λέμε ότι τα τρία χρόνια είναι πολύ λίγο χρονικό διάστημα, το ζήτημα είναι αν υπάρχει πολιτική συμφωνία για να πάμε να τα πάρουμε. Από κει και πέρα θα βρεθεί τρόπος. Θα τα φορτώσουμε στον προϋπολογισμό; Όχι βεβαίως. Κάποια στιγμή θα πληρώσει το κράτος και πρώτα και κύρια αυτά που χρωστάει από αυτά που όφειλε να δώσει από τον κρατικό προϋπολογισμό για να υλοποιηθεί το καθήκον της τριμερούς χρηματοδότησης. Αυτά που λέει ο νόμος για τον προϋπολογισμό, το Ι.Κ.Α. κ.λπ.. Αυτά να τα πληρώσει, όσα χρωστάει ως εργοδότης και δεν τα έδωσε. Όσον αφορά τα υπόλοιπα, μπορεί να πληρώσει ένα μέρος ή και το σύνολο και να πάει να τα αναζητήσει μέσω του φορολογικού συστήματος ή με άλλη μέθοδο, από ολόκληρους κλάδους επιχειρηματιών, συνολικά από τη εργοδοσία, με καταμερισμό περισσότερα να πληρώσουν οι ισχυροί και λιγότερα οι μικρότεροι εργοδότες. Υπάρχει λύση. Το θέμα είναι ότι είστε σε άλλη κατεύθυνση και η Νέα Δημοκρατία ως Κυβέρνηση και το ΠΑ.ΣΟ.Κ. ως Αξιωματική Αντιπολίτευση. Έχετε άλλη λογική. Μιλάτε για άλλη οικονομία, για άλλη «κοινωνική» πολιτική, διότι είναι αντικοινωνική στην πραγματικότητα.
      Εμείς βλέπουμε τώρα ότι και στο ζήτημα της αξιοποίησης των αποθεματικών και στο ζήτημα  του ασφαλιστικού συστήματος γενικότερα συμπλέουν τα δύο κόμματα. Δεν είναι άδικο αυτό που λέμε, που βλέπω μερικούς Βουλευτές του ΠΑ.ΣΟ.Κ. να λένε ότι «μας βάζετε στην ίδια μοίρα». Δηλαδή, ποιο είναι το πρόβλημα; θα επιστραφούν τα κλεμμένα; «Ναι», λέμε εμείς, όλα, τη στιγμή μάλιστα που υπάρχει ομόθυμη γνώμη. Μάλιστα και από τη Νέα Δημοκρατία ειπώθηκε και από το ΠΑ.ΣΟ.Κ. ότι υπάρχουν απώλειες από το 1950. 
Όταν το αναγνωρίζετε, δεν υπάρχει συνέχεια των ευθυνών των κυβερνήσεων; Το κράτος δεν έχει συνέχεια; Άρα και οι ευθύνες παραμένουν του κράτους και πρέπει αυτά κάποια στιγμή να μπουν στο ζύγι και να πληρώσουν αυτοί που κέρδισαν σε βάρος των ασφαλιστικών ταμείων. 
      Το ένα είναι ότι συμπλέετε και τα δύο κόμματα να μην επιστραφούν τα κλεμμένα, να συνεχιστεί ο τζόγος και οι κίνδυνοι για τα ασφαλιστικά ταμεία. Μάλιστα, με το τελευταίο νομοθέτημα διευρύνονται οι κίνδυνοι. Και το ΠΑ.ΣΟ.Κ. δεν λέει «όχι» στον τζόγο. Χαίρομαι που ο Συνασπισμός ήρθε στην άποψη να μην υπάρχει τζόγος, παρ’ όλο που κάποια στελέχη του συνεχίζουν να έχουν διαφορετική άποψη και να τη λένε και δημόσια.
      Ασφαλιστικά ταμεία και το άνοιγμα του ασφαλιστικού μετά τις εκλογές: Δεν θα το ανοίξει μόνο η Νέα Δημοκρατία το ασφαλιστικό, θα το ανοίξετε κι εσείς αν κερδίσετε τις εκλογές. Πώς συνδέεται με την πρόταση νόμου και με τα αποθεματικά: συνδέεται διότι ένα από τα βασικά επιχειρήματα και των δύο κομμάτων είναι ότι είναι άδεια τα ταμεία. Αφού είναι άδεια τα ασφαλιστικά ταμεία, δεν μπορούν να πληρώσουν. Δεν είναι άδεια. Αναγνωρίζετε ότι πάνω από 70.000.000.000, πάνω από δύο προϋπολογισμούς, μπορεί να είναι και τρεις προϋπολογισμοί, πρέπει να επιστραφούν στα ταμεία. Δεν είναι άδεια τα ταμεία. Άρα δεν δικαιολογείται καμμία ανατροπή ασφαλιστικού ή συνταξιοδοτικού δικαιώματος, άρα είναι ρεαλιστικά αυτά που λέμε, να πάμε σε καινούργια δικαιώματα, σε χαμηλότερα όρια ηλικίας, σε μεγαλύτερες συντάξεις, σε μικρότερες εισφορές για τους εργαζόμενους. Δεν δικαιολογείται η πολιτική σας -εκεί βρίσκεται η κόντρα- του τι θα κάνετε μετά τις εκλογές, είτε ο ένας είτε ο άλλος. Τώρα, το τι θα κάνετε: η μεγάλη πλειοψηφία του ελληνικού λαού προβλέπει ότι όποιος και να κερδίσει, θα ανοίξει το ασφαλιστικό σε βάρος της, γι’ αυτό και υπάρχει ροή συνταξιοδότησης. 
      Όταν πηγαίνω περιοδείες –εγώ και όλοι οι Βουλευτές του Κ.Κ.Ε., πηγαίνουμε σε περιοδείες σε χώρους του δημόσιου και ιδιωτικού τομέα- ρωτούν γυναίκες και άντρες, γιατί έχουν μία ανησυχία: «Τι λέτε; Να βγω τώρα στη σύνταξη ή να περιμένω μετά τις εκλογές;» Αυτή είναι η αλήθεια. 
      Άκουσα τον εισηγητή της Νέας Δημοκρατίας να λέει ότι το ασφαλιστικό είναι  καυτή πατάτα. Όταν λέμε «καυτή πατάτα», σημαίνει ότι στο μυαλό μας έχουμε ότι δεν πάνε καλά τα πράγματα και όποιος πάρει την καυτή πατάτα θα καεί, δηλαδή θα αναγκαστεί να πάρει μέτρα σε βάρος των ασφαλισμένων και των συνταξιούχων.
      ΠΑΝΑΓΙΩΤΗΣ ΜΕΛΑΣ: Όχι. Εσείς το ερμηνεύετε έτσι.
      ΑΝΤΩΝΗΣ ΣΚΥΛΛΑΚΟΣ: Έτσι το ερμηνεύω. 
      Και τα δύο μεγάλα κόμματα εκπροσωπούνται στο Ευρωκοινοβούλιο, ξέρουν τις αποφάσεις της Λισαβόνας, ξέρουν ποια είναι η πορεία στις άλλες χώρες σε σχέση με τα δικαιώματα, με τα όρια ηλικίας και με τις συντάξεις. Παντού έχουμε πετσόκομμα, περιορίζονται αυτά τα δικαιώματα. 
      Τι να ρωτήσω; Για την παράταση του εργάσιμου βίου; Είναι στο πρόγραμμα του ΠΑ.ΣΟ.Κ.. Πριν από λίγο το διάβασε ο Άγγελος Τζέκης. Δεν το έφερα για να σας διαβάσω τι ακριβώς λέει το πρόγραμμα. Παράταση του εργάσιμου βίου οικειοθελώς για να πάρουν κάτι παραπάνω από τη σύνταξη. Το απορρίπτει αυτό η Νέα Δημοκρατία;  Δηλαδή, οικειοθελώς να παραμένουν –θα ακούσουμε τον Υπουργό- στη δουλειά και να παίρνουν ένα πριμ επιπλέον παραπάνω από την εθνική σύνταξη σαν κίνητρο για να παραμείνουν περισσότερο; Τι σημαίνει αυτό; Σημαίνει ότι θα κρατήσουμε καθηλωμένες τις συντάξεις, ότι η εθνική σύνταξη θα είναι ελεημοσύνη και θα λέμε ότι «αν καθίσεις δύο χρόνια, θα πάρεις κάτι παραπάνω» και θα τους κρατάμε με την ελπίδα να πάρουν την πλήρη σύνταξη. Αυτό είναι ένας άλλος τρόπος για την παράταση του εργάσιμου βίου, για την αύξηση του ορίου ηλικίας. 
      Τι γνώμη έχουν τα δύο κόμματα, και η Κυβέρνηση και το ΠΑ.ΣΟ.Κ., για την οδηγία της Ευρωπαϊκής Ένωσης που λέει «στα εξήντα πέντε και οι γυναίκες»; Κοιτάξτε που φτάσαμε!  Ήταν αποδεκτό ότι οι γυναίκες, επειδή έχουν πολύ περισσότερα βάρη, μητρότητα, δουλειά στο σπίτι, να έχουν και κάποια ωφελήματα και να βγαίνουν πιο γρήγορα στη σύνταξη. Καταργήθηκε αυτό; Αυτή είναι η υποχρέωσή μας.
	Έρχεται η Ευρωπαϊκή Ένωση: «Την ψηφίζουν αυτήν την οδηγία οι δικοί σας ευρωβουλευτές; Έχουν ψηφίσει «ναι» στα εξήντα πέντε έτη οι γυναίκες». Οι δύο κυβερνήσεις δεν έβαλαν βέτο, δεν αρνήθηκαν ότι θα πάει στα εξήντα πέντε και για τις γυναίκες. Ποια είναι η θέση σας σήμερα για τις γυναίκες; Να πάει στα εξήντα πέντε χρόνια. Θα βρείτε το πότε θα το εφαρμόσετε, άντε να πάει λίγο παραπίσω. Δεν θέλετε να υποχρεωθείτε πριν από τις εκλογές να το κάνετε, αλλά θα το κάνετε μετά τις εκλογές. Ό,τι και να πιάσετε για το ασφαλιστικό, θα πάει προς το χειρότερο. 
	Για την εισφοροδιαφυγή, την ανασφάλιστη εργασία ποια μέτρα πήρατε και το ΠΑ.ΣΟ.Κ. και η Κυβέρνηση; Τι πρόοδο κάναμε σ’ αυτά τα ζητήματα; Πρώτα-πρώτα μία μεγάλη πηγή ανασφάλιστης εργασίας είναι οι αλλοδαποί, οι μετανάστες. Θυμάμαι ότι είχα μελετήσει επί ΠΑ.ΣΟ.Κ. πόσοι έκαναν αίτηση για να έχουν νόμιμη παραμονή και να είναι πιο δύσκολο να τους «τρώει» τα ένσημα ο εργοδότης, ώστε να περιοριστεί το κακό της «μαύρης» εργασίας. Επί ΠΑ.ΣΟ.Κ. ήταν 17% μόνο αυτοί που είχαν άδεια παραμονής. Μπορεί να αυξήθηκε λίγο τώρα, ίσως να πήγε στο 25%, αλλά ένα μεγάλο κομμάτι παραμένει χωρίς άδεια παραμονής, άρα δεν αντιμετωπίστηκε το ζήτημα. 
      Χρειάζεται εθνικός διάλογος μετά τις εκλογές για να πάτε να εισπράξετε απ’ αυτούς που διαφεύγουν ή απ’ αυτούς που χρησιμοποιούν τη «μαύρη» εργασία; Δεν χρειάζεται κανένας εθνικός διάλογος, αυτά είναι αυτονόητα πράγματα. Αυτοί που εισφοροδιαφεύγουν ή κλέβουν ή παρακρατούν ακόμα και τις εισφορές των εργαζομένων θα έπρεπε να είναι στη φυλακή και από τις δύο κυβερνήσεις. Έπρεπε να νομιμοποιηθούν όλοι οι μετανάστες και όχι με όρους και προϋποθέσεις που τους δυσκολεύουν, θα έπρεπε να γίνονται τέτοιοι έλεγχοι, να προσλάβετε και προσωπικό από τις επιθεωρήσεις εργασίας και να πάτε να δείτε πώς αντιμετωπίζονται η ανασφάλιστη εργασία και η «μαύρη» εργασία. 
      Γιατί δεν τα κάνετε αυτά; Δεν χρειάζεται εθνικός διάλογος. Και το ΠΑ.ΣΟ.Κ. μάς ζητούσε εθνικό διάλογο. Δεν το έλεγε «εθνικό διάλογο» στην κοινωνική επιτροπή κ.λπ.; Τον αρνηθήκαμε. Γιατί να τον δεχτούμε από τη Νέα Δημοκρατία αν γίνει πάλι κυβέρνηση; Ξέρουμε ότι αν μπούμε σ’ αυτήν τη διαδικασία του διαλόγου θα γίνεται συζήτηση για το τι θα περικόψουμε, όχι για το τι δικαιώματα θα δώσουμε. Μην περιμένετε από μας να συμβάλουμε σ’ αυτό.
	Σχετικά με τη στάση του κάθε κόμματος, δεν ξέρω αν το ΠΑ.ΣΟ.Κ. έκανε αυτοκριτική για το παρελθόν. Εγώ θυμάμαι ότι ένα εκατομμύριο κόσμος κατέβηκε στους δρόμους της Αθήνας μέσα σε είκοσι τέσσερις ώρες όταν ο Γιαννίτσης, ο τότε Υπουργός Εργασίας, εξήγγειλε το μάξι ασφαλιστικό και το μάζεψαν κι έφεραν το μίνι του Ρέππα το οποίο δεχθήκατε σαν Κυβέρνηση της Νέας Δημοκρατίας και το επαυξήσατε. Το ΠΑ.ΣΟ.Κ. δεν είχε προλάβει να το υλοποιήσει. Το εφαρμόζετε και μάλιστα κάνατε και επαύξηση σε σχέση με τα επικουρικά, με τις τράπεζες, με τις Δ.Ε.Κ.Ο. κ.λπ..
	Άρα υπάρχει ευρωπαϊκή πρακτική, υπάρχουν οι οδηγίες που έχετε ψηφίσει, υπάρχουν αυτά που λέτε στα χαρτιά σας, κυβέρνηση ο ένας, κυβέρνηση ο άλλος. Για ποιο διάλογο μιλάτε με το Κ.Κ.Ε. και με το ταξικό συνδικαλιστικό κίνημα; Απέναντί σας θα είμαστε, απέναντι και στα δύο κόμματα. Όποιο και αν κυβερνήσει, θα είμαστε απέναντι, όπως θα συνεχίσουμε να είμαστε απέναντι και σε όποιον θα είναι στην Αξιωματική Αντιπολίτευση.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο.
	Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας.
	ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, με αφορμή την πρόταση νόμου του Κομμουνιστικού Κόμματος, εκτός από την πρόταση αυτή καθ’ εαυτή ακούστηκαν ενδιαφέρουσες πολιτικές απόψεις, οι οποίες και σηματοδοτούν -κατά την έκφραση του συρμού- την επιλογή των πολιτικών που θα ακολουθήσει το ΠΑ.ΣΟ.Κ. στο διάστημα που μεσολαβεί από σήμερα έως τις εκλογές. 
	(Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
	Έχει ενδιαφέρον το γεγονός ότι το ΠΑ.ΣΟ.Κ. ποντάρει πάρα πολύ σε κάτι που υποτίθεται ότι είχε πλήξει και είχε αδικήσει το ΠΑ.ΣΟ.Κ., δηλαδή ποντάρει στη συκοφαντία και αναγάγει τη συκοφαντία σε κυρίαρχο στοιχείο και σε κυρίαρχη παράμετρο του πολιτικού του λόγου.
      Και μάλιστα επιλέγει όχι την ευλογοφανή συκοφαντία, η οποία είναι μία τέχνη η οποία καλλιεργείται στην Ελλάδα από την εποχή ήδη της αρχαίας Αθηναϊκής Δημοκρατίας, αλλά περιπίπτει στη δοκιμασία της αφελούς και προκλητικά συκοφαντικής τακτικής, όταν στη μονοσήμαντη, μονότονη και σχεδόν μανιακή ενασχόλησή του με το θέμα των ομολόγων, το ΠΑ.ΣΟ.Κ. οικοδομεί μία πρωτοφανή και παιδαριώδη συκοφαντική τακτική, εμφανίζοντας ότι δήθεν η ελληνική Κυβέρνηση -από τον Πρωθυπουργό μέχρι τους Υπουργούς και όλους τους ανώτατους αξιωματούχους- είναι συμμέτοχη σε ένα σκάνδαλο εν γνώσει τους, περιεσκεμμένως, με σχέδιο, με σύστημα και με προφανώς αδέξιο τρόπο, το οποίο τελικά οδήγησε σε αυτά τα αποτελέσματα, που οδηγούν το ΠΑ.ΣΟ.Κ. στο να αποκαλύψει δήθεν στον ελληνικό λαό ότι όλη αυτή η ιστορία, που πρώτοι εμείς την αναδείξαμε και πρώτοι την παραδεχτήκαμε αλλά στις σωστές της διαστάσεις ξεκινά τάχα από τα ανώτατα ηγετικά κλιμάκια της ελληνικής πολιτείας.
      Αυτή η συμπεριφορά του ΠΑ.ΣΟ.Κ. με οδηγεί να υποπτευθώ βάσιμα ότι η συκοφαντία την οποία θεωρεί ότι άδικα δέχθηκε την περίοδο που ήταν κυβέρνηση, στην πραγματικότητα, δυστυχώς γι’ αυτό, δεν ήταν συκοφαντία. Οι καταγγελίες και οι κατηγορίες που ακούγαμε και εκστομίζαμε εδώ μέσα για την κυβέρνηση του ΠΑ.ΣΟ.Κ., αποκλείεται να ήταν συκοφαντίες για τη συνείδηση του ΠΑ.ΣΟ.Κ., γιατί ο συκοφαντηθείς απεχθάνεται τη συκοφαντία. Και επειδή αυτό που κάνατε σήμερα εδώ και όλο αυτόν τον καιρό, συνιστά ουρανομήκη και παιδαριώδη συκοφαντία, υποπτεύομαι ότι δεν έχετε νιώσει στο πετσί σας τι είναι συκοφαντία και συνεπώς δεν έχω την παραμικρή τύψη για όσα σας κατηγορούσαμε και εξακολουθούμε να σας κατηγορούμε για τη δική σας περίοδο, γιατί, επαναλαμβάνω, ο συκοφαντηθείς σιχαίνεται τη συκοφαντία και δεν καταφεύγει σε αυτή.
      Δεδομένου, λοιπόν, ότι καταφεύγετε στη συκοφαντία, το αμάχητο επιχείρημα εξαιτίας αυτής σας της συμπεριφοράς, είναι ότι αυτά που σας προσάπτει κανείς για το παρελθόν σας, δυστυχώς για εσάς ήταν πραγματικές και βάσιμες κατηγορίες. 
      Θα ήθελα να πω, επίσης, ότι επί της ουσίας της προτάσεως νόμου, απάντησε διεξοδικά ο εισηγητής της Πλειοψηφίας, Βουλευτής Πειραιώς κ. Μελάς. Απάντησε επίσης διεξοδικά και ο Υφυπουργός Απασχόλησης κ. Γιακουμάτος και κατέδειξε ότι ακούγεται βολικό και θελκτικό να μπορεί κανείς να επιστρέψει, είτε εντός είτε εκτός εισαγωγικών, τα 70.000.000.000 ευρώ στα ασφαλιστικά ταμεία. Αλλά θα ήθελα εδώ να πω ότι πέραν την πραγματικής αδυναμίας, καταλήγουμε πολλές φορές, επειδή το παρελθόν κείται νεκρό και επειδή το παρελθόν είναι στο νεκροτομείο της ιστορίας και μπορεί ο καθένας να κάνει νεκροτομή επί του παρελθόντος και να πει την άποψή του, το πιο αδικημένο κομμάτι σήμερα, το πιο αδικημένο στοιχείο του δημόσιου διαλόγου, να είναι το παρελθόν. Κανείς δεν τολμά να υπερασπιστεί το παρελθόν, γιατί δεν θα του ζητήσει λογαριασμό.
      Εγώ, λοιπόν, θα κάνω μία μικρή υπεράσπιση του παρελθόντος, επειδή ενδεχομένως έχω μία εντελώς διαφορετική νοοτροπία και επιλέγω να είμαι και εκτός συρμού και θα σας πω ότι το 1950 που αποφασίστηκε να τοποθετηθούν τα διαθέσιμα των ασφαλιστικών ταμείων στην Τράπεζα της Ελλάδος με το ν. 1611/1950 και καθορίστηκαν τα επιτόκια αποδόσεως αυτών των τοποθετήσεων από την πανίσχυρη Νομισματική Επιτροπή, μέχρι που καταργήθηκε, όχι πολύ παλαιά και αυτό είχε ένα λόγο, είχε μία αιτία, η οποία άλλοτε ήταν επιτυχής, άλλοτε ανεπιτυχής. Αλλά δεν σημαίνει αυτό, επειδή το παρελθόν είναι άφωνο και επειδή το σύνθημα των επικοινωνιολόγων οι οποίοι δυναστεύουν τις πολιτικές κατευθύνσεις, είναι «Μην ασχολείστε με το παρελθόν, γιατί το παρελθόν δεν θα σας ζητήσει ποτέ το λόγο, αν ασχοληθείτε μαζί του» ότι δεν πρέπει κανείς να απαντά για το παρελθόν. Δεν ήταν οι επιχειρήσεις εκείνες οι οποίες πήραν αυτές τις επιχορηγήσεις όλοι κλέφτες και απατεώνες. Γινόταν τότε, μετά την περιπετειώδη δεκαετία 1940-1950 μία τεράστια προσπάθεια να σηκώσει κεφάλι η Ελλάδα και χρειάζονταν πόροι.
Και έκρινε τότε η πολιτεία ότι ένα μέρος αυτών των πόρων θα μπορούσε να αντληθεί από εκεί, όχι για να ληστευθούν τα ταμεία, αλλά για να τροφοδοτηθεί η ανάπτυξη η οποία εν συνεχεία, δίδοντας θέσεις εργασίας, θα τροφοδοτούσε τα ταμεία. 
      Αυτό δεν απέδωσε στην έκταση που περίμεναν οι τότε κυβερνήσεις. Όμως το ότι δεν απέδωσε, δεν σημαίνει ότι θα πρέπει να εκτελούμε εδώ το παρελθόν και να εκτελούμε νεκρούς, την ιστορία, επειδή οι επικοινωνιολόγοι σήμερα διδάσκουν τους πολιτευόμενους «μην ασχολείστε με το παρελθόν και ασχοληθείτε ασφαλώς με το μέλλον». Δεν είναι έτσι. Έχει και το παρελθόν την άμυνά του. Και αυτοί που τα έκαναν, ήταν άνθρωποι σαν και εμάς, άνθρωποι που τους ψήφισαν ψηφοφόροι σαν και αυτούς που ψηφίζουν εμάς σήμερα. 
      Υπήρχαν κυβερνήσεις το ’50 στην Ελλάδα και, όπως βλέπω εδώ τον κ. Χωρέμη, τον κ. Κακλαμάνη ή τον κ. Μελά, τότε υπήρχαν άλλοι άνθρωποι εδώ μέσα, οι οποίοι αγαπούσαν και αυτοί την πατρίδα και δεν ήταν απατεώνες, όπως θέλουμε να τους βγάλουμε, και δεν ήταν ανίκανοι. Είχαν τον ίδιο πόνο με εμάς και έκριναν ότι πρέπει να παρθούν κάποια μέτρα, για να βοηθηθεί η οικονομική ανάπτυξη της χώρας. 
      Δεν μπορούμε εμείς σήμερα, εξήντα χρόνια μετά, με την άνεση ότι κρίνουμε τεθνεώτες και με την άνεση ότι η επικαιρότητα μας έχει απομακρύνει από τη μελέτη του παρελθόντος και όποιος μπορεί να λέει μία ατάκα σήμερα γίνεται δημοφιλής και επειδή δεν πολυδιαβάζει ο κόσμος, να βαφτίζουμε αυτούς τους ανθρώπους καταστροφείς της Ελλάδος και ότι έδωσαν χρήματα σε απατεώνες συλλήβδην επιχειρηματίες. Μπορεί να μην έχει φωνή το παρελθόν, αλλά έχει τα δίκια του. Εμείς εδώ ξέρετε τι είμαστε; Το αυριανό παρελθόν είμαστε. Και εάν φερόμαστε έτσι στο παρελθόν, αύριο θα σας άρεσε να σας φερθούν και εσάς έτσι οι μελλοντικοί πολιτικοί, επειδή οι τότε επικοινωνιολόγοι θα τους συμβουλεύουν «βρίστε το παρελθόν, είναι εύκολο, είναι άνευ συνεπειών και ασχοληθείτε με φρου-φρου και αρώματα;» 
      Δεν είναι έτσι, λοιπόν. Το παρελθόν υπήρξε, όπως εμείς υπάρχουμε εδώ μέσα σήμερα. Εγώ διαφωνώ με την άποψη να καταργούμε το παρελθόν και να τα βάζουμε εύκολα με το παρελθόν. Ήταν κυβερνήσεις εκτάκτου ανάγκης εκείνες οι κυβερνήσεις και πήραν κάποια μέτρα, για να βοηθήσουν τη χώρα. Δεν απέδωσαν όσο φιλοδοξούσαν και υπάρχει μεγάλη απόσταση από αυτό μέχρι το να λέμε ότι κατέστρεψαν τη χώρα και ότι καταλήστευσαν τα ταμεία συλλήβδην από το ’50 έως προχθές οι κυβερνήσεις. Εάν θέλετε να σας επιφυλάξει το μέλλον αυτό που εμείς επιφυλάσσουμε στο παρελθόν, την ίδια μεταχείριση, εξακολουθείτε να κατηγορείτε συλλήβδην όσους πέρασαν από εδώ μέσα και δεν μπορούν να απαντήσουν. Εγώ δεν θα το κάνω. 
     Θα ήθελα, επίσης, να πω ότι η πρόταση του Κομμουνιστικού Κόμματος έχει πάρα πολλές αδυναμίες και είναι και εξωπραγματική. Έχει την πολυτέλεια το Κομμουνιστικό Κόμμα να κάνει εξωπραγματικές προτάσεις προς τη σωστή κατεύθυνση μεν, αλλά με εξωπραγματικό περιεχόμενο, γιατί είναι βέβαιο ότι δεν θα κληθεί να τις υλοποιήσει. Θέτει, όμως, θέματα, «τσιγκλάει», αν θέλετε να χρησιμοποιήσω μία λαϊκότερη έκφραση, τους κυβερνώντες και τους υπόλοιπους πολιτικούς παράγοντες προς κατευθύνσεις οι οποίες δεν είναι εσφαλμένες.
     Παραδέχθηκε ο ίδιος ο Υπουργός από αυτό το Βήμα προηγουμένως ότι δεν μπορεί να κομπάζει κανείς σήμερα για τις συντάξεις, για το ότι είναι ικανοποιητικές. Όμως, αυτή η παραδοχή δεν στερεί τη Νέα Δημοκρατία από το δικαίωμα να πει ότι τα πράγματα τα προχωρεί πιο μπροστά από ό,τι τα παρέλαβε. Θυμάμαι ότι ήμουν εισηγητής σε ένα από τα πρώτα νομοσχέδια που ήρθαν σε αυτήν τη Βουλή μετά από την άνοιξη του 2004 και την πολιτική μεταβολή. Ήταν το νομοσχέδιο της επιστροφής του Λ.Α.Φ.Κ.Α., το οποίο ήρθε τον Ιούνιο του 2004, οπότε και ψηφίσαμε την επιστροφή του Λ.Α.Φ.Κ.Α.. 
     Επίσης, όπως είπε ο κ. Γιακουμάτος, παίρνουν οι συνταξιούχοι της προνοιακής αγροτικής συντάξεως του Ο.Γ.Α. σήμερα τα 270 ευρώ, τα οποία από την 1-1-2008 θα γίνουν 330 ευρώ. Θυμάμαι ότι, όταν ψηφίσαμε αυτήν την αύξηση, είδα με δέος στην έκθεση του Γενικού Λογιστηρίου του Κράτους ότι μόνο σε ετήσια βάση το να το πάμε στα 270 ευρώ από τα 223 ευρώ που ήταν την προηγούμενη χρονιά, αυτό σήμαινε 700.000.000 ευρώ δαπάνη για το κράτος, για το δημόσιο.
     Εδώ δεν μιλάμε για πολιτικές βουλήσεις ερήμην κόστους ή επιπτώσεων, εδώ μιλάμε για πολιτικές βουλήσεις που στηρίζονται σε κόστος και μάλιστα υγιές κόστος και όχι δανεισμένο. Αυτά τα 700.000.000 ευρώ το χρόνο, που θα γίνουν 1.500.000.000 ευρώ από την 1-1-2008, δεν εκλόνισαν την ελληνική οικονομία και δεν απέτρεψαν την Ευρωπαϊκή Ένωση να αναγνωρίσει την καλή προσπάθεια της ελληνικής Κυβερνήσεως προς την κατεύθυνση της διατηρήσιμης μειώσεως του ελλείμματος. 
Και έγιναν συγχρόνως, δίπλα-δίπλα, μαζί έγιναν αυτές οι προσπάθειες και υπέρ των χαμηλών εισοδηματικών τάξεων και υπέρ της βελτιώσεως της γενικής εικόνας της οικονομίας, η οποία σύντομα θα μας επιτρέψει να κάνουμε και άλλες παροχές, όχι όμως, παροχές δημαγωγικές ή φιλανθρωπικές, θυσιάζοντας το μέλλον, αλλά παροχές πολιτικές, οι οποίες εξυπηρετούν το παρόν και δεν τινάζουν στον αέρα το μέλλον. Αυτή είναι η σωστή πολιτική, αυτή ακολουθεί η σημερινή Κυβέρνηση, αυτή περιέγραψε ο κ. Γιακουμάτος σήμερα από αυτό το Βήμα, επί της προτάσεως του Κομμουνιστικού Κόμματος. Αυτές είναι οι αντιρρήσεις, τις οποίες εύλογα κάθε νοικοκυρεμένος διαχειριστής εξουσίας θα μπορεί να σας αντιτείνει, όπως έκανε ο κ. Μελάς και είχαμε και το ΠΑ.ΣΟ.Κ. από αυτό εδώ το Βήμα να επωφελείται της διάρκειας του χρόνου, για να μιλάει για σκάνδαλο στο οποίο ενέχεται σύσσωμη η πολιτική ηγεσία της Πλειοψηφίας, από τον Πρωθυπουργό μέχρι το τελευταίο αναπληρωματικό μέλος των διοικητικών συμβουλίων και να διερωτάται κανείς, αν πράγματι αυτή η μονότονη και παιδαριώδης συκοφαντία κάνει το ΠΑ.ΣΟ.Κ. να ελπίζει ότι θα γίνει εισακουστό από τον ελληνικό λαό. 
      Η Νέα Δημοκρατία έφερε νομοσχέδιο, είναι ήδη νόμος του κράτους, διορθώνεται επιτέλους με καθυστέρηση -που πρώτος ο Πρωθυπουργός από αυτό εδώ το Βήμα ανέλαβε την ευθύνη- η διαχείριση και το θεσμικό πλαίσιο της διαχείρισης των ασφαλιστικών ταμείων. Υπάρχει επιτροπή επενδύσεων πλέον θεσπισμένη στο Υπουργείο Απασχολήσεως που παρακολουθεί και συνδράμει τα ταμεία για τις επενδύσεις τους και υπάρχει και επιτροπή ελέγχου των επενδύσεων και υπάρχουν και δυνατότητες όχι ασύδοτης ευελιξίας, αλλά λελογισμένης ευελιξίας και ελεγχόμενης ευελιξίας στα ασφαλιστικά ταμεία και αντί αυτό να αναγνωριστεί, πλέκετε ιστορίες ενός απίστευτου σκανδάλου. 
      Προφανώς, για να μην παραπονιούνται, κύριε Κακλαμάνη, και οι επικοινωνιολόγοι -που ξέρω ότι τους θαυμάζετε πάρα πολύ- ότι τους σχολίασα δυσμενώς προηγουμένως, θα υποκύψω και εγώ σε μια συμβουλή που θα μου έδινε, εάν είχα, ένας επικοινωνιολόγος και θα πω ότι προφανώς το ΠΑ.ΣΟ.Κ. μπέρδεψε το σχέδιο νόμου για την επιψήφιση του νέου Πτωχευτικού Κώδικα. Και νομίζει το ΠΑ.ΣΟ.Κ. ότι ο Πτωχευτικός Κώδικας δεν αφορά μόνο επιχειρήσεις, αλλά αφορά και κόμματα. Διότι πήρατε κουράγιο από το γεγονός ότι μάθατε ότι στον Πτωχευτικό Κώδικα δίνεται μία δεύτερη ευκαιρία στον πτωχεύσαντα. Πράγματι, δίνεται μία δεύτερη ευκαιρία στον πτωχεύσαντα, αλλά όχι τον πολιτικά πτωχεύσαντα, τον επιχειρηματικά πτωχεύσαντα. Και επίσης, μάθατε με χαρά, παρερμηνεύοντας πάλι τον Πτωχευτικό Κώδικα, ότι αποποινικοποιείται αυτός που δόλια χρεοκόπησε. Αλλά αυτό αφορά πάλι τον επιχειρηματία και όχι αυτόν που δόλια χρεοκόπησε πολιτικά. Εσείς εξακολουθείτε να οδηγείστε προς πολιτική χρεοκοπία με τον ίδιο δόλο που δείξατε προς το παρελθόν. Ο Πτωχευτικός Κώδικας, λοιπόν, δεν αφορά πολιτικά κόμματα και συνεπώς το ΠΑ.ΣΟ.Κ. δεν έχει λόγο να αισθάνεται άνετα με αυτές τις εξελίξεις.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε πολύ τον Κοινοβουλευτικό Εκπρόσωπο της Νέας Δημοκρατίας κ. Τασούλα.
      Έχει ζητήσει το λόγο ο Πρόεδρος κ. Κακλαμάνης.
      Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Αγαπητοί συνάδελφοι, «το γουδί το γουδοχέρι», λέει ο λαός μας. Νομίζω ότι θα μας κατηγορεί για τη μέγιστη υποκρισία όποιος μας ακούει από αυτό το Βήμα, από τη μια μεριά να κατηγορούμε όσους γενικεύουν -όπως σωστά είπε τώρα ο κ. Τασούλας «λέτε ότι όλη η Κυβέρνηση μέχρι τον τελευταίο Υπουργό είναι υπεύθυνη γι’ αυτό το σκάνδαλο», δεν λέμε όμως αυτό το πράγμα και κακώς υπολαμβάνετε έτσι την κριτική μας- και ταυτόχρονα, από την άλλη, να χρησιμοποιούμε είτε εκφράσεις ή και ευθείες κατηγορίες αναπόδεικτες ή κάνουμε σχήματα λόγου, όπως αυτό που άκουσα στο τέλος από τον κ. Τασούλα, για τους δολίως πτωχεύσαντες και ότι ο Πτωχευτικός Κώδικας τους δίνει μια νέα ευκαιρία. Αυτό δεν ισχύει για τα κόμματα. Νομίζω ότι μπορούμε και όταν ακόμα κάνουμε πνεύμα σε αυτήν την Αίθουσα, το πνεύμα να είναι κάποιας καλύτερης ποιότητας, ώστε και όσοι από τους πολίτες –δυστυχώς όλο και λιγότεροι- παρακολουθούν τις συζητήσεις μας, να επωφελούνται από μία καλύτερη ποιότητα λόγου.
      Αγαπητοί συνάδελφοι, εγώ ήλθα στο Βήμα γιατί θέλω να πω την άποψή μου για την πρόταση νόμου του Κομμουνιστικού Κόμματος και ταυτόχρονα για το πρόβλημα που αυτή τη στιγμή είτε απετέλεσε την αφορμή για να φέρει την πρόταση νόμου το Κομμουνιστικό Κόμμα εδώ, είτε –και αυτό είναι το κυριότερο- απασχολεί πράγματι την ελληνική κοινή γνώμη. 
      Τα αποθεματικά των ασφαλιστικών ταμείων προέρχονται από τους ίδιους τους εργαζόμενους και από τους εργοδότες τους και από το 1937 και μετά, ειδικά για το Ίδρυμα Κοινωνικών Ασφαλίσεων, θα έπρεπε να συμμετέχει και το κράτος. Δεν συμμετείχε. Αλλά από τη δεκαετία του ΄50 και μετά όφειλε, μετά το 1957, να συμμετέχει και εκείνη τη δέσμευσή του δεν την εκπλήρωσε. Μετά το ΄92, από 1.1.1993 όφειλε -όπως είχε υποχρέωση-  και πάλι να συμμετέχει το κράτος, αλλά εν μέρει έχει εκπληρώσει μέχρι σήμερα την υποχρέωσή του. Η μεν κυβέρνηση τότε της Νέας Δημοκρατίας δεν πρόφθασε, διότι σε λίγους μήνες έπεσε –να το πω πιο κομψά- οι δε κυβερνήσεις του  ΠΑ.ΣΟ.Κ. πράγματι κάλυψαν, αλλά όχι πλήρως, αυτήν την υποχρέωση του κράτους. 
      Σήμερα τα πράγματα είναι ακόμα χειρότερα. Το έλλειμμα αυτής της υποχρεώσεως του κράτους έχει υπερδιπλασιαστεί. Ένα το κρατούμενο. Από την άλλη μεριά και σωστά αναφέρεται εδώ –και πολλές φορές και εγώ το έχω αναφέρει σε αυτήν την Αίθουσα- το κράτος ήταν περισσότερο γαλαντόμο. Και αυτό το λέω με την καλή έννοια, δηλαδή και με την έννοια που το είπε και ο κ. Τασούλας πριν. 
      Μετά τον εμφύλιο πόλεμο, στον οποίο έσπρωξαν τον ελληνικό λαό δυνάμεις που είχαν συμφέρον να μην επανέλθει η χώρα, που πρώτη όρθωσε το ανάστημα του λαού της εναντίον του φασισμού και του ναζισμού, όπως έγινε με ολόκληρη την Ευρώπη, σε συνθήκες ομαλότητας, ανάπτυξης και προόδου, αλλά αντίθετα να πληρώσει ακόμη περισσότερο κόστος, ο ελληνικός λαός είδε, από την επομένη της νίκης των λαών εναντίον του φασισμού και του ναζισμού -ενώ σε ολόκληρη την Ευρώπη οι συνεργασθέντες με το ναζισμό και το φασισμό κάθονταν στο σκαμνί του κατηγορουμένου και να δίκαζαν οι δημοκρατίες τους ενόχους, τους «Κουΐνσλιξ», όπως ονομάζονταν με το όνομα του τότε νορβηγού πρωθυπουργού, οργάνου των ναζί- στην Ελλάδα να συμβαίνει το εντελώς αντίθετο. Αυτοί που αγωνίστηκαν στον πανανθρώπινο εκείνο αγώνα για την ελευθερία και τη δημοκρατία, κάθισαν, οι πλείστοι, στο σκαμνί και σε πολλές περιπτώσεις αναγνώριζαν στην έδρα ή στον επίτροπο ή στον εισαγγελέα πρόσωπα τα οποία κάθε άλλο παρά είχαν συμμετάσχει σε εκείνο τον αγώνα ολόκληρου του ελληνικού λαού και όλης της ανθρωπότητας. 
      Έτσι φθάσαμε, λοιπόν, στο 1950, καθημαγμένη η χώρα και η οικονομία της βεβαίως σε κακά χάλια. Παρ’ όλα τα Σχέδια Μάρσαλ τα οποία, όπως ξέρουμε και αυτά κατασπαταλήθηκαν και ελάχιστα –γιατί πρέπει να είμεθα ιστορικά ακριβείς- υπήρξε ίσως από πλευράς οικονομικής κάποια ενίσχυση, αλλά ταυτόχρονα υπήρξε και η ενδυνάμωση οικογενειών και δυνάμεων, που κάθε άλλο στην πρόοδο του τόπου και της κοινωνίας συνέβαλαν στη συνέχεια, αλλά αυτή είναι και μια ιστορία –έφυγε ο κ. Τασούλας, για το παρελθόν μιλάω, αλλά να διδασκόμεθα όλοι- αλλά ταυτόχρονα θυμάμαι, θυμόμαστε όλοι από τα διαβάσματά μας και την ιστορία των πολεμικών επανορθώσεων. Τα περίφημα «Λίμπερτις» ήταν υποτίθεται η αποζημίωση από τις ιταλικές επανορθώσεις. Οι γερμανικές επανορθώσεις ακόμη μέχρι τώρα εκκρεμούν. 
      Με την έννοια αυτή και δεν θεωρώ παράλογο το ότι ανατρέχουμε στο 1950 για να πούμε αυτά τα αποθεματικά πώς αξιοποιήθηκαν; Αξιοποιήθηκαν για το σκοπό τον οποίο ο νόμος προέβλεπε και για τον οποίο και οι εργαζόμενοι και οι εργοδότες τους τα είχαν καταθέσει; 
      Η αλήθεια είναι ότι, ανεξάρτητα από τις προθέσεις των κυβερνώντων και από τις φιλοδοξίες τις έντιμες ή καθόλου έντιμες, δόλιες, των διαφόρων επιχειρηματιών, αυτό που είναι βέβαιο είναι η απώλεια. Η απώλεια μέχρι το 1983 είναι δεδομένη. 
      Γιατί μιλάω για το 1983, αγαπητοί συνάδελφοι του Κ.Κ.Ε.; Γιατί έχει μια αδυναμία γενικότερα η στρατηγική την οποία ακολουθεί το Κ.Κ.Ε. όταν στην κυβέρνηση βρίσκεται ένα κόμμα της Δεξιάς και όταν τη διακυβέρνηση της χώρας φιλοδοξεί να την αναλάβει ένα κόμμα του χώρου αυτού, του δημοκρατικού κέντρου, της δημοκρατικής αριστεράς, όχι βέβαια ένα κόμμα που ταυτίζεται με τις δικές σας απόψεις. Όμως, για ένα μεγάλο τμήμα του ελληνικού λαού είναι μια βελτίωση, αν θέλετε πάντοτε από τη θεώρηση της Αριστεράς. Εδώ, λοιπόν, παρατηρείται αυτό το φαινόμενο και εκεί σας γίνεται μια κριτική. Μακριά από εμένα χαρακτηρισμοί. Άλλες απόψεις έχω. Αλλά, η κριτική σας γίνεται. Δεν βλέπω εδώ να λέτε ότι από το 1983 επί κυβερνήσεως ΠΑ.ΣΟ.Κ… 
      Διετέλεσα Υπουργός Εργασίας. Κάτι κάναμε και εμείς. Αυτά τα αποθεματικά αποδεσμεύτηκαν. Γι’ αυτό και σωστά λέτε εδώ ότι πρέπει να τοποθετούνται σε σταθερού επιτοκίου –αυτό εννοείτε υποθέτω- ομόλογα, εν πάση περιπτώσει, σε καταθέσεις που θα έχουν το γνωστό επιτόκιο των καταθέσεων. 
      Θα είσαστε έτσι πιο σωστοί, ώστε και ένας οπαδός του ΠΑ.ΣΟ.Κ. ή ένας που αμφιταλαντεύεται ανάμεσα στο ΠΑ.ΣΟ.Κ. ή ανάμεσα στο Συνασπισμό και σε εσάς, να δει ότι είναι μια αντικειμενική κριτική, την οποία κάνετε και όχι ότι έστω ακουσίως – δεν μπορώ εγώ να κάνω συνωμοσιολογίες από αυτό το Βήμα-  αλλά εξ αντικειμένου τελικά διευκολύνετε τον κ. Γιακουμάτο το συνάδελφό μας στη Β΄ Αθηνών, να έρχεται εδώ να κατακεραυνώνει το ΠΑ.ΣΟ.Κ., ε, ναι έτσι από κοντά και εσείς να κατακεραυνώσουμε το ΠΑ.ΣΟ.Κ. ότι τα ίδια πράγματα είναι.
    Αλλά αν είναι τα ίδια πράγματα το ΠΑ.ΣΟ.Κ. και η Νέα Δημοκρατία, τότε αυτός που κινείται, όπως σας είπα, και σκέφτεται  να σταθεί στο ΠΑ.ΣΟ.Κ., να πάει στο Συνασπισμό, να έρθει στο Κ.Κ.Ε., θα πει, δεν βαριέσαι, αφού όλοι είναι τα ίδια, το Κ.Κ.Ε. πρέπει να το περιμένουμε τη δεύτερη παρουσία. Έτσι νομίζουν πολλοί. Εγώ δεν το πιστεύω. Εγώ πιστεύω ότι η ανθρωπότητα κύκλους κάνει και η ιστορία. Αλλά ο απλός άνθρωπος σήμερα θα πει γιατί να ταλαιπωρούμαι, αφού είναι τα ίδια πράγματα, γιατί τώρα να έχουμε αλλαγές, άσε τώρα που τα έμαθε ο Γιακουμάτος, γιατί να τον αλλάξω και να κάτσει στην καρέκλα του ο Χωρέμης, που θα τα μάθει τώρα αυτά και εκείνος. 
    Λοιπόν, εδώ είναι ένα λάθος στην τακτική σας. Εγώ σέβομαι τα κόμματα, αλλά και τα κόμματα νομίζω πρέπει να σέβονται το δικαίωμα της κριτικής. 
    Συμφωνώ, επίσης, κύριε Πρόεδρε και είναι σωστό, αυτό το οποίο αναφέρεται σε ό,τι αφορά την επιστροφή. Κύριε Υπουργέ, δεν θα έλεγα εγώ ότι μέσα σε τρία χρόνια όπως είναι η πρόταση, αλλά πρέπει να δώσει δείγμα γραφής η πολιτεία, ότι όντως αναγνωρίζει ότι υπήρξε αυτή η μεγάλη απώλεια. Και όταν μιλάμε αύριο, θέλω να πω, πρακτικά, για την αντιμετώπιση του ασφαλιστικού, το οποίο μας είπατε ότι το μελετάτε από το 1999, αλλά προτάσεις σε ένα διάλογο που είπατε να γίνει, δεν καταθέσατε, παρά ζητούσατε από τους άλλους να σας πουν εκείνοι που δεν είναι υπεύθυνη κυβέρνηση, να σας πουν τι σκέφτονται. Δεν θα σταθώ σ’ αυτό. 
    Θα σταθώ όμως στο ότι όπως πρέπει να λέμε καθαρά στο λαό και να μην κινδυνολογούμε, διότι κινδυνολογούμε τώρα τόσα χρόνια ότι θα καταρρεύσει το ασφαλιστικό σύστημα. Βεβαιότατα, εάν θα έχουμε ένα εκατομμύριο ανασφάλιστους, εάν κανένας δεν θα πληρώνει και εδώ θα φέρνουμε ρυθμίσεις που θα είναι κίνητρα για να μην πληρώνουν και οι υπόλοιποι, ε, φυσικά θα υπάρχει πρόβλημα. 
    Εάν, λοιπόν, αυτά τα αντιμετωπίσουμε και πούμε επιπλέον σε αναγνώριση –και αυτή θα είναι η ουσιαστική προσφορά αυτής της πρότασης- ότι το κράτος θα συμβάλει, πέραν αυτής της υποχρεώσεως που έχει τώρα, αλλά αναγνωρίζοντας και τι από το παρελθόν όφειλε να είχε κάνει, ή τι κακώς έκανε. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. 
    ΑΠΟΣΤΟΛΟΣ ΚΑΚΛΑΜΑΝΗΣ: Και, τέλος, κύριε Πρόεδρε, μία φράση μόνο. 
    ΠΡΟΕΔΡΕΥΩΝ (Σωτήρης Χατζηγάκης): Ορίστε.
    ΑΠΟΣΤΟΛΟΣ ΚΑΚΛΑΜΑΝΗΣ: Και, τέλος, το πρόβλημα σήμερα, αγαπητοί συνάδελφοι και αγαπητοί συνάδελφοι του Κ.Κ.Ε., δεν είναι να θυμηθούμε τώρα το 1950. Καλώς το θυμόμαστε και καλώς τα ζητάμε αυτά και τα συζητούμε. Το πρόβλημα είναι ότι σήμερα έχουμε μπροστά μας ένα τεράστιο σκάνδαλο. Δεν θα πω εγώ ολόκληρη Κυβέρνηση, δεν είπαμε εμείς ολόκληρη Κυβέρνηση, υπάρχουν όμως πρόσωπα συγκεκριμένα είτε για πολιτικές και αν από μία εξεταστική επιτροπή προέκυπταν και ποινικές, θα ακολουθούσαν οι ποινικές ευθύνες. Αυτό κακώς το αρνηθήκατε, όταν μάλιστα εμείς σας είπαμε ότι η εξεταστική αυτή επιτροπή θα μπορούσε να αποφασίσει να επεκταθεί και να πάει όσο θέλετε πιο πίσω. Αυτή είναι η άποψή μου και πιστεύω ήταν χρήσιμη η συζήτηση μας. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον Πρόεδρο κ. Κακλαμάνη. 
    Ο κ. Λεβέντης ζήτησε το λόγο για λίγα λεπτά. 
    Ορίστε, κύριε Λεβέντη.
    ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
    Έγινε νομίζω ένα διεξοδικός πολιτισμένος και με επιχειρήματα διάλογος και αυτό είναι πάρα πολύ σημαντικό. Θα ήθελα να αναφερθώ σε μερικά από αυτά που ελέχθησαν, ειδικότερα σε αυτά που είπε ο κύριος Υπουργός, που είπε ότι θα πρέπει να δώσουμε στους εργαζόμενους μία σιγουριά για την ασφάλισή τους. Και ασφαλώς το θέλουμε όλοι μας. Κουτσά-στραβά είχαμε ένα ασφαλιστικό σύστημα, για πενήντα χρόνια λειτούργησε όπως λειτούργησε, θα λειτουργήσει για τα επόμενα πενήντα χρόνια. Αλλά, πώς όμως, κύριε Υπουργέ; Υπάρχει εισφοροδιαφυγή και είναι και το κράτος μέσα σε αυτούς που εισφοροδιαφεύγουν. Και είναι αυτοί που επίσης οφείλουν πολλά, οι μεγάλες επιχειρήσεις, το μεγάλο κεφάλαιο και που δεν πληρώνουν ή πληρώνουν πολύ λιγότερα. Και τους ευκολύνετε με όλους τους τρόπους να εισφοροδιαφεύγουν. Υπάρχει ανασφάλιστη εργασία και μαύρη εργασία. 
      Και, βέβαια, έχουμε και τη λεηλασία των αποθεματικών, που είναι μια χρόνια κατάσταση. Και αναφερόμαστε στο προ πεντακονταετίας καθεστώς, γιατί βλέπουμε και σήμερα να συνεχίζεται. Όταν το κράτος θέλει να βρει χρήματα, βρίσκει την εύκολη λύση, να βάζει χέρι στα αποθεματικά των ταμείων. Αυτό για εμάς είναι ανεπίτρεπτο και απαράδεκτο και θα έπρεπε να έχουν κοπεί τα χέρια. Όπως είπατε πολύ καλά, κύριε Υπουργέ, τιμωρήθηκε παραδειγματικά κάποιος στη Χαλκίδα σαράντα δύο έτη. Ερώτημα: πόσο θα τιμωρηθούν αυτοί οι κύριοι τραπεζίτες, που είναι υπεύθυνοι ή όποιοι άλλοι είναι υπεύθυνοι σε αυτήν τη λεηλασία, που αποδεδειγμένα αδίκησαν τους ασφαλισμένους και αφαίρεσαν εκατοντάδες εκατομμύρια ευρώ; Απόδειξη είναι ότι έρχεται τώρα το κράτος και τα πληρώνει.
      Κύριε Υπουργέ, είστε Κεφαλλονίτης, κατά τεκμήριο ευφυής και θα έλεγα, επειδή σας ξέρω και πολλές δεκαετίες -και παραπάνω- όταν λέτε τώρα ότι δεν τα καταβάλλει ο προϋπολογισμός και ο Έλληνας φορολογούμενος και ότι πήραμε μερικούς τόκους από εδώ και θα δώσουμε ένα μέρος των τόκων, αυτοί οι τόκοι δηλαδή, εάν δεν τους δίνατε εκεί, τι θα γίνονταν; Δεν είναι έσοδα του ελληνικού δημοσίου, του ελληνικού προϋπολογισμού; Αυτά είναι του ελληνικού λαού και έπρεπε να πληρώσουν αυτοί που είναι φταίχτες και όχι ο ελληνικός λαός. Εδώ, λοιπόν, νομίζω ότι αδικείτε την ομολογημένη ευφυΐα σας.
      Ο κ. Χωρέμης με πολύ μετρημένο τρόπο επιχειρηματολόγησε και είπε ότι δεν πρέπει να υπάρξει συμψηφισμός με τις όποιες ευθύνες του παρελθόντος. Σωστά. Ασφαλώς κάθε περίπτωση είναι ξεχωριστή, κύριε Χωρέμη. Εμείς γι αυτό είπαμε να δώσετε τη δυνατότητα να επεκταθεί αυτό. Όμως, δεν το κάνατε στην πρότασή σας και δεν μας δίνατε έτσι τη δυνατότητα να την ψηφίσουμε. Γιατί εμείς δεν μπορούμε να φανταστούμε ότι θα πρέπει να περιοριστούμε στο συγκεκριμένο κεφάλαιο, που όντως είναι μια αμαρτωλή ιστορία με σοβαρές ευθύνες. Έρχεται και ο ίδιος ο εισαγγελέας και λέει ότι πρέπει μέχρι το 1998, να διερευνηθούν αυτές οι υποθέσεις ξεχωριστά η μία από την άλλη. Σε καμμία περίπτωση δεν πρέπει να γίνει συμψηφισμός. Οπωσδήποτε όμως θα πρέπει να ελεγχθούν. 
      Είπατε μάλιστα και για την υγεία. Και επειδή έχουμε την ίδια ευαισθησία, θέλω να πω τα εξής. Δεν ξέρω πόσες προσλήψεις έχει εξαγγείλει ο κ. Αβραμόπουλος -μερικές χιλιάδες, ίσως και δεκάδες χιλιάδες- και ο κ. Κακλαμάνης πριν, θα έλεγα όμως και το ΠΑ.ΣΟ.Κ.. Το 2000 σ’ αυτήν τη Βουλή, στις προγραμματικές δηλώσεις της κυβέρνησης, συγκεκριμένη δέσμευση της κυβέρνησης ήταν για προσλήψεις, ότι θα προσληφθούν μέσα στο 2000 έντεκα χιλιάδες στον χώρο της υγείας. Δεν προσλήφθηκε κανένας το 2000 και από εκεί και πέρα αυτοί που προσλήφθηκαν, ήταν πάρα πολλοί λίγοι. Δυστυχώς, μ’ αυτόν τον ρυθμό και με το σταγονόμετρο προσλαμβάνονται, ενώ φεύγουν περισσότεροι και οι ανάγκες συνεχώς αυξάνονται. 
      Από αυτήν την άποψη επομένως, νομίζουμε ότι εδώ υπάρχει ένα σοβαρό μειονέκτημα. Θα μου πείτε ότι δεν είναι εντελώς σχετικό, αλλά το λέω μια και αναφέρθηκε. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε σας παρακαλώ, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Τελειώνω με αυτό, κύριε Πρόεδρε.
      Είπε ο κ. Τασούλας ότι έπρεπε να αντληθούν πόροι στη μεταπολεμική Ελλάδα για την ανόρθωση της χώρας, η οποία ήταν ρημαγμένη, και συμφωνούμε. Βρέθηκε όμως πάλι η εύκολη λύση, να αντληθούν πόροι από τα αποθεματικά των ταμείων, δηλαδή από αυτά που ήταν ιδρώτας και αίμα των εργαζομένων και τα οποία χάθηκαν. Γιατί δεν ήρθε το κράτος μετά να πει: «Εντάξει, τα έδωσαν στη δύσκολη στιγμή, αλλά τους τα χρωστάμε. Έστω και λίγο-λίγο, έστω και από τώρα, να βάλουμε κατά νου, ότι πρέπει αυτά τα αποθεματικά να καλυφθούν, γιατί αύριο δεν θα μπορούν να καλυφθούν οι συντάξεις». 
      Ήρθαν και άλλα χρήματα υπερατλαντικά, με όλες τις δεσμεύσεις που συνεπάγονταν, αλλά λέτε ότι δεν απέδωσαν όσο φιλοδοξούσαμε. Δεν ξέρω τι φταίει και δεν απέδωσαν, γιατί οπωσδήποτε βρέθηκαν και πολλοί αετονύχηδες, οι οποίοι φρόντισαν να στραφούν προς άλλους δρόμους αυτά τα χρήματα.
       Επομένως πιστεύουμε ότι από αυτήν την άποψη, τα αποθεματικά των ταμείων είναι λεηλατημένα. Αυτή η λεηλασία πρέπει να σταματήσει και να αναγνωρίσει η ελληνική πολιτεία και η Κυβέρνηση, κύριε Υπουργέ, ότι οφείλει στους εργαζόμενους και να αρχίσει λίγο-λίγο να ξεπληρώνει. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ο κύριος Υπουργός ανέφερε ορισμένα περιστατικά, κύριε Πρόεδρε, που αφορούν στην αυστηρή τιμωρία επιόρκων δημοσίων υπαλλήλων, οι οποίοι διενοήθησαν, όπως το είπε, να βάλουν το χέρι τους στα δικαιώματα των συνταξιούχων και ανέφερε και εύλογα δρακόντειες ποινές, οι οποίες επεβλήθησαν σ’ αυτούς. Ίσως προσέκρουσε στη σεμνότητά του το γεγονός να αναφέρει ότι ένα παρόμοιο περιστατικό έχουμε και στα Γιάννενα, όπου η πολιτική ηγεσία του Υπουργείου Απασχόλησης και ειδικά ο παριστάμενος Υφυπουργός κ. Γιακουμάτος, αντέδρασαν άμεσα και αποτελεσματικά και έχουμε τα εξής αποτελέσματα: Την προηγούμενη εβδομάδα δικαζόταν στο Τριμελές Εφετείο Κακουργημάτων Ιωαννίνων δυστυχώς –είναι ένα φαινόμενο για το οποίο μόνο «δυστυχώς» μπορείς να πεις με κεφαλαία γράμματα- υπάλληλος του Ι.Κ.Α. Ιωαννίνων, η οποία κατηγορείται για υπεξαίρεση κατ’ εξακολούθηση και πλαστογραφία κατ’ εξακολούθηση εις βάρος δικαιούχων και ποσών -τα οποία υπεξαιρούσε επί επτά-οκτώ χρόνια χωρίς να πάρει κανείς είδηση- από χαμηλοσυνταξιούχους. Έβαλε χέρι στα βοηθήματά τους, στα αναδρομικά τους, στα δώρα τους, με αποτέλεσμα να έχουμε σήμερα διακόσιους τριάντα δικαιούχους και 190.000 ευρώ υπεξαιρεθέντα. Η δίκη ανεβλήθη λόγω απεργίας των δικηγόρων, έγινε μία ενημέρωση της πολιτικής ηγεσίας του Υπουργείου Απασχόλησης, άμεσα υπήρξε ενδιαφέρον και το Ι.Κ.Α. με το διοικητή του έδωσε εντολή στη διεύθυνση του Ι.Κ.Α. Ιωαννίνων να επιστραφούν αυτά τα χρήματα και να μην περιμένουμε τη δικαστική απόφαση. Είναι μία πρωτοβουλία της πολιτικής ηγεσίας του Υπουργείου Απασχόλησης, στην οποία μετείχε αποφασιστικά ο κ. Γιακουμάτος και την οποία οφείλω να εξάρω και να υποδηλώσω με αφορμή αυτήν τη συζήτηση. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Τασούλα.
      Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Είπε ο κ. Τασούλας ότι οι προτάσεις του Κομμουνιστικού Κόμματος Ελλάδας είναι εξωπραγματικές. Και ρωτάμε ευθέως: Είναι εξωπραγματικό να ζητάμε ανθρώπινες συντάξεις, όταν σήμερα οι συνταξιούχοι παίρνουν συντάξεις των 280 ευρώ το μήνα; Είναι εξωπραγματικό να ζητάμε 1.050 ευρώ σύνταξη και δημόσιο κοινωνικοασφαλιστικό σύστημα, όταν χαρίζονται δισεκατομμύρια στους βιομήχανους, που μαζεύονται από τις εισφορές των εργαζομένων; Εξωπραγματικό είναι να μην πληρώνει το κράτος και οι βιομήχανοι τις εισφορές τους με βάση την τριμερή χρηματοδότηση; Εξωπραγματικό είναι να καταργείτε τα βαριά και ανθυγιεινά; 
      Και βέβαια εδώ καταστρατηγείται το Σύνταγμα, γιατί είπε ο κ. Μελάς στην ομιλία του ότι δεν μπορούμε να πληρώσουμε αυτό το δυσβάσταχτο ποσό, γιατί το απαγορεύει το Σύνταγμα. Το Σύνταγμα, όμως, επιτάσσει και λέει ότι πρέπει να πληρώσει και το κράτος, πρέπει να πληρώσουν και οι εργοδότες. Εδώ, όμως, οι κυβερνήσεις ψηφίζουν νόμους, που ρυθμίζουν και χαρίζουν τα χρήματα, τις οφειλές των εργοδοτών και μάλιστα είναι χρήματα, τα οποία παρακρατούν παράνομα από τις εισφορές των εργαζομένων. Άρα, λοιπόν, δεν είναι εξωπραγματικά αυτά που ζητάει το Κομμουνιστικό Κόμμα Ελλάδας, είναι μέσα στη λογική για  να απολαύσουν οι συνταξιούχοι συντάξεις αξιοπρεπείς και οι εργαζόμενοι δημόσια και κοινωνική ασφάλιση, με βάση αυτήν την τριμερή χρηματοδότηση, με βάση αυτό το σύστημα που υπάρχει σήμερα. 
      Είπε ο κ. Χωρέμης τι σχέση έχει η Νέα Δημοκρατία με το ΠΑ.ΣΟ.Κ.; Δεν είμαστε στο 1981. Είμαστε στο 2007. Για παράδειγμα, το νόμο Σιούφα εμείς τον καταγγέλλουμε επανειλημμένα και τον κατήγγειλε και το ΠΑ.ΣΟ.Κ.. Και μάλιστα τότε, το 1992,  ο Αρχηγός του κ. Παπανδρέου, έλεγε ότι θα καταργήσει το νόμο Σιούφα. Όχι μόνο δεν τον καταργήσατε, αλλά τον διατηρήσατε, τον εφαρμόσατε και στη συνέχεια ψηφίσατε και άλλους νόμους, τον ν. 2335/95 και τον ν. 2676/99. 
      Με τον ν. 2335/95 δώσατε τη διαχείριση των αποθεματικών απευθείας στους τραπεζίτες. Με τον ν. 2676/99 το 20% το κάνατε 23%. Βέβαια, πρέπει να πούμε ότι γι’ αυτά τα επιχειρήματα, με τα οποία εμείς ασκούμε κριτική και στη Νέα Δημοκρατία και στο ΠΑ.ΣΟ.Κ., βγαίνουν σήμερα κάποιοι μικροί και μεγάλοι «τραγουδιστές» και επικρίνουν και συκοφαντούν το Κ.Κ.Ε., γιατί; Γιατί δεν έχουν συγκεκριμένες προτάσεις γι’ αυτά που συζητάμε σήμερα, για τα οποία και η Νέα Δημοκρατία  και το ΠΑ.ΣΟ.Κ. έχουν σοβαρότατες ευθύνες. 
      Βεβαίως και η Νέα Δημοκρατία έχει σοβαρότατη ευθύνη και είναι υπόλογη για το νόμο που ψήφισε μόλις προχθές, σε μία περίοδο που είναι σε έξαρση –να το πω έτσι- το σκάνδαλο με τη ληστεία των αποθεματικών των ταμείων. Η Νέα Δημοκρατία αδίστακτα προχωράει και όχι μόνο δεν κάνει πίσω, αλλά ψηφίζει και νόμο, που διευρύνει τη ληστεία και δίνει τη δυνατότητα στο ευρωπαϊκό τραπεζικό σύστημα και στα ευρωπαϊκά χρηματιστήρια, να παίξουν με τα αποθεματικά των ταμείων των εργαζομένων.
      Έχω εδώ το προγραμματικό πλαίσιο του ΠΑ.ΣΟ.Κ. για «δίκαιη κοινωνία- δυνατή Ελλάδα». Εκεί λέει συγκεκριμένα -δεν τα λέμε εμείς- τα εξής: «Η παράταση του ασφαλιστικού βίου με κίνητρα οικειοθελούς παραμονής στην εργασία». Απλά λαϊκά, αύξηση των ορίων συνταξιοδότησης, τα οποία βεβαίως προβλέπονται….
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ:  Μόνο αυτό διαβάσατε; 
      ΔΗΜΗΤΡΙΟΣ ΤΣΙΟΓΚΑΣ: Θα σας διαβάσω και άλλα, όσα θέλετε, τα έχω εδώ. 
      Λέει «δεσμευόμαστε για την τήρηση των ορίων και των προϋποθέσεων συνταξιοδότησης που θεσπίστηκαν με τον ν. 3029/2002». Τι θεσπίστηκε με τον ν. 3029/2002; Αύξηση των ορίων ηλικίας στα εξήντα πέντε ή και στα εξήντα επτά χρόνια, προαιρετικά το 67, για να εξηγούμαστε. 
      Άλλο ζήτημα. «Άμεση προώθηση διαδικασιών ενοποίησης των ταμείων κύριας ασφάλισης με τη δημιουργία τριών ομάδων». Δεν λέει, όμως, προς τα πάνω ή προς τα κάτω θα είναι οι συντάξεις; Γιατί εσείς με τη διαδοχική ασφάλιση τις μειώσατε τις συντάξεις έως και 30%.
      Τέταρτο ζήτημα. «Δημιουργία ενιαίου μηχανισμού βεβαίωσης και είσπραξης εισφορών». Και με τη Νέα Δημοκρατία …
      ΑΝΑΣΤΑΣΙΟΣ ΧΩΡΕΜΗΣ: Το έκανε η παρούσα Κυβέρνηση. 
      ΔΗΜΗΤΡΙΟΣ ΤΣΙΟΓΚΑΣ: Μισό λεπτό, η διαδοχική είναι δική σας.
      Σήμερα έχουμε τεράστια εισφοροδιαφυγή, η οποία ξεπερνάει τα 4.000.000.000 ευρώ το χρόνο, με ευθύνη της Νέας Δημοκρατίας, η οποία δεν έχει το μηχανισμό, δεν προσλαμβάνει προσωπικό, για να ελέγξει και να εισπράξει τις εισφορές των εργοδοτών. Και εσείς, όμως, τα ίδια κάνατε. Και με το ΠΑ.ΣΟ.Κ. είχαμε τεράστια εισφοροδιαφυγή. 
      Λέει ακόμα «δημιουργία σύγχρονων και ευέλικτων δομών χρηματοοικονομικής διαχείρισης των αποθεματικών των ταμείων», δηλαδή, συνέχιση του τζόγου. Αυτό λέτε. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κάτι άλλο λέει. 
      ΔΗΜΗΤΡΙΟΣ ΤΣΙΟΓΚΑΣ: Αυτό που σας διαβάζω, «δημιουργία σύγχρονων και ευέλικτων δομών χρηματοοικονομικής διαχείρισης των αποθεματικών των ταμείων». Άρα έχουμε συνέχιση του τζόγου. 
      Παρακάτω λέει «δημιουργία νέων σύγχρονων μηχανισμών και δομών χρηματοοικονομικής αξιοποίησης της ακίνητης περιουσίας όλων των ταμείων», συνέχιση του τζόγου. Τα λέτε εδώ στο πρόγραμμά σας. 
      Επίσης, λέει παρακάτω για θεμελίωση συνταξιοδοτικού δικαιώματος παράταση ασφαλιστικού βίου. «Η παραμονή στην εργασία και μετά τη θεμελίωση συνταξιοδοτικού δικαιώματος θα πρέπει να αποτελεί δικαίωμα για κάθε εργαζόμενο». Είναι δικαίωμα, δηλαδή, να πάει στα εκατό του χρόνια για δουλειά, αυτό που είπε ο κ, Ρέππας το Γενάρη του 2003 στη Σύνοδο Κορυφής των Υπουργών Εργασίας στο Ναύπλιο «σκάστε και δουλεύετε μέχρι να πεθάνετε»;
«Ενεργό γήρανση» το είπε ο Ρέππας. Δεν είπε: «σκάστε». Απλά, λαϊκά, το «ενεργός γήρανση» σημαίνει «δουλεύετε μέχρι το θάνατο».
      Συνεπώς, λοιπόν, όλα αυτά τα έχετε κάνει με νόμο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κοντεύετε να πείσετε κι εμένα, να ψηφίσω Νέα Δημοκρατία με τόσα που λέτε για το ΠΑ.ΣΟ.Κ..
      ΔΗΜΗΤΡΙΟΣ ΤΣΙΟΓΚΑΣ: Αναμόρφωση του κανονισμού των βαρέων και ανθυγιεινών. Και η Νέα Δημοκρατία κι εσείς θέλετε να καταργήσετε τα βαρέα και ανθυγιεινά. Θέλετε να αυξήσετε τα όρια ηλικίας συνταξιοδότησης. Εσείς τα λέτε, στο πρόγραμμά σας. 
      Και, εν πάση περιπτώσει, τελικά ποιος είναι ο ένοχος που κρύβεται πίσω από τη συνεχιζόμενη ληστεία των ασφαλιστικών ταμείων; Οι ανίδεες διοικήσεις, όπως ισχυρίζεται η Κυβέρνηση της Νέας Δημοκρατίας; Το σκανδαλώδες κυβερνητικό πρόγραμμα, το σχέδιο των δομημένων ομολόγων, όπως ισχυρίζεται το ΠΑ.ΣΟ.Κ.; 
      Και η λύση ποια είναι; Αυτό που λέει, ας πούμε, η Γ.Σ.Ε.Ε.: «Επιστροφή στα κλασικά ομόλογα»; Ή, αν θέλετε, ο νόμος που ψήφισε πρόσφατα -και τον χαρακτηρίσαμε αντιδραστικό- η Κυβέρνηση της Νέας Δημοκρατίας, ο οποίος διευρύνει ακόμη περισσότερο τον τζόγο; Όλες αυτές οι αναλύσεις και οι προτάσεις, με τις οποίες βομβαρδίζονται καθημερινά οι Έλληνες εργαζόμενοι, επιχειρούν να συσκοτίσουν τον ουσιαστικό ένοχο και να εμφανίσουν ορισμένες δευτερεύουσες συνέπειες του προβλήματος σαν τις πραγματικές αιτίες. Αυτόν το στόχο υπηρετούν και οι δηλώσεις στελεχών του ΠΑ.ΣΟ.Κ., ότι τάχα τα δομημένα ομόλογα από άποψη ρίσκου, είναι πιο επικίνδυνα από τις μετοχές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στην ίδια κατεύθυνση εντάσσονται και οι προτάσεις του Υπουργού Οικονομίας προς τις διοικήσεις των ταμείων για διεκδίκηση των αποζημιώσεων. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε όμως τώρα, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Και με τη τροπολογία η Κυβέρνηση της Νέας Δημοκρατίας τα φόρτωσε στον ελληνικό λαό.
      Ολοκληρώνω, κύριε Πρόεδρε. 
      Ή, αν θέλετε, υπάρχουν και αντίστοιχα διλήμματα, που καλλιεργεί ο Συνασπισμός, ο οποίος καλεί τις διοικήσεις των ταμείων, να υπερβούν το δίλημμα «μέσα ή έξω από την αγορά;», για να δημιουργήσουν μια αγορά ειδικού σκοπού, όπως ακούσατε από τους ομιλητές του Συνασπισμού, που να υπηρετεί τις ανάγκες τους. Δηλαδή αναπαράγουν τις απόψεις της Τράπεζας της Ελλάδος για την ανάγκη συγκεντρωτικής αξιοποίησης των πόρων όλων των ταμείων και κατηγορούν την Κυβέρνηση ότι ενισχύει την ενοχοποίηση των μετοχών, με τον καταλογισμό ευθυνών και στο ΠΑ.ΣΟ.Κ. για την απώλεια του λαϊκού εισοδήματος. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
      ΔΗΜΗΤΡΙΟΣ ΤΣΙΟΓΚΑΣ: Κλείνω με μία φράση για τον πραγματικό ένοχο. 
      ΠΡΟΕΔΡΕΥΩΝ (Σωτήρης Χατζηγάκης): Είναι η τρίτη φορά που κλείνετε. 
      ΔΗΜΗΤΡΙΟΣ ΤΣΙΟΓΚΑΣ: Ο πραγματικός ένοχος είναι ολόκληρο το σύστημα, που σαπίζει και κλέβει τις εισφορές και τα αποθεματικά των ταμείων των εργαζομένων. Και όσοι τόνοι μελανιού και να ξοδευτούν από αστούς αναλυτές και καλοπληρωμένους δημοσιογράφους, δεν μπορούν να κρύψουν ότι ο πραγματικός ένοχος δεν είναι άλλος από το ίδιο το καπιταλιστικό σύστημα, από τον παρασιτικό του χαρακτήρα και τα προβλήματα της διευρυμένης αναπαραγωγής του κεφαλαίου.
      Και βέβαια αυτές τις πολιτικές, τις υπηρετούν και οι κυβερνήσεις της Νέας Δημοκρατίας και του ΠΑ.ΣΟ.Κ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
       Ο κ. Αντωνακόπουλος έχει ζητήσει το λόγο. Πόσο χρόνο θέλετε;
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Τέσσερα λεπτά. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Πιστεύω, κύριε Πρόεδρε, ότι είναι αναποτελεσματική η προσπάθεια να εξομοιωθεί η προσφορά του ΠΑ.ΣΟ.Κ., ακόμα και από τη θέση της Αντιπολίτευσης, στο ασφαλιστικό οικοδόμημα της χώρας. Γιατί ως κόμμα, σαφώς δεν έχουμε εξαντλήσει την προσφορά μας στην ελληνική κοινωνία μόνο με όρους κράτους, όταν ήμασταν κυβέρνηση, αλλά και με όρους κόμματος, με τη σχέση που έχουμε και με τα συνδικάτα και με την Τοπική Αυτοδιοίκηση και με όλους τους συλλογικούς φορείς της χώρας.
      Να θυμίσω λοιπόν στους κυρίους συναδέλφους ότι το καθεστώς υποχρεωτικής και καθολικής ασφάλισης του Ι.Κ.Α. στην Ελλάδα, έγινε από το ΠΑ.ΣΟ.Κ., ότι ο κλάδος κύριας σύνταξης του Ο.Γ.Α. έχει γίνει από το ΠΑ.ΣΟ.Κ., ότι ο νόμος που καλύπτει κάθε ανασφάλιστο στη χώρα από την πρόνοια, είτε στην ιατροφαρμακευτική περίθαλψη είτε στην συνταξιοδοτική του διάσταση, είναι από το ΠΑ.ΣΟ.Κ.. Αυτές είναι χειροπιαστές προσφορές στην ελληνική κοινωνία που τις εδικαιούτο. Δεν είναι χάρη. Ήταν υποχρέωσή μας να το κάνουμε. Και αφορούσε τις πολύ χαμηλές συντάξεις, που τις ανεβάσαμε παραπάνω, οριζόντια. Βεβαίως είναι χαμηλές οι συντάξεις. Ποιος είπε ότι δεν είναι; Όμως σ’ ένα ασφαλιστικό σύστημα όπου μετά το ’85 άρχισαν να εισρέουν έσοδα επί της ουσίας, ποιος μπορεί να μιλήσει με αυστηρά κεφαλαιοποιητικού τύπου χαρακτηριστικά, εάν είναι τόσο ανταποδοτική η σύνταξη με τις εισφορές σήμερα; 
      Βεβαίως ήταν αναδιανεμητικός ο ρόλος. Υπήρχαν πολλές προνοιακές υπηρεσίες από τα ταμεία όπου σήμερα, με την πρότασή μας, διαχωρίζονται αυτές από τις καθαρά ασφαλιστικές, ανταποδοτικές παροχές των ταμείων. Και εκεί, λοιπόν είναι η πρότασή μας, ότι για όποιον θέλει να δουλέψει παραπάνω - περισσότερη εργασία, περισσότερες εισφορές- βεβαίως θα είναι ανταποδοτικό το να πάρει περισσότερη σύνταξη. Βεβαίως μέσα σε κάποια όρια και όχι στη λογική υπονόμευσης της βασικής σύνταξης, της κατώτερης σύνταξης. 
      Αυτό, το ΠΑ.ΣΟ.Κ. το διασφαλίζει. Δεσμεύεται, με εγγυητή αυτής της πολιτικής τον Γεώργιο Παπανδρέου. Δεσμεύεται το ΠΑ.ΣΟ.Κ. με βάση το παρελθόν του, ό,τι έχει προσφέρει στο ασφαλιστικό οικοδόμημα της χώρας, το έχει θεμελιώσει, το έχει κτίσει, το έχει φτάσει ψηλά. 
      Σήμερα κατεδαφίζεται αυτό το οικοδόμημα, διότι η πολιτεία δεν είναι συνεπής στις εισφορές, η πολιτεία με τους ελεγκτικούς μηχανισμούς, χαρίζει εισφορές στους μεγαλοεργοδότες -και το είδαμε με το τελευταίο μίνι ασφαλιστικό- η πολιτεία με τη διαχείριση των αποθεματικών, καταστρέφει τα αποθεματικά, τα ιδιοποιείται, τα αποδίδει στον τζόγο. Και δεν είναι τζόγος τα ομόλογα σταθερής απόδοσης, τα αμοιβαία κεφάλαια εγγυημένης απόδοσης, όπως είναι τα σύνθετα, τα δομημένα, τα high risk, τα υψηλού ρίσκου ομόλογα. Είναι διαφορετικά. 
      Κάνατε αυτήν τη σύγχυση, τα βάζετε όλα στο ίδιο τσουβάλι, αγαπητοί συνάδελφοι του Κ.Κ.Ε.. Στην ίδια λογική βάζετε το ΠΑ.ΣΟ.Κ. με τη Νέα Δημοκρατία. Δεν είναι έτσι. Εμείς είμαστε ομόλογο σταθερής κοινωνικής απόδοσης στην ελληνική πολιτική σκηνή και το γνωρίζετε πολύ καλά αυτό. Είναι άδικο αυτό που κάνετε. Ενοχλείται και η εκλογική βάση σας από αυτήν την λογική. Το «τι Παπάγος, τι Πλαστήρας» είναι μια ιστορία που έχει καταγραφεί. Μην την επαναλαμβάνουμε συνεχώς. Δεν βοηθάμε τον πολίτη σ’ αυτήν την ιστορία, δεν βοηθάμε κανέναν, μόνο τη συντήρηση.
      ΑΓΓΕΛΟΣ ΤΖΕΚΗΣ: Αυτά για τον Γεώργιο Παπανδρέου, τον παππού, όχι για μας, που εκλέχθηκε με τον Συναγερμό.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Μόνο τη συντήρηση βοηθάτε. Να ξέρετε πάντα ότι η γενίκευση βοηθάει αυτούς που θέλουν να κρυφτούν μέσα στο σύνολο. Και αυτήν την υπηρεσία, δεν ξέρω αν την προσφέρετε συνειδητά ή ασυνείδητα. Πάντως δεν κάνει καλό στον τόπο. 
      Και μια κουβέντα για το παρελθόν γενικότερα. Βεβαίως, δεν πρέπει να είμαστε ισοπεδωτικοί για το παρελθόν, αλλά να έχουμε γενική αντίληψη. Γιατί εδώ ο συνάδελφος, ο Κοινοβουλευτικός Εκπρόσωπος της Νέας Δημοκρατίας, είπε ότι κακώς κάνουμε τόσο αυστηρή κριτική για το παρελθόν του ’50 του ’60, ενώ οι ίδιοι έχουν δομήσει τον κυβερνητικό τους λόγο, που αντιπολιτεύεται το πρόσφατο παρελθόν. Δεν κάνουν οτιδήποτε άλλο, παρά -σε οποιαδήποτε δυσκολία έχουν ως Κυβέρνηση- να ανατρέχουν στο πρόσφατο παρελθόν της διακυβέρνησης της χώρας από το ΠΑ.ΣΟ.Κ.. 
      Άρα, λοιπόν, βλέπετε ότι ακόμα και σ’ αυτόν τον τομέα, δεν υπάρχει ειλικρίνεια. Γιατί, βεβαίως, το ’50 και το ’60 υπάρχει το μεγάλο δημογραφικό έλλειμμα στη χώρα, που ήταν αποτέλεσμα εκείνης της διακυβέρνησης. Δεν χρειάζεται να πούμε άλλα στοιχεία. Αν δείτε τη δημογραφική καμπύλη στη χώρα, τότε έγινε η μεγάλη «κοιλιά», που έφυγε ένα εκατομμύριο, ο ανθός της χώρας, στο εξωτερικό.
      Σ’ αυτά, λοιπόν, θέλετε να γυρίσουμε πάλι πίσω; Και ντρέπεστε να πείτε ότι είστε πολιτικοί απόγονοι εκείνων των παρατάξεων. Σας ενοχλεί, λοιπόν, όταν λέμε ότι είστε η Δεξιά, ο συνεχιστής αυτών των παρατάξεων. Γιατί έχετε ενοχές; Αντίθετα, εμείς δεν έχουμε καμμία ενοχή για την κοινωνική μας πολιτική όλα αυτά τα χρόνια. Ό,τι έχει μείνει σ’ αυτήν τη χώρα και το αποκαθηλώνετε σήμερα και το αποικοδομείτε, ήταν αποτέλεσμα της δικής μας πολιτικής, είτε το θέλετε είτε δεν το θέλετε. 
      Το μόνο που κάνατε και θα μείνει στην ιστορία, είναι ότι στήσατε διοικήσεις στα ταμεία, ειδική γραμματεία, κάνατε υπεξαίρεση αυτών των χρημάτων με δικούς σας ανθρώπους, με μίζες, με βαλίτσες και σήμερα τα πληρώνει ο Έλληνας φορολογούμενος. Όσα μπορέσατε, μαζέψατε. Κάποια δεν μπορέσατε να τα μαζέψετε, γιατί αν τα πάρετε από αυτούς που τα δώσατε, θα «κελαηδήσουν». Αυτές οι «αθώες περιστερές» θα αποδείξουν, όταν σπάσουν και «κελαηδήσουν» και μιλήσουν, θα πουν ποιοι ήταν τα «μαύρα κοράκια» στα ταμεία. 
      Γι’ αυτό βιάζεστε για τις εκλογές, γι’ αυτό παίζετε με τις εκλογές. Έχετε σκορπίσει τους μισούς στα κανάλια να λένε το Μάρτη και τους άλλους μισούς να αφήνουν μισόλογα, για να είστε σε μια εκλογική ετοιμότητα, για να σκεπαστεί με μια γενικότερη προεκλογική αντιπαράθεση αυτό το μεγάλο σκάνδαλο. Ε, δεν θα σκεπαστεί αυτό ούτε ευχάριστες εξελίξεις θα έχετε στη δικαιοσύνη. Διότι, να ξέρετε, πάντα υπάρχουν δικαστές οι οποίοι τιμούν τις θέσεις και τις καρέκλες τους και δεν θα αφήσουν, όπως εσείς νομίζετε -όπως πιθανόν να έχετε φροντίσει για κάποιες άλλες υποθέσεις, που εξελίχθηκαν ευμενώς για εσάς- και αυτή να έχει αυτή την ευμενή εξέλιξη. Το τίμημα θα το λάβετε, όποτε και όταν κάνετε εκλογές. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αντωνακόπουλε. 
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, θα ήθελα και εγώ το λόγο για δυο λεπτά. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Μελά, έχετε το λόγο. 
      ΠΑΝΑΓΙΩΤΗΣ ΜΕΛΑΣ: Κύριε Πρόεδρε, εγώ επί του σχεδίου νόμου μίλησα στην πρωτολογία μου και είπα ότι αυτές οι προτάσεις δεν μπορούν να υλοποιηθούν, γιατί το κόστος είναι παρά πολύ υψηλό. Όπως ανέφερα, το ποσοστό είναι γύρω στα 70.000.000.000 ευρώ και έτσι, για τα σημερινά οικονομικά δεδομένα και με ό,τι παρέλαβε η Κυβέρνηση στο θέμα της οικονομίας, δεν μπορεί να υλοποιήσει αυτές τις προτάσεις. 
      Όμως, εδώ δεν έγινε συζήτηση επί του σχεδίου νόμου. Εδώ ο καθένας, πέταγε το μπαλάκι εκεί που ήθελε. Και άκουσα τώρα τον εισηγητή της Μειοψηφίας να μιλάει για πράγματα, τα οποία έρχονται εκ διαμέτρου αντίθετα μ’ αυτά που έχει πει ο Αρχηγός του. 
      Θέλετε να πάτε σε εκλογές γρήγορα, για να καλυφθεί αυτό το θέμα είπε ο συνάδελφος της Αξιωματικής Αντιπολίτευσης. Μα δεν ξέρετε τι έχει πει ο Αρχηγός σας; Δεν ξέρετε ότι κατ’ επανάληψη ο Αρχηγός του ΠΑ.ΣΟ.Κ. έχει ζητήσει εκλογές; Δηλαδή ο Αρχηγός σας ζητάει εκλογές διότι τις θέλει –γιατί πιστεύει ότι θα τις κερδίσει- και εδώ, οι Βουλευτές του ΠΑ.ΣΟ.Κ. λένε ότι εμείς θέλουμε να πάμε σε εκλογές, για να αποφύγουμε τα σκάνδαλα.
      Η Νέα Δημοκρατία έχει πει: «εμείς εφαρμόζουμε μηδενική ανοχή στη διαφθορά». Και αυτό το κάνουμε πράξη. Εμείς αναδείξαμε το θέμα του σκανδάλου των δομημένων ομολόγων, το στείλαμε στη δικαιοσύνη και αφήνουμε τη δικαιοσύνη, να επιτελέσει το έργο της. 
      Τι κάνατε εσείς, κύριοι συνάδελφοι του ΠΑ.ΣΟ.Κ., όταν σ΄αυτήν την πρόταση νόμου αναφέρει το Κομμουνιστικό Κόμμα Ελλάδας ότι χάθηκαν στο Χρηματιστήριο 3,5 δισεκατομμύρια ευρώ; Κάνατε τίποτα; Όχι. Προσπαθήσατε να τα σκεπάσετε. Και τώρα, επειδή η δικαιοσύνη θέλει να ελέγξει σε συνέχεια και το χώρο το δικό σας, την εποχή τη δική σας, μιλάτε εναντίον της δικαιοσύνης. Στρέφεσθε εναντίον της δικαιοσύνης. Γιατί; Για να φοβίσετε –νομίζετε- τη δικαιοσύνη, για την οποία όμως είμαι βέβαιος ότι θα επιτελέσει το έργο της.
      Κύριε Πρόεδρε, τελειώνω λέγοντας το εξής: Και στο ασφαλιστικό θέμα η Νέα Δημοκρατία φέρεται με σοβαρότητα και υπευθυνότητα. Θα δώσουμε λύση στο ασφαλιστικό σύστημα, αυτήν που, πράγματι, θα ωφελήσει τον ελληνικό λαό, αυτήν που θα ωφελήσει τους εργαζόμενους και τους συνταξιούχους, ούτως ώστε ο εργαζόμενος σήμερα, να μην έχει άγχος για το τι θα γίνει με τη σύνταξή του. Όλα τα κόμματα θα έχουν τη δυνατότητα να καταθέσουν τις προτάσεις τους. Και εκεί ο ελληνικός λαός, θα δεί τι προτείνει το κάθε κόμμα.
      Πιστεύω ότι όλα τα θέματα της κοινωνίας, εμείς τα αντιμετωπίζουμε μ’ αυτήν τη σοβαρότητα και την υπευθυνότητα που χρειάζεται, διότι ο ελληνικός λαός μας έδωσε την εντολή να κυβερνήσουμε. Και στις εκλογές που θα έρθουν, θα μας δώσει και πάλι την εντολή να κυβερνήσουμε, για να λύσουμε τα πολλαπλά προβλήματα, που κληρονομήσαμε από τις κυβερνήσεις του ΠΑ.ΣΟ.Κ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μελά.
      Ο κ. Σκυλλάκος έχει το λόγο για δύο λεπτά.
      ΑΝΤΩΝΗΣ ΣΚΥΛΛΑΚΟΣ: Θα ήθελα να πω δυο πράγματα για το παρελθόν, διότι άνοιξε η κουβέντα και για το παρελθόν. Το κάθε κόμμα εκτιμά με διαφορετικό τρόπο το παρελθόν. Για την περίοδο του 1950 δεν θεωρούμε τιμή για τη χώρα μας ούτε το σχέδιο Μάρσαλ ούτε τις πρακτικές που εφαρμόστηκαν, σ’ ό,τι έχει σχέση μ’ εκείνη την εποχή και ειδικότερα με το ζήτημα που συζητάμε για τα αποθεματικά των ασφαλιστικών ταμείων. Οι μεγαλοεπιχειρηματίες εκείνης της εποχής –ή οι εκκολαπτόμενοι επιχειρηματίες- χρειάσθηκαν τη βοήθεια του κράτους, τη βοήθεια του τραπεζικού συστήματος, της Τράπεζας της Ελλάδος, για να ξεκινήσουν ή να επεκτείνουν τις επιχειρήσεις τους. 
      Αυτό το έκαναν στο όνομα της ανάπτυξης; Δηλαδή ο κάθε επιχειρηματίας –και τότε και σήμερα- δουλεύει στο όνομα της ανάπτυξης; Για το καλό της χώρας ενδιαφέρεται, για τους εργαζόμενους; Έχουν πατρίδα οι βιομήχανοι; Και τώρα, αν τους δείτε, θα διαπιστώσετε ότι μόλις δουν στη Βουλγαρία ότι είναι πιο χαμηλά τα μεροκάματα, παίρνουν τις επιχειρήσεις τους και πάνε εκεί πέρα.
      Δεν χρωστάμε, λοιπόν, τίποτα ούτε στους Αμερικάνους με το σχέδιο Μάρσαλ ούτε στους επιχειρηματίες εκείνης της εποχής.
      Το πρόβλημα παραμένει. Κλάπηκαν χρήματα και αξιοποιήθηκαν σε βάρος των ασφαλιστικών ταμείων. Πρέπει αυτό να αποκατασταθεί.
       Το δεύτερο θέμα αφορά όσα είπε ο πρώην Πρόεδρος της Βουλής, ο κ. Κακλαμάνης, ότι δηλαδή κρύβουμε τις θετικές πλευρές από το ΠΑ.ΣΟ.Κ. Η εκτίμησή μας είναι ότι κάτω από την πίεση της βάσης του ΠΑ.ΣΟ.Κ., όταν κέρδισε το ΠΑ.ΣΟ.Κ. την κυβερνητική εξουσία το 1980 και μέχρι το 1984, γίνονταν κάποια βήματα προς θετική κατεύθυνση και στους μισθούς και στις κοινωνικές παροχές και στο ότι σταμάτησε η Τράπεζα της Ελλάδος να χρησιμοποιεί τα αποθεματικά με πολύ χαμηλό επιτόκιο. Δεν δόθηκε το επιτόκιο που έπρεπε και από το ΠΑ.ΣΟ.Κ. Πάντως, σταμάτησε αυτή η κατάσταση που υπήρχε, σχετικά με την Τράπεζα της Ελλάδος.
      Όμως, μετά το 1984, άρχισε αυτό που με μια κουβέντα θα πω –που λεγόταν και τότε- «Τσοβόλα, πάρτα όλα». Αυτή ήταν η αντίθετη κατεύθυνση. Εμείς από τότε, από το 1984, αλλάζουμε στάση απέναντι στο ΠΑ.ΣΟ.Κ.. Γίνεται όλο και πιο επικριτική η στάση μας προς το ΠΑ.ΣΟ.Κ., καθώς στην πορεία και μετά τη διακυβέρνηση από τη Νέα Δημοκρατία το 1990-1993, οι πρακτικές του ΠΑ.ΣΟ.Κ. ήταν συνέχιση της πολιτικής της Νέας Δημοκρατίας, με ακόμη χειρότερα μέτρα για όλα τα χρόνια. Και έρχεται μετά η Νέα Δημοκρατία, που πατά στα μέτρα του ΠΑ.ΣΟ.Κ. και χειροτερεύει ακόμη παραπέρα την κατάσταση. 
      Είμαστε σίγουροι ότι έτσι όπως εξελίχθηκε και μεταλλάχθηκε το ΠΑ.ΣΟ.Κ., εξομοιώνεται με τη Νέα Δημοκρατία. Και αυτό δεν αφορά μόνο το ΠΑ.ΣΟ.Κ., αλλά και τη σοσιαλδημοκρατία συνολικά στην Ευρώπη. Μάλιστα, πολλές φορές η σοσιαλδημοκρατία στην Ευρώπη πρωτοστατεί σε μέτρα, ανάλογα με το πώς είναι και οι συσχετισμοί. Πάνε σαν «αδερφάκια» πλέον σ’ όλη την Ευρώπη και στην Ελλάδα. 
      Όποιος και αν κερδίσει τις εκλογές, θα «πατήσουν» πάνω στο σημερινό καθεστώς, για να πάμε για χειρότερα. Και αυτό καλύπτει και την πορεία του ασφαλιστικού, τού τι θα συμβεί με το ασφαλιστικό. Γι’ αυτό καταθέσαμε την πρόταση νόμου, για να αποκαλύψουμε αυτήν την πορεία. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε κύριε, Σκυλλάκο.
      Το λόγο έχει ο κ. Χωρέμης.
      ΑΝΑΣΤΑΣΙΟΣ ΧΩΡΕΜΗΣ: Ευχαριστώ, κύριε Πρόεδρε. 
      Θέλω να κάνω τρεις παρατηρήσεις. 
      Κατ’ αρχάς, απέναντι στην τελευταία τοποθέτηση του κ. Σκυλλάκου, του κ. Τσιόγκα, αλλά και των άλλων συναδέλφων του Κ.Κ.Ε., εκείνο που θέλω να πω είναι ότι τελικά δεν υπάρχει διάκριση, δεν υπάρχει διαφορά, αλλά απόλυτη ταύτιση και εξομοίωση των δύο πολιτικών, την οποία –προσέξτε- εμείς οι πολιτικοί θεωρούμε ως νεοφιλελεύθερη. Αντιγράφει, ακριβώς, τις πολιτικές που εφαρμόστηκαν από συντηρητικές κυβερνήσεις στις ευρωπαϊκές χώρες. 
      Εσείς δεν κάνετε καμμία απολύτως διάκριση. Εμείς μπορεί να είχαμε αρνητικές στιγμές. Άλλωστε, δεν υπάρχει αγώνας χωρίς λάθη. Δεν υπάρχει αγώνας χωρίς αδυναμίες. Προφανώς, εμμένετε στις ταξικές, πολιτικές και κοινωνικές σας απόψεις.
      Όμως, δεν είναι δυνατόν να υπάρχει ταύτιση και εξομοίωση, με πολιτικές οι οποίες δεν αφορούν το κοινωνικό σύνολο. Άρα θα πρέπει να επιλέξετε ανάμεσα στις δύο στρατηγικές, μιας και εκ των πραγμάτων το αισθητήριο του λαού, έτσι έχει τοποθετήσει τα πράγματα εδώ στην Ελλάδα. Την πολιτική τη νεοφιλελεύθερη ή μια κοινωνικής ευαισθησίας πολιτική, που προσπαθεί να εκφράσει το ΠΑ.ΣΟ.Κ. σε πολύ πιο δυσμενή σήμερα δεδομένα. Προσέξτε! Τα δεδομένα της δεκαετίας του ’80, όπου ο αείμνηστος Ανδρέας Παπανδρέου πήγε και έκανε κάποιες τομές, δεν έχουν σχέση με τα δεδομένα της δεκαετίας του ’90 και πόσο μάλλον του 2000. Σήμερα στην Ευρώπη υπάρχουν εκατό διαφορετικές μορφές εργασίας. Τη δεκαετία του ’80, η Ευρώπη δεν είχε εκατό διαφορετικές μορφές εργασίας. 
      ΑΝΤΩΝΗΣ ΣΚΥΛΛΑΚΟΣ: Καλόπιστα, κύριε συνάδελφε, μπορώ να σας πω κάτι; 
      ΑΝΑΣΤΑΣΙΟΣ ΧΩΡΕΜΗΣ: Αν το επιτρέπει ο κύριος Πρόεδρος. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Σκυλλάκο. 
      ΑΝΤΩΝΗΣ ΣΚΥΛΛΑΚΟΣ: Θα ήθελα να σας πω ότι από τις σφυγμομετρήσεις της κοινής γνώμης, το 60% θεωρεί ότι τα δυο μεγαλύτερα κόμματα ταυτίζονται. 
      ΑΝΑΣΤΑΣΙΟΣ ΧΩΡΕΜΗΣ: Αυτή είναι η δική σας άποψη.
       ΑΝΤΩΝΗΣ ΣΚΥΛΛΑΚΟΣ: Δεν είναι μόνο δική μας άποψη. 
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Χωρέμη. 
      ΑΝΑΣΤΑΣΙΟΣ ΧΩΡΕΜΗΣ: Και θεωρώ –επιτρέψτε μου, αυτή είναι προσωπική άποψη- ότι είναι πιο πολύ μια θέση η οποία έχει να κάνει με το ένστικτο αυτοσυντήρησης του Κομμουνιστικού Κόμματος και λιγότερο με την ταύτιση, με την εξομοίωση του ΠΑ.ΣΟ.Κ. με τη Νέα Δημοκρατία. Δεν υπάρχει εξομοίωση και αυτό το λέει το έργο μας. 
      Η δεύτερη παρατήρηση που ήθελα να κάνω, κύριε Πρόεδρε, απέναντι στο ζήτημα που έθεσε ο κ. Λεβέντης, είναι ότι ασφαλώς εμείς δεχθήκαμε την προέκταση, την επέκταση της εξεταστικής επιτροπής, ώστε να περιλάβει ακόμη και το παρελθόν. Δεν έχουμε καμμία αντίρρηση ως προς αυτό. 
      Εκεί που έχουμε αντίρρηση –και αυτό θέλω να το τονίσω προς τον κ. Λεβέντη- είναι ως προς τη διάκριση. Δεν μπορεί όλα να τα κουκουλώσουμε, δεν μπορεί όλα να τα βάλουμε μαζί και να τα εξετάσουμε. 
      Εδώ υπάρχει κάτι, που αφορά κάτι συγκλονιστικό. Εμείς μιλάμε για «λεηλασία» των αποθεματικών των ασφαλιστικών ταμείων. Άρα δεν μπορεί, παρά να το διακρίνουμε με τις όποιες αναλύσεις και αξιολογήσεις κάνουμε για το παρελθόν και αν αναληφθούν οι πολιτικές ευθύνες του τότε.
      Τελειώνοντας, η τρίτη παρατήρηση που θέλω να κάνω είναι η εξής: Ο κ. Τασούλας, ο Κοινοβουλευτικός Εκπρόσωπος της Νέας Δημοκρατίας, είπε ότι είμαστε συκοφάντες. Όχι. Δεν λέμε ότι έχουν ευθύνη οι πάντες. Λέμε ότι την ευθύνη την έχει ο κύριος Πρωθυπουργός, ο Υπουργός Οικονομικών και η ηγεσία του Υπουργείου Απασχόλησης τότε. Αυτό λέμε και δεν μπορούμε να γενικεύσουμε την ευθύνη. Ασφαλώς, αυτό βαραίνει συνολικά την Κυβέρνηση της Νέας Δημοκρατίας. Και σε καμμιά περίπτωση δεν έχουμε τίποτα με τον οποιονδήποτε συντηρητικό ή άλλο ψηφοφόρο της Νέας Δημοκρατίας και σε καμμιά περίπτωση δεν έχουμε μαζί του οτιδήποτε. Γιατί πιστεύουμε ότι και αυτοί έχουν πρόβλημα ως προς την συμπεριφορά τους, ως προς την αποδοχή αυτών των γεγονότων και ότι και αυτοί έχουν ένα πρόβλημα ηθικής, αν θέλετε, αποσταθεροποίησης μέσα τους.
      Συνεπώς δεν έχουμε την πρόθεση να γενικεύσουμε. Εξειδικεύουμε και λέμε «Πρωθυπουργός, Υπουργός Οικονομικών, Υπουργείο Οικονομικών και Υπουργείο Απασχόλησης». 
      Άρα μη μας γυρνάτε πίσω στο 1989 και μιλάτε πάλι μ’ αυτόν τον τρόπο για ζητήματα, που έχουν να κάνουν με τη διαφθορά, κύριε Τασούλα! Εκείνο που πρέπει να καταλάβετε είναι ότι ασφαλώς όλοι οι πολιτικοί δεν είναι το ίδιο. Υπάρχουν έντιμοι πολιτικοί σ’ όλα τα κόμματα και αυτοί θέλω να πιστεύω ότι είναι η πλειοψηφία. 
      Άρα, σας παρακαλώ! Εδώ η δικαιοσύνη παρενέβη. Έχουμε τρεισήμισι μήνες. Έχουμε μόλις τώρα τα πρώτα πορίσματα. Δεν ξέρουμε πού θα πάει αυτή η ιστορία. Συνεπώς λέμε ότι θα πρέπει να υπάρξει διαλεύκανση και ευκρίνεια σε όλα αυτά τα πράγματα. Γι’ αυτό είπαμε ότι θέλουμε εξεταστική επιτροπή. 
      ΠΡΟΕΔΡΕΥΩΝ (Σωτήρης Χατζηγάκης): Μην πάμε τώρα στην εξεταστική επιτροπή! Τα είπαμε αυτά αναλυτικά. 
      ΑΝΑΣΤΑΣΙΟΣ ΧΩΡΕΜΗΣ: Γιατί δεν γίνεται θεσμός, προκειμένου να απαντήσουμε στη διαφθορά, που κυριολεκτικά δυναστεύει το δημόσιο βίο της χώρας; Δεν το θέλει η Κυβέρνηση. Άρα συγκαλύπτει. Άρα έχει το μέλημα της κάλυψης της πολιτικής ευθύνης. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Χωρέμη. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Απασχόλησης και Κοινωνικής Προστασίας: «Διασφάλιση των αποθεματικών των Ασφαλιστικών Ταμείων και διεύρυνση των ασφαλιστικών-συνταξιοδοτικών δικαιωμάτων των εργαζομένων». 
      Η πρόταση νόμου δεν θα τεθεί σε ψηφοφορία, διότι εμπίπτει στις διατάξεις του άρθρου 73 παράγραφος 3 του Συντάγματος. 
      Έχουν διανεμηθεί τα Πρακτικά της συνεδρίασης της Δευτέρας 18 Ιουνίου 2007 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδρίασης της Δευτέρας 18 Ιουνίου 2007 επικυρώθηκαν. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.50΄ λύεται η συνεδρίαση για αύριο ημέρα Παρασκευή 29 Ιουνίου 2007 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 74/25-5-2007 επερώτησης Βουλευτών του ΠΑ.ΣΟ.Κ. προς τον Υπουργό Δικαιοσύνης, σχετικά με τη λειτουργία της δικαιοσύνης, σύμφωνα με την ημερήσια διάταξη που έχει διανεμηθεί.
      
      Η  ΠΡΟΕΔΡΟΣ 						ΟΙ ΓΡΑΜΜΑΤΕΙΣ



233










