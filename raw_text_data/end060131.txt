     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ B΄
     ΣΥΝΕΔΡΙΑΣΗ ΟΔ΄
     Τρίτη 31 Ιανουαρίου 2006
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Επικύρωση Πρακτικών, σελ.
     2. Ανακοινώνεται ότι τη συνεδρίαση παρακολουθούν 30 μέλη της Εταιρείας των Φίλων του Εθνικού Αρχαιολογικού Μουσείου Αθηνών, σελ.
     3. Ανακοινώνεται η σύσταση Διακομματικής Επιτροπής για την παρακολούθηση της πολιτικής της μετανάστευσης, σελ.
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Συζήτηση επικαίρων ερωτήσεων:
     α) Προς τον Υπουργό Περιβόλλοντος, Χωροταξίας και Δημοσίων Έργων: i. σχετικά με την κατασκευή πεζογέφυρας στην περιοχή Εσταυρωμένου του Δήμου Ηρακλείου Κρήτης, σελ.
     ii) σχετικά με την σύνδεση περιοχών του Δήμου Γουβών με την νέα εθνική οδό Ηρακλείου-Αγίου Νικολάου Κρήτης, σελ.
     Γ. ΝΟΜΟΘΕΤΙΚΗ ΕΡΓΑΣΙΑ
     Συζήτηση επί της αρχής του σχεδίου νόμου του Υπουργείου Επικρατείας «Σύσταση «Εθνικού Οπτικοακουστικού Αρχείου» - Ρύθμιση θεμάτων Γενικής Γραμματείας Επικοινωνίας, Γενικής Γραμματείας, Ενημέρωσης και άλλες διατάξεις», σελ.
     ΟΜΙΙΛΗΤΕΣ
     Α. Επί των Επικαίρων Ερωτήσεων:
     ΞΑΝΘΟΠΟΥΛΟΣ Θ., σελ.
     ΣΤΡΑΤΑΚΗΣ Ε., σελ.
     ΣΧΟΙΝΑΡΑΚΗ-ΗΛΙΑΚΗ Ε., σελ.
     Β. Επί του σχεδίου νόμου του Υπ. Επικρατείας:
     ΑΓΟΡΑΣΤΟΣ Κ., σελ.
     ΑΡΑΠΟΓΛΟΥ Χ., σελ.
     ΒΑΣΙΛΕΙΟΥ Γ., σελ.
     ΒΟΥΛΤΕΨΗ Σ., σελ.
     ΔΕΡΜΕΤΖΟΠΟΥΛΟΣ Α., σελ.
     ΚΑΝΕΛΛΗ Λ., σελ.
     ΚΑΣΤΑΝΙΔΗΣ Χ., σελ.
     ΚΟΥΒΕΛΗΣ Φ., σελ.
     ΚΟΝΤΟΓΙΑΝΝΗΣ Γ., σελ.
     ΚΟΣΜΙΔΗΣ Σ., σελ.
     ΚΩΝΣΤΑΝΤΑΡΑΣ Δ., σελ.
     ΜΑΝΩΛΑΚΗΣ Α., σελ.
     ΜΗΤΣΟΤΑΚΗΣ Κ., σελ.
     ΠΑΡΑΣΚΕΥΑΣ Ι., σελ.
     ΡΟΒΛΙΑΣ Κ., σελ.
     ΡΟΥΣΟΠΟΥΛΟΣ Θ., σελ.
     ΤΖΙΜΑΣ Μ., σελ.
     ΦΟΥΣΑΣ Α.,σελ.
     ΧΑΪΤΙΔΗΣ Ε., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ  ΟΔ΄
Τρίτη 31 Ιανουαρίου 2006
     Αθήνα, σήμερα στις 31 Ιανουαρίου 2006, ημέρα Τρίτη και ώρα 18.18΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Ευαγγελία Σχοιναράκη-Ηλιάκη, Βουλευτή Ηρακλείου, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύλλογος Ερασιτεχνών Αλιέων Κυπαρισσίας ζητεί τη δημιουργία προσήνεμου μόλου στο λιμάνι της Κυπαρισσίας Μεσσηνίας.
     2) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Δρυμαλίας Κυκλάδων ζητεί την επαναλειτουργία του γραφείου ΕΛ.ΤΑ. στο Χαλκί Νάξου.
     3) Οι Βουλευτές Λασιθίου και Ηρακλείου κ. ΜΙΧΑΗΛ ΚΑΡΧΙΜΑΚΗΣ και κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ αντίστοιχα κατέθεσαν αναφορά με την οποία ζητεί να ληφθούν μέτρα προστασίας, αξιοποίησης και ανάδειξης της νήσου Σπιναλόγκα.
     4) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Δήμος Γόννων Λάρισας ζητεί έκτακτη οικονομική ενίσχυση για να αποκαταστήσει τις ζημιές που προκάλεσε η χιονόπτωση στην περιοχή του.
     5) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Γεωργοκτηνοτροφικός Σύλλογος Κοζάνης διαμαρτύρεται για τη μείωση της τιμής του γάλακτος από τις γαλακτοβιομηχανίες ΔΕΛΤΑ και ΦΑΓΕ.
     6) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Καρκινοπαθών Εορδαίας ζητεί την οικονομική του ενίσχυση.
     7) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο ΤΟΕΒ Σερβίων ζητεί την επίλυση των οικονομικών του προβλημάτων.
     8) Οι Βουλευτές Α΄ Αθηνών και Ηρακλείου κ. ΑΘΑΝΑΣΙΟΣ ΑΛΕΥΡΑΣ και κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ αντίστοιχα κατέθεσαν αναφορά με την οποία η Πανελλήνια Ομοσπονδία Πολιτικών Συνταξιούχων ζητεί την οικονομική αναβάθμιση των συνταξιούχων του δημοσίου.
     9) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμαρχος Ηρακλείου ζητεί τη χρηματοδότηση έργων στο Χ.Υ.Τ.Α. Ηρακλείου Κρήτης.
     10) Ο Βουλευτής Α΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Γεώργιος Δουρούκης ζητεί την ικανοποίηση συνταξιοδοτικού του αιτήματος.
     11) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Σύλλογος Αργιθεατών Νομού Τρικάλων  ζητεί την κατασκευή του οδικού άξονα Βραγκιανά – Κοπαφύλλι – Αργύρι στην περιοχή Αργιθέας Νομού Καρδίτσας.
     12) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Νεβρόπολης Αγράφων ζητεί επιχορήγηση για την αποκατάσταση ζημιών από την πρόσφατη χιονόπτωση.
     13) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Νομάρχης Ιωαννίνων ζητεί χρηματοδότηση για την επισκευή των σχολικών κτηρίων του νομού του.
     14) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Σωματείο Συμβασιούχων Κ.Ε.Π. Περιφέρειας Ηπείρου και Ιονίων Νήσων διαμαρτύρεται για τον περιορισμό των θέσεων στα Κ.Ε.Π. της Ηπείρου.
     15) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα κατέθεσαν αναφορά με την οποία η Έπαρχος Κυθήρων ζητεί τη δρομολόγηση δύο πλοίων για την ακτοπλοϊκή εξυπηρέτηση των Κυθήρων και των Αντικυθήρων.
     16) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΙΟΣ ΝΙΩΤΗΣ και ΜΙΧΑΗΛ ΚΑΡΧΙΜΑΚΗΣ αντίστοιχα κατέθεσαν αναφορά με την οποία η κ. Ελένη Δαγκλή ζητεί το μόνιμο διορισμό της στη δημόσια εκπαίδευση, ως Α.Μ.Ε.Α..
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 3879/25-10-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 2/58005/0022/15-11-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αρ. 3879/25.10.2005 ερώτησης, που κατατέθηκε στη Βουλή των Ελλήνων από το Βουλευτή κ. Θανάση Λεβέντη, σας πληροφορούμε τα εξής:
     Σύμφωνα με το ισχύον νομοθετικό πλαίσιο χορήγησης της οικογενειακής παροχής σε υπαλλήλους του Δημοσίου, Ν.Π.Δ.Δ. και Ο.Τ.Α., και ειδικότερα το άρθρο 11 παρ. 4 του ν. 3205/2005, σε περίπτωση θανάτου του ενός των συζύγων, σε περίπτωση συζύγων που τελούν σε διάσταση ή διάζευξη καθώς και σε περίπτωση άγαμων γονέων υπαλλήλων με τέκνα για τα οποία δικαιολογείται η καταβολή της προσαύξησης της οικογενειακής παροχής, καταβάλλεται στο ακέραιο το βασικό ποσό της οικογενειακής παροχής (35€), μέχρι τη συμπλήρωση των προϋποθέσεων για τη διακοπή της προσαύξησης λόγω τέκνων. Συνεπώς, στις περιπτώσεις άγαμων μητέρων που έχουν ανήλικα παιδιά ή παιδιά που φοιτούν στην ανώτατη ή ανώτερη εκπαίδευση ή σε Ι.Ε.Κ., καταβάλλεται κατ' εξαίρεση το συνολικό δικαιούμενο ποσό της οικογενειακής παροχής (γάμου και τέκνων), ανεξαρτήτως της ύπαρξής ή μη γάμου. Από την ανωτέρω ρύθμιση προκύπτει σαφώς η πρόθεση του νομοθέτη για την ενίσχυση της οικογένειας και του άγαμου γονέα με ανήλικα παιδιά ή παιδιά που φοιτούν, χωρίς καμμία διάκριση σε βάρος των οικογενειών αυτών.
     Ο Υφυπουργός
     ΠΕΤΡΟΣ ΔΟΥΚΑΣ»
     2. Στην με αριθμό 2157/15-9-05 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 302/17-10-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 15/09/2005 ερώτησης της Βουλευτού κ. Ε. Τσουρή, σχετικά με το Αθλητικό Σωματείο «ΙΩΝΕΣ» Α.μ.Ε.Α., σας ενημερώνουμε ότι:
     Το Νομαρχιακό Α.Σ. ΑμΕΑ ΙΩΝΕΣ αναγνωρίσθηκε από την Γενική Γραμματεία Αθλητισμού με την υπ' αριθμ. 4566/28.2.02 απόφαση.
     Κατά το έτος 2003 το σωματείο συμμετείχε στο Πανελλήνιο Πρωτάθλημα ΑμΕΑ με έναν μόνο αθλητή στο άθλημα της Κολύμβησης (Καλόγερος Παντελής), ο οποίος δεν έτυχε καμίας διάκρισης. Επιχορηγήθηκε δε με τακτική επιχoρήγηση για κάλυψη των λειτουργικών δαπανών με την υπ'αριθμ. 2164/20.1.05 απόφαση με το ποσό των 1.100.00 ευρώ.
     Σημειώνουμε ότι οι τακτικές επιχορηγήσεις των Αθλητικών Σωματείων δίνονται κατ΄ετος και αφορούν δραστηριότητες του προηγούμενου έτους. Οι τακτικές επιχoρηγήσεις των Αθλητικών Σωματείων για το έτος 2004 υπολογίσθηκαν βάσει αξιολόγησης της δραστηριότητας των αθλητών τους (διακρίσεις και συμμετοχές αθλητών σε Πανελλήνια, Πανευρωπαϊκά, Παγκόσμια Πρωταθλήματα) μέσω της Ελληνικής Παραολυμπιακής Επιτροπής.
     Για το έτος 2005 (δραστηριότητα 2004), το πρόγραμμα επιχoρηγήσεων βρίσκεται στο στάδιο επεξεργασίας.
     Όσον αφορά. στην ερώτηση για την διανομή της Ολυμπιακής και Παραολυμπιακής περιουσίας, σας ενημερώνουμε ότι υπεύθυνη είναι η Α.Ε. Ολυμπιακά Ακίνητα σύμφωνα με τον ν.3342/05 και την Υ.Α. αριθμ. 2/44890/2004 (ΦΕΚ/Β/1334/31.8.2004).
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     3. Στην με αριθμό 1720/1-9-05 ερώτηση του Βουλευτή κ. Ιωάννη Παρασκευά δόθηκε με το υπ’ αριθμ. 235/23-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Aπαντώντας στην παραπάνω ερώτηση που κατέθεσε ο Boυλευτής κ. Γ. Παρασκευάς και συμπληρωματικά της με αριθμ. πρωτ. 127/26-8-05 απάντησής μας, σας πληροφορούμε τα εξής:
     Για τα παραχωρητήρια ισχύουν οι διατάξεις του άρθρου 17 του v. 3208/03 (ΦΕΚ/303/Α΄), που έχει ψηφισθεί από την προηγούμενη κυβέρνηση.
     Όσον αφορά τις εκτάσεις, που το 80% αυτών χαρακτηρίσθηκαν ως δάση, εφ' όσον αυτές ήταν κατά το παρελθόν αγροτικές, ισχύουν οι διατάξεις του άρθρου 12 του προαναφερθέντος νόμου ήτοι των δασωμένων αγρών.
     Θέματα ανταλλαγής δασών με άλλες εκτάσεις για καλλιέργεια δεν έχουν απασχολήσει τη δασική υπηρεσία της Δ/νσης Δασών Ρόδου που υπάγεται στην Περιφέρεια Νοτίου Αιγαίου, αφού μέχρι σήμερα δεν υπάρχει σχετικό αίτημα των κατοίκων της περιοχής.
     Τέλος δεν μας έχει αναφερθεί έως σήμερα καταχρηστική συμπεριφορά των δασικών υπηρεσιών κατά την εφαρμογή του περί δασών νόμου.
     Ο Υπουργός
     Ε. ΜΠΑΣΙΑΚΟΣ»
     4. Στην με αριθμό 2435/21-9-05 ερώτηση των Βουλευτών κυρίων Ιωάννου Δραγασάκη και Ασημίνας Ξηροτύρη-Αικατερινάρη δόθηκε με το υπ’ αριθμ. 340/14-10-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κ.κ. Γ. Δραγασάκης, Α. Ξηροτύρη-Αικατερινάρη, για τα θέματα της αρμοδιότητάς μας, σας πληροφορούμε τα εξής:
     Σύμφωνα με το συνημμένο σχετικό έγγραφο του Δασαρχείου Πειραιά, που υπάγεται στη Γεν. Γραμματεία Περιφέρειας Αττικής, για τη λατομική περιοχή της νήσου Κυθήρων, ο καθορισμός της έγινε με την Β/4853/10-9-1997 (ΦΕΚ 877/Β/1977) απόφαση του Νομάρχη Πειραιά και τηρήθηκαν όλα όσα προβλέπονται από την ισχύουσα νομοθεσία.
     Εάν και εφ' όσον κάποιος πολίτης θεωρεί ότι θίγεται το περιβάλλον ή θίγεται ιδιωτικό συμφέρον του, μπορεί να προσφύγει στα αρμόδια Διοικητικά Δικαστήρια κατά των αποφάσεων που αναφέρονται στο ανωτέρω σχετικό έγγραφο του Δασαρχείου Πειραιά.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 2195/16-9-05 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. 10090/13-10-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμ. 2195/16-9-2005 ερώτηση, που κατατέθηκε στη Βουλή από τη Βουλευτή κ. Ε. Χριστοφιλοπούλου, σχετικά με την υλοποίηση Προγράμματος απόκτησης εργασιακής εμπειρίας Stage από τον ΟΑΕΔ, σας πληροφορούμε τα εξής:
     Σκοπός και βασική φιλοσοφία των προγραμμάτων Απόκτησης Εργασιακής Εμπειρίας (Stage) είναι, όπως και ο τίτλος των προγραμμάτων υποδηλώνει, η απόκτηση εργασιακής εμπειρίας από άνεργους νέους, ιδιαίτερα δε, επαγγελματικών και κοινωνικών δεξιοτήτων που θα τους βοηθήσουν εν συνεχεία στην ανεύρεση μόνιμης και σταθερής εργασίας.
     Τα Προγράμματα Απόκτησης Εργασιακής Εμπειρίας (Stage) εντάσσονται στις ενεργητικές πολιτικές απασχόλησης και υλοποιούνται σε Δημόσιους ή ιδιωτικούς φορείς.
     Επισυνάπτουμε τις Υπουργικές Αποφάσεις που αφορούν την υλοποίηση των αναφερομένων στην Ερώτηση προγραμμάτων, ήτοι των προγραμμάτων Stage που έχουν υλοποιηθεί από τον Σεπτέμβριο του 2004 μέχρι σήμερα.
     Σε αυτές τις Υπουργικές Αποφάσεις, καθορίζονται μεταξύ άλλων, ο αριθμός των εκπαιδευομένων νέων, οι φορείς στους οποίους τοποθετούνται, το σύστημα αξιολόγησης, οι δυνατότητες ένστασης, η πηγή χρηματοδότησης και κάθε άλλη λεπτομέρεια.
     Σε κάθε περίπτωση, σε όλα τα προγράμματα Stage τηρούνται όλες οι προϋποθέσεις, που ορίζει ο νόμος.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 1730/1-9-05 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 504/22-9-05 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 1730/01-09-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Μπεκίρη, που κατατέθηκε στη Βουλή των Ελλήνων, σας γνωρίζουμε τ΄ ακόλουθα:
     1. Το ΥΕΝ εξετάζει θετικά το θέμα της ίδρυσης Λιμενικού Σταθμού στην περιοχή της Κάτω Αχαΐας, ο οποίος εντάσσεται στις προτεραιότητές του για το έτος 2006. Ο Δήμος Δύμης έχει δεσμευθεί για την εξεύρεση κατάλληλου χώρου, ο οποίος θα παραχωρηθεί για την δωρεάν στέγαση της εν λόγω Λιμενικής Αρχής.
     2. Το θέμα της διάθεσης περιπολικού οχήματος και σκάφους, θα εξετασθεί μετά την ίδρυση της Λιμενικής Αρχής.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     7. Στην με αριθμό 5875/20-12-05 ερώτηση του Βουλευτή κ. Αναστάσιου Σιδηρόπουλου δόθηκε με το υπ’ αριθμ. 809/23-1-06 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Σιδηρόπουλος, για τα θέματα της αρμοδιότητάς μας, σας πληροφορούμε τα εξής:
     Με την με αρ. 80/1931 απόφαση της Επιτροπής, Απαλ/σεων (Ε.Α.) Βέροιας, κηρύχθηκε απαλλοτριωτέα έκταση 5.000 στρεμ. περίπου του αγροκτήματος Τριποτάμου Ν. Ημαθίας υπέρ των εγκατασταθέντων προσφύγων, για την παραχώρηση γεωργοκτηνοτροφικών και συνεταιρικών κλήρων. Με την ίδια απόφαση καθορίστηκε ο βιώσιμος γεωργοκτηνοτροφικός κλήρος σε 150 στρέμ., λόγω όμως ανεπάρκειας των γαιών, περιορίστηκε σε 50 στρέμματα. Στη συνέχεια, η Επιτροπή Οριστικών Διανομών καθόρισε το γεωργικό κλήρο σε 25 στρέμ., χωρίς να αναφερθεί σε βοσκήσιμη 'έκταση, δεδομένου ότι η Ε.Α. δεν είχε καθορίσει δικαιούχους γεωργοκτηνοτροφικής αποκατάστασης με διαχωρισμό, πέραν της καλλιεργήσιμης και βοσκήσιμης έκτασης. .
     Με την με αρ. 13080/25-9-1975 απόφαση του Νομάρχη, μεταβιβάστηκαν, σύμφωνα με τις διατάξεις των άρθρων 164 και 197 του Αγροτικού Κώδικα (Α.Κ.), οι κοινόχρηστες εκτάσεις οριστικής διανομής έτους 1931 του αγροκτήματος Τριποτάμου στην ομώνυμη κοινότητα.
     Με τις διατάξεις του άρθρου 28 του ν. 1080/80, όπως η προθεσμία παρατάθηκε με το άρθρο 33 του ν. 3202/03 μέχρι 11-12-2005, προβλέπεται η δυνατότητα εκποίησης άνευ δημοπρασίας Δημοτικών και Κοινοτικών εκτάσεων, οι οποίες κατέχονται αυθαίρετα κατά την έναρξη ισχύος του ανωτέρω νόμου (1080/80) από δεκαπενταετίας τουλάχιστον, στους αυθαίρετα κατέχοντες.
     Η παραχώρηση γίνεται με τις προϋποθέσεις και τη διαδικασία των διατάξεων του άρθρου 32 του Ν.Δ/γματος 3958/59, οι οποίες προβλέπουν ότι για την εκποίηση των καλλιεργημένων ή των δενδροφυτευμένων εκτάσεων απαιτείται και σύμφωνη γνώμη των Ε.Α., οι οποίες αποφασίζουν μετά. από έκθεση των Δ/ντών Γεωργίας και σήμερα του Γεωπόνου (ν. 3147/03 άρθρο 12 παρ. 9) για την κατοχή των εκτάσεων και την καλλιέργεια ή τη δενδροφύτευσή τους από τους κατόχους.
     Με τις αρ. 680, 681 και 682/2005 αποφάσεις του το Δημοτικό Συμβούλιο Βέροιας αποφάσισε κατά πλειοψηφία την εκποίηση, σύμφωνα με τις ανωτέρω διατάξεις, εκτάσεων του αροκτήματος Τριποτάμου σε τρεις αυθαίρετα κατέχοντες.
     Οι αποφάσεις αυτές, αφού ελεγχθεί το ιδιοκτησιακό καθεστώς των εκτάσεων και αφού συνταχθεί η έκθεση του Γεωπόνου για την κατοχή και την. καλλιέργεια, θα προωθηθούν στην Επιτροπή Απαλ/σεων Βέροιας προκειμένου να αποφασίσει σύμφωνα με το άρθρο 32 παρ. 2 του Ν.Δ/γματος 3958/59.
     Από τα παραπάνω συνάγεται ότι δεν παρέχεται δυνατότητα παραχώρησης των επίμαχων εκτάσεων στους αρχικούς κληρούχους (ή τους διαδόχους τους), αφ' ενός διότι η Ε.Α. δεν τους είχε κρίνει δικαιούχους βοσκήσιμης έκτασης. Παρά μόνο γεωργικού κλήρου και αφ’ ετέρου επειδή οι εκτάσεις αυτές έχουν μεταβιβασθεί κατά κυριότητα στην πρώην Κοινότητα Τριποτάμου ήδη από το έτος 1975. Συνεπώς, η αρμοδιότητα διαχείρισης των συγκεκριμένων εκτάσεων ανήκει πλέον στο Δήμο Βέροιας, στον οποίο υπάγεται η πρώην Κοινότητα Τριποτάμου.
     Κατόπιν των ανωτέρω, δεν θεωρείται απαραίτητη η διανομοθετικής οδού ρύθμιση τέτοιων θεμάτων.
     Ο Υφυπουργός
     Α. ΚΟΝΤΟΣ
     8. Στην με αριθμό 6222/10-1-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 3163/ΙΗ/23-1-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 6222/10-1-2006 την οποία κατέθεσε η Βουλευτής κ. Ροδούλα Ζήση, και η οποία αναφέρεται σε θέματα που απασχολούν τους αναπληρωτές εκπαιδευτικούς του Νομού Μαγνησίας, σας γνωρίζουμε τα ακόλουθα:
     Σύμφωνα. με το ν. 3255/2004 από την έναρξη του σχ. έτους 2004-2005 και εφεξής οι πολύτεκνοι εκπαιδευτικοί με τέκνα (τουλάχιστον τέσσερα) που είναι ανήλικα ή σπουδάζοντα ή υπηρετούν τη στρατιωτική τους θητεία, εγγράφονται μέχρι 30 lουλίου κάθε έτους σε ειδικό πίνακα και διορίζονται σε θέσεις εκπαιδευτικών των κλάδων ΠΕ πρωτοβάθμιας και δευτεροβάθμιας εκπαίδευσης ανεξάρτητα από τη συμμετοχή τους σε διαγωνισμό του ΑΣΕΠ. Για το σκοπό αυτό συνιστώνται οι αναγκαίες θέσεις εκπαιδευτικών.
     Όσον αφορά στο διορισμό των τρίτεκνων εκ/κών σας γνωρίζουμε ότι για το θέμα αυτό απαιτείται Νομοθετική Ρύθμιση, η οποία μελετάται.
     Σχετικά με τη νομιμότητα της πρόσληψης και στην προσμέτρηση προϋπηρεσίας στην Εκκλησιαστική Εκ/ση, στη Σιβιτανίδειο Σχολή, στα Ναυτικά Λύκεια και στα Μουσικά Σχολεία, σας γνωρίζουμε ότι σχετικά με τα ανωτέρω, η προϋπηρεσία προσωρινού αναπληρωτή ή ωρομισθίου εκ/κού σε αυτά καθορίζεται από τις διατάξεις του άρθρου 6 παρ. 34 του ν. 3027/2002 (ΦΕΚ 152/28-6-2002, τ. Α' ); σε συνδυασμό με τις διατάξεις του άρθρου 6 παρ. 1 της αριθ. 35557/2003 (ΦΕΚ. 465/17.4.2003, τ. Β') και την αριθμ 913/4-3-2003(ΦΕΚ 284Π -3-2003 τ. Β ' Υπουργική Απόφαση), όπως συμπληρώθηκε από το άρθρο 9 παρ 1.α του νόμου 3391/2005 (ΦΕΚ 240/4-10-2005 ), όπου ορίζεται ότι: όπου στις κείμενες διατάξεις αναφέρεται προϋπηρεσία προσωρινού αναπληρωτή ή ωρομισθίου εκπαιδευτικού νοείται αυτή που προσφέρθηκε ανεξάρτητα από το φορέα πρόσληψης: α) στα δημόσια σχολεία πρωτοβάθμιας και δευτεροβάθμιας εκπαίδευσης αρμοδιότητας του Υπουργείου Εθνικής Παιδείας και Θρησκευμάτων ή στα δημόσια σχολεία πρωτοβάθμιας και δευτεροβάθμιας Εκπ/σης των χωρών μελών της' Ευρωπαϊκής Ένωσης η οποία προσφέρθηκε μετά την ημερομηνία ένταξης των χωρών αυτών στην Ε.Ε., β) στα Μουσικά Σχολεία. γ) στα Τμήματα Αθλητικών Διευκολύνσεων, δ) στις Σχολικές Μονάδες Ειδικής Αγωγής, ε) στα Ναυτικά Λύκεια, στα Μεταλυκειακά Προπαρασκευαστικά Κέντρα, ζ) στα Ολοήμερα Σχολεία Πρωτοβάθμιας Εκπαίδευσης, η) στα Εκκλησιαστικά Σχολεία, θ) στη Σιβιτανίδειο Δημόσια Σχολή Τεχνών και Επαγγελμάτων ι) σε θέσεις, μόνιμων εκπαιδευτικών πρωτοβάθμιας και δευτεροβάθμιας εκπαίδευσης πριν από την αποχώρησή τους, ια) για την εφαρμογή του προγράμματος της Ολυμπιακής Εκπαίδευσης και ιβ) για την εφαρμογή των προγραμμάτων ενισχυτικής διδασκαλίας και πρόσθετης διδακτικής βοήθειας και ιγ) στα Σχολεία Δεύτερης Ευκαιρίας.
     Σχετικά με τους Πίνακες που περιλαμβάνουν τις αναθέσεις ωρών διδασκαλίας των εκ/κών που συντάσσουν οι Δ/ντες Β/θμιας εκ/σης, αρμόδιες είναι οι κατά τόπους Δ/νσεις σύμφωνα με τις διατάξεις του αρ.,6 παρ 5β του νόμου 3255/2004 ( ΦΕΚ 138/22-7-2004 ).
     Τέλος σας γνωρίζουμε ότι η πρόσληψη αναπληρωτών εκπ/κών στην Εκκλησιαστική Εκπ/ση, Σιβιτανίδειο και Μουσικά Σχολεία, διέπεται από ειδικές διατάξεις, ενώ οι ώρες στο πρόγραμμα της πρόσθετης διδακτικής στήριξης είναι ελάχιστες και δεν συμπληρώνεται το 11ωρο της ωρομίσθιας απασχόλησης.
     Ο Υφυπουργός
     ΓΕΩΡΓΙΟΣ ΚΑΛΟΣ»
     9. Στην με αριθμό 6305/12-1-06 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 4177/ΙΗ/23-1-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 6305/12-1-06 την οποία κατέθεσαν οι Βουλευτές κ.κ. Άγγελος Τζέκης και Γιώργος Χουρμουζιάδης και αφορά σε δαπάνες μεταφοράς μαθητών σχολικού έτους 2004-2005 στο νομό Πιερίας, σας γνωρίζουμε τα ακόλουθα:
     Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. IΒ/6071/98 Κ.Υ.Α. (ΦΕΚ 932/98 τ.Β').
     Με το π.δ. 161/2000 ( ΦΕΚ 145 Α' ) η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
     Σύμφωνα με τη διάταξη της παραγράφου 24 του άρθρου 2 του ν. 2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε Περιφέρειας και με απόφαση του Γραμματέα της Περιφέρειας επιχορηγούνται οι Νομαρχιακές Αυτοδιοικήσεις για την αντιμετώπιση των δαπανών αυτών.
     Στον προϋπολογισμό του ΥΠ.Ε.Π.Θ. δεν εγγράφονται πιστώσεις για μεταφορά μαθητών.
     Για το οικονομικό έτος 2006 εγγράφηκαν στην Περιφέρεια Κεντρικής Μακεδονίας πιστώσεις ύψους 14.600.000 € για την κάλυψη των δαπανών για μεταφορά μαθητών έναντι 10.380.000 € που δόθηκαν το 2005.
     Ο Υφυπουργός
     ΓΕΩΡΓΙΟΣ ΚΑΛΟΣ»
     10. Στην με αριθμό 6166/9-1-06 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. 2586/ΙΗ/23-1-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 6166/9-1-06, την οποία κατέθεσε ο Βουλευτής κ. Νικ. Κορτσάρης και η οποία αναφέρεται στη μισθολογική διαφοροποίηση των Ιερέων-αποφοίτων επταταξίων Εκκλησιαστικών Σχολών, σας γνωρίζουμε τα ακόλουθα:
     Σύμφωνα με τις διατάξεις των άρθρων 1 και 4 του π.δ. 1025/77 (ΦΕΚ 344 τ. Α') οι Επτατάξιες και Εξατάξιες Εκκλησιαστικές Σχολές, καθώς και τα Τετρατάξια Εκκλησιαστικά Λύκεια είναι Σχολεία που ανήκουν στη Μέση Εκκλησιαστική Εκπαίδευση.
     Όπως προκύπτει από τις διατάξεις της παρ. 2 του άρθρου 4 του ανωτέρω π.δ. και τις διατάξεις της παρ. 1 του άρθρου 19 του Κανονισμού 22/14-7-71 (ΦΕΚ 138 τ. Α') της Ιεράς Συνόδου της Εκκλησίας της Ελλάδος, οι κάτοχοι σπουδών απόλυσης από τα Τετρατάξια Εκκλησιαστικά Λύκεια και τις Επτατάξιες Εκκλησιαστικές Σχολές κατατάσσονται στη Β' μισθολογική Κατηγορία Εφημερίων και σύμφωνα με την Κ.Υ.Α. αριθμ. 2/73045/0022/2-1-2004 (ΦΕΚ 17 τ. Β΄) παρ. 2 περ. γ κατατάσσονται και εξελίσσονται στα Μ.Κ. από 17 μέχρι 1 Δ. Ε..
     Σχετική είναι και η με αριθμ. 7896/2001 απόφαση του Διοικητικού Πρωτοδικείου Αθήνας και η απόφαση 3835/1984 του ΣΤΕ.
     Ειδικότερα, σημειώνεται ότι ο επιπλέον χρόνος εξειδικευμένης φοίτησης στα προαναφερόμενα Σχολεία Μέσης Εκκλησιαστικής Εκπαίδευσης σε σχέση με τα Σχολεία της Δευτεροβάθμιας (Γενικής Εκπαίδευσης), λήφθηκε υπόψη και γι' αυτό έγινε η κατάταξη των Εφημερίων με τα προσόντα αυτά στα Μ. Κ.17 -1 αντί των Μ. Κ. .18-1 στα οποία κατατάχθηκαν οι πολιτικοί υπάλληλοι απόφοιτοι των Σχολείων Δευτεροβάθμιας Εκπαίδευσης.
     Ο Υφυπουργός
     ΓΕΩΡΓΙΟΣ ΚΑΛΟΣ»)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές  και  ερωτήσεις πρώτου κύκλου:
     Πρώτη είναι η με αριθμό 1619/30.8.2005 ερώτηση της Βουλευτού του Πανελλήνιου Σοσιαλιστικού Κινήματος κ, Ευαγγελίας Σχοιναράκη - Ηλιάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή πεζογέφυρας στην περιοχή Εσταυρωμένου του Δήμου Ηρακλείου Κρήτης. 
     Η ερώτηση της κ. Σχοιναράκη-Ηλιάκη έχει ως εξής:
     «Μια από τις αναπτυσσόμενες περιοχές του Δήμου Ηρακλείου είναι αυτή του Εσταυρωμένου, όπου εκτείνεται βόρεια και νότια της εθνικής οδού Αγίου Νικολάου - Χανίων. 
     Οι κάτοικοι της περιοχής που βρίσκονται βόρεια προκειμένου να φτάσουν στην ενορία τους που είναι ο Ιερός Ναός του Εσταυρωμένου, αναγκάζονται να διασχίσουν κάθετα την εθνική οδό.
     Το ίδιο πρόβλημα αντιμετωπίζουν και οι φοιτητές του Α.Τ.Ε.Ι., αφού το Ίδρυμα βρίσκεται νότια της εθνικής οδού.
     Λύση στο πρόβλημα, πριν θρηνήσουμε θύματα, θα δώσει η κατασκευή πεζογέφυρας, αφού αφ΄ενός θα ενώσει τις περιοχές βόρεια και νότια της εθνικής οδού και αφ’ ετέρου θα κάνει ασφαλέστερη τη διέλευση πεζών που βάζουν σε κίνδυνο τη σωματική τους ακεραιότητα.
     Επειδή η κατασκευή της πεζογέφυρας είναι πάγιο αίτημα των κατοίκων της περιοχής και θα λύσει ένα σοβαρό πρόβλημα.
     Ερωτάστε, κύριε Υπουργέ:
     Υπάρχει προγραμματισμός για την κατασκευή πεζογέφυρας στη θέση Εσταυρωμένος του Ηρακλείου; Και ποιο το χρονοδιάγραμμα υλοποίησης.
     Αν δεν υπάρχει, ποιες θα είναι οι ενέργειές σας προκειμένου να κατασκευαστεί πεζογέφυρα στην περιοχή και μέσα σε ποιο χρονοδιάγραμμα;»
     Στην ερώτηση της κ. Σχοιναράκη θα απαντήσει ο Υφυπουργός κ. Ξανθόπουλος.
     Ορίστε, κύριε Υπουργέ, έχετε το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πράγματι, όπως ορθά επισημαίνει η κ. Σχοιναράκη, η ανάγκη της πεζογέφυρας αυτής είναι προφανής, γιατί πρέπει να συνδέσει δύο περιοχές των οποίων οι ανάγκες, λόγω του Τ.Ε.Ι. και της εκκλησίας και γενικότερα του σχολείου είναι έντονες για την επικοινωνία.
     Αυτό το πράγμα το εντόπισε και η Περιφέρεια Κρήτης με τη δική σας βοήθεια ακούγοντας και το επίσημο αίτημα του τοπικού πολιτιστικού συλλόγου προ τριετίας περίπου και κατάφερε να εντάξει το έργο με τη βοήθειά μας σε μία μελέτη της υπηρεσίας του Υπουργείου ΠΕ.ΧΩ.Δ.Ε. στη φάση βέβαια της προκαταρκτικής μελέτης.
     Συνεπώς ήδη αυτήν τη στιγμή έχουμε μία εγκεκριμένη προκαταρκτική μελέτη για το όλο έργο αυτής της πεζογέφυρας. Είναι ένα έργο δύσκολο, έχει εύρος τριάντα πέντε μέτρων κάλυψης και ο δρόμος όπως ξέρετε εκεί είναι διπλής κατεύθυνσης με δύο  συν δύο λωρίδες. 
     Συνεπώς η πρώτη φάση της μελέτης για την ολοκλήρωση του έργου έχει τελειώσει. Μένει να γίνει η οριστική μελέτη και βέβαια οι πιστώσεις για την κατασκευή. Ήδη έχουμε κάνει σχετικό αίτημα στο Υπουργείο Οικονομίας για να δοθεί πίστωση για την οριστική μελέτη, έτσι ώστε το έργο να είναι ώριμο προς το τέλος του 2006 και να μπορεί να ενταχθεί το 2007 στο πλαίσιο των γενικών έργων που προτείνουμε στο Δ΄ Κοινοτικό Πλαίσιο Στήριξης ή γενικότερα σ’ αυτό που προτείνει η Περιφέρεια στα πλαίσια της προγραμματικής επόμενης συμφωνίας 2007-2013. 
     Θα πιέσουμε και εμείς όσο μπορούμε για την έγκριση αυτής της πίστωσης και την ολοκλήρωση της μελέτης και, όπως σας είπα, ενδεικτικό χρονοδιάγραμμα και όχι δεσμευτικό, πολύ σύντομα η ολοκλήρωση των μελετών και περί το τέλος του 2007 η ολοκλήρωση της πεζογέφυρας. 
     ΠΡΟΕΔΡΕΥΩΝ (Γεώργιος Σούρλας): Η συνάδελφος κ.  Σχοιναράκη έχει το λόγο.
     ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Χαίρομαι, κύριε Υπουργέ, που επισημαίνετε το πρόβλημα ότι είναι υπαρκτό, γιατί όντως είναι έτσι και μάλιστα πρόσφατα θρηνήσαμε και ένα θύμα, ένας φοιτητής σκοτώθηκε. 
     Έτσι λοιπόν καλό θα είναι από τη στιγμή που και εσείς και οι υπηρεσίες της Περιφέρειας έχουν επισημάνει το θέμα και έχετε προχωρήσει τη μελέτη, εξαιτίας και των δικών μας παρεμβάσεων, καλό θα είναι το Υπουργείο Οικονομίας να έλθει και να επιχορηγήσει άμεσα, γιατί δεν νομίζω ότι είναι τόσο μεγάλο το κόστος ώστε να λέμε ότι θα εντάξουμε στο Δ΄ Κοινοτικό Πλαίσιο Στήριξης. 
     Κύριε Υπουργέ, να γίνει τώρα, άμεσα, ούτως ώστε στο τέλος του 2006 να έχουμε την πεζογέφυρα, για να μην έχουμε άλλα θύματα. Όπως είπατε και εσείς και εγώ επισημαίνω στην ερώτησή μου υπάρχουν τα Τ.Ε.Ι. κάθετα στο δρόμο και μια πολύ μεγάλη περιοχή άνω των δέκα χιλιάδων κατοίκων βόρεια, δημοτικό σχολείο, γυμνάσιο, λύκειο και βεβαίως νηπιαγωγεία, νότια της εθνικής οδού. Επίσης, είναι και η εκκλησία που εξυπηρετεί όλους τους κατοίκους της περιοχής. 
     Επαναλαμβάνω, είναι ένα ζήτημα που πρέπει να λυθεί εντός του 2006. 
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θέλω να είμαι απόλυτα ειλικρινής προς την κυρία Βουλευτή, η οποία θέτει τα θέματα στην πραγματική τους διάσταση. Για να γίνει αυτή η προκαταρκτική μελέτη, δεδομένου ότι δεν υπήρχαν πιστώσεις, με δική μας πρωτοβουλία την εντάξαμε σε μία άλλη πίστωση που ήταν για το έργο Πάνορμος-Λοπεράματα. Έτσι καταφέραμε να ολοκληρωθεί η πρώτη φάση της μελέτης.
     Μετά από τη σημερινή συζήτηση μαζί με τα άλλα πολλά αιτήματα που έχουμε θα επανέλθουμε πιεστικότεροι στο Υπουργείο Οικονομίας, ώστε να ολοκληρωθεί έγκαιρα η μελέτη και να ενταχθεί στην επόμενη προγραμματική περίοδο ή και στα υπόλοιπα του Γ΄ Κοινοτικού Πλαισίου Στήριξης όπως μας είπε ο περιφερειάρχης.
     Δεν είναι δικό μου θέμα, το καταλαβαίνετε, αλλά θα πιέσουμε όσο μπορούμε ώστε να γίνει. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Αναφορές και ερωτήσεις δεύτερου κύκλου:
     Πρώτη είναι η με αριθμό 4871/23-11-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημόσιων Έργων, σχετικά με τη σύνδεση περιοχών του Δήμου Γουβών με τη νέα εθνική οδό Ηρακλείου - Αγίου Νικολάου Κρήτης.
     Η ερώτηση του κ. Στρατάκη σε περίληψη έχει ως εξής:
     «Με την 8206/25-02-05 ερώτησή μου για τη δημιουργία κόμβου στην περιοχή Κοκκίνη Χάνι του Δήμου Γούβων είχα θέσει το θέμα της σύνδεσης της περιοχής με τη νέα εθνική οδό Ηρακλείου - Αγίου Νικολάου. 
     Στην 818/823/429/15-04-2006 απάντησή σας αναφέρετε ότι η αρμόδια υπηρεσία, αναγνωρίζοντας την ανάγκη κατασκευής κόμβου, εξετάζει το όλο θέμα μέσω εν ενεργεία μελέτης.
     Επειδή, όπως τονίζεται από το Δήμαρχο Γουβών, είχαν δοθεί διαβεβαιώσεις από την Περιφέρεια Κρήτης για την εξασφάλιση πιστώσεων που θα επέτρεπαν να ολοκληρωθούν τα έργα πρόσβασης στη νέα εθνική οδό εντός της καλοκαιρινής περιόδου.
     Επειδή οι κάτοικοι των περιοχών Κοκκίνη Χάνι – Γουρνών - Βαθειανού Κάμπου, εξυπηρετούνται μόνο μέσω της παλιάς εθνικής οδού ως μοναδικό δρόμο πρόσβασης προς το Ηράκλειο και ενώ είναι γνωστά τα κυκλοφοριακά προβλήματα που δημιουργούνται κατά τους θερινούς μήνες στις τουριστικές αυτές περιοχές με δυναμική ανάπτυξη.
     Επειδή οι κάτοικοι των περιοχών αυτών είναι αγανακτισμένοι από την κωλυσιεργία των υπηρεσιών για τη δημιουργία οδών πρόσβασης των παραπάνω περιοχών με την νέα εθνική οδό.
     Ερωτάται ο κύριος Υπουργός:
     Αν προτίθεται να παρέμβει για τη χορήγηση των αναγκαίων πιστώσεων για τη δημιουργία των παρακαμπτήριων οδών που συνδέουν τις περιοχές Κοκκίνη Χάνι – Γούρνες - Βαθειανός Κάμπος του Δήμου Γουβών με την εθνική οδό από και προς το Ηράκλειο».
     Ο Υφυπουργός κ. Ξανθόπουλος έχει το λόγο για να απαντήσει.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): ‘Οσον αφορά και στην απάντηση σε αυτήν την ερώτηση για την αναγκαιότητα του έργου συμφωνώ απόλυτα με τον κύριο Βουλευτή ότι είναι πράγματι μεγάλη. Αναγνωρίζω την αναγκαιότητα αυτήν και εντάξαμε στην ίδια γενική μελέτη την προκαταρτική μελέτη του ανισόπεδου κόμβου Ανώπολης, η οποία ευτυχώς τελείωσε και εγκρίνεται ως προκαταρτική μελέτη. Έχει πάει στις υπηρεσίες τις δικές μας και τις δικές σας και πρακτικώς έχει εγκριθεί. Όμως αναζητούνται οι πόροι για να γίνει οριστική μελέτη και το Kτηματολόγιο. Εδώ δυστυχώς έχουμε και Kτηματολόγιο, διότι υπάρχουν εκεί περιοχές κάποιας αξίας και πρέπει να υπάρχει επακριβής αποτίμηση της αξίας τους και οι σχετικές απαλλοτριώσεις. Συνεπώς το αίτημα υπάρχει και πάλι στο Υπουργείο Οικονομίας και Οικονομικών. 
     Ζητούμε και εμείς επιμόνως την έγκριση για την ολοκλήρωση της οριστικής μελέτης, ώστε αυτός ο ανισόπεδος κόμβος, που είναι πράγματι απαραίτητος για την περιοχή, να ολοκληρωθεί και να ενταχθεί στο επόμενο προγραμματικό πλαίσιο με το χρονοδιάγραμμα που είπα προηγουμένως, δηλαδή στο τέλος του 2006 η πλήρης μελέτη και το Κτημοτολόγιο και μέσα σε ένα με ενάμιση χρόνο μετά η ολοκλήρωση του κόμβου.
     (Στο σημείο αυτό την Προεδρική Έδρα καταλαμβάνει η Πρόεδρος της  Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
     Στο δεύτερο σκέλος της ερώτησής σας ρωτάτε για τις οδούς πρόσβασης μέσα στις οποίες υπάγονται και οι παράπλευρες οδοί του Β.Ο.Α.Κ.. Αυτοί οι δρόμοι είναι επαρχιακοί, είναι αρμοδιότητα της Περιφέρειας και ο Περιφερειάρχης, με τον οποίο επικοινώνησα σήμερα, μου είπε ότι πράγματι προσπαθεί με κάθε τρόπο να μπορέσει να ολοκληρώσει την διαδικασία ανάθεσης των μελετών του, ώστε να μπορέσουν να ολοκληρώσουν το όλο πλέγμα οδικών αξόνων στην περιοχή. Με την κατασκευή όμως των έργων του Β.Ο.Α.Κ., στο πλαίσιο των γενικότερων μελετών που έχουμε για τον Β.Ο.Α.Κ., θα γίνουν και οι παράπλευροι δρόμοι, ώστε να υπάρξει μια πλήρης ολοκλήρωση των έργων και να δουλέψει το σύστημα όπως οφείλει να δουλέψει, δηλαδή με προσβάσεις ασφαλείς και χωρίς τις σημερινές κακές προσβάσεις και βεβαίως και τα σχετικά ατυχήματα.
     Ευχαριστώ.
     ΠΡΟΕΔΡΟΣ (Άννα Μπενάκη - Ψαρούδα): Ο κ. Στρατάκης έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
     Χαίρομαι, κύριε Υπουργέ, που αναγνωρίζετε ότι πράγματι υπάρχει μεγάλο πρόβλημα, γιατί -έστω και αυτό- είναι σημαντικό. Υπάρχει το μεγάλο πρόβλημα, διότι, όπως και εσείς θα γνωρίζετε πάρα πολύ καλά, η περιοχή αυτή είναι από τις πρώτες τουριστικές περιοχές της πόλης του Ηρακλείου. Τώρα, βέβαια, δεν είναι πλέον περιοχή με παραθεριστικές κατοικίες, αλλά έχει κατά βάση μόνιμες κατοικίες. Πάρα πολλοί οικοδομικοί συνεταιρισμοί έχουν αγοράσει εκτάσεις στην περιοχή. Ιδιαίτερα μετά την έγκριση του Π.Ε.Ρ.Π.Α. καταλαβαίνετε ότι θα υπάρχει περισσότερος oικοδομικός οργασμός. 
     Άρα τα νούμερα που αναφέρουμε –σαράντα χιλιάδες μόνιμοι κάτοικοι αυτήν τη στιγμή που μιλάμε- ίσως είναι μέσα στην πραγματικότητα. Σε λίγο, όμως, οι κάτοικοι μπορεί να αυξηθούν σημαντικά. Επομένως το πρόβλημα επαυξάνεται. Οξύνεται η κατάσταση εκεί. 
     Πράγματι, υπήρξε δέσμευση από πλευράς Περιφέρειας, ώστε μέσα στην περασμένη καλοκαιρινή περίοδο να έχουν ολοκληρωθεί κάποια πράγματα. Δυστυχώς σε λίγο θα αρχίσει η νέα καλοκαιρινή περίοδος και δεν έχει  γίνει τίποτα. 
     Θέλω να τονίσω  το εξής: Αυτή ειδικά την περίοδο γίνεται ένα έργο σε αυτό το κομμάτι του εθνικού δρόμου μέχρι και την περιοχή της διακλάδωσης των Γουβνών, που σημαίνει ότι θα μπορούσε ενδεχομένως –μια και αναφέρθηκε σε προηγούμενη ερώτησή μου- μέσα από εν ενεργεία μελέτες και υφιστάμενες διαδικασίες να γίνει κάτι στην περιοχή. Γιατί πραγματικά και οι κάτοικοι αγανακτούν αλλά και υπάρχει ο κίνδυνος πολλών ατυχημάτων. 
     Καταλαβαίνετε πως όταν δεν υπάρχει η δυνατότητα ευχερούς πρόσβασης στην εθνική οδό, διαμορφώνονται αρνητικές καταστάσεις παράνομης πρόσβασης, με αποτέλεσμα πολλές φορές να δημιουργούνται τεράστια προβλήματα. Θα έλεγα, λοιπόν, να ξαναδείτε το θέμα, γιατί το χρονοδιάγραμμα που θέτετε μέσω της απάντησής σας νομίζω ότι δεν καλύπτει ούτε τους κατοίκους αλλά ούτε και την ταχύτητα με την οποία πρέπει να γίνονται τα συγκεκριμένα παράλληλα έργα στο σημείο αυτό, που είναι, βέβαια, κομμάτι του εθνικού δρόμου. 
     Ίσως θα έπρεπε, αφού υπάρχουν μελέτες και έργα που υλοποιούνται αυτήν τη στιγμή, να έχουν προβλεφθεί εκ των προτέρων και αυτά τα ζητήματα -είτε οι παράπλευροι είτε ο κόμβος στο συγκεκριμένο σημείο που είναι μια σπουδαία αναγκαιότητα- ώστε να μην αντιμετωπίζουμε αυτής της μορφής τα προβλήματα. 
     Εάν δηλαδή, κύριε Υπουργέ, πάμε με τους ρυθμούς που μας εξαγγείλατε εδώ σήμερα, φοβάμαι ότι θα υποστούμε και άλλες συνέπειες. Επειδή αυτές έχουν να κάνουν με ανθρώπινες ζωές, θεωρώ ότι είναι πολύ σημαντικό και αρνητικό ταυτόχρονα για την πολιτεία να μην επιλαμβάνεται όσο γρήγορα πρέπει αυτών των ζητημάτων.
     Ευχαριστώ πολύ.
     ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υφυπουργέ.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, και εδώ δυστυχώς υφιστάμεθα τις συνέπειες των ελλιπών μελετών που μας ταλαιπώρησαν και σε ένα σωρό άλλα έργα σε όλη την Ελλάδα και στην περιοχή σας. 
     Δυστυχώς, η αρχική μελέτη προέβλεπε ισόπεδο κόμβο, όπως θα ξέρετε, στην Ανώπολη και ο Δήμος Γουβών δικαίως ζήτησε να γίνει ανισόπεδος. Ήθελε, όμως, νέα μελέτη. Πιστώσεις δεν υπήρχαν, εξ ου και όλη η καθυστέρηση στην ολοκλήρωση της αρχικής μελέτης που δεν έπρεπε να εφαρμοστεί, όπως ήταν, γιατί ήταν ξεπερασμένη. Αυτή είναι η πραγματικότητα. Επιπλέον, δυστυχώς η μελέτη δεν περιείχε όλα όσα ορθώς ζητάτε εσείς σήμερα. 
     Το θέμα είναι: τι κάνουμε τώρα; Αυτό που μπορούμε να κάνουμε είναι να εντάξουμε όσο μπορούμε γρηγορότερα, με πιστώσεις που τις έχουμε ήδη ζητήσει, την ολοκλήρωση των μελετών σε όλο αυτό το πλέγμα. Έτσι θα είμαστε έτοιμοι για δημοπράτηση έργων με νέο διαγωνισμό, ο οποίος, όμως, τώρα γίνεται γρήγορα με τις μεθόδους ανάθεσης -εντός τεσσάρων μηνών το πολύ- ώστε τουλάχιστον να είμαστε σίγουροι ότι αυτό που σας λέω σήμερα θα υλοποιηθεί. Μπορεί να μην αρέσει αλλά λέω την αλήθεια. 
     Σκοπός είναι να μην πούμε τα ίδια πράγματα μετά από δύο χρόνια, κάνοντας προβλέψεις μη υλοποιήσιμες. ‘Ενα ρεαλιστικό χρονοδιάγραμμα, που εγώ τουλάχιστον φροντίζω να μελετήσω, πριν σας το ανακοινώσω, ελπίζω τουλάχιστον το έργο να υλοποιηθεί. 
     Ευχαριστώ.
     ΠΡΟΕΔΡΟΣ (Άννα Μπενάκη - Ψαρούδα): Ολοκληρώθηκε η συζήτηση των αναφορών και ερωτήσεων.
     ΠΡΟΕΔΡΟΣ (‘Αννα Μπενάκη – Ψαρούδα):  Κυρίες και κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ 
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργού Επικρατείας. 
     Μόνη συζήτηση επί της αρχής των άρθρων και του συνόλου του σχεδίου νόμου: «Σύσταση «Εθνικού Οπτικοακουστικού Αρχείου» - Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις».
     Το νομοσχέδιο θα συζητηθεί κατά τη σημερινή συνεδρίαση.
     Υπουργείου Εσωτερικών, Δημόσιας Διοίκησης και Αποκέντρωσης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν. 3310/2005 (ΦΕΚ 270Α’)»».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Ανάπτυξης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Έγκριση της σύστασης Ιδρύματος με την επωνυμία ΙΔΡΥΜΑ  ΟΡΜΥΛΙΑ και κύρωση του Οργανισμού του».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Του ιδίου Υπουργείου.
     Συζήτηση και ψήφιση  ενιαία επί της αρχής, των άρθρων  και του συνόλου του σχεδίου νόμου: «Σύσταση Συμβουλίου Εθνικής Ενεργειακής Στρατηγικής -Ρύθμιση θεμάτων Υπουργείου Ανάπτυξης» σύμφωνα με τα άρθρα 72 παράγραφος  4 του Συντάγματος και 108 παράγραφος  7 του Κανονισμού της Βουλής.
     Το νομοσχέδιο θα ψηφιστεί σε επόμενη συνεδρίαση.
     Υπουργείου Υγείας και Κοινωνικής Αλληλεγγύης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Ενίσχυση της οικογένειας και λοιπές διατάξεις».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Εθνικής Παιδείας και Θρησκευμάτων
     Μόνη συζήτηση επί της αρχής, των άρθρων και του συνόλου του σχεδίου νόμου: «Τοπικά Συμβούλια Νέων και άλλες διατάξεις».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Εσωτερικών, Δημόσιας Διοίκησης και Αποκέντρωσης
     Μόνη συζήτηση επί της αρχής, των άρθρων και του συνόλου του σχεδίου νόμου: «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Μεταφορών και Επικοινωνιών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Οργάνωση και λειτουργία αρχών ελέγχου κυκλοφορίας των οχημάτων -Ρυθμίσεις για τις επιβατικές μεταφορές και άλλες διατάξεις».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Οικονομίας και Οικονομικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Κύριοι συνάδελφοι, εισερχόμαστε στη συζήτηση του νομοσχεδίου του Υπουργείου Επικρατείας.
     Μόνη συζήτηση επί της αρχής, των άρθρων και του συνόλου του σχεδίου νόμου: «Σύσταση  «Εθνικού Οπτικοακουστικού Αρχείου» - Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις».
     Η Διάσκεψη των Προέδρων αποφάσισε τη συζήτηση του νομοσχεδίου αυτού σε δύο  συνεδριάσεις: σήμερα επί της  αρχής και αύριο επί των άρθρων. 
     Έχετε να κάνετε καμία παρατήρηση, κύριε Υπουργέ; 
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Όχι, κυρία Πρόεδρε. 
     ΠΡΟΕΔΡΟΣ (Άννα Μπενάκη - Ψαρούδα): Η εισηγήτρια της Νέας Δημοκρατίας κ. Βούλτεψη έχει το λόγο. 
     ΣΟΦΙΑ ΒΟΥΛΤΕΨΗ: Ευχαριστώ πολύ, κυρία Πρόεδρε. 
     Κυρίες και κύριοι συνάδελφοι, συζητούμε σήμερα ένα νομοσχέδιο που μέσα στον ορυμαγδό και στο βομβαρδισμό πληροφοριών των τελευταίων ημερών, εβδομάδων, μηνών, πιθανότατα να φαντάζει άνευ σημασίας. Δεν είναι άλλωστε η πρώτη φορά που θα συμβεί κάτι τέτοιο. Δεκάδες νομοσχέδια έχουν συζητηθεί σε αυτήν την Αίθουσα και στις επιτροπές, εντός εργαστηρίου δηλαδή, άλλα έχουν περάσει εντελώς απαρατήρητα, καλυπτόμενα από διάφορα ψευδογεγονότα, πάρα πολλές ανούσιες λεπτομέρειες που μετατρέπονται σε ειδήσεις έχουν καλύψει -και που ουδόλως έχουν κάποια σχέση  με τα καθημερινά προβλήματα των Ελλήνων-  πλήρως τις συζητήσεις μας για νομοσχέδια που πρόβλεψαν αυξήσεις των συντάξεων του δημοσίου, των αναπηρικών συντάξεων, του Λ.Α.Φ.Κ.Α., του καταδυτικού τουρισμού, άλλα ανούσια γεγονότα κάλυψαν πλήρως τη συζήτηση για την είσοδο της Βουλγαρίας και της Ρουμανίας στην Ευρωπαϊκή Ένωση, μια σημαντική ιστορική στιγμή, όχι μόνο επειδή προστατεύθηκαν τα ελληνικά εθνικά συμφέροντα, όχι μόνο επειδή θα κλείσει το εργοστάσιο του Κοζλοντούι που συνιστά μόνιμη απειλή για την πατρίδα μας, αλλά και επειδή εμπεδώνεται η ειρήνη σε μία περιοχή όπου έχει ρεύσει πολύ αίμα. 
     Υπό την έννοια αυτή, το σημερινό νομοσχέδιο για Σύσταση Εθνικού Οπτικοακουστικού Αρχείου, στο πλαίσιο του οποίου ρυθμίζονται. Και μερικά ακόμα εκκρεμούντα θέματα στον τομέα των εργασιακών σχέσεων και της ενημέρωσης, δεν προβλέπεται, κατά την άποψή μου, να έχει καλύτερη τύχη κυρίως  στο πλαίσιο των τελευταίων συζητήσεων που μονοπωλούν μονοθεματικά την επικαιρότητα. 
     Με δεδομένα τα όσα ακούστηκαν στην επιτροπή μάλιστα μπορώ να πω ότι το θλιβερό αυτό φαινόμενο της αδιαφορίας για την ουσία έχει γενικευτεί. Αν και το Εθνικό Οπτικοακουστικό Αρχείο έρχεται να καλύψει ένα σημαντικό κενό σχετιζόμενο με το σεβασμό στη διατήρηση και στην αναμετάδοση της εθνικής μνήμης, ώστε να έχουν σε αυτή πρόσβαση όσο το δυνατόν περισσότεροι εντός και εκτός Ελλάδας, η συζήτησή μας κατά καιρούς δεν έχει περιλάβει γνώμες και προτάσεις σχετικά με το τόσο σοβαρό αυτό θέμα και την υλοποίησή του. Αναλωθήκαμε σε πολύωρες αναλύσεις και διαφωνίες σχετικά με αυτό  που εδώ και χρόνια έχει καταστεί το μοναδικό φλέγον ζήτημα της ελληνικής κοινωνίας, που δεν είναι άλλο από τους διορισμούς και τις προσλήψεις. Το θέμα μας ήταν η διάσωση του σημαντικού υλικού της ιστορίας μας και η συγκέντρωσή του σε έναν κεντρικό φορέα, αλλά εμείς συζητούσαμε για το αν αυτός ο φορέας θα είναι δημοσίου ή ιδιωτικού δικαίου, αν θα ελέγχεται από τον Υπουργό ή από εκπροσώπους διαφόρων φορέων και με ποιο τρόπον θα γίνουν οι τοποθετήσεις και οι προσλήψεις του διευθύνοντος συμβούλου, των μελών του διοικητικού συμβουλίου και των πενήντα υπαλλήλων του επιστημονικού διοικητικού και νομικού προσωπικού. 
     Πέραν του γεγονότος, κυρίες και κύριοι συνάδελφοι, ότι η διαρκής ενασχόληση με τέτοια θέματα συνιστά εθνική λοβοτομή, είναι τουλάχιστον λυπηρό οι εκπρόσωποι του λαού να δείχνουν ότι ενδιαφέρονται περισσότερο για το πώς θα προσληφθούν πενήντα - εξήντα άτομα και λιγότερο για το πώς θα διασωθεί καλύτερα η εθνική μας κληρονομιά. 
     Επειδή, όμως, δεν μου αρέσει να μηδενίζω τα πάντα, πρέπει να πω ότι από τη συζήτηση στην επιτροπή προέκυψαν αρκετές βελτιώσεις σχετιζόμενες για παράδειγμα με ανησυχίες για τη διαφύλαξη και προσβασιμότητα σε διαβαθμισμένα έγγραφα. Έτσι, όπως θα διευκρινίσει και ο κύριος Υπουργός, δεν θα υπάρχει πρόσβαση σε υλικό που έχει κριθεί απόρρητο και ουδέποτε έχει δημοσιοποιηθεί. 
     Επίσης, επειδή είμαι αισιόδοξος άνθρωπος, θέλω να ελπίζω πως η σημερινή συζήτηση στην Ολομέλεια θα διεξαχθεί με γνώμονα το κοινό καλό, που στην περίπτωση του συγκεκριμένου νομοσχεδίου ταυτίζεται με τη διαφύλαξη της εθνικής μας μνήμης. 
     Πρέπει στο σημείο αυτό να τονίσω πως η πράξη έχει αποδείξει ότι τα νομικά πρόσωπα ιδιωτικού δικαίου ανταποκρίνονται καλύτερα, αποδοτικότερα και αποτελεσματικότερα στους σκοπούς της ίδρυσής τους και ο έλεγχος επ’ αυτών γίνεται επίσης αποτελεσματικότερα σε αντίθεση με ό,τι συμβαίνει με τα Δημοσίου Δικαίου νομικά πρόσωπα. Αυτό το έχει αναγνωρίσει το σύνολο της ελληνικής κοινωνίας, αλλά και η προηγούμενη κυβέρνηση που είχε συστήσει αναρίθμητα τέτοια νομικά πρόσωπα ιδιωτικού δικαίου. 
     Πρέπει, επίσης, να θυμίσω ότι διάφοροι φορείς που προτάθηκαν προκειμένου να εκπροσωπούνται στο Διοικητικό Συμβούλιο του Εθνικού Οπτικοακουστικού Αρχείου, δυστυχώς, μέχρι σήμερα δεν έκαναν και πολλά προκειμένου να διασωθεί η εθνική μας κληρονομιά, η οποία σε μεγάλο μέρος της έχει συληθεί, πουληθεί, καταστραφεί και κλαπεί. 
     Με τα παραπάνω δεδομένα αποφασίστηκε η δημιουργία, αλλά και ο τρόπος λειτουργίας του νέου αυτού oργανισμού. Δεν αποκλείονται αυτοί που πρόσφεραν στο μέχρι σήμερα έργο της διάσωσης. Κατά την άποψή μου, αποκλείονται αυτοί που αδιαφόρησαν, οι οποίοι άλλωστε έχουν αυτοαποκλειστεί, με αποτέλεσμα να χρειάζεται να καλυφθεί το κενό από το κράτος και με νόμο. 
     Κυρίες και κύριοι συνάδελφοι, δεν θέλω να αναλώσω αυτήν την ομιλία μου στο αυτονόητο, επί του οποίου θεωρώ ότι συμφωνούμε όλοι. Όλοι συμφωνούμε ότι είναι αναγκαίο το υλικό που υπάρχει σε μεγάλη διασπορά, σε Υπουργεία, σε οργανισμούς, ακόμα και σε ιδιωτικούς φορείς να βρίσκεται συγκεντρωμένο σ’ έναν κεντρικό φορέα, προκειμένου όλοι να έχουν πρόσβαση στην καταγεγραμμένη εθνική μας κληρονομιά. 
     Παρέλκει επομένως να επιχειρηματολογήσω, αν και πρέπει να εκθειάσουμε την πρωτοβουλία του Υπουργού, που μαρτυρά ανησυχία για την τύχη αυτού του υλικού, που πρέπει να διαφυλαχθεί προς όφελος των ιστορικών του μέλλοντος και των επερχομένων γενεών. Παρέλκει, επίσης, να πω ότι όλες αυτές οι πληροφορίες καθίστανται άχρηστες, αν δεν μπορούν να χρησιμοποιηθούν από τους ενδιαφερομένους, των οποίων είναι συνταγματικά κατοχυρωμένο το δικαίωμα της πρόσβασης στην πληροφόρηση. 
     Εδώ πρέπει να υπογραμμίσουμε πως το ψηφιακό υλικό, που θα μεταφερθεί στον κεντρικό αυτόν οργανισμό θα είναι πρωτογενές, αλλά όχι το πρωτότυπο, το οποίο θα παραμείνει στους οργανισμούς-δότες. Καθίσταται έτσι σαφές ότι ο σκοπός δεν είναι να απογυμνωθούν οι παραχωρούντες από τα αρχεία τους, αλλά αυτά να αξιοποιούνται με τη μεταφορά ψηφιοποιημένων αντιγράφων τους σ’ έναν κεντρικό φορέα. 
     Μία από τις ενστάσεις, που επίσης ακούστηκαν, σχετίζεται με τον έλεγχο αυτού του κεντρικού οργανισμού από τον Υπουργό διά του διορισμού του διευθύνοντος συμβούλου και τεσσάρων μελών του διοικητικού συμβουλίου. Το έκτο μέλος θα διορίζεται από τον Υπουργό Οικονομίας και Οικονομικών και το έβδομο από το Διοικητικό Συμβούλιο της Ε.Ρ.Τ.. 
     Επί του προκειμένου επιτρέψτε μου να πω τα ακόλουθα: Είναι γεγονός ότι κατά καιρούς, εξαιτίας της αδιαφορίας, της πλημμελούς φύλαξης, αλλά και σκόπιμων ενεργειών, πολύτιμο μέρος του αρχειακού υλικού χάθηκε και περιέργως περιήλθε εντελώς δωρεάν εις χείρας και χρήση ιδιωτικών φορέων, που έτσι δημιούργησαν δικό τους αρχείο. Μάλιστα στις περιπτώσεις αυτές δεν επρόκειτο για αντίγραφα, αλλά για τα πρωτότυπα, που εξαφανίστηκαν από τους έχοντες τη νόμιμη κατοχή τους οργανισμούς. Αυτή η ασυδοσία έπρεπε να σταματήσει και αυτό κάνουμε τώρα. 
     Επιπλέον η ευθύνη για μία τέτοια προσπάθεια δεν μπορούσε να ανατεθεί σε κάποιο νεφελώδες, δήθεν ανεξάρτητο, μη ελεγχόμενο σχήμα. Η ευθύνη αυτή ανήκει στο κράτος, δηλαδή στο λαό και στους νομίμους εκπροσώπους του, όπως είναι οι Βουλευτές και οι Υπουργοί. Το δικαίωμα στην πληροφόρηση και η πρόσβαση στις πληροφορίες, αποτελούν συνταγματική επιταγή και επομένως κάθε άλλο παρά τυχαία το άρθρο 5 του Συντάγματος προβλέπει ότι η διευκόλυνση της πρόσβασης στις πληροφορίες που διακινούνται ηλεκτρονικά, καθώς και της παραγωγής, ανταλλαγής και διάδοσής τους αποτελεί υποχρέωση του κράτους.
     Κυρίες και κύριοι συνάδελφοι, στην αυριανή κατ’ άρθρον συζήτηση θα έχουμε την ευκαιρία να συζητήσουμε και μερικά ακόμα ζητήματα, που επιλύονται με το παρόν νομοσχέδιο. 
     Θέλω μόνο να τονίσω πως λύνονται πάγια αιτήματα εργαζομένων, όπως αυτά της Γενικής Γραμματείας Ενημέρωσης και της Γενικής Γραμματείας Επικοινωνίας και να θυμίσω ότι δόθηκε λύση και στο αίτημα των εργαζομένων στο Εθνικό Συμβούλιο Ραδιοτηλεόρασης, όσον αφορά στο επίδομά τους.
     Τέλος, επιτρέψτε μου να ξεχωρίσω και τη συγχώνευση του Αθηναϊκού Πρακτορείου Ειδήσεων με το Μακεδονικό Πρακτορείο Ειδήσεων, πρωτοβουλία με την οποία συμφωνούμε όλοι, ώστε να αντιμετωπιστούν δυσλειτουργίες και να ενισχυθεί ο ρόλος τους μέσα από τη συνεργασία, τη συνένωση δυνάμεων και την κοινή δράση. Η προεργασία έχει ήδη γίνει αθόρυβα και αποτελεσματικά. 
     Τέλος, επιτρέψτε μου πάλι μ’ αυτήν την ευκαιρία να συγχαρώ τους συναδέλφους μου δημοσιογράφους στο Αθηναϊκό Πρακτορείο Ειδήσεων για την αποτελεσματική και με σύγχρονα μέσα προσπάθειά τους στην υπηρεσία της διαρκούς ενημέρωσης, που κατά την άποψή μου αποτελεί έναν από τους πιο ιερούς σκοπούς και ένα από τα πιο πολύτιμα αγαθά στην υπηρεσία των ανθρώπων.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ την κ. Βούλτεψη.
     Το λόγο έχει η εισηγήτρια του ΠΑ.ΣΟ.Κ.,  κ. Αράπογλου.
     ΧΡΥΣΑ ΑΡΑΠΟΓΛΟΥ: Ευχαριστώ, κυρία Πρόεδρε.
     Κυρίες και κύριοι συνάδελφοι, το συζητούμενο σχέδιο νόμου αποτελείται από δύο διακριτά μέρη, τα οποία άλλωστε αποκαλούνται και κεφάλαια και αντιστοιχούν ακριβώς στον τίτλο του.
     Το κεφάλαιο Α΄ με τα εννέα άρθρα πραγματεύεται την ίδρυση, τους σκοπούς, τη νομική προσωπικότητα, τη στελέχωση και τις επιτρεπτές δραστηριότητες του Εθνικού Οπτικοακουστικού Αρχείου, καθώς και το πλαίσιο συνεργασίας του με δημόσιους και ιδιωτικούς οργανισμούς. Η σύσταση του Αρχείου αποτελεί αναντίρρητη ανάγκη, προκειμένου, κατά πάγια άλλωστε διεθνή πρακτική, να συγκεντρωθεί, να ταξινομηθεί και να αξιοποιηθεί το ιστορικό αρχειακό υλικό που βρίσκεται σε ψηφιακή και αναλογική μορφή και το οποίο αποτελεί εθνική περιουσία, δηλαδή το υλικό της Ταινιοθήκης, της Γραμματείας Τύπου, επίσης το ανεκτίμητης αξίας αρχειακό υλικό της Ε.Ρ.Τ. και τα αρχεία άλλων Υπουργείων και οργανισμών του δημόσιου τομέα. Μέχρι εδώ συμφωνούμε με την Κυβέρνηση της Νέας Δημοκρατίας.
     Οι δραστηριότητες του υπό σύσταση Αρχείου ορίζονται και από ένα ευρύτερο σχέδιο συγκέντρωσης και αγοράς ψηφιακού υλικού από εταιρείες παραγωγής, καθώς και από φιλόδοξες προβλέψεις αξιοποίησής του, όπως ενοικίαση, αγορά, παραγωγές, εκθέσεις, εκπαιδευτικά προγράμματα και βεβαίως εξαγωγή.
     Είναι προφανές ότι η αξία του αρχειακού υλικού και το εύρος των προβλεπομένων δραστηριοτήτων επιβάλλουν αυστηρούς κανόνες διαφάνειας στη διοίκηση, στη φύλαξη, στη διαχείριση εσόδων και προμηθειών, καθώς εκτός των άλλων θα γίνουν και μεγάλες αγορές υψηλής τεχνολογίας εξοπλισμού. Επιβάλλονται κανόνες αξιοκρατίας στη στελέχωση και ο έλεγχος στις αποφάσεις ενοικίασης ή άλλης παραχώρησης μέρους της περιουσίας του γιατί, όπως αντιλαμβανόμαστε, πρόκειται για εθνική περιουσία. 
     Το αρχείο που καλείται να διαχειριστεί ο υπό σύσταση οργανισμός είναι ανεκτίμητης εθνικής αξίας και το επαναλαμβάνω. Το οπτικοακουστικό υλικό αποτελεί την πλέον ακριβή τεκμηρίωση της σύγχρονης ιστορίας μας. Ολοένα και αυξάνεται ο ρόλος της οπτικοακουστικής καταγραφής ως ιστορικής πηγής. 
     Βεβαίως όλοι μας κατανοούμε τις δυσκολίες συγκέντρωσης όλου αυτού του υλικού, αλλά παραμένει και άγνωστη η νομιμοποίηση του Υπουργού ή του διευθύνοντος συμβούλου για το αρχείο, να δώσει εντολή «μετανάστευσης» αρχειακού υλικού από τα Εθνικά Κρατικά Αρχεία, για παράδειγμα από το Υπουργείο Εξωτερικών.
     Εδώ δεν κατανοούμε εν τέλει σε ποιον απευθύνεται αυτός ο νόμος. Θα έλεγα ότι μάλλον μεγάλωσε η σύγχυση περί αυτού, καθώς ο Διευθυντής των Γενικών Αρχείων του Κράτους δεν προσήλθε στην επιτροπή και μάλιστα χωρίς να μας διαμηνύσει την αιτιολογία, ενώ εκλήθη. Επίσης η υπεύθυνη των Αρχείων του Υπουργείου Εξωτερικών, μιλώντας με άριστη γνώση του αντικειμένου της και των ποικίλων παραμέτρων της αξίας, αλλά και της ιστορικής σηματοδότησης του εθνικού οπτικοακουστικού υλικού, ενέτεινε τους φόβους μας. 
     Ποιος διαχειρίζεται; Σε ποιον και για ποιο λόγο ενοικιάζει, πολλώ δε μάλλον όταν το Αρχείο δεν  λειτουργεί με τις αρχές του δημοσίου και ο διευθύνων σύμβουλος, όπως θα δούμε και στη συνέχεια, έχει απόλυτες αρμοδιότητες; Εκτός των άλλων δε, προκύπτουν και μεγάλα ζητήματα πνευματικής ιδιοκτησίας που δύσκολα θα ξεπεραστούν.
     Από την άλλη πλευρά, αν δεν μεταφερθούν στον υπό σύσταση οργανισμό παρά μόνον η Ταινιοθήκη της Γραμματείας Τύπου και αντίγραφα της Ε.Ρ.Τ., προς τι ένας καινούργιος οργανισμός εκτός δημοσίου λογιστικού, άμα τη ιδρύσει του οποίου αποψιλώνεται έτι περαιτέρω η Γραμματεία από αρμοδιότητες, όπως αναφέρεται και σε ανακοίνωση των εργαζομένων; 
     Σε ό,τι αφορά την Ε.Ρ.Τ. είναι γνωστό ότι είναι ο μόνος δημόσιος οργανισμός που έχει σήμερα εξειδίκευση και εμπειρία και παρά τα ατελή σχέδια, έχουν γίνει σημαντικές ενέργειες διάσωσης και ταξινόμησης και βρίσκονται ή βρίσκονταν σε εξέλιξη ευρωπαϊκά προγράμματα τα οποία, κύριε Υπουργέ, πάγωσαν τον τελευταίο ενάμιση χρόνο, γιατί προφανώς η Κυβέρνηση είχε άλλα σχέδια για την ίδρυση του παρόντος οργανισμού και βεβαίως διέφυγαν και σημαντικά κονδύλια της Ευρωπαϊκής Ένωσης. 
     Τα Υπουργεία –το ίδιο και οι άλλοι οργανισμοί- μένουν να απαντήσουν εάν θα δεχθούν να παραδώσουν το ιστορικό τους υλικό, γιατί αν δεν μεταφερθούν αρχεία, παρά μόνο από τις υπηρεσίες του Υπουργείου, αν δεν αναβαθμίσετε την Υπηρεσία του Υπουργείου και δεν προωθήσετε και τα προγράμματα της Ε.Ρ.Τ. που έχει και την τεχνογνωσία, προς τι ο φιλόδοξος τίτλος; Γιατί, δηλαδή, επιδιώκεται η μεταφορά και η διαχείριση με τρόπους αδιαφανείς μακριά από το δημόσιο έλεγχο; Γιατί υποχρεώνεται η Ε.Ρ.Τ. να παραδώσει αντίγραφα και πιθανώς πρωτότυπα στην ιδιωτική, κατ’ ουσίαν, εταιρεία και προφανώς και τη διαχείριση, την ενοικίαση και την προστιθέμενη αξία τους –όπως άλλωστε χαρακτηριστικά αναφέρεται στο νομοσχέδιο- σε κάποιον τρίτο; 
     Όλα αυτά βεβαίως συμβαδίζουν με την πρακτική της Κυβέρνησης να απαξιώνει τους οργανισμούς που ήδη ασχολούνται με ανάλογα θέματα, όπως η Ταινιοθήκη της Ελλάδας, αλλά και το Αρχείο της Ε.Ρ.Τ.. Γιατί ποια ήταν μέχρι σήμερα και όσο είστε Υπουργός, κύριε Υπουργέ, η τύχη των εισηγήσεων των υπευθύνων των Αρχείων της Ε.Ρ.Τ.; Η προϊούσα απαξίωση οδηγεί εκεί που όλοι καταλαβαίνουμε: στην ιδιωτικοποίηση. 
     Οι φόβοι μας τεκμηριώνονται πλέον και μετατρέπονται σε κορυφαίες αντιρρήσεις. Ο οργανισμός που θα διαχειρίζεται αυτήν την εθνική περιουσία, θα είναι νομικό πρόσωπο ιδιωτικού δικαίου μη κερδοσκοπικού χαρακτήρα. Σε μία προσπάθεια επεξήγησης του χαρακτήρα του παρατίθενται μόνο αρνητικοί προσδιορισμοί καθώς το Αρχείο δεν υπάγεται στον ευρύτερο δημόσιο τομέα, εξαιρείται από τις διατάξεις περί δημοσίου λογιστικού και διέπεται από διατάξεις περί ανωνύμων εταιρειών. Εάν αυτό συνδυαστεί με τον τρόπο διοίκησής του και τον τρόπο επιλογής των στελεχών του, συμπεραίνουμε ότι το σύνολο των λειτουργιών του διέπεται από την απόλυτη αδιαφάνεια καθώς τα πάντα ορίζονται από έναν και μόνο Υπουργό: Τον Υπουργό, όπως λέγεται, στον οποίο ανατίθενται εκάστοτε οι αρμοδιότητες του Υπουργού Τύπου και Μέσων Μαζικής Επικοινωνίας, όπως αυτοαποκαλείται ο καταργηθείς –και αυτοκαταργηθείς, θα έλεγα- με νόμο Υπουργός Τύπου. 
     Και πώς αλήθεια μπορεί να αναλαμβάνει ένας τέτοιος φορέας τη συλλογή και την αξιοποίηση ενός τμήματος της ιστορικής πολιτιστικής μας κληρονομιάς και μάλιστα να είναι ιδιωτικού χαρακτήρα, όταν το Σύνταγμα στο άρθρο 24 υπογραμμίζει ότι η προστασία του πολιτιστικού περιβάλλοντος είναι υποχρέωση του κράτους; Και εν τέλει ποια είναι συμβατότητα του καινούργιου οργανισμού με τα Γενικά Αρχεία του Κράτους και με την Εθνική Βιβλιοθήκη; 
     Υπάρχει άλλωστε η πρόβλεψη, όπως αναφέρει και σε ανακοίνωσή της και η Ελληνική Αρχειακή Εταιρεία, που έχει κάνει μία ενδιαφέρουσα ανακοίνωση, για εθνικό ευρετήριο αρχείων στο βασικό νόμο «περί Αρχείων» του 1991. Γιατί δεν προχωρά; Και σε ποια χώρα του κόσμου υπάρχει αυτή η πολυδιάσπαση οργανισμών διαφορετικού χαρακτήρα αρχειακής ταξινόμησης; Και σε ποια χώρα του κόσμου ο εθνικός και ιστορικός πλούτος μεταφέρεται με υπουργικές αποφάσεις σε ιδιωτικούς οργανισμούς και από εκεί, πολύ εύκολα, σε τρίτους ιδιώτες; 
     Και δεν πρόκειται μόνο για το ζήτημα του ποιος καρπώνεται την προστιθέμενη αξία, αλλά και τι μπορεί να γίνει. Δεν πρόκειται, δηλαδή, μόνο γι’ αυτό, αλλά και τι μπορεί να γίνει στη συνέχεια το υλικό. Όποιος έχει επισκεφθεί κεντρικά κρατικά αρχεία στο εξωτερικό κατανοεί τη σημασία που τους αποδίδεται από την αυστηρότητα στους ελέγχους πρόσβασης, αλλά και από την ίδια τη λειτουργία τους, που είναι δημοσίου και μόνο χαρακτήρα και πάντα ελεγχόμενη από τα εθνικά κοινοβούλια. 
     Θέλω να πω προς την εισηγήτρια της Πλειοψηφίας ότι το ελληνικό Κοινοβούλιο δεν θα έχει απολύτως καμία γνωμοδότηση και κανένα λόγο, γιατί με αυτόν το νόμο και ο Διευθυντής του Εθνικού Οπτικοακουστικού Αρχείου δεν θα περάσει από τα έδρανα της Βουλής, δεν θα περάσει από την αντίστοιχη επιτροπή. 
     Στο επταμελές διοικητικό συμβούλιο, λοιπόν, τα πέντε μέλη ορίζονται από τον Υπουργό: Τέσσερα απευθείας, ένα μέλος από το Διοικητικό Συμβούλιο της Ε.Ρ.Τ., ένα από τον Υπουργό Οικονομίας και από τον διευθύνοντα σύμβουλο. Δεν υπάρχει ούτε ένας εκπρόσωπος φορέα επιστημόνων, ιστορικών, αρχειονόμων, πληροφορικών, ούτε ένας εκπρόσωπος του δημοσιογραφικού κόσμου και φυσικά ούτε ένας εκπρόσωπος των εργαζομένων. Απορώ με την προσέγγιση που λέει ότι όλοι αυτοί δεν έχουν κάνει απολύτως τίποτα για τα Αρχεία και ήρθαμε εμείς να τα σώσουμε.
     Ως προς τις προσλήψεις συνιστώνται πενήντα οργανικές θέσεις. Σε ό,τι αφορά το επιστημονικό προσωπικό γίνονται μέσω επιτροπών αξιολόγησης που ορίζει το διορισμένο, από τον Υπουργό, διοικητικό συμβούλιο. Το επιστημονικό προσωπικό προσλαμβάνεται με συμβάσεις εργασίας ιδιωτικού δικαίου και το ύψος των αποδοχών ενός εκάστου ορίζεται με υπουργική απόφαση, φυσικά εκτός Α.Σ.Ε.Π.. 
     Η υπαγωγή στο ν. 2190 αφορά μόνο στο διοικητικό και λοιπό προσωπικό και δεν γνωρίζουμε από τους πενήντα, πόσοι θα αποτελούν το διοικητικό και λοιπό προσωπικό. Και φυσικά δεν μας αφορά το ποιοι θα προσληφθούν. Μας αφορά να τηρούνται οι νόμοι και πολύ περισσότερο στην επιλογή του επιστημονικού προσωπικού να μην έχει την απόλυτη αρμοδιότητα ο Υπουργός και τα διορισμένα από τον Υπουργό μέλη του διοικητικού συμβουλίου. 
     Με υπουργικές αποφάσεις δε, ορίζονται και οι όροι αναθέσεων προμηθειών και προγραμματικών συμβάσεων. Ο διευθύνων σύμβουλος είναι μειωμένων προσόντων για τη θέση αυτή και επιλέγεται ύστερα από στοιχειώδη προκήρυξη με απόλυτες αρμοδιότητες στον οργανισμό πάλι από τον Υπουργό. Είναι προφανές ότι δεν πρόκειται για εθνικό, αλλά για ένα υπουργικό αρχείο ενός αυτοκαταργηθέντος Υπουργού Τύπου και το επαναλαμβάνω. 
     Να σημειωθεί δε ότι η δημιουργία του Εθνικού Οπτικοακουστικού Αρχείου προβλεπόταν και στο προεδρικό διάταγμα 172/94 στους σκοπούς του Ινστιτούτου Οπτικοακουστικών Μέσων, άρθρο το οποίο καταργείται με τον παρόντα νόμο. Η σημασία της ίδρυσης, λοιπόν, ενός τόσο σημαντικού οργανισμού, όπως καταλαβαίνετε, εκτός των άλλων θα έπρεπε να αποτελεί και το μοναδικό κεφάλαιο, το μοναδικό αντικείμενο ενός νόμου και να μην υπάρχει μαζί με άλλες ρυθμίσεις, στις οποίες αμέσως θα αναφερθώ. 
     Πριν, όμως, θα ήθελα να απευθύνω άλλη μία ερώτηση στον Υπουργό που αφορά το Ινστιτούτο Οπτικοακουστικών Μέσων. Να μας απαντήσει σε ποιο σημείο βρίσκεται το έργο της δημιουργίας Κεντρικού Πληροφοριακού Συστήματος για την οπτικοακουστική κληρονομιά, δηλαδή το ίδιο ακριβώς που πάει να γίνει με τον παρόντα νόμο, με το Εθνικό Οπτικοακουστικό Αρχείο. 
     Προχωρούμε στο δεύτερο κεφάλαιο, που ρυθμίζονται επιμέρους θέματα της Γενικής Γραμματείας Επικοινωνίας και Ενημέρωσης και άλλων φορέων που εποπτεύονται από τον Υπουργό. Θα γίνει ευρύτερη συζήτηση στην αυριανή συνεδρίαση επί των άρθρων, αλλά θα ήθελα να επιμείνω σε ορισμένα σημεία. Ειδικά στο άρθρο 11 είναι προφανές ότι υποκρύπτεται ένα σχέδιο αποκατάστασης συγκεκριμένων στελεχών. Όπως επανειλημμένα αναφέρεται, το άρθρο 11 εναρμονίζει πλήρως το σύστημα προαγωγών της Γραμματείας με το διαβόητο ν. 3260/2004, με τον οποίο καταργήθηκε κάθε έννοια αξιοκρατίας στη διοικητική ιεραρχία της χώρας.
     Με τον παρόντα νόμο, λοιπόν, περιορίζονται ο ελάχιστος χρόνος παραμονής στους βαθμούς Γραμματέα Α΄ και Β΄ κατά ένα έτος –ήταν πενταετής, γίνεται τετραετής, κατά ένα έτος στον καθένα- και στο βαθμό Ακολούθου Β΄ κατά δύο έτη, δηλαδή ήταν εξαετής και γίνεται τετραετής. 
     Κατά δε την πρώτη εφαρμογή του παρόντος, όπως συγκεκριμένα αναγράφεται μέσα στο νομοσχέδιο, για τη θέση του γενικού διευθυντή κρίνονται υπάλληλοι που έχουν συνολικό χρόνο υπηρεσίας είκοσι έτη, χωρίς να απαιτείται προϋπηρεσία διευθυντή. Και ο νοών νοείτω για το πώς αντιλαμβάνεται η Κυβέρνηση της Νέας Δημοκρατίας την επανίδρυση του κράτους. Σε λεπτομέρειες θα μπούμε στην αυριανή συζήτηση και για το άρθρο αυτό.
     Θέλω να προχωρήσω στο επόμενο άρθρο, που είναι το άρθρο 12, με το οποίο συνιστάται ειδικός λογαριασμός από το 25% των εσόδων από τα ραδιοτηλεοπτικά μέσα, από την κατάπτωση των εγγυητικών επιστολών και τα πρόστιμα και από το 40% των οικονομικών ανταλλαγμάτων για την Ε.Ρ.Τ.. 
     Και σ’ αυτό το άρθρο, όπως και στο προηγούμενο, οι ρυθμίσεις αφορούν στους εργαζόμενους πλην τους δημοσιογράφους. Γιατί; Δεχόμαστε ότι οι μισθοί της Γραμματείας είναι χαμηλοί, δεχόμαστε ότι πρέπει να δοθεί το επίδομα και θα παρακαλούσαμε να μας πείτε ακριβώς πότε θα δοθεί και με ποια διαδικασία. Όμως, για ποιο λόγο εξαιρούνται οι δημοσιογράφοι και από αυτό το άρθρο και από το προηγούμενο, όπου οι δημοσιογράφοι της Γενικής Γραμματείας Τύπου, της Γενικής Γραμματείας Ενημέρωσης, εν τέλει υποβαθμίζονται και φυσικά δεν καταλαμβάνουν ή δεν είναι εν δυνάμει υποψήφιοι για να καταλάβουν απολύτως καμία θέση και στα γραφεία Τύπου του εξωτερικού;
      Μάλιστα, σήμερα υπάρχει μία ανακοίνωση από τους δημοσιογράφους στις Γενικές Γραμματείες Επικοινωνίας και Ενημέρωσης, με την οποία καταγγέλλεται ο Υπουργός Επικρατείας κ. Ρουσόπουλος και διαβάζω επακριβώς:  «Επιμελώς αγνόησε, κατά την πάγια τακτική του, τους εκπροσώπους του κλάδου μας και μεθόδευσε τον αποκλεισμό της Ένωσης Συντακτών από την αρμόδια επιτροπή της Βουλής, απευθύνοντας προσχηματική πρόσκληση προς αυτήν, ελάχιστο χρόνο πριν την πραγματοποίηση της συνεδρίασης της επιτροπής». 
     Θα έλεγα ότι ήταν κάτι το οποίο ζητήσαμε εμείς, δεν το ζήτησε ο Υπουργός. Ο Υπουργός όφειλε να ολοκληρώσει το διάλογο πριν φέρει το νομοσχέδιο στη Βουλή. Και φαίνεται ότι δεν έγινε απολύτως καμία επικοινωνία με τους εκπροσώπους των δημοσιογράφων. Πραγματικά, αυτό μας αφήνει άναυδους. 
     «Καλούμε τον Υπουργό Επικρατείας…», συνεχίζουν οι δημοσιογράφοι της Γραμματείας, «…να σταματήσει τον αντιδημοσιογραφικό κατήφορο που εισηγούνται οι σύμβουλοί του και ο περί αυτόν αυλόγυρος και να τηρήσει τη δέσμευσή του για ουσιαστικό διάλογο με τις δημοσιογραφικές ενώσεις».
     Εγώ επαναλαμβάνω το ερώτημα: Για ποιον λόγο, ενώ συμπεριλαμβάνονται σε αυτούς, οι οποίοι θα πάρουν εν τέλει αυτό το επίδομα, όλοι οι υπάλληλοι, ακόμα –εάν σωστά μεταφράζω- και οι σύμβουλοι του Υπουργού και οι συνεργάτες του, εξαιρούνται οι δημοσιογράφοι;
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Είναι λογικό, είναι φανερό ότι για όλους αυτούς τους λόγους το ΠΑ.ΣΟ.Κ. δεν μπορεί να ψηφίσει αυτό το νομοσχέδιο, το οποίο κατ’ επίφαση δημιουργεί έναν καινούργιο δημόσιο φορέα, διότι σύμφωνα με όλα τα δεδομένα ο φορέας αυτός θα είναι ιδιωτικός, θα ελέγχεται από ένα και μόνο πρόσωπο και αυτός θα είναι ο Υπουργός, ο οποίος θα είναι υπεύθυνος για θέματα Τύπου κατά περίπτωση από τον Πρωθυπουργό και, φυσικά, από τη Βουλή δεν θα υπάρχει απολύτως κανένας έλεγχος.
     Καταψηφίζουμε αυτό το νομοσχέδιο.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ την κ. Αράπογλου.
     Κύριοι συνάδελφοι, θέλω να σας καταστήσω γνωστό ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» και στους λοιπούς χώρους του Μεγάρου της Βουλής, τριάντα μέλη της Εταιρείας των Φίλων του Εθνικού Αρχαιολογικού Μουσείου Αθηνών. 
     Τους καλωσορίζουμε στο Κοινοβούλιο.
     (Χειροκροτήματα από όλες τις πτέρυγες της Βουλής)
     Επίσης, κύριοι συνάδελφοι, θα ήθελα να σας γνωρίσω ότι ο Κοινοβουλευτικός Εκπρόσωπος του Κομμουνιστικού Κόμματος της Ελλάδος ορίζει ως Κοινοβουλευτικό Εκπρόσωπο για τη συζήτηση του νομοσχεδίου αυτού τη συνάδελφο κ. Λιάνα Κανέλλη.
     Η κ.  Λιάνα Κανέλλη έχει το λόγο.
     ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε.
     Κυρίες και κύριοι συνάδελφοι, θα συμφωνήσετε μαζί μου ότι μερικές φορές οι συμπτώσεις είναι παράξενες. Συζητάμε για τη δημιουργία Οπτικοακουστικού Αρχείου, κύριε Υπουργέ και μάλιστα εθνικού, μέρα, που με οπτικοακουστικά μέσα πριν από δέκα χρόνια ξεκίναγε η τραγωδία των Ιμίων και τελείωνε. Με μια τηλεόραση ξεκίνησε, σε μια τηλεόραση διαδραματίστηκε και σε μια τηλεόραση τελείωσε, χωρίς να περάσουν ποτέ στο οπτικοακουστικό αρχείο της χώρας το πρόσωπο, ο βαθμός και οι υπηρεσίες προς την πατρίδα του Γιαλοψού, του Βλαχάκου και του Καραθανάση. 
     Θα περιοριστώ στη συζήτηση επί της αρχής, γιατί επί της αρχής κάποιος οφείλει να τοποθετείται και ιδεολογικά απέναντι στο ζήτημα. Ελπίζω ότι αύριο θα  έχουμε χρόνο να συζητήσουμε ένα-ένα τα άρθρα. 
     Θα το καταψηφίσουμε το νομοσχέδιο επί της αρχής για ένα λόγο, που σας τον είπαμε. Προσπαθήσαμε να σας πείσουμε και στην επιτροπή. Είναι αδύνατο να θεωρήσουμε ότι είναι εκσυγχρονιστική, προοδευτική, απολύτως εναρμονισμένη με τη δυνατότητα που παρέχει η τεχνολογία, η μετεξέλιξη της πολιτιστικής κληρονομιάς, ειδικά της αποτυπωμένης σε οπτικοακουστικά μέσα, επί αντιτίμου. Προβλέπεται ρητά μέσα στο νομοσχέδιο ένα εύλογο αντίτιμο, για να έχει κάποιος πρόσβαση σ’ αυτά που ουσιαστικά και πρακτικά –δεν μιλάω για πνευματικά δικαιώματα εδώ- παρήγαγε ως λαός. Εσείς βάλατε τη λέξη «εθνικό».
     Στην πραγματικότητα, όμως, ξέρουμε πολύ καλά ότι είστε αιχμάλωτοι του βαρύγδουπου τίτλου της Ευρωπαϊκής Επιτροπής, προετοιμάζοντας το μέλλον και αξιοποιώντας το παρελθόν. Πρόγραμμα ευρωπαϊκό, το οποίο προβλέπει τη δημιουργία με το στανιό, όπως λένε και στο χωριό μου, ευρωπαϊκής πολιτιστικής συνείδησης. Δεν αντιλέγω. 
     Άκουγα και εγώ σήμερα το πρωί την κρατική τηλεόραση υπερηφάνως να λέει ότι θα βγάλει 1.000.000  ευρώ από τη διοργάνωση της καλύτερης «EUROVISION». Δεν έχω αντίρρηση για να διοργανωθεί η «EUROVISION», αλλά άκουγα βαρύγδουπες συζητήσεις σήμερα. Έπεσε και η μέρα να είναι κατά σύμπτωση 31 Ιανουαρίου και άκουγα ότι όλα θα είναι εξαιρετικά, ότι 12.000.000 ευρώ θα είναι τα έξοδα, 13.000.000 ευρώ θα είναι τα έσοδα, άρα θα βγάλουμε και 1.000.000 ευρώ από την υπερπροβολή του μοναδικού πολιτιστικού οπτικοακουστικού προϊόντος, το οποίο μεγαλειωδώς μπορεί να δημιουργήσει η χώρα και είναι η «EUROVISION»!
     Ξέρετε γιατί ιδεολογικά αντιτίθεται κάποιος στην προσαρμογή σ’ αυτήν την ευρωπαϊκή αντίληψη και δεν μας πείθετε, ακόμα και αν έχετε τη καλύτερη των προθέσεων; Γιατί δεν μπορείτε να την έχετε. Διότι για να έχετε καλές προθέσεις σ’ αυτόν τον τόπο χρειάζεται σφραγίδα Επιτρόπου. Τη χρειάζεστε από το Σύνταγμα μέχρι τη νομοθεσία, από την τηλεόραση μέχρι τα λογιστικά μας, τη χρειάζεστε για το Στρατό, τη χρειάζεστε για την άμυνα, τη χρειάζεστε για το αν θα φτιάξουμε Σύνταγμα ή δεν θα φτιάξουμε, για το αν θα ψηφίσουμε ή δεν θα ψηφίσουμε ένα νόμο.    
     Άμα δεν πάρετε σφραγίδα από τις Βρυξέλλες, δεν γίνεται. Έχουμε εκχωρήσει μείζον τμήμα -σχεδόν το σύνολο- των κυριαρχικών μας δικαιωμάτων να αποφασίζουμε και έχουμε μετατραπεί σε διαχειριστές παραχωρημένης εξουσίας, την οποία εμείς φαίνεται ότι δημοκρατικά παραχωρήσαμε. 
     Θα σας το εξηγήσω. Πήρε η Ελλάδα ένα τρόπαιο εθνικό, πήρε το «ΕURO» στο ποδόσφαιρο. Πήρε ένα κύπελλο και βγήκε ο κόσμος στους δρόμους. Με ό,τι μορφή επαγγελματοποιημένη έχει σήμερα το ποδόσφαιρο. Bρε αθεόφοβοι,  όσον αφορά κείνο το κύπελλο έναντι πόσων ευρώ έπρεπε να φωτογραφηθείς μαζί του; Έκανε το γύρο στην Ελλάδα και πήγαιναν τα παιδάκια και πλήρωναν ευρώ για να φωτογραφηθούν με το κύπελλο. Για το όνομα του Θεού και της Παναγίας! Έπαιρναν το κύπελλο και φωτογραφίζονταν και θα μου πείτε τώρα ότι δεν θα πληρώνουν νοίκι για να πάρουν το παραχωρημένο υλικό, όταν η Ευρωπαϊκή Ένωση το λέει ουσιαστικά; Πρέπει για ένα σημαντικό από πολιτιστικής απόψεως τομέα, που συμβάλλει ουσιαστικά στην οικοδόμηση της ευρωπαϊκής ταυτότητας και δέχεται ισχυρές εξωτερικές πιέσεις –λόγια της Ευρωπαϊκής Ένωσης είναι αυτά δια του κ. Ρέντινγκ- να προχωρήσουμε στην αξιοποίηση, στην εκμετάλλευση, στον ανταγωνισμό, στην απόδοση, γιατί πρέπει να έχει και απόδοση η επένδυση στο εθνικό κεφάλαιο. Το λέει ωμά. Δεν γίνεται, δεν μπορείς να ξεφύγεις. Πρέπει να αποδίδει, είναι ζήτημα τόκου. Πρέπει να πάρεις την οπτικοακουστική περιουσία και να την βάλεις κάπου που να αποδίδει. Πώς θα αποδώσει; Εδώ το λέτε για τα μουσεία. Δεν το έχετε πει για τα μουσεία, που τα κάνετε αυτόνομους οργανισμούς; Δεν το έχετε πει για τα πανεπιστήμια που τα κάνετε αυτόνομα, μέχρι και ιδιωτικά μη κερδοσκοπικού χαρακτήρα; Θα καθορίζετε το εύλογο. Εύλογο για ποιον; Για την Ευρωπαϊκή Ένωση, για τα στάνταρντ; Θα ανεβαίνει η τιμή σαν την εύλογη αύξηση των διοδίων, που αποφάσισε η ιδιωτική κρατική «Αττική Οδός» από αύριο; Εύλογη θεωρείται και αυτή η αύξηση και αυτή που θα γίνει μεθαύριο και αυτή που θα γίνει παραμεθαύριο. Ακόμα και η τυρόπιτα στο ΚΨΜ έχει και αυτή εύλογη αύξηση, αλλά το ΚΨΜ είναι πια ιδιωτική εταιρεία στο Στρατό, εισηγμένη στο Χρηματιστήριο. Όλες τις κακές λέξεις με αναγκάζετε να λέω εδώ μέσα σε ό,τι αφορά τον πολιτισμό. 
     Είναι δυνατόν, λοιπόν; Μπαίνει σ’ ένα μύλο αυτή η ιστορία, αγαπητοί συνάδελφοι. Από την ευρωπαϊκή εντολή δεν μπορούμε να ξεφύγουμε. Πρέπει να ξεπουλιόμαστε με ευρωπαϊκή αξιοπρέπεια. Θα χρειαστούν χορηγοί, μετά θα χρειαστούν στρατηγικοί επενδυτές, αξιοποιητές, θα βρεθούν οι ιδιώτες, που θα έχουν την τεχνογνωσία. Μη μου πείτε τώρα ότι δεν είχαν τεχνογνωσία, για παράδειγμα, τα παιδάκια της «HURRIET» καναλάκια τα δικά μας δεν είχαν την τεχνογνωσία; Μια ωραία κρίση έστειλαν. 
     Ξέρετε, όταν έρχεστε εδώ και μιλάτε σ’ εμάς ειδικά για την ευρωπαϊκή πολιτισμική ταυτότητα, θα ήθελα να σας έχω από μια μεριά στο Στρασβούργο για να ακούτε αυτό το αγλάισμα της ευρωπαϊκής ταυτότητας και κληρονομιάς, να το ακούτε και να σηκώνονται οι τρίχες των δικών σας Βουλευτών, των Βουλευτών του ΠΑ.ΣΟ.Κ., εάν ξέρατε ότι μπαίνετε σε τέτοιον εσμό και άντρο, γιατί είναι οι ίδιοι που έπαιρναν απόφαση για τη χούντα τη δεκαετία του 1960, τάχα δήθεν δημοκρατικοί. Είναι οι ίδιοι που παθαίνουν τώρα, ιδρώνουν, πεθαίνουν, διαλύονται στην ιδέα ότι κάποιος μπορεί να δικάσει τον Πινοσέτ. Ακούν κομμουνιστής και κομμουνιστικό κόμμα ή εργατικό κόμμα ή κάτι που τους φέρνει σε κομμουνιστικό κόμμα και φωνάζουν και «γκαρίζουν» μέσα στο ναό της δημοκρατίας, στο Συμβούλιο της Ευρώπης, «πιάστε τους, σφάξτε τους τώρα». Μπορείτε να το φανταστείτε αυτό το 2006; Αυτήν την ευρωπαϊκή ταυτότητα θέλετε να υπερασπιστείτε; Έτσι, με αυτόν τον τρόπο; Με τη μέθοδό τους, με τον τρόπο τους, με τους χορηγούς τους, με τις πολυεθνικές τους, με την αντίληψή τους για το τι είναι εθνικό; 
     Θέλετε να δείτε την ιστορία ξαναγραμμένη σ’ αυτό το επίπεδο. Και επειδή είμαστε σε εποχή που ξαναγράφεται η Ιστορία, θα σας υπενθυμίσω ότι εγώ σας τα είπα και στην επιτροπή, όταν αυτά δεν είχαν συμβεί ακόμα. Σας είπα στην επιτροπή ότι ή θα εναρμονιστούμε και θα τραγουδάμε όλοι μαζί ένα τραγουδάκι, όλοι μαζί μια ιστορία ή δεν θα μπορούμε να επιζήσουμε και θα ερχόσαστε εδώ μετά από κάποια χρόνια –αν δεν είσαστε εσείς, θα είναι κάποιος άλλος και, αν είμαστε εμείς, δεν θα ερχόμαστε εδώ για να λέμε τέτοια πράγματα- να μας λέτε ότι χρειάζεστε αυτό το πράγμα για να περισώσετε κληρονομιά, το αρχείο της Ε.Ρ.Τ., να «φτιάξετε» διευθυντές και θέσεις διευθυντών. Ξέρετε πόσες φορές τα έχουμε ακούσει;
     Είμαστε από τα ελάχιστα Κοινοβούλια που διαθέτουν κανάλι, Το ξέρετε; Διαθέτουμε κανάλι. Είμαστε και μία Βουλή που έχει κανάλι. Είμαστε και μία Βουλή που συμμετέχει στη ΝOVA, την πληρωμένη.
     ΦΩΤΗΣ ΚΟΥΒΕΛΗΣ: Κανάλια δεν έχουμε.
     ΛΙΑΝΑ ΚΑΝΕΛΛΗ: Είμαστε μία χώρα, η οποία έχει κανάλια άπειρα και ο λαός είναι καταναλωτής και παραγωγός του ίδιου του του πολιτισμού, απλώς στο λούκι. Δεν έχει κανάλι να βγει, μη δουλευόμαστε τώρα εδώ. Μπορούμε να πούμε ότι αυτό δεν είναι τίποτε άλλο, εκτός από μία –θα το πω, όπως το λένε και οι συνάδελφοι Βουλευτές και το γνωρίζουν πάρα πολύ καλά και Βουλευτές συνάδελφοι και Βουλευτές δημοσιογράφοι και συνάδελφοι δικηγόροι και απλοί πολίτες σ’ αυτόν τον τόπο- ωραία γκλαμουράτη υπηρεσία, η οποία προσφέρεται για δημόσιες σχέσεις. Αξιοποιεί εκπληκτικά τον εθνικό πλούτο, ο οποίος έχει παραχθεί, ενίοτε με τον κόπο των εργαζομένων στα Υπουργεία έναντι πινακίου φακής και δεν προβλέπεται να έχει πρόσβαση σ’ αυτήν την υπηρεσία ο οιοσδήποτε πολίτης δωρεάν. Θα πρέπει να πληρώνει νοίκι, να πάει να δει τα αρχεία του, να τα ζητήσει. 
     Τώρα όσον αφορά τα γιγάντια ζητήματα τα οποία προκύπτουν επί των άρθρων, πνευματικά δικαιώματα, τρόπος διορισμού κ.λπ. δεν είναι ούτε η πρώτη ούτε η τελευταία φορά. Ζούμε σ’ έναν ευρωπαϊκό πολιτισμό που θεωρεί εργαζόμενο, με την κυρίαρχη πολιτική έννοια αυτήν τη στιγμή, οποιονδήποτε δουλεύει μία ώρα την εβδομάδα. Ποιος από εσάς δεν θα ντρεπόταν να έχει περάσει μόνο τα δεκαπέντε, να έχει διαβάσει στο λεξικό τι είναι η δουλειά και τι είναι η εργασία και να θεωρεί τον εαυτό του εργαζόμενο με μία ώρα εργασίας την εβδομάδα;
     Ζούμε σε μία χώρα που παράγει λέξεις, που δείχνουν προς τα πού πάει η πολιτική. Παίζουμε με τις πιθανότητες. Είμαστε συνταξιοδοτήσιμοι. Το αλλάξαμε. Είμαστε απασχολήσιμοι. Ρουλέτα. Και ερχόμαστε εδώ και λέμε, μη κερδοσκοπικού χαρακτήρα; Κατ’ αρχήν δεν επιτρέπεται ο μη κερδοσκοπικός χαρακτήρας στον ευρωπαϊκό πολιτισμό τη σήμερον ημέρα, oύτε καν από την κυρίαρχη πολιτική των δύο μεγάλων κομμάτων εξουσίας, τα οποία κυριάρχησαν στη χώρα από τη Μεταπολίτευση και μετά. Ποιος θα πιστέψει στο μη κερδοσκοπικό χαρακτήρα; Υπάρχει περίπτωση να μην υπάρξουν χορηγοί; Μιλάτε για την πολιτιστική κληρονομιά, όταν δέχεσθε και έρχεσθε και μας προτείνετε στην Aναθεώρηση του Συντάγματος  την ιδιωτικοποίηση των Ανωτάτων Εκπαιδευτικών Ιδρυμάτων, πάλι με το πρόσχημα του μη κερδοσκοπικού χαρακτήρα; Δηλαδή, θέλετε να πιστέψουμε στ’ αλήθεια ότι όλοι οι χορηγοί, όλοι αυτοί που θα επενδύσουν, όλοι αυτοί που θα προσφερθούν -το Χάρβαρντ που θα έρθει αύριο το πρωί εδώ- θα έρθουν για την ψυχή της μάνας τους; Στον κόσμο ποιας αγοράς; Ο κόσμος αλλάζει!
     Δεν είχαμε τόσα χρόνια τα χρήματα για να έχουμε τα μέσα να τα αποκτήσουμε αυτά; Έτσι και χαθεί τίποτα από αυτήν την καινούργια υπηρεσία, θα ήθελα να ήξερα αν θα μπορεί κανένας να προσφύγει στο διαβόητο, περιβόητο –πείτε το όπως θέλετε- ανεξάρτητο όργανο ελέγχου, το οποίο έχουμε φτιάξει και περνάει από εδώ, αλλά δεν μπορεί να ελέγξει τίποτε αρχειακό. Ξέρετε, είναι το μόνο υγιές φακέλωμα που θα μπορούσε να έχει κάποιος, η έννοια των αρχείων για ο,τιδήποτε έχει παραχθεί σ’ αυτόν τον τόπο στο οπτικοακουστικό πεδίο.
     Νομικό πρόσωπο ιδιωτικού δικαίου, το ομολογείτε. Έναντι ευλόγου αντιτίμου, η πρόσβαση σ’ αυτό. Το ομολογείτε. Θα λειτουργεί χάριν του δημοσίου συμφέροντος. Δεν μου λέτε, ζω σε άλλη χώρα; Ζούμε σε άλλη χώρα; Χάριν του δημοσίου συμφέροντος ιδιωτικοποιείται το ηλεκτρικό, το νερό, οι μεταφορές, οι δρόμοι; Χάριν του δημοσίου συμφέροντος; Εξόδοις τίνος; Ποιος καταβάλλει το τίμημα; Χάριν του δημοσίου συμφέροντος έγινε και η διείσδυση στα Βαλκάνια. Πολλαπλασιάστηκαν οι θέσεις εργασίας. Δεν ξέρουμε πια πού να βάλουμε το πλεονάζον. Αίτημα: Φέρτε Έλληνες να δουλέψουν. Φουσκώνει το κεφάλαιο. Αυτό είναι προς την εξυπηρέτηση του κεφαλαίου και είναι το έσχατο σημείο που έμεινε απούλητο. Ο αέρας έχει πουληθεί, οι συχνότητες έχουν πουληθεί, το νερό έχει πουληθεί, οι Ένοπλες Δυνάμεις δεν υπακούουν παρά μόνο σε γενικότερα σχέδια αλλότριων συμφερόντων, τα δημοσιονομικά δεν τα έχουμε εμείς, τα έχει η Κεντρική Ευρωπαϊκή Τράπεζα. Τι μας έμεινε; Δυο κολώνες. Πέντε βήματα. Ένας Ηράκλειτος, κουλτούρα και ταυτόχρονα η σύγχρονη κουλτούρα, τα οπτικοακουστικά μέσα. Ό,τι έχει καταγραφεί, αυτό που λέγεται «σύγχρονη ιστορία», πάει και αυτό; Δεν υπάρχει περίπτωση να μην παρέμβει κάποιος εδώ. 
     Δεν θα αναφερθώ στα άρθρα. Οι κίνδυνοι για την προώθηση – αναγκαστικά, μαθηματικά και με ευρωπαϊκές προδιαγραφές- της εθνικής πολιτιστικής κληρονομιάς στα πλαίσια της διατεταγμένης ευρωπαϊκής πολιτικής, στα χέρια του μεγάλου κεφαλαίου, δεν μπορεί να μας κάνουν να θέλουμε να το ψηφίσουμε. Θα ερχόμασταν πολύ ευτυχείς να ψηφίσουμε ένα εθνικό οπτικοακουστικό αρχείο,  το οποίο θα ήταν -το λιγότερο- υπό τον έλεγχο της Εθνικής Αντιπροσωπείας, θα ήταν νομικό πρόσωπο δημοσίου δικαίου, θα υπαγόταν στο δημόσιο λογιστικό, θα περιλαμβανόταν στον κρατικό προϋπολογισμό και θα σεβόταν τις στοιχειώδεις αρχές της λαϊκής κυριαρχίας. Αλλά αυτή έχει πάει περίπατο προ πολλού και αν τη γράψετε σε βίντεο, η ταινία θα είναι ένα μακρύ ταξίδι χωρίς επιστροφή σε κάποια Κύθηρα που δεν υπάρχουν. 
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε την κ. Κανέλλη. 
     Ο εισηγητής του Συνασπισμού κ. Φώτης Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, η χώρα μας έχει καθυστερήσει σημαντικά στη δημιουργία Εθνικού Οπτικοακουστικού Αρχείου. Είναι μια καθυστέρηση, η οποία προφανώς και δεν υπηρετεί την αξιοποίηση του αρχείου, του εν γένει αρχείου, αλλά ούτε και την «Κοινωνία της Πληροφορίας», η οποία επί της ουσίας θα πρέπει να αναπτύσσεται και να γίνεται κτήμα ευρύτερα των πολιτών. 
     Κατά συνέπεια, θα μπορούσα να ισχυριστώ ότι το σχετικό σχέδιο νόμου, το οποίο σήμερα συζητάμε, έρχεται να αντιμετωπίσει ένα σημαντικό ζήτημα και να καλύψει ένα κενό το οποίο υπάρχει και το οποίο, επαναλαμβάνω, δεν υπηρετεί την δυνατότητα του Έλληνα πολίτη ή και συλλογικών δραστηριοτήτων για την αξιοποίηση όλων αυτών που καταγράφονται ως η ιστορία αυτού του τόπου. Ο τρόπος, όμως, με τον οποίο δομείται αυτό το προς ίδρυση Εθνικό Οπτικοακουστικό Αρχείο δημιουργεί σημαντικές επιφυλάξεις όσο και αντιρρήσεις. 
     Έχω την άποψη ότι δεν είναι αναγκαίο να ιδρυθεί νομικό πρόσωπο ιδιωτικού δικαίου και ότι θα μπορούσε –όπως υποστήριξα και στη Διαρκή Επιτροπή- να υπάρξει μια αυτοτελής διεύθυνση στη Γραμματεία Τύπου, η οποία θα μπορούσε να διεκπεραιώσει όλα αυτά τα οποία αναγράφονται ως σκοποί του υπό ίδρυση Οπτικοακουστικού Αρχείου. 
     Φοβάμαι ότι ιδρύεται ένα νομικό πρόσωπο ιδιωτικού δικαίου και προστίθεται και αυτό, για να συναριθμείται με πολλούς άλλους οργανισμούς και νομικά πρόσωπα ιδιωτικού δικαίου  και, προφανώς, επιβαρύνει τη λειτουργία του ευρύτερου δημόσιου τομέα. Το νομικό πρόσωπο ιδιωτικού δικαίου, επαναλαμβάνω, δεν είναι αναγκαίο. Πολύ δε περισσότερο δεν είναι αναγκαίο, διότι -παρακολουθείστε την αντίφαση- ενώ θα καλείται να υπηρετεί το δημόσιο συμφέρον, όπως λέει η σχετική διάταξη, την ίδια ώρα καλείται, με την ίδια διάταξη, να λειτουργεί κατά τους κανόνες της ελεύθερης οικονομίας, της ιδιωτικής οικονομίας. Πρόκειται για μια αντίφαση. Το δημόσιο συμφέρον δεν είναι δυνατόν να εξυπηρετείται, να προωθείται και να εξασφαλίζει την αναγκαία προστασία, όταν η λειτουργία του νομικού προσώπου ιδιωτικού δικαίου γίνεται κατά τους κανόνες της ιδιωτικής οικονομίας, όπως επί λέξει αναφέρεται στη δεύτερη παράγραφο του άρθρου 1 του νομοσχεδίου που σήμερα συζητάμε.
     Πρέπει να σας πω ότι εκπλήσσομαι, κύριε Υπουργέ και εκπλήσσομαι καλόπιστα, σας βεβαιώνω. Γιατί αυτός ο πανηγυρικός τρόπος με τον οποίο θέλετε εδώ να νομοθετήσουμε περί της λειτουργίας του κατά τους κανόνες της ιδιωτικής οικονομίας; 
     Βέβαια, έρχεται την αντίφαση αυτή να τη συμπληρώσει η ίδια διάταξη, όταν λέει ότι εξαιρείται από τις διατάξεις του δημοσίου λογιστικού και διέπεται ουσιαστικά από τις διατάξεις περί ανωνύμων εταιρειών. Και ταυτόχρονα, θέλει να προϋπολογίζεται και να καταβάλλεται το σχετικό ποσό από τον κρατικό προϋπολογισμό, θέλει εποπτεία από τον Υπουργό Τύπου, θέλει μια σειρά από ρυθμίσεις, σαν και εκείνες οι οποίες αναφέρονται στα οικεία άρθρα, που με τις διατάξεις τους επιχειρούν να αντιμετωπίσουν αυτά τα ζητήματα. 
     Από τη μια μεριά, δηλαδή, το δημόσιο, η επιβάρυνση του δημοσίου, η επιχορήγηση του νομικού προσώπου ιδιωτικού δικαίου από τον κρατικό προϋπολογισμό και από την άλλη, οι διατάξεις που ισχύουν για τις ανώνυμες εταιρείες. 
     Πρόκειται για μια αντίφαση, η οποία πέρα από τις αντιρρήσεις και την άρνηση που εξασφαλίζει από πολλούς -από τον ομιλούντα εν προκειμένω- θα δημιουργήσει πάρα πολλά προβλήματα και κατά την εφαρμογή αυτού του σχεδίου νόμου, όταν θα καταστεί νόμος. Επί παραδείγματι, οι εγγυήσεις διάθεσης του Αρχείου προς τρίτους, φυσικά ή νομικά πρόσωπα, δεν θα μπορούν να εξασφαλίζονται με κριτήριο το δημόσιο συμφέρον, όταν οι κανόνες της ιδιωτικής οικονομίας θα υπάρχουν, θα παρακολουθούν, μαζί με τις διατάξεις περί ανωνύμων εταιρειών, αυτήν τη διάθεση του Αρχείου από εκείνον που ενδιαφέρεται να το πάρει και να το αξιοποιήσει. 
     Επομένως -και με την επανάληψη ότι δεν χρειάζεται νομικό πρόσωπο ιδιωτικού δικαίου- θα μπορούσε να υπάρξει μια αυτοτελής διεύθυνση στη Γραμματεία. Επισημαίνεται ταυτόχρονα και ο κίνδυνος, μέσα από τις αντιφάσεις που ενδεικτικά ανέφερα, να υπάρξουν και προβλήματα σε ό,τι έχει σχέση με την προστασία του δημοσίου συμφέροντος, όπως αυτό αναδεικνύεται, ως βασικό μέγεθος, ουσιώδες μέγεθος, ήδη με τη διάταξη του άρθρου 1 του συζητουμένου νομοσχεδίου. 
     Θεωρώ ότι είναι ανάγκη να αποσαφηνιστεί -και πέρα από τις αντιρρήσεις που εξέθεσα- το ότι η λειτουργία του Οπτικοακουστικού Αρχείου σε καμία περίπτωση δεν πρέπει και δεν μπορεί να αντιστρατεύεται τη λειτουργία άλλων φορέων, επί παραδείγματι των Γενικών Αρχείων του Κράτους, που συγκεντρώνουν, φυλάσσουν και επεξεργάζονται αρχειακό υλικό. Αυτό το λέω, διότι είναι δυνατόν, αν δεν είναι αποσαφηνισμένο το ζήτημα, να λειτουργήσει αρνητικά για δραστηριότητες οι οποίες, ανεξάρτητα από την αξιολόγηση που μπορεί κάποιος να κάνει γι’ αυτές, προσφέρουν κάποιες υπηρεσίες στη συγκέντρωση και αξιοποίηση αρχειακού υλικού. 
     Κατά τους κανόνες, λοιπόν, της ιδιωτικής οικονομίας, απουσιάζει η εγγύηση του Ανωτάτου Συμβουλίου Επιλογής Προσωπικού, του Α.Σ.Ε.Π., για την πρόσληψη ενός σημαντικού μέρους του προσωπικού του νομικού προσώπου ιδιωτικού δικαίου. Και σας προτείνω, κύριε Υπουργέ, για όλες τις περιπτώσεις των προσώπων που θα κληθούν να στελεχώσουν το νομικό πρόσωπο ιδιωτικού δικαίου, αφού έτσι το επιλέξατε, να εφαρμόζεται ο ν. 2190 και να αξιολογούνται οι προσλήψεις σύμφωνα με το νόμο αυτό από το Α.Σ.Ε.Π.. Ο,τιδήποτε άλλο, δικαιολογημένα εγείρει όχι μόνο την υποψία, αλλά θα έλεγα και τη βεβαιότητα, ότι θα υπάρξει μια μεροληψία κομματικού χαρακτήρα αναφορικά με τη στελέχωση του υπό ίδρυση νομικού προσώπου ιδιωτικού δικαίου με τον τίτλο Εθνικό Οπτικοακουστικό Αρχείο. 
     Φτάσατε στο σημείο να εξαιρείτε από τη ρύθμιση του ν. 2190 το μεγαλύτερο μέρος του προσωπικού, ακόμη και τις προσλήψεις των προσώπων που θα κληθούν να στελεχώσουν τη νομική υπηρεσία, διότι θέλετε όλα αυτά να γίνονται από ένα διοικητικό συμβούλιο, που με συντριπτική πλειοψηφία θα ελέγχεται από τους ανθρώπους οι οποίοι επιλέγονται από τον εκάστοτε Υπουργό Τύπου. 
     Περαιτέρω, ήθελα να επισημάνω και να ολοκληρώσω μ’ αυτό: Υπάρχουν κάποιες θετικές διατάξεις, όπως αυτή της συγχώνευσης του Μακεδονικού με το Αθηναϊκό Πρακτορείο. Υπάρχουν και άλλες ρυθμίσεις, οι οποίες δίνουν απάντηση σε αιτήματα των εργαζομένων και επιλύουν προβλήματα υπαρκτά.
     Εκείνο όμως, κύριοι συνάδελφοι, που κυριαρχεί ως αρχή του σχεδίου νόμου, είναι το άρθρο αυτό που αναφέρεται στην ίδρυση του Εθνικού Οπτικοακουστικού Αρχείου και, μάλιστα, ενός αρχείου που θα λειτουργεί κατά τους κανόνες της ιδιωτικής οικονομίας. 
     Αντιλαμβανόμενοι τη σημαντικότητα του ζητήματος, θα έπρεπε όλοι μαζί να ζητήσουμε τον αμιγώς δημόσιο χαρακτήρα του νομικού προσώπου, διότι ο,τιδήποτε άλλο κινείται μακριά από το σκοπό αυτό- και ο σκοπός αυτός θα έλεγα ότι είναι σημαντικός- αφού αφορά στην καταγραφή, στην αξιοποίηση, στην επεξεργασία στοιχείων, γεγονότων, μεγάλων πτυχών αυτού του τόπου, ζητήματα δηλαδή που συγκροτούν την ιστορία και την εξέλιξη αυτής της χώρας.
     Είναι προφανές ότι μας βρίσκει αντίθετους η αρχή του νομοσχεδίου, γι’ αυτό και το καταψηφίζουμε επί της αρχής. 
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ τον κ. Κουβέλη.
     Εισερχόμαστε τώρα στον κατάλογο των εγγεγραμμένων συναδέλφων. Το λόγο έχει ο κ. Μαργαρίτης Τζίμας.
     ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, νομίζω πως δεν είναι κατακριτέο κάποιος φορέας να κινείται με ιδιωτικά κριτήρια, προκειμένου να αναδείξει την πολιτιστική κληρονομιά και ταυτότητα ενός τόπου, μιας ευρύτερης περιοχής. Άλλωστε, δεν πρέπει να διαφεύγει της προσοχής μας ότι μέσα στον κρατικό προϋπολογισμό, που ψηφίζεται από την Εθνική Αντιπροσωπεία, επιχορηγούνται πάρα πολλοί φορείς που κινούνται με ιδιωτικοοικονομικά κριτήρια και ασχολούνται με τον πολιτισμό. 
     Σας θυμίζω πως και το Μέγαρο Μουσικής, το ΄Ίδρυμα Λαμπράκη, αλλά και η Εθνική Λυρική Σκηνή και το Εθνικό Θέατρο που είναι φορείς που κινούνται με ιδιωτικοοικονομικά κριτήρια, επιχορηγούνται με αρκετές εκατοντάδες χιλιάδες ευρώ, για να αναδείξουν την πολιτιστική φυσιογνωμία του λαού μας και ιδιαίτερα πολιτιστικά γεγονότα. Το μεγάλο ζήτημα είναι ότι ο φορέας που ασχολείται με την ανάδειξη του πολιτισμού και του αρχειακού δυναμικού της χώρας, κινείται μέσα στα πλαίσια των νόμων. 
     Φιλοδοξούμε, λοιπόν, μ’ αυτό το νομοσχέδιο, όχι μόνο να περισώσουμε, να μαζέψουμε, να συγκεντρώσουμε σε ψηφιακή -και όχι μόνο- μορφή το αρχειακό υλικό, που έχει σχέση με τον ήχο και την εικόνα και αναφέρεται στην Ελλάδα και τον πολιτισμό της, αλλά κυρίως να δώσουμε τη δυνατότητα για μια ψηφιακή ξενάγηση, σε οποιονδήποτε κάτοικο αυτού του πλανήτη επιθυμεί να μάθει για την Ελλάδα, τον πολιτισμό της και την ιστορία της.
     Πιστεύω πως αυτός είναι ο ρόλος του κράτους, να δίνει τη δυνατότητα στον Έλληνα της Αμερικής και της Αυστραλίας, στον ερευνητή σε οποιοδήποτε πανεπιστήμιο του πλανήτη, να μπορεί να ξεναγηθεί ψηφιακά σ’ ένα ψηφιακό μουσείο για οποιοδήποτε ζήτημα έχει σχέση με τον Ελληνισμό. Όλα αυτά φυσικά αποκτούν εθνική σημασία με τη σύσταση του  Εθνικού Οπτικοακουστικού Αρχείου. Γιατί πιστεύω  -και αυτό αποτελεί πίστη του περισσότερου κομματιού του Ελληνισμού- ότι το μέλλον πραγματικά ανήκει σ’ αυτούς που το προετοιμάζουν και όχι σ’ αυτούς που κάθονται απαθείς μπροστά στις εξελίξεις που έρχονται στη σύγχρονη εποχή.
     Εγώ ξεναγήθηκα μέσα στο υπάρχον ψηφιακό τοπίο που υπάρχει στο διαδίκτυο και εντόπισα, με μια γρήγορη ξενάγηση, είκοσι τρεις φορείς που κινούνται με ιδιωτικά κριτήρια και ασχολούνται με τη διάσωση οπτικοακουστικού υλικού. Προσέξτε ορισμένα βασικά στοιχεία: Στο Φωτογραφικό Αρχείο του Μουσείου Μπενάκη, που ιδρύθηκε το 1973, τα φωτογραφικά αρχεία των αρνητικών ξεπερνούν τις εξήντα χιλιάδες. Στο Τμήμα Ιστορικών Αρχείων του Μουσείου Μπενάκη  έχουμε ιδιωτικές συλλογές. Στο Αρχείο Ελευθερίου Βενιζέλου έχουμε εκατοντάδες φωτογραφίες.
     Στο Αρχείο της Εύας Σικελιανού έχουμε εκατοντάδες φωτογραφίες και αρχειακό υλικό. Στο Ελληνικό Λαογραφικό και Ιστορικό Αρχείο έχουμε 180.000 έγχρωμες και ασπρόμαυρες φωτογραφίες, που ασχολούνται με τα ζητήματα του ελληνικού πολιτισμού. Στο ίδιο δε, στο Ελληνικό Λαογραφικό και Ιστορικό Αρχείο συνολικά έχουμε 200.000 φωτογραφίες από το 1865 μέχρι και σήμερα. Αυτό το υλικό είναι όλο διάσπαρτο.
     Στο Φωτογραφικό Αρχείο της ΕΡΤ, για το οποίο έγινε πολύς λόγος, έχουμε 6.500 γυάλινες αρνητικές πλάκες, 150.000 αρνητικά φιλμς και 5.000 ανατυπώσεις. Από τη Μικρασιατική Εκστρατεία, στην πρώην Υ.ΕΝ.Ε.Δ. υπάρχουν 2.700 γυάλινες αρνητικές πλάκες και καταλαβαίνουν οι ειδικοί τι σημαίνει γυάλινη αρνητική πλάκα.
     Στο φωτογραφικό άλμπουμ της πρώην Υ.ΕΝ.Ε.Δ., έχουμε 20.000 φωτογραφικά δείγματα, 1.493 φακέλους με αρνητικά. Επίσης στην Ελληνική Φωτογραφική Εταιρεία έχουμε δεκάδες χιλιάδες φωτογραφίες ως οπτικό και αρχειακό υλικό. Να σκεφθούμε πως μόνο το φωτογραφικό υλικό των Γενικών Αρχείων του Κράτους, που περιλαμβάνει δημόσια αρχεία, έχει 2.282 ασπρόμαυρες φωτογραφίες και χιλιάδες άλλες φωτογραφίες που προέρχονται από αρχειακό υλικό ιδιωτών.
     Μόνο στο Φωτογραφικό Αρχείο της Ελληνικής Αρχαιολογικής Εταιρείας έχουμε 50.000 φωτογραφίες. Στο Φωτογραφικό Αρχείο του Πολεμικού Μουσείου, έχουμε 40.000 φωτογραφίες.
     Όλα αυτά, λοιπόν, είναι ένα διάσπαρτο υλικό, το οποίο ένας υποψήφιος ερευνητής για να το ψάξει και να πραγματοποιήσει μία έρευνα που επιθυμεί, και χρόνο θα αφιερώσει, αλλά και αποτέλεσμα δεν θα έχει. 
     Η σύσταση, λοιπόν, του Εθνικού Οπτικοακουστικού Αρχείου, έχει σκοπό, σε συνεργασία και με τους ιδιωτικούς φορείς, που έχουν συγκεντρωμένο μέχρι σήμερα το αρχειακό υλικό, να τα συνενώσει όλα αυτά και να δώσει τη δυνατότητα μέσω της ενεργητικής, αλλά και της παθητικής διασποράς, σε όλους τους κατοίκους του πλανήτη να προμηθευτούν, αλλά και να απολαύσουν αυτό το αρχειακό υλικό.
     Ιδιαίτερα δε στο άρθρο 3, επειδή έγινε κουβέντα προηγουμένως, φιλοδοξεί το Εθνικό Οπτικοακουστικό Αρχείο να εξασφαλίσει την πρόσβαση σε συγκεκριμένες κατηγορίες κοινού, δηλαδή τα μέλη της εκπαιδευτικής κοινότητας δεν θα πληρώνουν για να γίνονται κάτοχοι αυτού του αρχειακού υλικού. Ρυθμίσεις που αναφέρονται στην ομογένεια, στα άτομα με ειδικές ανάγκες, προβλέπονται μέσα στο νομοσχέδιο. Κατοχυρώνονται τα πνευματικά δικαιώματα των δημιουργών και, κυρίως, γνωρίζουμε πλέον ως χώρα ότι έχουμε ένα συγκεκριμένο αρχείο, του οποίου μπορούμε να γίνουμε κάτοχοι όλοι οι Έλληνες και όλοι οι κάτοικοι αυτού του πλανήτη.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Κοσμίδης.
     ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, συμφωνώ με τη δράση και το σκοπό της τήρησης, επεξεργασίας και αξιοποίησης του οπτικοακουστικού αρχείου. Διαφωνώ ριζικά με την επιλογή της μορφής του φορέα, ο οποίος καλείται να υπηρετήσει αυτόν το σκοπό.
     Εδώ και είκοσι δύο μήνες διακρίνω ότι συνιστώνται κατ’ εξακολούθηση από τη σημερινή Κυβέρνηση νομικά πρόσωπα, σε περιπτώσεις που δεν δικαιολογείται αυτή η μορφή, για τη λυσιτελέστερη δράση, που θα εξυπηρετούσε έναν ευαγή σκοπό. Τέτοιο νομικό πρόσωπο είναι και το συνιστώμενο με το συζητούμενο νομοσχέδιο. 
     Εξηγώ τις αντιρρήσεις μου: Πρώτον, το επιχείρημα ότι με την ευελιξία του νομικού προσώπου ιδιωτικού δικαίου, μεταξύ των άλλων, θα καταστεί ευχερέστερη η χρηματοδότηση από την Ευρωπαϊκή Ένωση, είναι αναληθές. Η Ευρωπαϊκή Ένωση χρηματοδοτεί ευκολότερα φορείς που είναι αμιγές δημόσιο ή εγγύτερα στο δημόσιο, απ’ ό,τι φορείς μακριά από αυτό, πάντοτε βέβαια με την προϋπόθεση ότι είναι επιλέξιμες οι δράσεις και οι σχετικές δαπάνες.
     Δεύτερον, ο σκοπός στον οποίο στοχεύει το νομοσχέδιο, αφορά σε δημόσιο αγαθό και δημόσια περιουσία, όπως είναι το Οπτικοακουστικό Αρχείο. Συνεπώς δεν πρέπει ο σκοπός αυτός να υπηρετηθεί από ένα φορέα, που θα είναι μακρύτερα από το ίδιο το δημόσιο. Φοβούμαι ότι το Αρχείο δεν θα είναι πια δημόσια περιουσία.
     Τρίτον, υπάρχουν τα Γενικά Αρχεία του Κράτους. Πρόκειται για αυτοτελή δημόσια υπηρεσία, η οποία εδώ και τρία, τέσσερα χρόνια στεγάζεται σε επαρκέστατο ιδιόκτητο κτήριο. Εάν θεωρείτε ότι δεν λειτουργεί αποτελεσματικά, βελτιώστε τη λειτουργία της εσείς και περιλάβετε σ’ αυτήν και το Οπτικοακουστικό Αρχείο, ως αυτοτελή υπηρεσία με εξειδικευμένο προσωπικό.
     Τέταρτον, ποιος είναι ο ρόλος του Διοικητικού Συμβουλίου, όταν ο σκοπός είναι ξεκάθαρος και μπορεί να κληθεί να τον υλοποιήσει ένας γενικός διευθυντής, επιλεγόμενος με προκήρυξη και το εξειδικευμένο προσωπικό; Απλά, κάποιοι θα βολευτούν ή θα χαίρονται, τυπώνοντας επισκεπτήριο με την ιδιότητα του μέλους του Δ.Σ. του φορέα ή, το χειρότερο, θα «παραγοντίζονται». 
     Διαφωνώ αλλά και προτείνω είτε ενσωμάτωση της δράσης στα Γενικά Αρχεία του Κράτους με πρόσληψη εξειδικευμένου προσωπικού, όπως συμβαίνει σε  όλες τις χώρες της Ευρωπαϊκής Ένωσης, είτε σύσταση νέας αυτοτελούς, δημόσιας υπηρεσίας με γενικό διευθυντή επιλεγόμενο μετά από προκήρυξη, όπου τα απαιτούμενα προσόντα θα είναι αυξημένα -και με προσωπικό με ιδιαίτερη γνώση του αντικειμένου και με διαγωνιστικές διαδικασίες, στις οποίες θα συμμετέχει και εκπρόσωπος του Α.Σ.Ε.Π..
     Απαντώντας στα σχόλια και στις προτάσεις μου στην επιτροπή, ο κύριος Υπουργός ανέφερε ότι προβλέφθηκε η σύσταση νομικού προσώπου και όχι η σύσταση διεύθυνσης στη Γενική Γραμματεία Επικοινωνίας και Ενημέρωσης ή αυτοτελής δημόσια υπηρεσία, προκειμένου, λέει, ο φορέας να έχει διοικητική και οικονομική αυτοτέλεια, δηλαδή –δικές του λέξεις- είναι να είναι υποκείμενο δικαιωμάτων και υποχρεώσεων. Δηλαδή, κύριοι συνάδελφοι, το δημόσιο δεν είναι υποκείμενο δικαιωμάτων και υποχρεώσεων; 
     Ανέφερε ο κύριος Υπουργός και διάφορα νομικά πρόσωπα ιδιωτικού δικαίου, τα οποία συστήθηκαν επί κυβερνήσεων ΠΑ.ΣΟ.Κ. Ναι, αυτά όμως δεν φυλάττουν και δεν διαχειρίζονται δημόσια αγαθά, δημόσια περιουσία τέτοιας εμβέλειας.
     Κύριε Υπουργέ, μιλήσατε στην επιτροπή για την εξαίρεση από το δημόσιο λογιστικό, ότι αυτή προβλέφθηκε για να διασφαλιστεί η ευέλικτη οικονομική του διαχείριση και δεν αποκλείεται ο έλεγχος του Ελεγκτικού Συνεδρίου, ο οποίος προβλέπεται από την παράγραφο 1 του άρθρου 98 του Συντάγματος.
      Όμως, με αυτήν τη διάταξη, κυρίες και κύριοι συνάδελφοι, προβλέπεται ότι στα νομικά πρόσωπα ασκείται έλεγχος δαπανών από το Ελεγκτικό Συνέδριο, μόνο όταν αυτός προβλέπεται από ειδική διάταξη. Εσείς, όχι μόνο δεν προβλέπετε έλεγχο από το Ελεγκτικό Συνέδριο, αλλά ρητά τον εξαιρείτε.
     Επίσης, κύριε Υπουργέ, μη χρησιμοποιείτε στο νομοσχέδιο τον όρο «διευθύνων σύμβουλος» -το είπα και στην επιτροπή- ως να πρόκειται για εμπορική επιχείρηση ή έστω Δ.Ε.Κ.Ο.. Ο όρος που ταιριάζει, είναι: «γενικός διευθυντής με θητεία».
     Σας καλώ επίσης να απαλείψετε από το άρθρο 1 τη φράση «υπό την εποπτεία του Υπουργού, στον οποίο ανατίθενται εκάστοτε οι αρμοδιότητες του Υπουργού Τύπου…», διότι φαίνεται ότι λησμονείτε ότι τυπικά δεν υπάρχει Υπουργείο Τύπου, άρα ούτε Υπουργός Τύπου. Λέω τυπικά, γιατί οι δύο Γενικές Γραμματείες που ήταν η δομή του Υπουργείου Τύπου, παραμένουν, απλά δεν υπάγονται στον Υπουργό Τύπου, αλλά στον Πρωθυπουργό, ο οποίος αναθέτει την εποπτεία τους στον Υπουργό Επικρατείας.
     Όλα αυτά βέβαια είναι αστειότητες. Και σας το λέει κάποιος, ο οποίος είναι φανατικός υποστηρικτής της πραγματικής κατάργησης του Υπουργείου Τύπου. Πείτε ότι η εποπτεία ανήκει στη Γενική Γραμματεία Ενημέρωσης ή στον Πρωθυπουργό, όπως είναι τα αρχεία του Πρωθυπουργού και των μελών της Κυβέρνησης.
     Λίγα λόγια για τον ειδικό λογαριασμό και το επίδομα ειδικών συνθηκών. Είμαι αντίθετος με τους ειδικούς λογαριασμούς και στενοχωρούμαι που οι κυβερνήσεις του ΠΑ.ΣΟ.Κ. κατήργησαν λίγους. Επίσης, στενοχωρούμαι που η σημερινή Κυβέρνηση συνιστά νέους ειδικούς λογαριασμούς ή δίνει σε περισσότερους δικαιούμενους ποσά από τους ειδικούς λογαριασμούς. 
     Ακόμη, είμαι αντίθετος και με την επιδοματική πολιτική. Εδώ βλέπω ένα επίδομα ειδικών συνθηκών, το οποίο δεν μπορώ να δικαιολογήσω για κανένα. Και σας τονίζω ότι με το εδάφιο 2 της παραγράφου 1 του άρθρου 12, το επίδομα ειδικών συνθηκών που προβλέπεται από τη διάταξη αυτή, υπάρχει η δυνατότητα με κοινές υπουργικές αποφάσεις να επεκτείνεται και σε άλλες κατηγορίες προσωπικού.
     Επίσης, θεωρώ ότι οι Ακόλουθοι Τύπου θα έπρεπε οργανικά να ανήκουν στις πρεσβείες και στα προξενεία, δηλαδή στο Υπουργείο Εξωτερικών, όπως έγινε πριν χρόνια με τους Εμπορικούς Ακολούθους.
     Θα κλείσω, απευθυνόμενος σε όλους εσάς, αλλά και στο Προεδρείο, προβαίνοντας σε μία καταγγελία διαδικαστικής και ουσιαστικής φύσεως. Ο Υπουργός στην επιτροπή κατέθεσε κείμενο με επιτρεπτές αναδιατυπώσεις. Στο ίδιο κείμενο, όμως, περιείχετο και εκτενής προσθήκη παραγράφου σε άρθρο ανεπιτρέπτως, κατά τον Κανονισμό. Είναι η παράγραφος 4α΄ του άρθρου 9 στην έκθεση της Επιτροπής. 
     Η προσθήκη αυτή έπρεπε να είχε τη μορφή τροπολογίας και να συνοδεύετο από έκθεση του Γενικού Λογιστηρίου του Κράτους, διότι υπάρχει και δαπάνη, αφού δίνει τη δυνατότητα πρόσληψης προσωπικού με συμβάσεις έργου μέχρι την έκδοση του διατάγματος για τη σύσταση των υπηρεσιών.
     Πέραν αυτού, είναι πρωτοφανής η πρόβλεψη να προσλαμβάνεται προσωπικό, δηλαδή συμβασιούχοι έργου, δηλαδή 100% ρουσφέτι. Και μιλάμε για πενήντα άτομα –τόσα προβλέπονται από το νομοσχέδιο- μέχρι να εκδοθεί το διάταγμα, οπότε βέβαια οι συμβασιούχοι θα επικαλούνται την εμπειρία τους.
     Θυμηθείτε όλοι σ΄ αυτήν την Αίθουσα ότι αυτοί οι συμβασιούχοι έργου, που θα προσληφθούν 100% με διαδικασίες αναξιοκρατικές και χαριστικές, θα είναι το προσωπικό που τελικά θα στελεχώσει το νομικό πρόσωπο, που συνιστάται μ΄ αυτό το νομοσχέδιο και θα είναι μόνιμο.
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Εσείς τους προσλαμβάνατε όλους αξιοκρατικά;
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ μην απαντάτε, κύριε Κοσμίδη.
     ΣΩΚΡΑΤΗΣ ΚΟΣΜΙΔΗΣ: Εάν εμείς κάναμε αυτό που ισχυρίζεστε, αυτό δεν σημαίνει ότι δικαιούστε να το κάνετε εσείς, που επαγγελθήκατε διαφορετικά πράγματα.
     Βέβαια, σκεφτείτε και κάτι ακόμα. Λέτε σ΄ αυτήν τη διάταξη ότι αυτό το προσωπικό -οι συμβασιούχοι έργου- θα εργάζεται στο Αρχείο μέχρι να εκδοθεί το προεδρικό διάταγμα της παραγράφου 1 του άρθρου 9. Μετά την έκδοση του διατάγματος και μέχρι να προσληφθεί το προσωπικό -που θα απαιτηθούν διαδικασίες, τουλάχιστον, πολλών μηνών- δεν θα υπάρχει καθόλου προσωπικό ή θα έρθετε τότε και θα πείτε ότι παρατείνεται η ισχύς των συμβάσεων αυτών μέχρι να προσληφθεί το μόνιμο προσωπικό; Θα δουλεύει το προσωπικό μέχρι την έκδοση του διατάγματος και από την έκδοση του διατάγματος μέχρι την πρόσληψη την κανονική, θα είναι κενή η υπηρεσία από προσωπικό; Θα ήθελα απαντήσεις σε όλα αυτά τα ερωτήματα. 
     Είναι προφανές ότι καταψηφίζω επί της αρχής το νομοσχέδιο αυτό.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Γεώργιος Βασιλείου.
     ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κυρία Πρόεδρε.
     Κυρίες και κύριοι συνάδελφοι, μια χώρα η οποία μπορεί να παινεύεται για την ιστορία και τον πολιτισμό της στο πέρασμα των αιώνων, είναι η Ελλάδα. Η σύγχρονη ιδίως ιστορία της χώρας μας είναι πλουσιότατη και φωτίζει την παγκόσμια κοινότητα με λαμπρές σελίδες. Από πού να ξεκινήσει κανείς και πού να τελειώσει; Ανεξάντλητες είναι οι σελίδες του ιστορικού μας γίγνεσθαι.
     Η σύγχρονη τεχνολογία στις μέρες μας έχει καταφέρει να αποθανατίσει και να διατηρήσει ιστορικές στιγμές, οι οποίες μεταφέρουν την πολιτική, κοινωνική και οικονομική ιστορία του τόπου μας και όχι μόνο. Διαμορφώνεται, λοιπόν, ένα πλουσιότατο έγγραφο υλικό, του οποίου επιλαμβάνονται οι ιστορικοί, αλλά και τελευταία, με την πρόοδο της τεχνολογίας, υπάρχει και οπτικοακουστικό υλικό. 
     Έχει βαθιά χαραχθεί σε όλους μας η Σφαγή της Σμύρνης από τους Τούρκους το 1922, όπως έχει διασωθεί από τον κινηματογραφικό φακό και μεταφέρεται στις εικόνες της τηλεόρασης. Επίσης, η τέλεση των πρώτων Ολυμπιακών Αγώνων το 1896, καθώς και άλλα σπάνια ακουστικά και οπτικά ντοκουμέντα.
     Το σπάνιο και πολύτιμο αυτό αρχειακό υλικό αποτελεί την πιο αξιόπιστη και γνήσια αποτύπωση της ιστορίας. Η σπουδαιότητά του είναι τεράστια, καθώς ως ιστορία διδάσκει και ενημερώνει. Και ως αρχειακό, όμως, υλικό αποτυπώνει το ιστορικό και πολιτισμικό γίγνεσθαι της πατρίδας μας.
     Ο ιστορικός αλλά και ο παιδευτικός του χαρακτήρας αποτελούν συνεπώς το εφαλτήριο για τη διάσωση, συγκέντρωση, συστηματική επεξεργασία και κατάταξη, αξιοποίηση και διάθεσή του προς όφελος όλων των Ελλήνων και της Ελλάδας.
     Αυτό το έργο έπρεπε να έχει ήδη γίνει. Και τούτο, καθώς ήδη με την πρόοδο της τεχνολογίας στα οπτικοακουστικά μέσα έχει συγκεντρωθεί ένα τεράστιο υλικό, που άπτεται της πολιτικής, κοινωνικής και οικονομικής ζωής του τόπου μας. Είχαν, δηλαδή, χρέος οι προηγούμενες κυβερνήσεις να φροντίσουν για τη διάσωση και οργάνωση με σύγχρονα τεχνολογικά μέσα της ιστορικής και πολιτισμικής μας κληρονομιάς. Πλην, όμως, τους ξέφυγε, όπως και πολλά άλλα, ως φαίνεται.
     Τώρα, λοιπόν, τους δίνεται η ευκαιρία μ΄ αυτό το νομοσχέδιο να επιδείξουν την ευαισθησία που αρμόζει, αλλά και να κάνουν το χρέος τους. Όλοι μας πρέπει να κάνουμε το χρέος μας απέναντι στην ιστορία, στη χώρα μας και, κυρίως, απέναντι στα ίδια μας τα παιδιά. Είναι βαθύτατη ανάγκη όχι μόνο να διασώσουμε αλλά και να οργανώσουμε και να προάγουμε την εθνική μας κληρονομιά, όπως έχει διασωθεί και διασώζεται με σύγχρονα οπτικοακουστικά μέσα. Στον τομέα αυτό, μόνο ο δημόσιος τομέας και η δημόσια τηλεόραση έχουν να επιδείξουν ένα τεράστιο και ιδιαίτερα σπάνιο υλικό, ομοίως και άλλες συλλογές, οι οποίες αντανακλούν πλευρές της ιστορικής μας ταυτότητας. 
     Έπρεπε, λοιπόν, να οργανωθεί ένα σύγχρονο σύστημα τεχνογνωσίας και τεχνολογίας για τη διάσωση και αρχειοθέτηση των οπτικοακουστικών αυτών μέσων, όπως εδώ και πολλά χρόνια δραστηριοποιούνται όλες οι χώρες παγκοσμίως, αλλά εμείς μείναμε πίσω και σ΄ αυτό. 
     Πρέπει, λοιπόν, να οργανωθεί ένας εθνικός φορέας, ο οποίος θα συλλέγει, θα αρχειοθετεί, θα συστηματοποιεί και θα αξιοποιεί αυτό το υλικό. Θα διασώσουμε έτσι, αλλά και θα οργανώσουμε στοιχεία και πλευρές της ιστορικής μας ταυτότητας, για να έχουμε τη δυνατότητα να την προβάλουμε παγκοσμίως, αλλά και στα ίδια μας τα παιδιά.
      Ο φορέας αυτός αποτελεί αντικείμενο του παρόντος σχεδίου νόμου και πιστεύω ότι η εθνική ιστορική και πολιτισμική του σπουδαιότητα και πρωτοπορία, θα πρέπει να βρει σύμφωνο και σύσσωμο το Σώμα. Το Εθνικό Οπτικοακουστικό Αρχείο ως φορέας ήταν ένα σημαντικό κενό στη  χώρα μας, που διεκδικεί διεθνή πρωτιά στο ιστορικό γίγνεσθαι του σύγχρονου πολιτισμού μας.
     Ο φορέας αυτός με το νομοσχέδιο ιδρύεται και παίρνει τη μορφή νομικού προσώπου ιδιωτικού δικαίου, το οποίο υπάγεται απευθείας και εποπτεύεται από τον Υπουργό Τύπου και Μέσων Μαζικής Ενημέρωσης. Θεμελιώδες και εθνικό του έργο είναι η διάσωση και διατήρηση της ιστορικής και πολιτισμικής μας κληρονομιάς, όπως αποτυπώνεται στα οπτικοακουστικά μέσα. 
     Το αποτέλεσμα αυτής της σπουδαίας προσπάθειας θα είναι η δημιουργία ενός εθνικού αρχείου, πολύτιμο εργαλείο για όλους μας. Η οργάνωση, λειτουργία και σύνθεση του φορέα αυτού γίνεται με νομιμότατα κριτήρια, με πλήρη διαφάνεια και πάντα βέβαια υπό την εποπτεία του αρμόδιου Υπουργού, γεγονός που εγγυάται την αποτελεσματική και αξιοκρατική του λειτουργία, αντίθετα από τα όσα ισχυρίζεται η Αντιπολίτευση. Βαθιά μου πεποίθηση είναι ότι η αναμφισβήτητη αναγκαιότητα και σπουδαιότητα του φορέα αυτού πρέπει να αναγνωριστεί από όλο το Σώμα, διότι είναι εθνικής σημασίας θέμα.
      Η διάσωση και προβολή της εθνικής και πολιτισμικής μας κληρονομιάς δεν πρέπει, κυρίες και κύριοι συνάδελφοι, να είναι αντικείμενο αντιπολίτευσης. Αυτή η αντιπολίτευση του άσπρου-μαύρου είναι πια τραγική σ’ αυτή την Αίθουσα. Και σ’ αυτό το σημείο αντιπολίτευση;
     Περαιτέρω, με το σχέδιο νόμου ρυθμίζονται ζητήματα της Γενικής Γραμματείας Επικοινωνίας και της Γενικής Γραμματείας Ενημέρωσης, τα οποία επιβάλλονται από τις σύγχρονες ανάγκες λειτουργίας τους. Βασικός σκοπός η οργάνωση και η λειτουργία τους με σύγχρονα διοικητικά μοντέλα και η αποτελεσματική τους λειτουργία στα πλαίσια της νομιμότητας και της διαφάνειας. 
     Βλέπετε, κυρίες και κύριοι συνάδελφοι, ότι η Νέα Δημοκρατία έχει ένα ευρύ πλαίσιο οργάνωσης και λειτουργίας. Ζητήματα που αφορούν την εθνική μας κληρονομιά, τη διάσωση και προβολή της αποτελούν κεφάλαια που πάντα θα βρίσκονται στην πρώτη γραμμή της κυβερνητικής πρωτοβουλίας.
     Το έργο, κυρίες και κύριοι συνάδελφοι, συνεχίζεται και είναι έργο πνοής σε όλους τους θεσμούς με επίκεντρο τον Έλληνα και την Ελλάδα.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε τον κ. Βασιλείου.
     Το λόγο έχει ο κ. Παρασκευάς.
     ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κυρία Πρόεδρε.
     Κύριε Υπουργέ, αγαπητοί συνάδελφοι, ταλανίζομαι πράγματι και προσπαθώ να βρω έστω και ίχνη κάποιας ουσίας, ούτως ώστε να μπορέσω να πω ναι σ’ αυτή την πρόταση που καταθέτει η Κυβέρνηση της Νέας Δημοκρατίας.
     Είναι εκπληκτικό το φαινόμενο για διάφορα θέματα να οδηγούμεθα στη δημιουργία διαφόρων οργανισμών, διαφόρων εταιρειών, σε μία προσπάθεια δήθεν να δώσουμε λύσεις. Στο τέλος, όμως, βγαίνει αβίαστα ως συμπέρασμα ότι η μοναδική λύση η οποία επιτυγχάνεται, είναι αυτή ουσιαστικά της εξυπηρέτησης κάποιων σκοπιμοτήτων. 
     Κύριε Υπουργέ, είναι βαρύγδουπος ο τίτλος «Εθνικό Οπτικοακουστικό Αρχείο». Αυτός, όμως, ο τίτλος έρχεται σε ευθεία αντίθεση με την περιγραφή που γίνεται στο άρθρο 1. Η περιγραφή λέει ότι το αρχείο δεν υπάγεται στον ευρύτερο δημόσιο τομέα, λειτουργεί χάριν του δημοσίου συμφέροντος, κατά τους κανόνες της ιδιωτικής οικονομίας, εξαιρείται από τις διατάξεις περί δημοσίου λογιστικού και διέπεται, συμπληρωματικώς, από τις διατάξεις περί ανωνύμων εταιρειών κατά το μέτρο που δεν αντίκειται στις διατάξεις του παρόντος. 
     Τελικά, είναι εκπληκτική αυτή η ικανότητα να συνδέσουμε τόσο ανόμοια πράγματα. Είναι δημόσιο, είναι ανώνυμη εταιρεία, δεν διέπεται από το δημόσιο λογιστικό, λειτουργεί τελικά με τους κανόνες της ιδιωτικής οικονομίας. Και από την άλλη ερχόμαστε και διατεινόμεθα ότι αυτό το Εθνικό Οπτικοακουστικό Αρχείο είναι και μη κερδοσκοπικό. Όταν, όμως, φθάσουμε στο σημείο των εσόδων ή των διαδικασιών χρηματοδότησης αυτού του Εθνικού Οπτικοακουστικού Αρχείου διαπιστώνουμε τελικά ότι οι περισσότεροι τρόποι χρηματοδότησής του βγαίνουν ουσιαστικά από την ελεύθερη αγορά ή από προγράμματα της Ευρωπαϊκής Ένωσης. 
     Εδώ τίθεται ένα ερώτημα, κύριε Υπουργέ: Η ίδρυση αυτού του αρχείου ήταν αναγκαιότητα, η οποία προκύπτει τελικά μέσα από το κενό που υπάρχει σε εθνικό επίπεδο; Ή τελικά αυτή η αναγκαιότητα είναι αποτέλεσμα ή απόρροια κάποιων πιέσεων ή κάποιων κανόνων ή κάποιων οδηγιών από τη μεριά της Ευρωπαϊκής Ένωσης; Γιατί ιδρύοντας αυτό το αρχείο και εάν και εφόσον λειτουργήσει όπως περιγράφεται στο σχετικό σχέδιο νόμου, θα υπάρχει μια σχετικά ελεύθερη πρόσβαση στα δεδομένα του, μια ελεύθερη πρόσβαση όμως με την καταβολή κάποιων αντιτίμων. 
     Ενώ ισχυρίζεστε μ' αυτό το σχέδιο νόμου ότι θα υπάρχει μια πλήρης διαφάνεια όσον αφορά κατ’ αρχάς την οικονομική του διαχείριση, από την άλλη οδηγείται ο καθένας αβίαστα στο συμπέρασμα ότι αυτό το Εθνικό Οπτικοακουστικό Αρχείο -έτσι όπως δημιουργείται- δημιουργήθηκε μόνο για την προσχώρηση κάποιων εσόδων από τα διάφορα ταμεία της Ευρωπαϊκής Ένωσης και από την αλόγιστη εμπορευματοποίηση όλων αυτών που θα συλλέξει αυτό το αρχείο από ήδη υφιστάμενες περιφερειακές ή κεντρικές υπηρεσίες, οι οποίες κάνουν ήδη αυτή τη δουλειά. 
     Και εδώ μπαίνει ένα ερώτημα, κύριε Υπουργέ, και όταν θα πάρετε το λόγο να μου δώσετε μια απάντηση: Τα τελευταία δύο χρόνια πόσα χρήματα έχουν διατεθεί στις περιφερειακές υπηρεσίες, στα διάφορα αρχεία, τα οποία υπάρχουν. Είτε στο κρατικό αρχείο είτε στα περιφερειακά αρχεία, πόσα λεφτά έχουν διατεθεί τα δύο τελευταία χρόνια; 
     Έχω μια κακή εμπειρία. Έχουμε ένα αρχείο στα Δωδεκάνησα, το οποίο εδρεύει στη Ρόδο -το ανέφερα και στην επιτροπή όταν συζητούσαμε- που όλο του το υλικό βρίσκεται πεταμένο σε κάποια υπόγεια και δεν υπάρχει ούτε μια δραχμή για την αξιοποίησή του.  Υπάρχουν τρεις υπάλληλοι, οι οποίοι ουσιαστικά δεν έχουν καμία ειδίκευση και όλο αυτό το υλικό είναι βέβαιο ότι θα καταστραφεί σε λίγο καιρό. 
     Αντί τελικά να οδηγηθούμε έστω και παράλληλα, σε μία προσπάθεια διατήρησης ή συλλογής όλου αυτού του πληροφοριακού υλικού, ερχόμεθα και δημιουργούμε –και θα μου επιτρέψετε την έκφραση- ένα μαγαζί. Γιατί περί μαγαζιού πρόκειται. Δημιουργούμε ένα μαγαζάκι το οποίο θα εξυπηρετήσει κάποιους, που όπως ανέφερε κάποιος συνάδελφος, θα έχουν τη δυνατότητα να έχουν αυτές τις card visit να τις μοιράζουν ή να βολέψουμε κάποιους ανθρώπους και να τους προσδώσουμε κάποιο κοινωνικό ή επιστημονικό κύρος.
     Είναι ανεπίτρεπτες, κύριε Υπουργέ, οι διατάξεις οι οποίες καθορίζουν τον τρόπο πρόσληψης και του επιστημονικού προσωπικού αλλά και συνολικά του προσωπικού, όπως είναι ανεπίτρεπτες και οι διατάξεις οι οποίες αφορούν τη συγκρότηση του διοικητικού συμβουλίου, γιατί φαίνεται καθαρά ότι πρόθεσή σας δεν είναι τίποτε άλλο παρά να δημιουργήσετε έναν οργανισμό απόλυτα ελεγχόμενο, προσωποπαγή από τον εκάστοτε Υπουργό Εσωτερικών.
     Εδώ θα ήθελα να σταθώ για ένα λεπτό. Ποια θα είναι εκείνη η επιτροπή, κύριε Υπουργέ, η οποία θα αξιολογεί αυτό το υλικό το οποίο θα συλλέγεται; Ποια θα είναι εκείνη η επιτροπή, η οποία ουσιαστικά θα παίρνει τις αποφάσεις για τη διαχείριση αυτού του υλικού; Δημιουργούμε τι; Έναν οργανισμό ο οποίος κατά το δοκούν θα συλλέγει ό,τι θέλει; Είναι γνωστές οι διαδικασίες κατά τις οποίες συγγράφεται μια κάποια ιστορία. Μήπως θα συμβεί το ίδιο και εδώ; Δηλαδή η συλλογή αυτού του υλικού θα στοχεύει κάπου; Θα έχει συγκεκριμένες στοχεύσεις; Ποιες είναι εκείνες οι δικλίδες, οι οποίες διασφαλίζουν τη διαφάνεια διαχείρισης αυτού του υλικού και ποιες είναι εκείνες οι ασφαλιστικές δικλίδες, κύριε Υπουργέ, οι οποίες απαγορεύουν την εμπορευματοποίηση αυτού του υλικού το οποίο θα συγκεντρωθεί, ένα υλικό για το οποίο δαπανήθηκαν δισεκατομμύρια επί δισεκατομμυρίων και χρόνια επί χρόνων, ούτως ώστε να δημιουργηθεί και να φυλάγεται εκεί που φυλάγεται αυτήν τη στιγμή; 
     Για όλους αυτούς τους λόγους, κύριε Υπουργέ, όπως ανέφερα και στην αρχή, δεν μπορώ να βρω έστω και κάτι μέσα σ’ αυτό το νομοσχέδιο που να με οδηγεί στην απόφαση να πω «ναι» στη δημιουργία του Εθνικού Οπτικοακουστικού Αρχείου και γι’ αυτό το λόγο το καταψηφίζω.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Δερμεντζόπουλος 
     ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κυρία Πρόεδρε.
     Κυρίες και κύριοι συνάδελφοι. Μέλημα κάθε οργανωμένης πολιτείας είναι η επίλυση και η διευθέτηση όλων των ζητημάτων και των προβλημάτων που ανακύπτουν καθημερινά. Από τα πιο μεγάλα θέματα της οικονομίας, της ανάπτυξης της χώρας μας, μέχρι και τις επιμέρους πτυχές της κοινωνικής δραστηριότητάς μας. Στόχος όλων μας πιστεύω ότι είναι να διαμορφώσουμε τις βέλτιστες συνθήκες για ένα περιβάλλον του μέλλοντος, δυναμικό και πρωτοπόρο, κυρίως όμως σταθερό και ακέραιο. Το μέλλον δεν μπορεί να ευδοκιμήσει χωρίς την ιστορική μνήμη, χωρίς τη γνώση και την αναδρομή στο παρελθόν, στα γεγονότα και στα τεκμήρια της εποχής. Κάθε εποχής. 
     Κυρίες και κύριοι συνάδελφοι. Στην εποχή που ζούμε, την εποχή της συνεχούς και ασταμάτητης παραγωγής και ροής πληροφοριών, πρέπει να αντιληφθούμε όλοι μας πόσο σημαντική κρίνεται η διαφύλαξη κάποιου χαρακτηριστικού, ενδεικτικού οπτικοακουστικού υλικού, που θα προσφέρει σε όσους ασχοληθούν με αυτό μνήμη ιστορική, ενημερωτική, κοινωνική και εν γένει μνήμη πολιτική.
     Φαντάζομαι ότι οι περισσότεροι από εμάς έχουμε ανατρέξει σε κάποια στιγμή της ζωής μας, με κάποια αφορμή, σε κάποιο αρχείο εφημερίδας και είναι συγκλονιστική πραγματικά η εμπειρία να προσεγγίζεις τις παρελθούσες καταστάσεις που έχουν καταγραφεί μια συγκεκριμένη χρονική στιγμή, σαν επικαιρότητα, να μαθαίνεις από τον συναισθηματικά επηρεασμένο και πιθανότατα υποκειμενικό -πάντως σύγχρονό τους- αφηγητή, την αποτύπωση της τότε αλήθειας.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Οι φωτογραφίες με την απεικόνιση των προσώπων, των χρωμάτων και την οσμή κάθε εποχής αποτελούν ένα θησαυρό ανεκτίμητο. Οφείλουμε, λοιπόν, να προστατεύσουμε αυτήν την καταγραφή του παρόντος, την καταγραφή της παράδοσής μας, της κληρονομιάς μας, του πολιτισμού μας.
     Με το παρόν νομοσχέδιο συστήνεται ο φορέας του Εθνικού Οπτικοακουστικού Αρχείου. ΄Ενας φορέας που συνολικά και αποκλειστικά θα έχει ως αντικείμενο τη συγκέντρωση, την επεξεργασία και τη διασφάλιση, με τον καλύτερο τρόπο, υλικού που θα προέρχεται από δράσεις του κράτους, των οργάνων και των οργανισμών του, αλλά και από συλλογές πολιτών και από αρχεία τους, που αξίζουν την προσοχή και τη φροντίδα. Παράλληλα πρέπει να αντιληφθούμε, μακριά από αγκυλώσεις, ότι η τεχνολογία έχει αναπτυχθεί εξαιρετικά και πρέπει και εμείς να την ακολουθήσουμε. Παντού στην Ευρώπη συμβαίνουν τα ίδια. Παλαιότερα κρατούσαμε τα βιβλία μας στη βιβλιοθήκη και τις φωτογραφίες στα άλμπουμ. Τώρα η καταγραφή αυτού του υλικού γίνεται με εξελιγμένους ψηφιακούς τρόπους και εννοείται ότι χρειάζεται και τον επίσης εξελιγμένο τρόπο αρχειοθέτησης και προστασίας. Αυτός είναι επίσης ένας από τους στόχους αυτού του φορέα. 
     Αυτή η συντονισμένη προσπάθεια θα περιορίσει και τα περιθώρια για την κατάχρηση και την καταπάτηση των δικαιωμάτων των δικαιούχων. Όταν οι όροι είναι σαφείς και η διαχείριση συγκεκριμένη, δεν μένουν πολλά περιθώρια για παρερμηνείες. Πάρα πολύ σημαντικό είναι ότι το συγκεκριμένο έργο θα αναληφθεί από ένα ανθρώπινο δυναμικό εξειδικευμένο και καταρτισμένο με άμεση γνώση των τεχνολογικών μεθόδων που απαιτούνται και των πρακτικών που χρησιμοποιούνται σε διεθνές επίπεδο. 
     Στο ίδιο νομοσχέδιο ρυθμίζονται και εκκρεμή θέματα λειτουργίας της Γενικής Γραμματείας Επικοινωνίας και της Γενικής Γραμματείας Ενημέρωσης. Έτσι με το άρθρο 12 παρέχεται το επίδομα ειδικών συνθηκών στο πάσης φύσεως προσωπικό τους, εκτός από τους δημοσιογράφους. Χρόνια τώρα οι υπάλληλοι είχαν αυτή τη διεκδίκηση,  η οποία ενισχύεται και από το γεγονός ότι δεν τους παρέχεται κανένα άλλο επίδομα. Με το παρόν νομοσχέδιο αυτό το αίτημά τους ικανοποιείται. 
     Το Αθηναϊκό και το Μακεδονικό Πρακτορείο Ειδήσεων αποτελούν τα δύο εθνικά πρακτορεία ειδήσεων. Σκοπός τους είναι η συλλογή, η επεξεργασία και η αξιολόγηση εσωτερικών και διεθνών ειδήσεων και υλικού και η διανομή του στα Μέσα Μαζικής Ενημέρωσης στην Ελλάδα, στην Κύπρο, στην ομογένεια, στο εξωτερικό. Με τη συγχώνευση αυτών των δύο πρακτορείων το έργο τους θα διεκπεραιώνεται πιο συντονισμένα, πιο ολοκληρωμένα, με στόχους σφαιρικούς και ρόλο πια επιτελικό στον τομέα της δημοσιογραφίας. 
     Μια σημαντική διάταξη, δικαιοπολιτικά, είναι αυτή που προβλέπεται στην παράγραφο 9 του άρθρου 15 με την οποία καταργείται η υποχρέωση της συμμετοχής σε δημοσιογραφική ένωση ή ένωση Τύπου, ως προϋπόθεση για τη χορήγηση εκπτώσεων ή επιχορηγήσεων για τις τηλεφωνικές επικοινωνίες, για τη διακίνηση του Τύπου, καθώς και για την καταχώρηση δημοσιεύσεων σε εφημερίδες και περιοδικά. Άλλωστε είχε κριθεί και από το Συμβούλιο Επικρατείας αντίθετο με το δικαίωμα το συνεταιρίζεσθαι του άρθρου 12 του Συντάγματός μας. Προχωράμε, λοιπόν, σ’ αυτήν τη διάταξη σεβόμενοι το δικαίωμα όλων των πολιτών να συμμετέχουν ή να μη συμμετέχουν σε ενώσεις και σωματεία, χωρίς η συμμετοχή τους να αποτελεί αντικείμενο κρατικού καταναγκασμού. Μακριά από εμάς αυτές οι αμφίβολα δημοκρατικές συντεχνιακού τύπου κοινωνικές οργανώσεις. Επίσης, μακριά από μας –για να δώσω μια απάντηση στον προλαλήσαντα συνάδελφο- όλες αυτές οι φράσεις που άκουσα πριν από λίγο, για «εξυπηρέτηση σκοπιμοτήτων», για «μαγαζάκια» που στήνονται, για «βόλεμα ανθρώπων», για «επιλεκτική και κατά το δοκούν συγγραφή της ιστορίας μας». 
     Κυρίες και κύριοι συνάδελφοι. Κάθε μέρα γίνεται και μια καινούργια προσπάθεια βελτίωσης της καθημερινότητάς μας. Ένα ακόμη βήμα για να κάνουμε τη ζωή των πολιτών μας πιο εύκολη, αλλά και παράλληλα πιο ποιοτική. Φροντίζουμε να διαφυλάξουμε ό,τι  πολύτιμο βρίσκουμε και ακέραιο, αν όχι καλύτερο, για να το παραδώσουμε στα παιδιά μας. Μ’ αυτή τη λογική, μ’ αυτόν τον προσανατολισμό υπερψηφίζω αυτό το νομοσχέδιο. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Ρόβλιας έχει το λόγο. 
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, σας είχαμε πει στην επιτροπή ότι το νομοσχέδιο αυτό είναι ένα νομοσχέδιο όχι αντιπαράθεσης αλλά ένα νομοσχέδιο που θα μπορούσε να ήταν σύνθεσης απόψεων ακριβώς γιατί το αντικείμενό του είναι τέτοιο που δεν είναι το κατάλληλο για πολιτικές αντιπαραθέσεις. Και συνεισφέραμε απόψεις στην επιτροπή περιμένοντας κάποιες απ’ αυτές ότι θα τις ενσωματώνατε έτσι ώστε να απαλύνετε ή να άρετε τις επιφυλάξεις που είχαμε για το νομοσχέδιο. 
     Δυστυχώς, αντί κάποια απ’ αυτά που καλόπιστα συνεισφέραμε και αντί ο διάλογος της επιτροπής να εισακουστεί, το νομοσχέδιο που σήμερα φέρνετε εδώ είναι χειρότερο απ’ αυτό που παρουσιάσατε στην αρχή και έτσι θα περιοριστώ σ’ αυτό που ανέφερε ο κ. Κοσμίδης. 
     Δεν αρκεί, κύριε Υπουργέ, ότι με το άρθρο 8 προβλέπατε πενήντα προσλήψεις επιστημονικού και διοικητικού προσωπικού κατά τρόπο που δεν εξασφάλιζε την αντικειμενικότητα και το αδιάβλητο των προσλήψεων και αυτό σας το επισημάναμε και σας είπαμε ακριβώς τις διατάξεις, αλλά με προσθήκη της τελευταίας στιγμής, για πρώτη φορά στη Βουλή, από τότε που γίνατε Κυβέρνηση, καλούμαστε να ψηφίσουμε ρύθμιση ώστε να προσλάβετε πενήντα άτομα για το αρχείο με συμβάσεις έργου κατά παρέκκλιση οποιασδήποτε άλλης διάταξης. Με ποια λογική μπορεί να ψηφιστεί αυτό το πράγμα; Και εν πάση περιπτώσει μέχρι τώρα έχετε συστήσει πάνω από δέκα νέα νομικά πρόσωπα και αρχές. Για πρώτη φορά εμφανίζετε τέτοιου είδους διάταξη. Μήπως οι νομικοί σας σύμβουλοι σας παρασύρουν σε μια διάταξη που παραβιάζει και το Σύνταγμα –και θα εξηγήσω στη συνέχεια γιατί- αλλά και οποιαδήποτε διαδικασία αξιοκρατικών προσλήψεων; Συμβάσεις έργου για πενήντα άτομα που θα είναι τακτικό προσωπικό, που θα εξελιχθούν σε τακτικό προσωπικό κατά παρέκκλιση οποιασδήποτε διάταξης. Ρωτήσατε τον κ. Παυλόπουλο γι’ αυτή τη διάταξη; Ρωτήσατε αν αυτή είναι συμβατή με το προεδρικό διάταγμα για τους συμβασιούχους; Ξέρετε ότι είναι απολύτως αντίθετη με αυτά που λέει το προεδρικό διάταγμα Παυλόπουλου για τους συμβασιούχους; Ξέρετε ότι αυτοί οι συμβασιούχοι που θα προσλάβετε θα μετατραπούν σε αορίστου χρόνου, γιατί είναι αόριστος και ο χρόνος για τον οποίο θα συναφθούν αυτές οι συμβάσεις; Ξέρετε πως τελικά αυτό θα οδηγήσει σε καταστρατήγηση της διάταξης του Συντάγματος για τις προσλήψεις στο δημόσιο τομέα;
     Στέκομαι μόνο σ’ αυτό το θέμα, κύριε Υπουργέ. Θέλω να πιστεύω ότι διέλαθε της προσοχής σας. Αν δεν διέλαθε σημαίνει ότι υπάρχει νομοθετική μεθόδευση για πενήντα γαλάζιες προσλήψεις. Πενήντα προσλήψεις στο δημόσιο από το παράθυρο, πενήντα προσλήψεις στο δημόσιο χωρίς Α.Σ.Ε.Π. Πενήντα προσλήψεις με ψευδεπίγραφες συμβάσεις έργου. Το αντιλαμβάνεστε ότι είναι ψευδεπίγραφες, είναι συμβάσεις εργασίας και μάλιστα αορίστου χρόνου. Δεν λέτε πότε θα βγει το προεδρικό διάταγμα, οπότε και λήγουν αυτές οι συμβάσεις. Με παραβίαση του Συντάγματος και παραβίαση όλων των κανόνων αξιοκρατικών προσλήψεων, χωρίς κριτήρια. Δεν βάζετε κριτήρια, αφού λέτε κατά παρέκκλιση οποιασδήποτε διάταξης. Το διοικητικό συμβούλιο του αρχείου θα προσλάβει πενήντα ανθρώπους με ψευδεπίγραφες συμβάσεις έργου, δηλαδή με συμβάσεις εργασίας αορίστου χρόνου, γιατί δεν προσδιορίζεται ο χρόνος έκδοσης του προεδρικού διατάγματος. Χωρίς κριτήρια, ένα διοικητικό συμβούλιο που εσείς ορίζετε. 
     Κύριε Υπουργέ, ξαναδείτε το πολιτικά και νομικά. Δείτε το σε σχέση με τις κοινοτικές οδηγίες, με το Σύνταγμα αλλά και με το προεδρικό διάταγμα Παυλόπουλου. 
     Ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, τον κ. Ρόβλια.
     Ο κύριος Υπουργός έχει το λόγο. 
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Ευχαριστώ, κύριε Πρόεδρε.
     Κυρίες και κύριοι συνάδελφοι, με τη σύσταση του Εθνικού Οπτικοακουστικού Αρχείου είμαι βέβαιος ότι ξεκινάει και στη χώρα μας η πρώτη συστηματική προσπάθεια να συγκεντρωθεί σ’ έναν ενιαίο φορέα, να ταξινομηθεί με επιστημονικό τρόπο και να γίνει διαθέσιμη στους πολίτες η οπτικοακουστική, ιστορική και πολιτιστική μας κληρονομιά σε μορφή κινούμενης εικόνας, φωτογραφίας και ήχου. 
     Στην Ελλάδα η έννοια του οργανωμένου σε εθνική κλίμακα αρχείου εξαντλείται μέχρι σήμερα σε δράσεις που αφορούν ντοκουμέντα σε έντυπη ή χειρόγραφη μορφή. Το τελευταίο διάστημα έχει επιχειρηθεί αποσπασματικά και από διάφορους φορείς η καταγραφή και  διάσωση και οπτικοακουστικού υλικού. Είναι όμως σημαντικό και η διαθέσιμη τεχνολογία πλέον τα καθιστά εφικτό, η οπτικοακουστική μας κληρονομιά να διασωθεί μέσω μιας συνολικής δομημένης και συστηματικής προσπάθειας σε εθνική κλίμακα.
     Είναι συνεπώς αναγκαία η οργάνωση και ανάπτυξη των θεσμικών και τεχνολογικών υποδομών. 
     Θέλω να υπογραμμίσω ότι μ’ αυτήν μας τη δράση δεν υποστηρίζουμε ότι ανακαλύψαμε την πυρίτιδα. Διεθνώς οι σχετικές προσπάθειες ξεκίνησαν πολύ νωρίτερα απ’ ό,τι στη χώρα μας, σε ορισμένες δε περιπτώσεις ήδη μετρούν κάποιες δεκαετίες. Καλούμαστε συνεπώς να καλύψουμε χαμένο έδαφος, να διασφαλίσουμε και στην Ελλάδα την πρόσβαση των μελλοντικών γενεών στην οπτικοακουστική μας κληρονομιά. 
     Η υλοποίηση μιας τέτοιας δράσης σε εθνική κλίμακα αποβλέπει στην καταγραφή και τη διάσωση οπτικοακουστικού υλικού ελληνικού ενδιαφέροντος με στόχο την ανάδειξή του στην ψηφιακή εποχή που ήδη άρχισε. Σε αυτό το πλαίσιο το Εθνικό Οπτικοακουστικό Αρχείο θα περιλαμβάνει το πρωτογενές κινηματογραφικό υλικό ενός αιώνα, όπως για παράδειγμα το υλικό των «Επικαίρων» που φυλάσσεται στις κατάλληλες συνθήκες σε κτήριο της Γενικής Γραμματείας Επικοινωνίας στο Γέρακα. 
     Θα ήθελα σ’ αυτό το σημείο να σημειώσω κάτι που το είπα και κατά τη διάρκεια της συζήτησής μας στην επιτροπή, ότι στη διάσωση και στη φύλαξή τους σε σωστές συνθήκες αυτού του αρχείου έχουν συμβάλει σημαντικά οι Υπουργοί, Υφυπουργοί και Γραμματείς Τύπου από το 1990 ως το 2004. 
     Μεταξύ των ταινιών περιλαμβάνονται σ’ αυτό το υλικό που προανέφερα ταινίες των αδελφών Manakia, των πρώτων κινηματογραφιστών στα Βαλκάνια στις αρχές του 20ου αιώνα, υλικό από τους πολέμους του 1912 και 1913, από την εκστρατεία της Μικράς Ασίας 1920-1922, την περίοδο εν γένει του Ελευθερίου Βενιζέλου, το Β΄ Παγκόσμιο Πόλεμο καθώς και όλο το υλικό από τις δίκες των πρωταιτίων της δικτατορίας του 1967 και των υπαιτίων της εισβολής στο Πολυτεχνείο το 1973. Επίσης περιλαμβάνεται υλικό που αφορά σε ήθη και έθιμα της  πατρίδας μας, σε κοινωνικά και αθλητικά γεγονότα από τις αρχές του 20ου αιώνα καθώς και τελετές αφής φλόγας των Ολυμπιακών Αγώνων. 
     Με πρόσφατη πρωτοβουλία του Βουλευτή της Νέας Δημοκρατίας, κ. Μανώλη Μαυρομάτη, όπως ήδη γνωρίζει το Σώμα, σε συνεννόηση που είχε άλλωστε με την Πρόεδρο της Βουλής, κ. Μπενάκη, το ιδιαίτερα σημαντικό ιστορικό αρχείο της Ελληνικής Υπηρεσίας του ΒΒC θα περιέλθει ως πρωτότυπο υλικό στη Βουλή των Ελλήνων, το δε αντίγραφό του ταυτοχρόνως θα δοθεί στο Εθνικό Οπτικοακουστικό Αρχείο, το οποίο ιδρύεται τώρα. 
     Το αρχείο θα περιλαμβάνει επίσης αντίγραφα του υλικού της Ε.Ρ.Τ., των Υπουργείων και των οργανισμών αλλά και υλικό από ιδιωτικές συλλογές. 
     Είχα την ευκαιρία να τονίσω και στη συζήτηση στη Διαρκή Επιτροπή -και θεωρώ σκόπιμο να το επαναλάβω και πάλι- ότι η συνεργασία με τα Υπουργεία, τους φορείς και τους οργανισμούς του δημοσίου και ευρύτερου δημοσίου τομέα, αφορά στην υποβολή αντιγράφου στο Εθνικό Οπτικοακουστικό Αρχείο και όχι του πρωτοτύπου υλικού, το οποίο και θα διατηρούν τα Υπουργεία και οι αρμόδιοι φορείς στα δικά τους αρχεία. Το επαναλαμβάνω γιατί φαίνεται ότι έχουν υπάρξει αρκετές παρεξηγήσεις πάνω σ’ αυτό. 
     Κυρίες και κύριοι συνάδελφοι, μία τέτοια δράση δεν περιορίζεται στο παρελθόν. Το Εθνικό Οπτικοακουστικό Αρχείο θα διατηρεί το υλικό του σε ψηφιοποιημένη μορφή, στη δε πλήρη ανάπτυξή του κάθε ενδιαφερόμενος από κάθε γωνιά του πλανήτη να μπορεί να το επισκέπτεται μέσω διαδικτύου, να ξεναγείται σ’ αυτό το ψηφιακό μουσείο και να αγοράζει υλικό απ’ αυτό είτε είναι επαγγελματίας είτε ιδιώτης, κατά τα πρότυπα των αντίστοιχων αρχείων σε άλλες χώρες της Ευρωπαϊκής Ένωσης, στις Ηνωμένες Πολιτείες και στην Αυστραλία. Αυτονοήτως λαμβάνονται υπ’ όψιν όλες οι πρόνοιες για την τήρηση των νόμων περί πνευματικών δικαιωμάτων. Βεβαίως στόχος μας είναι να αξιοποιηθούν πλήρως οι σχετικοί διαθέσιμοι ευρωπαϊκοί πόροι και άλλες συναφείς χρηματοδοτήσεις.  
     Η έννοια του Οπτικοακουστικού Αρχείου διαφέρει κατά πολύ από την έννοια των γενικών αρχείων κυρίως σε ό,τι αφορά το υλικό που φυλάσσεται, τη φιλοσοφία αρχειοθέτησης, την πρόσβαση και εν τέλει το στόχο.
     Το Εθνικό Οπτικοακουστικό Αρχείο, όπως οι αντίστοιχοι φορείς σε άλλες χώρες στην πλειονότητά τους, αφ’ ενός διατηρεί το δημόσιο χαρακτήρα του υπό την έννοια της λειτουργίας προς όφελος του δημοσίου συμφέροντος, αφ’ ετέρου διατηρεί ουσιώδη αυτονομία και οργανωτική ευελιξία, ώστε να ασκεί αποτελεσματικά το έργο του. Παράλληλα, ευνοούνται συνέργειες και συνεργασίες στο πλαίσιο του διεθνούς περιβάλλοντος, έτσι ώστε η αξία του περιεχομένου να μεγιστοποιείται προς όφελος των πολιτών. 
     Το Εθνικό Οπτικοακουστικό Αρχείο έχει ως αποστολή τη διάσωση, τη διατήρηση και τη διάχυση των οπτικοακουστικών έργων, είτε αυτά έχουν δημιουργηθεί σε φωτοχημικό περιβάλλον –το παλαιό φιλμ- είτε σε μαγνητικό περιβάλλον, αναλογικό και ψηφιακό. 
     Η αναφορά στο πρωτογενώς ψηφιακό υλικό προβλέπει τη δραστηριοποίηση του Εθνικού Οπτικοακουστικού Αρχείου σε δράσεις για την αρχειονομική κατάταξη του περιεχομένου που παράγεται ήδη στο διαδίκτυο -τη νέα αυτή μορφή επικοινωνίας- ή σε άλλα παρόμοια περιβάλλοντα. Καθώς η ψηφιακή τεχνολογία εξελίσσεται διαρκώς, θεωρήθηκε αναγκαίο να γίνει πρόβλεψη που να καλύπτει κάθε ενδεχόμενη εξέλιξη στον τομέα αυτό. Άλλωστε το αρχείο σχεδιάστηκε με βάση το νεοπαραγόμενο υλικό, όπου υπάρχει το τεράστιο πλεονέκτημα της δυνατότητας αξιοποίησης των έτοιμων μεταδεδομένων, όπου «μεταδεδομένα» είναι τα ενσωματωμένα στοιχεία που επιτρέπουν την εύκολη αναζήτηση του εκάστοτε αρχείου. Συνεπώς η ψηφιοποίηση αποτελεί ένα ισχυρό εργαλείο της εποχής και την αξιοποιούμε με τον καλύτερο δυνατό τρόπο.  
     Κυρίες και κύριοι συνάδελφοι, στο παρόν νομοσχέδιο το οποίο σας καλώ να ψηφίσετε ρυθμίζονται και μια σειρά θεμάτων που αφορούν στις Γενικές Γραμματείες Επικοινωνίας και Ενημέρωσης. Ενδεικτικά μόνο θα αναφέρω: 
     Γίνεται εξορθολογισμός της διαδικασίας εγγραφής στο Μητρώο Διαφημιστών που διατηρεί η Γραμματεία Επικοινωνίας, με στόχο την επιτάχυνση της σχετικής διαδικασίας. 
     Μετονομάζεται ο κλάδος συμβούλων και ακολούθων Τύπου σε κλάδο συμβούλων και γραμματέων επικοινωνίας, κάτι που αποτελεί αίτημα του κλάδου. 
     Προβλέπεται η σύσταση τριών νέων γραφείων Τύπου σε αναπτυσσόμενες περιοχές, όπως στη Σαγκάη, στο Ριάντ και στο Ντουμπάι, στις οποίες κρίνεται απαραίτητη η εκπροσώπηση της χώρας μας.  
     Προβλέπεται η δυνατότητα παράτασης της συνολικής υπηρεσίας υπαλλήλων, που υπηρετούν σε χώρες που δεν είναι ευρέως διαδεδομένη η ομιλουμένη γλώσσα, όπως για παράδειγμα τα κινεζικά, τα ιαπωνικά, τα αραβικά. 
     Χορηγούνται σε συζύγους και ανήλικα τέκνα υπαλλήλων διπλωματικά διαβατήρια. 
     Καθορίζεται επίδομα στους πάσης φύσεως υπαλλήλους της Γενικής Γραμματείας Ενημέρωσης και Γενικής Γραμματείας Επικοινωνίας, εξαιρουμένων των δημοσιογράφων. Κατ’ αυτόν τον τρόπο ικανοποιείται ένα δίκαιο και πάγιο χρόνιο αίτημα των υπαλλήλων, καθώς ήταν ίσως η μόνη υπηρεσία που δεν λάμβανε κανενός είδους επίδομα. 
     Σε αυτό το σημείο, επιτρέψτε μου μια ακόμη αναφορά σε όσα ακούστηκαν σήμερα σ’ αυτήν την Αίθουσα και είχαν ακουστεί, δυστυχώς, και στην αρμόδια Επιτροπή. 
     Το υπ’ αριθμόν ένα θέμα που θέλω να θέσω αφορά το αίτημα αυτό καθαυτό. Η Κυβέρνηση έκρινε πως είναι ένα δίκαιο αίτημα. Κρίνοντας ότι είναι ένα δίκαιο αίτημα, το είπε στους υπαλλήλους από την πρώτη στιγμή που το έθεσαν και το νομοθετεί. 
     Το ΠΑ.ΣΟ.Κ. ως κυβέρνηση τότε, άκουγε το αίτημα, έλεγε ότι είναι δίκαιο, αλλά ουδέποτε το υλοποίησε. Ήρθε σήμερα η εισηγήτρια του ΠΑ.ΣΟ.Κ. να μας πει ότι εξαιρέθηκαν οι δημοσιογράφοι και γιατί εξαιρέθηκαν. Όντως εξαιρέθηκαν οι δημοσιογράφοι. Όμως, το ΠΑ.ΣΟ.Κ. ξεχνά τον εαυτό του. Δεν ξέρω αν το κάνει ηθελημένα σε πάρα πολλά θέματα ή αν τον ξεχνά, γιατί απλώς έχει κάνει τόσα πολλά που δεν τα θυμάται. 
     Η εξαίρεση των δημοσιογράφων, κυρίες και κύριοι συνάδελφοι, προβλέπεται στο άρθρο 14 παράγραφος 22 του ν. 2328/95, νόμου του ΠΑ.ΣΟ.Κ.. Αυτή η εξαίρεση προβλέπεται, δηλαδή, εδώ και δέκα χρόνια. Εάν στο μεταξύ το μετανοήσατε, είχατε όλο το χρόνο να το αλλάξετε. 
     (Χειροκροτήματα από την πτέρυγα της Νέας Δημοκρατίας)
     Δεν μπορείτε να έρχεστε σήμερα εδώ και να κρίνετε την Κυβέρνηση, γιατί δεν αλλάζει ένα δικό σας νόμο! 
     Σε ό,τι αφορά την ενοποίηση του Αθηναϊκού με το Μακεδονικό Πρακτορείο, επαναδιατυπώνεται η ενοποίηση, γιατί η διατύπωση που είχε γίνει σε παλαιότερο νόμο του ΠΑ.ΣΟ.Κ. είχε πάρα πολλά προβλήματα. Αναγνωρίστηκε ήδη και στην επιτροπή και νομίζω πως όλα τα κόμματα της Αντιπολίτευσης έχουν συμφωνήσει, αν δεν με απατά η μνήμη μου. 
     Κυρίες και κύριοι συνάδελφοι, δεν θέλω να σας κουράσω πολύ. Επιτρέψτε μου να δώσω μερικές απαντήσεις σε όσα ακούστηκαν σήμερα, επιπλέον αυτού που είπα προηγουμένως.
     Ακούστηκε η κριτική από την πλευρά του Κομμουνιστικού Κόμματος Ελλάδας ότι η κληρονομιά μας πηγαίνει επί αντιτίμω σε κάποιους. Η κληρονομιά μας δεν πηγαίνει επί αντιτίμω, παρά μόνο σ’ αυτούς που ενδιαφέρονται να τη δουν δωρεάν.  Πρώτον, έχει καθένας πρόσβαση δωρεάν σ’ αυτό το αρχείο. Αν θέλει να το αξιοποιήσει για εμπορικούς σκοπούς, αν δηλαδή υπάρχει μια ιδιωτική επιχείρηση, ένας τηλεοπτικός σταθμός εδώ ή στο εξωτερικό, βεβαίως και θα πληρώσει. Δεν νοείται η δημόσια περιουσία να παραχωρηθεί δωρεάν σε κανέναν ιδιώτη. 
     Η δυνατότητα πρόσβασης των ιδιωτών, των Ελλήνων πολιτών εδώ και στο εξωτερικό, των Ελλήνων μεταναστών, η δυνατότητα πρόσβασης της εκπαιδευτικής κοινότητας, των ατόμων με ειδικές ανάγκες κ.ο.κ. είναι εντελώς δωρεάν. Έναντι ανταλλάγματος, επαναλαμβάνω, είναι μόνο η αξιοποίηση από κάποιους φορείς είτε είναι ιδιωτικοί είτε άλλοι που θέλουν να προβάλλουν αυτό το υλικό του αρχείου.
     Ακούστηκαν πολλά, κυρίες και κύριοι συνάδελφοι, για το θέμα του μεσοδιαστήματος αυτού, ώσπου να λειτουργήσει το αρχείο. θέλω να θυμίσω στο συνάδελφο κ. Κοσμίδη ότι ήταν εκείνος που πρότεινε στην επιτροπή να προβλέψουμε χρόνο έκδοσης του προεδρικού δΔιατάγματος, ώστε να μην καθυστερήσει να γίνει. Αφού, λοιπόν, προέβλεψα, όπως το ζήτησε η Αξιωματική Αντιπολίτευση το χρόνο εντός του εξαμήνου, έρχεται σήμερα και μας εγκαλεί τι θα γίνει μετά το εξάμηνο. Μα, κύριε συνάδελφε, προβλέφθηκε το εξάμηνο που ζητήσατε εσείς, ακριβώς, για να έχουν τελειώσει οι διαδικασίες νωρίτερα και να μην καθυστερούμε.
     Σε ό,τι αφορά την ψηφιοποίηση του αρχείου της Ε.Ρ.Τ., ακούσθηκε μία απαξιωτική φράση: «αν η σημερινή Κυβέρνηση αξιοποιεί το αρχείο ή το έχει παρατήσει, διότι η προηγούμενη το αξιοποιούσε». Μία εβδομάδα μόλις πριν από τις εκλογές της 7ης Μαρτίου του 2004 εγκρίθηκαν προγράμματα αξιοποίησης του αρχείου της Ε.Ρ.Τ.. Η αξιοποίηση άρχισε από τον Οκτώβριο. Έχουν ήδη προχωρήσει τα προγράμματα, έχουν εγκριθεί και άλλα προγράμματα και πηγαίνει μία χαρά το αρχείο της Ε.Ρ.Τ., αξιοποιούμενο αυτήν τη στιγμή. Η ψηφιοποίησή του έχει φθάσει περίπου στο 80%.
     Σε ό,τι αφορά τη σημερινή ανακοίνωση που έκανε η συνάδελφος κ. Αράπογλου κάποιων δημοσιογράφων ή των δημοσιογράφων της γραμματείας, θέλω απλώς να της πω ότι δεν έχει ενημερωθεί καλά. Ήδη έχει γίνει μία συζήτηση το μεσημέρι με την Ένωση Συντακτών και με τους εργαζόμενους στις γραμματείες επικοινωνίας και ενημέρωσης, δημοσιογράφους κι έχουν κατανοήσει ότι ήταν λάθος τους, θεωρώντας ότι καταργούνται μ’ αυτόν το νόμο κάποιες διατάξεις του ν.3166. Δεν καταργήθηκαν οι διατάξεις που μπορούν να γίνουν οι δημοσιογράφοι διευθυντές των Γραφείων Τύπου του εξωτερικού. Είναι το άρθρο 11 του ν.3166. Ουδόλως το επηρεάζει η νομοθετική μας πρωτοβουλία εδώ, παραμένει ως είχε.
     Θα κλείσω λέγοντας ότι κατηγορήθηκα επί πολλή ώρα γιατί φέρνω ένα νομικό πρόσωπο ιδιωτικού δικαίου. Στο τέλος, βεβαίως, άκουσα από τον κ. Ρόβλια την κατηγορία ότι πάω να κάνω προσλήψεις στο δημόσιο. Αποφασίστε: ή είναι ιδιωτικού δικαίου ή θα είναι δημόσιο. Εν πάση περιπτώσει, δεν μπορεί να είναι και τα δύο, τα οποία μου λέτε.
     Ας γυρίσουμε όμως λίγο στην ιστορία, γιατί η ιστορία μας διδάσκει ορισμένα πράγματα. Τα είπα και στην επιτροπή, καλό είναι να ειπωθούν και στην Ολομέλεια. Έχω μία κατάσταση -δεν θα σας τη διαβάσω γιατί θα σας κουράσω και δεν θα φθάσει και ο χρόνος- των νομικών προσώπων ιδιωτικού δικαίου που συστήθηκαν επί κυβερνήσεως ΠΑ.ΣΟ.Κ.
     Ο Οργανισμός Πνευματικής Ιδιοκτησίας το 1994.
     Ινστιτούτο Οπτικοακουστικών Μέσων το 1994. Ακούστηκε προηγουμένως: «Αφού προβλεπόταν  αρχείο οπτικοακουστικών μέσων, γιατί πάτε να φτιάξετε κάτι καινούργιο;» Προβλεπόταν σε μιάμιση γραμμή επί δέκα χρόνια, δεν έγινε τίποτα και τώρα που φέρνουμε νομοσχέδιο να το φτιάξουμε, πάλι είναι ενοχλημένοι κάποιοι συνάδελφοι από το ΠΑ.ΣΟ.Κ.
     Παρατηρητήριο για την «Κοινωνία της Πληροφορίας», νομικό πρόσωπο ιδιωτικού δικαίου, το 2002.
     Εθνικό Δίκτυο Έρευνας και Τεχνολογίας το 1998. 
     Εθνικό Κέντρο Έρευνας και Τεχνολογικής Ανάπτυξης το 2000.
     Κέντρο Εφαρμογών και Τεχνολογιών Επικοινωνίας και Πληροφορίας το 2003.
     Οργανισμός Προβολής Ελληνικού Πολιτισμού το 1997.
     Επιστημονικό και Ερευνητικό Κέντρο Πολιτικής Προστασίας το 2003.
     Όλα αυτά είναι νομικά πρόσωπα ιδιωτικού δικαίου. Σας λέω ότι έχω μία κατάσταση με πάρα πολλά νομικά πρόσωπα ιδιωτικού δικαίου που έγιναν επί ΠΑ.ΣΟ.Κ., το οποίο σήμερα έρχεται και εγκαλεί την Κυβέρνηση της Νέας Δημοκρατίας γιατί κάνει νομικό πρόσωπο ιδιωτικού δικαίου.
     Θα κλείσω λέγοντάς σας –το είπα και στην επιτροπή, θα το επαναλάβω και τώρα- ότι καλό είναι να ανατρέξετε στο φύλλο 116 της Εφημερίδας της Κυβερνήσεως της 9ης Ιουνίου του 1999. Απόφαση της Ολομέλειας της Βουλής: «Ιδρύεται νομικό πρόσωπο ιδιωτικού δικαίου με έδρα την Αθήνα και την επωνυμία «Ίδρυμα της Βουλής των Ελλήνων για τον Κοινοβουλευτισμό και τη Δημοκρατία». Γιατί δεν σας ενοχλούσε τότε και σας ενοχλεί τώρα; Δεν το κατανοώ.
      Την ώρα που άκουγα την εισηγήτρια του ΠΑ.ΣΟ.Κ., ζήτησα από συνεργάτη μου να μου φέρει όλο το ΦΕΚ και να μου φέρει μία, δύο σελίδες από το site στο οποίο μπορεί να μπει ο καθένας οποιαδήποτε στιγμή θέλει.
     Το Φ.Ε.Κ., λοιπόν, αναφέρεται στην απόφαση της ολομέλειας της Βουλής ότι ιδρύεται το Ίδρυμα με σκοπό την υποστήριξη, γενικώς των συμφερόντων του Ελληνισμού. Εκεί ήταν τα συμφέροντα του Ελληνισμού, εδώ το δημόσιο συμφέρον δεν το αναγνωρίζει, δηλαδή στο ΠΑ.ΣΟ.Κ. αναγνωρίζεται ότι φυλάττει τα συμφέροντα, στη Νέα Δημοκρατία δεν αναγνωρίζεται. Μεταξύ των σκοπών του επίσης, είναι η αναδιοργάνωση, η ανάπτυξη, η λειτουργία και η αξιοποίηση της βιβλιοθήκης της Βουλής των Ελλήνων και του Αρχείου της. Στη συνέχεια όροι και περιουσία, αγορά, πωλήσεις περιουσιακών στοιχείων κ.ο.κ. Και καλά έκανε τότε και το έφερε έτσι όπως το έφερε. Και αν μπείτε στο site για να καταλήξω με αυτό, θα δείτε στην πρώτη σελίδα, βεβαίως, το Ίδρυμα της Βουλής των Ελλήνων και μέσα ότι υπάρχει αρχειακό υλικό, το οποίο σε αντίγραφα πωλείται. Δηλαδή η ταινία, «Θέλει αρετή και τόλμη η ελευθερία», ντοκιμαντέρ πωλείται έναντι 25 ευρώ. «Η εκπαίδευση κατά την Ελληνική Επανάσταση», σε τόμους, πωλείται. Οπτικοακουστικό υλικό –για να πάμε στο αφ’ εαυτού αντικείμενο για το οποίο συζητάμε σήμερα- όπως «Βαλκανικοί Πόλεμοι 1912-1913» …
     ΘΕΟΔΩΡΟΣ ΚΑΣΣΙΜΗΣ: Αυτό είναι ηλεκτρονικό κατάστημα.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Το λέει, e-shop, επειδή άκουσα για μαγαζάκι και άλλα προηγουμένως. Εγώ δεν θα το πω έτσι. Καλά έγινε και έγινε έτσι, αυτό που έγινε. Αν θέλουμε να αξιοποιήσουμε το αρχειακό μας υλικό, να το μάθουν οι νέοι μας, να το μάθουν τα σχολεία, να το μάθουν απανταχού του κόσμου, είτε είναι Έλληνες είτε είναι ξένοι, αν θέλουν να μπουν για να αγοράσουν  υλικό για να το αξιοποιήσουν προβάλλοντας τη χώρα μας, καλά έκανε έτσι όπως έγινε πριν από μερικά χρόνια επί προεδρίας Απόστολου Κακλαμάνη. Η απόφαση πάρθηκε σ’ αυτήν εδώ την Αίθουσα. Εγώ δεν ήμουν Βουλευτής τότε. 
     Επανέρχομαι, λοιπόν, «Βαλκανικοί Πόλεμοι 1912-1913». Η βιντεοκασέτα περιλαμβάνει δύο δεκάλεπτες ταινίες με τίτλο «Βαλκανικοί Πόλεμοι 1912-1913» με αρχειακό υλικό 1912-1913 από τη Γραμματεία που σας ανέφερα προηγουμένως, γεγονότα και επίσης, «Το παιδί στον καιρό των Βαλκανικών Πολέμων» παραγωγή του Νουνού Αλεξοπούλου και Αλεξάνδρου Φασόη. Οι τιμές είναι μεταξύ 25 ευρώ και 35 ευρώ.
     Δεν καταλαβαίνω, λοιπόν, κυρίες και κύριοι συνάδελφοι, τι είναι αυτό που σας ενοχλεί σε οπτικοασκουστικό υλικό, το οποίο έχει δημοσιοποιηθεί –το είπα και στην επιτροπή, το επαναλαμβάνω και τώρα- αποδεχόμενος πρόταση συναδέλφου, αν δεν με απατάει η μνήμη από την πλευρά του ΠΑ.ΣΟ.Κ. του κ. Κοσμίδη νομίζω, να δούμε και τη διαδικασία της διαβάθμισης αν χρειάζεται. Στο Υπουργείο Εξωτερικών για παράδειγμα, εάν κάποιο υλικό οπτικοασκουστικό δεν έχει δει το φως της δημοσιότητας, δεν έχει προβληθεί πουθενά, να δούμε τη διαβάθμιση. Και αύριο στη συζήτηση των άρθρων προσθέτω φράση περί της διαβαθμίσεως παρ’ ότι προβλέπεται ότι με απόφαση των αρμοδίων Υπουργών θα δίδεται το υλικό στο Εθνικό Οπτικοακουστικό Αρχείο. Δεν καταλαβαίνω, λοιπόν –ξαναλέω- τι είναι εκείνο που σας ενοχλεί σ’ αυτό που φέραμε σήμερα.
     Νομικά πρόσωπα ιδιωτικού δικαίου ιδρύσατε ουκ ολίγα. Στα νομικά πρόσωπα ιδιωτικού δικαίου στα οποία αξιοποιείται το υλικό αυτό μεταξύ υλικού που ανέφερα και οπτικοακουστικού υλικού, επίσης. Πού εδράζετε την κριτική σας; Εν πάση περιπτώσει ο καθένας μας κρίνεται. Ας κριθούμε όλοι μας. Εγώ θα ζητήσω και πάλι απ’ όλα τα κόμματα –ακόμη και αν αυτό ακούγεται μετά τις εισηγήσεις των εισηγητών ουτοπικό- να ψηφίσουν το νομοσχέδιο με τη βεβαιότητα, κυρίες και κύριοι συνάδελφοι, πως όσοι το υπερψηφίσετε σε λίγα χρόνια, βλέποντας το αποτέλεσμα αυτού του νομοσχεδίου, βλέποντας το αποτέλεσμα στην πράξη, θα είστε περήφανοι που συμμετείχατε με τη θετική σας ψήφο στη διάσωση της ιστορικής οπτικοακουστικής μας κληρονομιάς!
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, το ερώτημα του κυρίου Υπουργού «πείτε μας πού εδράζετε επιτέλους την κριτική σας» ήχησε φέρον τόση αθωότητα που συγκλονίστηκα. Αναρωτιόμουν αν κατενόησε όσα του είπαν οι συνάδελφοι. Το πιθανότερο ότι δεν κατενόησε, γι’ αυτό και κατέληξε στο αφελές ερώτημα. Ας πάρουμε τα πράγματα με τη σειρά. Δεν θα ασχοληθώ με τις νομικές γνώσεις του κυρίου Υπουργού, διότι κανένας δεν πρόκειται να τον εγκαλέσει γι’ αυτές. Θα ασχοληθώ, όμως, με ορισμένα απλά και λογικά πράγματα.
     Πρώτα απ’ όλα, κανείς δεν είναι αντίθετος με το εγχείρημα διαμόρφωσης ενός εθνικού αρχείου για το οπτικοακουστικό υλικό, αρχείο εξαιρετικά χρήσιμο για τον πολιτισμό, την ιστορία, τους πολίτες και το έθνος. Θα μπορούσε δε να διαμορφωθεί μία ευρύτερη συμφωνία στην Αίθουσα, αν δεν υπήρχαν συγκεκριμένες διατάξεις για τις οποίες εκφράζουμε ζωηρή τη διαφωνία μας, αν δεν υπήρχαν άλλες διατάξεις που έχουν το χαρακτήρα σκανδαλωδών ρυθμίσεων, ιδιαίτερα διατάξεις που κατά τροποποίηση των αρχικών ρυθμίσεων που εισηγείται ο Υπουργός υπεβλήθησαν στην Κοινοβουλευτική Επιτροπή.
     Κυρίες και κύριοι συνάδελφοι, δεν έχω κατανοήσει τη ρύθμιση του άρθρου 7 δεύτερη περίπτωση, τι σημαίνει, δηλαδή, ότι οι πόροι του αρχείου προέρχονται –προσέξτε- από χρηματοδότηση από άλλους δημόσιους ή ιδιωτικούς φορείς. 
     Όπως περιγράφεται στο άρθρο 7, το πρόγραμμα δημοσίων επενδύσεων και ο τακτικός προϋπολογισμός χρηματοδοτούν το αρχείο. Προβλέπονται δωρεές και κληρονομιές από ιδιώτες. Χορηγίες από ιδιώτες ή και από δημόσιους οργανισμούς, όπως και επιχορηγήσεις. Έσοδα από τη διάθεση του υλικού έναντι ανταλλάγματος προβλέπονται. Άρα ποια είναι η έννοια της ιδιωτικής χρηματοδότησης; Θα ήταν απολύτως χρήσιμο να προσδιοριστεί, διότι όλες οι άλλες πιθανές μορφές χρηματοδότησης που είναι αποδεκτές περιγράφονται στο άρθρο 7, και δωρεές και κληρονομιές και χορηγίες και επιχορηγήσεις και επ’ ανταλλάγματι διάθεση του οπτικοακουστικού υλικού.
     Συνεπώς η ιδιωτική χρηματοδότηση τι ακριβώς σημαίνει, κύριε Υπουργέ, και ποιος ιδιώτης χρηματοδοτεί; Χρηματοδοτεί εφάπαξ ή χρηματοδοτεί σε συνεχή ροή; Και αν χρηματοδοτεί σε συνεχή ροή, τεκμηριώνεται η έννοια του ανταλλάγματος ή όχι; Διότι δε φαντάζομαι κάποιον ο οποίος χρηματοδοτεί διαρκώς και δεν έχει κάποιο αντάλλαγμα. Και ποιο είναι αυτό; 
     Θα ήταν, λοιπόν, χρήσιμο αν διευκρινιζόταν στο Σώμα τι ακριβώς εννοεί ο εισηγούμενος τη ρύθμιση Υπουργός «χρηματοδότηση από άλλους δημόσιους ή ιδιωτικούς φορείς». Πρώτη, λοιπόν, παρατήρηση.
     ΦΙΛΙΠΠΟΣ ΤΣΑΛΙΔΗΣ: Δωρεές και κληροδοτήματα…
     ΧΑΡΑΛΑΜΠΟΣ ΚΑΣΤΑΝΙΔΗΣ: Αυτά σας τα είπα, κύριε Τσαλίδη, τα περιγράφει παρακάτω. Προφανώς δεν ακούτε, παρ’ ότι με κοιτάτε. 
     ΦΙΛΙΠΠΟΣ ΤΣΑΛΙΔΗΣ: Σας ακούω και μάλιστα με προσοχή.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Καστανίδη, μου επιτρέπετε να κάνω μία παρέμβαση;
     ΧΑΡΑΛΑΜΠΟΣ ΚΑΣΤΑΝΙΔΗΣ: Αμέσως, κύριε Υπουργέ.
     Λοιπόν, σας λέω και πάλι για να το κατανοήσετε, ότι σε διαφορετικές παραγράφους προβλέπονται και δωρεές και κληρονομιές και χορηγίες και επιχορηγήσεις και επ’ ανταλλάγματι διάθεση του υλικού. Τι είναι συνεπώς οι ιδιωτικές χρηματοδοτήσεις». 
     Ορίστε, κύριε Υπουργέ, έχετε το λόγο.
     ΠΡΟΕΔΡΕΥΩΝ (Γεώργιος Σούρλας): Ναι, αλλά να ρωτάτε και το Προεδρείο, κύριε Καστανίδη.
     ΧΑΡΑΛΑΜΠΟΣ ΚΑΣΤΑΝΙΔΗΣ: Ασφαλώς.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, μου επιτρέπετε;
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Βεβαίως σήμερα δεν έχουμε συζήτηση επί των άρθρων, αλλά αφού ο κ. Καστανίδης το θέτει, θα ήθελα να σας πω ότι στην αυριανή συζήτηση μεταξύ των τροποποιήσεων-προσθηκών που έχω ήδη έτοιμες να προτείνω στο Σώμα -άλλες γιατί έχουν γίνει ως παρατηρήσεις από τη συζήτηση στην επιτροπή- προβλέπεται το συγκεκριμένο σημείο και θα γίνει -το διαβάζω γιατί είναι ήδη έτοιμο- ως εξής: «Επιχορηγήσεις από άλλους δημόσιους ή ιδιωτικούς φορείς, καθώς και από προγράμματα της Ευρωπαϊκής Ένωσης ή διεθνών οργανισμών ή της κοινωνίας της πληροφορίας». Η λέξη «χρηματοδότηση» γίνεται «επιχορηγήσεις» και παρακάτω φεύγει το «επιχορηγήσεις» γιατί έχει προβλεφθεί παραπάνω.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αν έχετε και άλλες τροποποιήσεις, θα ήταν καλύτερο για όλους τους συναδέλφους να τις καταθέσετε από σήμερα -αν είστε έτοιμος- μετά από την ομιλία του κυρίου Καστανίδη.
     Συνεχίστε, κύριε Καστανίδη.
     ΧΑΡΑΛΑΜΠΟΣ ΚΑΣΤΑΝΙΔΗΣ: Ήταν πολύ χρήσιμη αυτή η παρέμβαση, διότι διαπιστώνω ότι ο κύριος Υπουργός διαγράφει την έννοια της χρηματοδότησης από ιδιωτικό φορέα και την κάνει επιχορήγηση.
     Ας έρθουμε τώρα σ’ ένα δεύτερο θέμα που έχει σχέση…
     ΑΘΑΝΑΣΙΟΣ ΜΠΟΥΡΑΣ: Διαγράψτε και την κριτική που κάνετε με έννοιες και περίεργα υποννοούμενα…
     ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε τον κ. Καστανίδη.
     Συνεχίστε, κύριε Καστανίδη.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Μπούρα, ασφαλώς αντιλαμβάνομαι ότι έχετε πολύ μεγάλο ενδιαφέρον για τον Υπουργό, αλλά ξέρετε ότι η κριτική ασκείται…
     ΑΘΑΝΑΣΙΟΣ ΜΠΟΥΡΑΣ: Βεβαίως έχουμε, αλίμονο. Βλέπετε ότι συζητάμε και αυτό είναι το μεγάλο μας πλεονέκτημα.
     ΧΑΡΑΛΑΜΠΟΣ ΚΑΣΤΑΝΙΔΗΣ: Μα δεν έχω καμία αμφιβολία, όμως ασκώ κριτική επί των γραφέντων και μέχρι στιγμής για όσα εισηγήθηκε ο κύριος Υπουργός. Αν ο Υπουργός έχει και άλλα κατά νου, που ενδεχομένως θα μου πει στη συνέχεια, από πού να το γνωρίζω; «Ταχυδακτυλουργοί» στην πολιτική μόνο ορισμένοι είναι.
     Έρχομαι στο δεύτερο σημείο της κριτικής μας. Συνιστάται στη Γενική Γραμματεία Επικοινωνίας και Ενημέρωσης ειδικός λογαριασμός. Aπευθύνομαι στους συναδέλφους της Νέας Δημοκρατίας. Πότε αισθανόσασταν καλά, κυρίες και κύριοι συνάδελφοι; Όταν κατ’ επανάληψη χειροκροτούσατε τον Πρωθυπουργό να ανακοινώνει την πρόθεσή του ότι θα καταργήσει όλους τους ειδικούς λογαριασμούς; Όταν χειροκροτούσατε ομιλούντα από αυτό το Βήμα, τον Υπουργό Οικονομίας και Οικονομικών, ο οποίος επίσης ανακοίνωνε μεγαλοφώνως κατά τη συζήτηση του προϋπολογισμού του 2005 και το επανέλαβε και το 2006 ότι θα καταργήσει τους ειδικούς λογαριασμούς; Όχι μόνο δεν αφαιρέσατε κάποιον ειδικό λογαριασμό, αλλά αντιθέτως προσθέτετε κάθε φορά που νομοθετείτε και από έναν ειδικό λογαριασμό. 
     Ειλικρινά θέλω να σας ρωτήσω: Ποιος ο λόγος, αφού υπερηφάνως ανακοινώνει ότι διαφανώς διαχειρίζεται τους κρατικούς πόρους μέσω του τακτικού προϋπολογισμού ο Πρωθυπουργός αλλά και ο Υπουργός Οικονομίας, ποίαν χρείαν έχει ο Υπουργός Επικρατείας να εισηγηθεί ειδικό λογαριασμό; Για να έλθει άλλη μία φορά, όταν θα εισηγείται τον προϋπολογισμό του επόμενου έτους ο Πρωθυπουργός, για να ανακοινώσει και πάλι ότι θα καταργήσει τους ειδικούς λογαριασμούς; 
     Τότε, βεβαίως, θα τεθεί το ερώτημα αν έχει συνεννοηθεί ο κύριος Πρωθυπουργός με τον Υπουργό του της Επικρατείας για τη θέσπιση ειδικών λογαριασμών, διότι φαίνεται ότι ο καθένας εδώ κάνει ό,τι θέλει. Δεν μπορώ αλλιώς να εννοήσω πώς ένας Υπουργός, διάφοροι Υπουργοί αγνοούν τις συστάσεις του Πρωθυπουργού και του Υπουργού Οικονομικών, έστω και αν ο Πρωθυπουργός ή ο Υπουργός των Οικονομικών ουδένα ειδικό λογαριασμό κατήργησαν μέχρι τώρα.
     Έρχομαι τώρα στην περίφημη αναδιατύπωση, την οποία μοίρασε στην επιτροπή ο κ. Ρουσόπουλος. Ορίζει, λοιπόν, ο κ. Ρουσόπουλος με τροποποίηση την οποία εισηγήθηκε στην Κοινοβουλευτική Επιτροπή, ότι μέχρι την έκδοση του προεδρικού διατάγματος του άρθρου 9 –ας σημειωθεί ότι αυτό το προεδρικό διάταγμα θα ρυθμίσει τα θέματα λειτουργίας του Εθνικού Αρχείου- μπορεί ο διευθύνων σύμβουλος να εισηγηθεί στο διοικητικό συμβούλιο και το διοικητικό συμβούλιο –έτσι έδοξεν στο διευθύνοντα σύμβουλο- να αποφασίσει ότι προσλαμβάνει όλο το επιστημονικό και το διοικητικό προσωπικό με σύμβαση έργου, κατά παρέκκλιση της ισχύουσας νομοθεσίας.
     Αναρωτιέμαι, κυρίες και κύριοι συνάδελφοι. Όταν ο κ. Παυλόπουλος ως Κοινοβουλευτικός Εκπρόσωπος και ο κ. Σιούφας ως Γραμματέας της Κοινοβουλευτικής σας Ομάδας στην αντιπολίτευση ωρύονταν μέσα στην Αίθουσα ότι δεν πρέπει να καταστρατηγηθεί ο ν. 2190, τώρα τι, ακριβώς, λέει ο Υπουργός των Εσωτερικών, ο Υπουργός Εσωτερικών ο οποίος υποτίθεται ότι είναι τεταγμένος να υπερασπιστεί το ν. 2190; Τι ακριβώς λέει τώρα; Έχει την υπογραφή του αυτή η τροποποίηση; Έχει τη συναίνεσή σας, κύριοι συνάδελφοι, οι οποίοι υπερασπιστήκατε στο παρελθόν το ν. 2190;
      Έχω πει πολλές φορές από αυτό το Βήμα -το λέω και τώρα για να γνωρίζει και ο κ. Ρουσόπουλος- ότι σε σειρά νομοθετικών πρωτοβουλιών σας προβλέπετε προσλήψεις κατά παρέκκλιση των κειμένων διατάξεων. Θέλετε να απαριθμήσω; 
     Μόλις στην Ειδική Γραμματεία Συμπράξεων Δημόσιου και Ιδιωτικού Τομέα προβλέπετε πρόσληψη προσωπικού κατά παρέκκλιση του ν. 2190. Στο Συμβούλιο Εμπειρογνωμόνων, το οποίο συνέστησε ο κ. Βουλγαράκης ως ειδική υπηρεσία για να συμβουλεύει τον Υπουργό Δημόσιας Τάξης για την αντεγκληματική πολιτική, όλο το προσωπικό προσλαμβάνεται κατά παρέκκλιση του ν. 2190. Σε Οργανισμούς του Υπουργείου Πολιτισμού προβλέφθηκε επίσης πρόσληψη προσωπικού κατά παρέκκλιση του ν. 2190. Στο υπό σύσταση Εθνικό Αρχείο για το οπτικοακουστικό υλικό πάλι κατά παρέκκλιση του ν. 2190.
     Μα καλά έχετε ανάγκη να διακηρύσσετε τα ακριβώς αντίθετα και να εξευτελίζετε κάθε έννοια αξιοπρέπειας; Σας παρακαλώ πολύ! Είμαι σίγουρος ότι οι συνειδήσεις των Βουλευτών της Νέας Δημοκρατίας και δεν το ανέχονται αυτό, έστω και αν δεν μπορούν να το δηλώσουν δημόσια! Δεν έχω καμία αμφιβολία ότι όλες οι πτέρυγες συμφωνούν ότι δεν μπορούμε να εξευτελίζουμε κάθε έννοια νομιμότητας, διότι η νομιμότητα είναι ο ν. 2190, δεν είναι οι παρεκκλίσεις που προβλέπει συνέχεια η Κυβέρνηση! Και δεν εξεγείρεται έστω ιδιωτικώς κάποιος; 
     Εγώ αντιλαμβάνομαι την κομματική γραμμή. Αντιλαμβάνομαι την κομματική δέσμευση και την κομματική υποχρέωση, αλλά θέλω να κάνω έκκληση στους συναδέλφους της Νέας Δημοκρατίας να διαμαρτυρηθούν με τον τρόπο που οι ίδιοι νομίζουν! Διότι δεν μπορεί να δηλώνονται στα προεκλογικά προγράμματα άλλα, στις προγραμματικές δηλώσεις άλλα, στις κατ’ ιδίαν συζητήσεις άλλα, στις ομιλίες των υπουργών άλλα και εδώ να ψηφίζονται συνέχεια παρεκκλίσεις από το ν. 2190! Διότι τι θα συμβεί; Θα προσλάβουμε κατά παρέκκλιση όλο το διοικητικό και επιστημονικό προσωπικό. Όπως ξέρετε, μία από τις διατάξεις του ν. 2190 προβλέπει ότι όσοι έχουν συγκεκριμένη προϋπηρεσία μοριοδοτούνται πολύ περισσότερο απ’ αυτόν που δεν έχει, άρα ευνοούνται και συνεπώς είναι μόνιμη η πρόσληψή τους. 
     Το αποδέχεστε αυτό, κυρίες και κύριοι συνάδελφοι, και θέλετε να το ψηφίσουμε; Θέλετε να πειθαρχήσουμε σ’ αυτό που βαναύσως αποτελεί παραβίαση και μάλιστα διαρκής παραβίαση του ν.2190; 
     Ερωτώ: Γιατί δεν το ανακοινώνετε ευθέως στον ελληνικό λαό αν έχετε την πολιτική γενναιότητα; Ισχυρίζεστε ότι είσαστε η Κυβέρνηση των μεταρρυθμίσεων, του καλού, της αρετής, όλων αυτών. Ανακοινώστε ευθέως στον ελληνικό λαό ότι καταργείτε τον ν. 2190. Γιατί δεν το κάνετε; Θα ήσασταν, τουλάχιστον πιο συνεπείς και θα υπήρχε μεγαλύτερη αξιοπρέπεια στην πολιτική πράξη και στο λόγο σας.
     Κύριε Υπουργέ, τέλος επισημαίνω ότι δεν σας υπέδειξε κανείς από τους συναδέλφους του ΠΑ.ΣΟ.Κ. να μην συστήσετε νομικό πρόσωπο ιδιωτικού δικαίου. Το θέμα που σας έθιξε ο κ. Κοσμίδης είναι ότι για νομικό πρόσωπο ιδιωτικού δικαίου που ανήκει στον ευρύτερο δημόσιο τομέα και η διοίκησή του διορίζεται καθ’ ολοκληρίαν από την Κυβέρνηση, ισχύουν οι διατάξεις του ν. 2190. Δεν εφαρμόζονται όμως στην προκειμένη περίπτωση, στο Εθνικό Αρχείο του Οπτικοακουστικού Υλικού. 
     Για να δώσω ένα παράδειγμα, ο Ο.Τ.Ε., κύριε Υπουργέ, είναι νομικό πρόσωπο ιδιωτικού δικαίου, ανώνυμη εταιρία –κι όταν το 70% κατείχετο από το ελληνικό δημόσιο και με το 33% που κατέχεται σήμερα- που ανήκει στον ευρύτερο δημόσιο τομέα, ενώ η διοίκηση του διορίζεται, όπως ξέρετε, από την ελληνική κυβέρνηση. 
     Αυτό που θα συστήσετε σε λίγο καιρό είναι μεν νομικό πρόσωπο ιδιωτικού δικαίου, αλλά επιχορηγείται από το ελληνικό δημόσιο –τακτικό προϋπολογισμό και πρόγραμμα δημοσίων επενδύσεων- η διοίκηση καθ’ ολοκληρίαν διορίζεται από την Κυβέρνηση, άρα θα έπρεπε να εφαρμόσετε το ν. 2190. Δεν σας ψέγει η Αντιπολίτευση γιατί κάνετε νομικό πρόσωπο ιδιωτικού δικαίου. Εάν αυτό το γνωρίζατε, δεν θα μπαίνατε στον κόπο να αναγνώσετε υπερηφάνως μάλιστα –προφανώς, διότι δεν κατανοήσατε- κατάλογο των νομικών προσώπων ιδιωτικού δικαίου που δημιούργησε το ΠΑ.ΣΟ.Κ.. Σας κατηγορούν ότι για νομικό πρόσωπο ιδιωτικού δικαίου που όμως, ανήκει στον ευρύτερο δημόσιο τομέα και εξυπηρετεί το δημόσιο συμφέρον δεν εφαρμόζετε την κειμένη νομοθεσία για τις προσλήψεις προσωπικού.
     Κυρίες και κύριοι συνάδελφοι, αυτοί είναι οι λόγοι για τους οποίους δεν μπορούμε να είμαστε θετικοί στη νομοθετική πρωτοβουλία της Κυβέρνησης.
     Κατέστη σαφές, κύριε Υπουργέ –τώρα επανέρχομαι στην αθωότητά σας- γιατί καταψηφίζει το ΠΑ.ΣΟ.Κ.;
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καστανίδη.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, παρακαλώ το λόγο 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, μία παρατήρηση επί του τύπου και μία επί της ουσίας.
     Το επιστημονικό προσωπικό –όπως άλλωστε είναι εμφανές για κάποιον που θα διαβάσει το συγκεκριμένο άρθρο, το άρθρο 9 παράγραφος 4- θα προσλαμβάνεται από την Επιτροπή Αξιολόγησης με τη διαδικασία και τα κριτήρια τα οποία προβλέπονται στο νομοσχέδιο. Σύμβασή έργου είναι μόνο για τους διοικητικούς υπαλλήλους ... 
     ΧΑΡΑΛΑΜΠΟΣ ΚΑΣΤΑΝΙΔΗΣ: Λέτε επιστημονικό προσωπικό, κύριε Υπουργέ.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Μία επί της ουσίας τώρα παρατήρηση. 
     Άκουσα –και κατεγράφη στα Πρακτικά και θα υπάρχει η καταγραφή στα Πρακτικά- …
     ΧΑΡΑΛΑΜΠΟΣ ΚΑΣΤΑΝΙΔΗΣ: Διορθώνετε την τροποποίηση, για να το ξέρω;
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Άκουσα και θα υπάρχει στα Πρακτικά, εκτός κι αν το αλλάξει ο κύριος συνάδελφος του ΠΑ.ΣΟ.Κ. , την εξής φράση: «Δεν κατενόησε, γι’ αυτό και κατέληξε στο αφελές ερώτημα».
     Θα μπορούσα να θέσω θέμα επί προσωπικού. Δεν θα το κάνω. Νομίζω ότι σκεπτόμενος δεύτερη φορά αυτό που είπε ο Κοινοβουλευτικός Εκπρόσωπος του ΠΑ.ΣΟ.Κ., εάν δεν το πάρει πίσω δημοσίως, τουλάχιστον μέσα του θα μετανοήσει.
     Σε ό,τι αφορά, κύριε συνάδελφε, τις συνειδήσεις των Βουλευτών της Νέας Δημοκρατίας θέλω να σας πληροφορήσω ότι ανάγκη συνηγόρου και μάλιστα από τη δική σας πτέρυγα, δεν την έχουν. Δεν έχουν την ανάγκη συνηγόρου από την πλευρά εκείνων που άλλα έλεγαν, άλλα έπρατταν διαρκώς και επί χρόνια εμπαίζοντας Κοινοβούλιο, θεσμούς, λαό, Ευρωπαϊκή Ένωση.
     (Χειροκροτήματα από την πτέρυγα της Νέας Δημοκρατίας)
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ενώ εσείς κάνατε ό,τι λέγατε!
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν την έχουν από εκείνους που εμφανίζονται σήμερα ενώπιον του Σώματος διαρρηγνύοντες ιμάτια αξιοπιστίας. Μιας αξιοπιστίας που είναι απώτατο παρελθόν για το δικό σας κόμμα.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο.
     ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, όπως αντιληφθήκατε ο Υπουργός εμφανίστηκε θιγόμενος για χαρακτηρισμούς που απευθύνατε …
     ΧΑΡΑΛΑΜΠΟΣ ΚΑΣΤΑΝΙΔΗΣ: Ποιο χαρακτηρισμό, παρακαλώ;
     ΠΡΟΕΔΡΕΥΩΝ (Γεώργιος Σούρλας): Αυτό που σας είπε. 
     Πιστεύω ότι ούτε στις προθέσεις σας είναι ούτε στο κοινοβουλευτικό σας ήθος να προσβάλλετε τον κύριο Υπουργό.
     Θα ήθελα, λοιπόν, να υπάρξει μια διευκρίνιση επί του θέματος, διότι εμμέσως πλην σαφώς ο κύριος Υπουργός έθεσε ένα προσωπικό θέμα. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Μα γιατί να δώσω διευκρίνιση και επί ποιου θέματος;
     ΠΡΟΕΔΡΕΥΩΝ (Γεώργιος Σούρλας): Θα παρακαλούσα για την κοινοβουλευτική τάξη να το αποκαταστήσετε, αν είναι δυνατόν.
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν έχω να αποκαταστήσω απολύτως τίποτα, κύριε Πρόεδρε. Θα ελέγξετε ή θα ελέγξει ο Υπουργός την κρίση μου; Είπα ότι με ύφος απόλυτης αθωότητας διατύπωσε εν τέλει ένα αφελές ερώτημα. Δεν είπα ότι είναι αφελής. Είπα ότι διατύπωσε αφελές ερώτημα. Θα ελέγξετε την κρίση μου;
     Εν πάση περιπτώσει, κύριε Πρόεδρε, θα ήθελα να πω κάτι.
     ΠΡΟΕΔΡΕΥΩΝ (Γεώργιος Σούρλας): Αμφισβητείτε την ικανότητα του να κατανοεί λάθος πράγματα, κύριε Καστανίδη. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν αμφισβητώ τίποτε, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Αυτό είναι υποτιμητικό για έναν κοινοβουλευτικό άνδρα, για οποιονδήποτε, όχι μόνο τον Υπουργό.
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν έχετε να ελέγξετε τίποτα.
     Θα ήθελα δε να πω και κάτι ακόμη. Μίλησα πολύ συγκεκριμένα. Ασφαλώς, δεν είμαι συνήγορος των Βουλευτών της Νέας Δημοκρατίας ούτε της συνείδησής τους. Υπενθύμισα απλώς την ιστορία.
     Όμως, θα ήθελα να επισημάνω, κύριε Πρόεδρε, ότι μεταξύ συγκεκριμένου πολιτικού λόγου που αποκαλύπτει και αφηρημένου πολιτικού λόγου που γενικώς καταγγέλλει υπάρχει μια κολοσσιαία  διαφορά: Ο αφηρημένος πολιτικός λόγος είναι αέρας. 
     (Διαμαρτυρίες από την πτέρυγα της Νέας Δημοκρατίας)
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Το δικό σας τον εαυτό τον ενθυμήστε ή τον έχετε ξεχάσει;
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, θα ήθελα να θυμίσω σ’ όποιον απευθύνει αφηρημένους πολιτικούς λόγους και νομίζει ότι απευθύνει συγκεκριμένους πολιτικούς λόγους, ότι υπάρχουν και τα Πρακτικά της Βουλής.
     Κάνετε τον κόπο, εάν έχετε χρόνο, να διαβάσετε πρώτον τα Πρακτικά της επιτροπής, τα Πρακτικά των ομιλητών του ΠΑ.ΣΟ.Κ. σήμερα σ’ ό,τι αφορά τα νομικά πρόσωπα ιδιωτικού δικαίου και, επίσης, την αρχική σας δήλωση που με αφορά και με θίγει προσωπικά.
     Κάνετε τον κόπο, σας το λέω ξανά. Είμαι βέβαιος ότι μέσα σας, όταν τη διαβάσετε, θα το μετανοήσετε.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Η κ. Κανέλλη έχει το λόγο.
     ΛΙΑΝΑ ΚΑΝΕΛΛΗ: Για δύο λεπτά θα μιλήσω, κύριε Πρόεδρε.
     Θα αντιπαρέλθω όλη αυτήν την προσωπική φιλολογία. Ευτυχώς που το οπτικοακουστικό αρχείο δεν θα περιλαμβάνει τέτοιου είδους λεπτομερείς αναφορές, διότι θα καταγράφονται για πάντα και θα έχουμε μια καινούργια Σάγκα. Είθισται όταν μπαίνουν προσωπικά, ψυχολογικά ή ύφους σχόλια, να λείπει η πραγματική επιχειρηματολογία. Και επειδή τρίτο κόμμα είμαστε, ειρήνη υμίν για να προχωρήσουμε επί της ουσίας.
     Μέσα από την ομιλία σας καλέσατε και το επί της αρχής διαφωνών Κομμουνιστικό Κόμμα, του οποίου φαντάζομαι να κατανοήσατε πλήρως τις θέσεις. Θα πρέπει να ψάξετε να μου βρείτε και ένα νομοσχέδιο επί της αρχής που να έχει ψηφίσει το Κομμουνιστικό Κόμμα τα τελευταία τριάντα πέντε χρόνια εδώ μέσα. Άρα είναι παγία τακτική, γιατί οι αρχές είναι διαφορετικές και είναι βασικά πολιτικής διαφωνίας. 
     Καλέσατε το Κομμουνιστικό Κόμμα, όπως και όλους τους παρισταμένους συναδέλφους εδώ, να μη χάσουν την ευκαιρία να αισθανθούν περήφανοι όταν μετά από λίγα χρόνια θα δουν το έργο αυτού του νομοσχεδίου. Και την ίδια ώρα μιλήσατε για το αντίτιμο που πρέπει να καταβάλει κάποιος, όταν είναι να το αξιοποιήσει διότι θα έχει τη δυνατότητα να «σερφάρει» –για να είμαι και εγώ σύγχρονη- να είναι επιχειρηματίας.
     Πείτε μου, κύριε Υπουργέ –έτσι απλώς για μια ρητορική διευκρίνιση για να παίξω και εγώ το κοινοβουλευτικό παιχνίδι επί ίσοις όροις- εάν μπει στο διαδίκτυο ένα σχολείο και ζητήσει να παίξει ένα φιλμ στην τάξη ή ενδεχομένως να βγάλει και δύο αντίγραφα για πολλές τάξεις, θα πληρώνει τριάντα πέντε ευρώ για παράδειγμα; 
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Εάν είναι επιχειρηματίας, να μην πληρώνει ο επιχειρηματίας;
     ΛΙΑΝΑ ΚΑΝΕΛΛΗ: Α, μάλιστα.
     Θα διευκρινίζεται αν είναι ιδιωτικό το σχολείο ή δημόσιο;
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): …
     ΛΙΑΝΑ ΚΑΝΕΛΛΗ: Σας ευχαριστώ πάρα πολύ. Μου αρκεί.
     ΠΡΟΕΔΡΕΥΩΝ (Γεώργιος Σούρλας): Κύριες και κύριοι συνάδελφοι, έχω την τιμή να ανακοινώσω στο Σώμα ότι με την υπ’ αριθμόν 782/621 από 31-1-2006 απόφαση της Προέδρου της Βουλής συγκροτήθηκε, σύμφωνα με το άρθρο 44 του Κανονισμού της Βουλής, η Διακομματική Επιτροπή για την παρακολούθηση της πολιτικής της μετανάστευσης.
     Η σχετική απόφαση θα καταχωρηθεί στα Πρακτικά της σημερινής συνεδρίασης και θα κοινοποιηθεί στους ενδιαφερόμενους κύριους Βουλευτές.
     (Η προαναφερθείσα απόφαση κατατίθεται για τα Πρακτικά της Βουλής και έχει ως εξής:
     (Να φωτογραφηθούν οι σελίδες 162 και 163)
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, εάν έχετε τροπολογίες–προσθήκες, θα παρακαλούσα να τις καταθέσετε για τα Πρακτικά και να διανεμηθούν στους συναδέλφους, έτσι ώστε αύριο που θα γίνει η συζήτηση επί των άρθρων να είναι ενημερωμένοι.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, οι περισσότερες τροποποιήσεις είναι φραστικές διορθώσεις. Υπάρχουν και προτεινόμενες τροποποιήσεις, οι οποίες χρειάζονται κάποια εξήγηση, ειδικά αυτές που αφορούν την Ε.Ρ.Τ..
     Λέω προχείρως –θα το αναλύσω αύριο- επειδή μεσολάβησε νομοσχέδιο που αφορά τις Δ.Ε.Κ.Ο., κρίνεται ότι σε ορισμένα σημεία που αφορούν τους εντεταλμένους συμβούλους της Ε.Ρ.Τ., χρειάζεται μία απάλειψη φράσεων που έχουν ήδη μπει στο σχέδιο νόμου το οποίο συζητήσαμε στην επιτροπή και συζητούμε στην Ολομέλεια.
     Θα δώσω τις τροποποιήσεις-προσθήκες και αύριο θα κάνουμε αναλυτική συζήτηση για την κάθε μία. Οι περισσότερες πάντως είναι φραστικές.
     (Στο σημείο αυτό ο Υπουργός Επικρατείας κ. Θόδωρος Ρουσόπουλος καταθέτει για τα Πρακτικά τις προαναφερθείσες τροποποιήσεις-προσθήκες, οι οποίες έχουν ως εξής:
     (Να φωτογραφηθούν οι σελίδες 125 και 126)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Υπουργέ. 
     ΧΡΥΣΗ ΑΡΑΠΟΓΛΟΥ:  Πότε θα διανεμηθούν;
     ΠΡΟΕΔΡΕΥΩΝ (Γεώργιος Σούρλας): Θα διανεμηθούν είπε ο κύριος Υπουργός αυτές οι τροποποιήσεις που είναι έτοιμες και όσο γι’ αυτές που είναι φραστικές διορθώσεις, θα το κάνει αύριο. 
     ΧΡΥΣΗ ΑΡΑΠΟΓΛΟΥ: Πότε; 
     ΠΡΟΕΔΡΕΥΩΝ (Γεώργιος Σούρλας): Θα διανεμηθούν απόψε. 
     Ο κ. Αγοραστός έχει το λόγο. 
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, ακούγοντας τους συναδέλφους της Αντιπολίτευσης πραγματικά ένοιωσα την ανάγκη να απευθυνθώ σε αυτούς και να τους πω: Ή προσποιείστε απώλεια μνήμης για τα παρελθοντικά σας πεπραγμένα ή δεν θέλετε πραγματικά να τα θυμάστε. 
     Και θα το εξηγήσω. Πρώτον, σήμερα είναι σπάνιοι οι ταχυδακτυλουργοί στην πολιτική. Μέχρι τις 7 Μαρτίου, όμως, υπήρξαν ταχυδακτυλουργοί στην πολιτική που δημιούργησαν εικονική πραγματικότητα, δημιουργική λογιστική, που δημιούργησαν ανθρώπους κάτω από το όριο της φτώχιας –και μιλάμε για το 1/3 των Ελλήνων- που δημιούργησαν τη «φούσκα» του Χρηματιστηρίου και δημιουργούσαν την αίσθηση ότι πάμε καλά, που δημιούργησαν τόσο πολλά. Συνεπώς θα πρέπει να σκεφτόμαστε, όταν μιλάμε. 
     Βέβαια, σε κάθε νομοθέτημα, σε κάθε νόμο της Κυβέρνησης, η Αντιπολίτευση ή είχε έτοιμο νομοσχέδιο το οποίο επρόκειτο να καταθέσει ή σκέφτεται πίσω από το νομοσχέδιο τι προσλήψεις θα γίνουν, πώς θα γίνουν και για «γαλάζια παιδιά». Αυτό δείχνει τον τρόπο με τον οποίο λειτουργούσατε μέχρι σήμερα, το φόβο που σας διακατέχει, αν θα χρησιμοποιηθούν οι ίδιες μέθοδοι.
     Σας πληροφορώ -όπως έχει πει και ο Πρωθυπουργός, ο Κώστας Καραμανλής- ότι εμείς είμαστε Κυβέρνηση όλων των Ελλήνων και όλων των Ελληνίδων. Συνεπώς, βγείτε από αυτό το άγχος που έχετε καθημερινά σε κάθε νομοσχέδιο που έρχεται εδώ και φροντίστε να είστε χρήσιμοι στη συζήτηση των νομοσχεδίων, με παρατηρήσεις τις οποίες η Κυβέρνηση, όταν είναι σωστές, τις αποδέχεται. Και το έχει αποδείξει αυτό σε πολλά νομοσχέδια. 
     Όσον αφορά το νομοσχέδιο, κυρίες και κύριοι συνάδελφοι, η οπτικοακουστική μας κληρονομιά είναι σημαντικό να διασωθεί μέσα από μία δομημένη προσπάθεια και μέσα από μία καταγραφή σε εθνική κλίμακα. Η σύσταση του φορέα αποσκοπεί κατ’ αρχάς να καλύψει την εμφανή πλέον ανάγκη για αρχειοθέτηση του διάσπαρτου οπτικοακουστικού υλικού, με ιστορικό, ενημερωτικό και κοινωνικό περιεχόμενο που σήμερα ανήκει σε διάφορους φορείς, ιδιωτικές συλλογές, προκειμένου να διασωθεί και να διασφαλιστεί η πρόσβαση σε αυτό. 
     Αποσκοπεί συγχρόνως να ανταποκριθεί εγκαίρως στις συνεχώς διευρυνόμενες προκλήσεις που ενέχει η συλλογή και αξιοποίηση τέτοιου υλικού, αφού οπτικοακουστικό υλικό παράγεται πλέον, όχι μόνο από τους ελάχιστους φορείς που είχαν τη δυνατότητα κατά το παρελθόν, όπως είναι η κρατική τηλεόραση, το ραδιόφωνο, μεγάλες εταιρείες παραγωγής, αλλά πρακτικά και από κάθε πολίτη που διαθέτει, έστω μια ψηφιακή φωτογραφική μηχανή ή βιντεοκάμερα και σήμερα δεν αντέχει πλέον να διατηρεί αρχείο ψηφιακό. Επίσης παράγεται και από την τηλεόραση της Βουλής, το κανάλι της Βουλής. 
     Η ανάπτυξη των οπτικοακουστικών αρχείων διεθνώς, τόσο σε εθνικό επίπεδο κάθε χώρας, όσο και σε επίπεδο διεθνών συλλογικών οργάνων γίνεται με ανεξάρτητη δομή, λόγω της ιδιαιτερότητας του αντικειμένου. Τα τελευταία χρόνια αναπτύσσονται και χρηματοδοτούνται πολλές επιμέρους δράσεις διάσωσης οπτικοακουστικού υλικού, κυρίως μέσω ψηφιοποίησης που σε πολλές περιπτώσεις βρίσκουν και χρηματοδότηση από την Ευρωπαϊκή Ένωση.
     Παρά τις προσπάθειες που έχουν καταβληθεί, δυστυχώς η χώρα μας μέχρι σήμερα δεν μπόρεσε να δημιουργήσει έναν εθνικό φορέα που να ενσωματώνει, σε σχέση με τον οπτικοακουστικό τομέα, το σύνολο των αρχειονομικών δράσεων, όπως συμβαίνει στη διεθνή πρακτική. 
     Στόχος μας είναι η διασφάλιση της πρόσβασης των μελλοντικών γενεών στην πολιτισμικού, ενημερωτικού, επιστημονικού χαρακτήρα οπτικοακουστική κληρονομιά. Η υλοποίηση μιας τέτοιας δράσης είναι σε εθνική κλίμακα κίνηση με στρατηγικό χαρακτήρα και αποβλέπει στην καταγραφή και διάσωση του ελληνικού ενδιαφέροντος οπτικοακουστικού υλικού, με στόχο την ανάδειξή του στην ψηφιακή εποχή που ήδη έχει αρχίσει. 
     Θα περιλαμβάνει πρωτογενές κινηματογραφικό υλικό ενός αιώνα. Μια τέτοια δράση δεν περιορίζεται μόνον στο παρελθόν. Το εθνικό οπτικοακουστικό αρχείο θα διατηρεί το υλικό του σε ψηφιοποιημένη μορφή, στη δε πλήρη ανάπτυξή του, κάθε ενδιαφερόμενος, από κάθε πλευρά του πλανήτη, θα μπορεί να επισκέπτεται μέσω του internet να ξεναγείται σ’ αυτό και να αγοράζει κατά τα πρότυπα των προηγουμένων αντιστοίχων αρχείων σε όλες τις άλλες χώρες της Ευρωπαϊκής Ένωσης και των Ηνωμένων Πολιτειών. Δεν υπάρχει θέμα εμπορευματοποίησης που μπορεί κάποιος από τους συναδέλφους να σκεφθεί. Το αρχείο αυτό θα αποτελεί εθνικό μας πλούτο. Δεν θα δίνεται δωρεάν σε κανέναν ιδιώτη χωρίς να πληρωθούν πνευματικά δικαιώματα των ανθρώπων που εργάστηκαν για να υπάρχει το υλικό και χωρίς να φαίνεται ότι το υλικό αυτό προέρχεται από το ελληνικό δημόσιο.
     Ακόμη στο νομοσχέδιο λαμβάνεται πρόνοια και ρυθμίζεται μια σειρά θεμάτων που αφορούν τις γενικές γραμματείες επικοινωνίας και ενημέρωσης, θέματα τα οποία χρόνιζαν. Ήταν αιτήματα χρόνια. Γίνεται εξορθολογισμός της δημόσιας εγγραφής στο μητρώο διαχειριστών, με στόχο την επιτάχυνση της σχετικής διαδικασίας. Μετονομάζεται ο κλάδος Συμβούλων και Ακολούθων Τύπου σε κλάδο Συμβούλων Γραμματέων Επικοινωνίας, το οποίο αποτελούσε πάγιο αίτημα αυτού του κλάδου. Καθορίζεται επίδομα στους υπαλλήλους της Γενικής Γραμματείας Ενημέρωσης και Γενικής Γραμματείας Επικοινωνίας και κατ’ αυτόν τον τρόπο ικανοποιείται ένα δίκαιο χρόνιο αίτημα των υπαλλήλων, γιατί δεν ελάμβαναν κανενός είδους τέτοιο επίδομα. 
     Υιοθετείται το αίτημα της γενικής συνέλευσης των Ενώσεων Ιδιοκτητών Ημερήσιων Εφημερίδων προκειμένου να αυξηθεί ο αριθμός των μελών του διοικητικού συμβουλίου, και να συμπεριληφθούν οι εκπρόσωποι αθλητικής και οικονομικής εφημερίδας στο συμβούλιο. 
     Προβλέπεται επέκταση της κάλυψης της διαφοράς του αεροπορικού κομίστρου για τη μεταφορά ημερήσιων και εβδομαδιαίων εφημερίδων πανελλαδικής εμβέλειας στις Η.Π.Α., στον Καναδά και επαναδιατυπώνεται η διάταξη για τη συγχώνευση του Αθηναϊκού Πρακτορείου Ειδήσεων και του Μακεδονικού Πρακτορείου σε μια ανώνυμη εταιρεία, δίνοντας τη δυνατότητα να ισχυροποιηθεί περισσότερο το Εθνικό μας Πρακτορείο Ειδήσεων και παράλληλα μέσα από τη συνένωση αυτή, μόνον το ετήσιο κέρδος για τα πρακτορεία από το internet, θα είναι 60.000 ευρώ. 
     Κυρίες και κύριοι συνάδελφοι, με τη δημιουργία του εθνικού οπτικοακουστικού αρχείου μπαίνουμε στην πιο σύγχρονη εκδοχή διάσωσης και διάθεσης της διαχρονικής οπτικοακουστικής κληρονομιάς μας για την προσφορά του περιεχομένου της στην κοινωνία, στην παιδεία, στην εκπαίδευση. Δημιουργείται έτσι προστιθέμενη αξία και θεμελιώνεται η παρακαταθήκη για τις επόμενες γενιές. 
     Αυτή η προσπάθεια, κύριοι συνάδελφοι, που κάνει η Κυβέρνηση είναι πανεθνική και δεν ξεχωρίζει αρχεία από αρχεία, δεν αλλοιώνει την ιστορία αλλά την καταγράφει και τη διαφυλάσσει. Σας καλούμε, λοιπόν, να ψηφίσετε και εσείς αυτό το νομοσχέδιο, να μην είστε απόντες από ένα νομοσχέδιο το οποίο στο μέλλον θα δικαιώσει την επιλογή της Κυβέρνησης.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγοραστό.
     Ο κ. Δημήτρης Κωνσταντάρας έχει το λόγο.
     ΔΗΜΗΤΡΙΟΣ ΚΩΝΣΤΑΝΤΑΡΑΣ: Κύριε Πρόεδρε, το νομοσχέδιο που συζητάμε δεν έχει σκοπιμότητες, δεν θεωρώ ότι έχει σκοτεινά σημεία ούτε ερωτηματικά. Δεν θεωρώ ότι χωράει παρεξηγήσεις, ούτε δεύτερες σκέψεις, ούτε τρίτες σκέψεις, αλλά ούτε και αυτούς τους λεκτικούς προβληματισμούς που ακούσαμε, δημιουργεί. Σημεία που χρήζουν διευκρινίσεων έχει, αλλά οι διευκρινίσεις δίδονται. Κοιτάζει μπροστά, δημιουργεί προϋποθέσεις προσφοράς καλύτερων υπηρεσιών μέσα από την αξιοποίηση των βέλτιστων διεθνών πρακτικών, την ενσωμάτωση δηλαδή εννοιών και μεθοδολογίας που διαμορφώνεται από τις ανάγκες των χρηστών και τη χρήση σύγχρονων αλλά ώριμων και δοκιμασμένων τεχνολογιών. Η ουσία είναι αυτή που ενδιαφέρει. Ο φορέας που δημιουργούμε είναι απαραίτητος και θα καλύψει κενά που οφείλονται στις παραδοσιακές αρχειονομικές πρακτικές, οι οποίες ισχύουν και φυσικά προ πολλού έχουν ξεπεραστεί και δεν επαρκούν για να αντιμετωπίσουν τις απαιτήσεις λειτουργικής ανάπτυξης αρχειονομικών δράσεων στον τομέα του οπτικοακουστικού περιεχομένου.
     Κάθε λογής αντιρρήσεις και σχολιασμοί, που ακούστηκαν, ήταν χρήσιμοι μέχρι του σημείου που ήταν χρήσιμοι. Είναι ένα νομοσχέδιο με όραμα και μέλλον, όπως είπα πριν, για να δώσουμε στην κοινωνία, αλλά και σε ομάδες με ιδιαιτερότητες, σε άτομα με ειδικές ανάγκες, σε εκπαιδευτικούς, σε Έλληνες της ομογένειας, τη μέγιστη δυνατότητα αξιοποίησης της οπτικοακουστικής μας κληρονομιάς. 
     Οι άξονες, πάνω στους οποίους κινείται, και τα ζητούμενα είναι η ανάπτυξη του περιεχομένου του Αρχείου και η συγκροτημένη πρακτική αρχειονομικής κατάταξης που θα πρέπει να ακολουθηθεί για να συμβαδίζει με τα διεθνή standards και να μεγιστοποιεί το αποτέλεσμα σε δύο ευρείες ενότητες δράσεων, την καταγραφή, διάσωση και διατήρηση του περιεχομένου από τη μία πλευρά και διάχυση στην κοινωνία από την άλλη. 
     Αποστολή του Αρχείου θα είναι η διασφάλιση πρόσβασης των μελλοντικών γενεών στην οπτικοακουστική μας κληρονομιά. Ας κρατήσουμε τη λέξη «κληρονομιά», γιατί παράλληλα το Αρχείο θα πρέπει να εξασφαλίσει την παρακολούθηση και την αξιοποίησή της στο σήμερα και στο αύριο. Είναι ένα Αρχείο για την καταγραφή του παρόντος και του μέλλοντος με ευαισθησία και προσφορά στο περιεχόμενο του παρελθόντος, με σεβασμό στη διαχρονική έννοια της λέξεως «κληρονομιά», με πρόνοια στην ενσωμάτωση της νομολογίας και πρακτικής στο θέμα των πνευματικών δικαιωμάτων, με δυνατότητες και πρωτοβουλίες για έρευνα και πρωτοπόρα προσαρμογή σε επερχόμενες τεχνολογίες. 
     Σαν ένα από τα σημαντικά σημεία της αποστολής είναι η υπέρβαση των δυσκολιών από τη φύση των υλικών πάνω στα οποία έχουν καταγραφεί και διασωθεί, όπως έχουν διασωθεί, οπτικά και ακουστικά γεγονότα, πολύ σημαντικά ιστορικά γεγονότα του παρελθόντος.
     Ας σημειώσουμε, ακόμα, την ανάγκη καταγραφής και διάσωσης οπτικοακουστικού υλικού με ελληνικό ενδιαφέρον, έστω και εάν αυτό παράγεται σε χώρες του εξωτερικού. 
     Η διεθνής πρακτική, κυρίες και κύριοι, που εφαρμόζεται σε τέτοιου είδους αρχεία δίνει έμφαση στο οπτικοακουστικό περιεχόμενο, που συγκεντρώνει την αξιοποίηση του ενημερωτικού και επιστημονικού περιεχομένου των εκπομπών που προβάλλονται από την τηλεόραση και το ραδιόφωνο και την αρχειοθέτηση του υλικού από το διαδίκτυο, που είναι και το πλέον αναγκαίο τελικά στη σύγχρονη εποχή. 
     Η δράση και οι επιρροές του Αρχείου κινούνται πέρα από τα Γενικά Αρχεία. Καλό είναι να το επαναλαμβάνουμε αυτό το πράγμα. Αυτό δεν επέχει θέση ποιοτικής υποβάθμισης των Γενικών Αρχείων. Ο ρόλος τους είναι στρατηγικός και απολύτως σεβαστός. Απλώς, όμως, πρέπει να σημειώνουμε μια καινούργια κατεύθυνση στην οποία κινείται, πέρα από την καταγραφή και αρχειοθέτηση του περιεχομένου, με στόχο κυρίως τη διάσωση σε άψογη κατάσταση, αλλά και ότι ενσωματώνει δράσεις που άπτονται κατ’ εξοχήν και της εξέλιξης των υλικών φορέων ή, στην περίπτωση των σύγχρονων δικτύων, της ορθής και διατηρήσιμης διασύνδεσης με την πηγή του περιεχομένου αυτού. 
     Βεβαίως, το εγχείρημα είναι δύσκολο. Σίγουρα υπάρχουν σκέψεις και προβληματισμοί, τους οποίους θα πρέπει να λάβει υπ' όψιν του ο νέος οργανισμός που δημιουργείται και είμαι βέβαιος ότι θα το κάνει. 
     Κλείνοντας, θα ήθελα να σημειώσω ότι η κληρονομιά, στην οποία τόσες φορές όλοι αναφερθήκαμε και εγώ προσωπικά, δεν είναι μια έννοια η οποία συνδέεται με την ενδεχομένως υπόγεια φύλαξη πραγμάτων που νομοτελειακά θα πεθάνουν κάποια στιγμή. Η κληρονομιά, κυρίες και κύριοι συνάδελφοι, τοποθετείται ως ολοζώντανη και εξελισσόμενη διαδικασία παραγωγής περιεχομένου σήμερα και στο μέλλον με διαρκή αναβάθμιση των συνθηκών ενσωμάτωσης του παρελθόντος. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κωνσταντάρα. 
     Το λόγο έχει ο συνάδελφος κ. Κυριάκος Μητσοτάκης. 
     ΚΥΡΙΑΚΟΣ ΜΗΤΣΟΤΑΚΗΣ: Ευχαριστώ, κύριε Πρόεδρε. 
     Θα συμφωνήσω με τον προλαλήσαντα συνάδελφο, τον κ. Κωνσταντάρα, ότι το παρόν νομοσχέδιο πραγματικά δεν προσφέρεται για μικροκομματικές αντεγκλήσεις. Εγώ δεν συμμετείχα στην αρμόδια επιτροπή, αλλά εξεπλάγην, όταν διαπίστωσα ότι το ΠΑ.ΣΟ.Κ. καταψήφισε το νομοσχέδιο επί της αρχής κι αυτό, διότι κανείς δεν μπορεί να διαφωνήσει, ότι υπάρχει ανάγκη σύστασης του Εθνικού Οπτικοακουστικού Αρχείου, όπως τουλάχιστον αυτό διαμορφώνεται με το παρόν νομοσχέδιο. 
     Και μάλιστα θα έλεγα ότι ως χώρα έχουμε και μια συνολική ευθύνη για το γεγονός ότι δεν έχουμε δημιουργήσει ένα τέτοιο αρχείο νωρίτερα. Θα έπρεπε να υπάρχει αυτό το αρχείο εδώ και πολύ καιρό και είναι εξαιρετικά θετικό ότι έστω και με καθυστέρηση η Κυβέρνηση αναλαμβάνει την πρωτοβουλία να το δημιουργήσει. Διότι, κυρίες και κύριοι συνάδελφοι, δυστυχώς στη χώρα μας μέχρι και τα τελευταία χρόνια είχαμε μια εξαιρετικά περιορισμένη αρχειακή συνείδηση και αντιμετωπίζαμε –και αυτό δεν είναι ένα σχόλιο που έχει κάποια συγκεκριμένη κομματική χροιά- συχνά την ανάγκη συστηματικώς τήρησης αρχείων ως περίπου μια αγγαρεία. 
     Δεν είχαμε ποτέ ως χώρα μια ενιαία αρχειακή πολιτική. Και η κύριες παθογένειες της όποιας αρχειακής πολιτικής είχαμε ήταν δυο. Πρώτον, η αποσπασματικότητα των αρχειακών συλλογών η οποία είχε ως αποτέλεσμα τον πλήρη κατακερματισμό τους σε πάμπολλους φορείς, δημόσιους ή ιδιωτικούς και δεύτερον οι περιορισμοί στις δυνατότητες πρόσβασης του υλικού που υπήρχε σε αυτές τις συλλογές από το ευρύ κοινό. 
     Το παρόν νομοσχέδιο αποτελεί μια πραγματικά τολμηρή διαρθρωτική παρέμβαση στον τομέα της διαφύλαξης και της διάθεσης οπτικοακουστικού υλικού, ενός υλικού το οποίο την εποχή της εικόνας θα αποκτά ολοένα και μεγαλύτερη σημασία. Κατά την άποψή μου το παρόν νομοσχέδιο εισάγει τέσσερις πολύ σημαντικές καινοτομίες. 
     Η πρώτη καινοτομία, τονίστηκε και από τους προηγούμενους ομιλητές, είναι ότι για πρώτη φορά προβλέπεται η συγκέντρωση σε ένα φορέα του μεγαλύτερου μέρους του διαθέσιμου οπτικοακουστικού υλικού. Και αυτό πραγματικά μπορεί να πλήξει στη ρίζα του το πρόβλημα το οποίο ανέφερα πριν, το πρόβλημα του κατακερματισμού και της αποσπασματικότητας του οπτικοακουστικού υλικού. Και βέβαια όταν συγκεντρώνεται όλο το υλικό σε έναν φορέα, εγγυόμαστε με αυτόν τον τρόπο τη σωστή φύλαξη του υλικού. Διότι διαβάζοντας τα πρακτικά της επιτροπής πραγματικά μου έκανε εντύπωση το γεγονός ότι ο κ. Κέκης εκπροσωπώντας την Ε.Ρ.Τ. ανέφερε ότι η ποιότητα του υλικού που υπάρχει στην Ε.Ρ.Τ. και ο τρόπος φύλαξής του, δεν ήταν ο ενδεδειγμένος. Και αυτό είναι κάτι το οποίο δημιουργεί ερωτηματικά αλλά είναι βέβαιο -έχοντας και μια προσωπική εμπειρία από αρχεία τέτοιου είδους- ότι υπάρχει πολύ υλικό σήμερα καταχωνιασμένο σε διάφορες αποθήκες το οποίο συντηρείται με άθλιο τρόπο. Κατά συνέπεια η συγκέντρωση του υλικού σε έναν φορέα αποσκοπεί φυσικά και στην προστασία του. 
     Βέβαια δίνεται και η δυνατότητα στο φορέα αυτόν να κάνει χρήση των τελευταίων εξελίξεων της τεχνολογίας, με αποτέλεσμα χρησιμοποιώντας την ψηφιακή τεχνολογία αυτό το υλικό να γίνεται ολοένα και πιο εύκολα προσβάσιμο από απόσταση μέσω του διαδικτύου, γιατί αυτό είναι το πολύ μεγάλο πλεονέκτημα της ψηφιακής τεχνολογίας.
     Η δεύτερη σημαντική καινοτομία έγκειται στον απεγκλωβισμό του τρόπου διαχείρισης της αρχειακής μας κληρονομιάς από το σφικτό εναγκαλισμό του κράτους. Πολύ συζήτηση έγινε στην Αίθουσα και εκεί έγκεινται και οι ενστάσεις του κόμματος της Αξιωματικής Αντιπολίτευσης για το γεγονός ότι δημιουργείται ένα νομικό πρόσωπο ιδιωτικού δικαίου. Τα επιχειρήματα τα οποία άκουσα καθόλου πειστικά δεν ήταν, πόσον δε μάλλον όταν το ΠΑ.ΣΟ.Κ. χρησιμοποίησε επανειλημμένα τέτοια νομικά πρόσωπα για παρεμφερείς σκοπούς. Και θα ενθάρρυνα τους συναδέλφους της Αξιωματικής Αντιπολίτευσης να σταματήσουν να βλέπουν παντού φαντάσματα γαλάζιων προσλήψεων. Το κράτος εδώ έρχεται να εποπτεύσει τη διαχείριση του Αρχείου και όχι να το διαχειρίζεται αυτό καθ’ αυτό το ίδιο. 
     Όσον αφορά στην πληρωμή σχετικά με το υλικό το οποίο θα διαθέτει το συγκεκριμένο Αρχείο, αυτό είναι κάτι το οποίο συμβαίνει σε όλα τα μέρη του κόσμου και δεν βλέπω κανένα λόγο γιατί το υλικό αυτό πρέπει να παρέχεται δωρεάν. Ως απάντηση στο σχόλιο της κ. Κανέλλη, θέλω να πω ότι είναι προφανές πως όταν θα έρθει ένα σχολείο να ζητήσει υλικό δεν πρόκειται να πληρώσει και θα είναι απολύτως καθορισμένος ο τρόπος με τον οποίο θα τιμολογούνται οι υπηρεσίες και το υλικό το οποίο θα παρέχει το συγκεκριμένο αρχείο. 
     Η τρίτη σημαντική καινοτομία του φορέα ο οποίος δημιουργείται, είναι η δυνατότητα του να παρέχει συμβουλευτικές υπηρεσίες επιστημονικής και τεχνολογικής υποστήριξης σε παραγωγούς εικόνας και ήχου. Διότι το Αρχείο αυτό θα αποκτήσει στην πορεία μια εξαιρετικά σημαντική τεχνογνωσία. Και αυτή τη τεχνογνωσία θα είναι σημαντικό να μπορεί να τη μοιράζεται με άλλους φορείς οι οποίοι να μπορούν να την αποκτήσουν.
     Η τέταρτη σημαντική καινοτομία αφορά στο γεγονός ότι στο αρχείο αυτό θα ενταχθεί το πολύ πλούσιο αρχειακό υλικό της Ε.Ρ.Τ., καθώς και της ταινιοθήκης της Γενικής Γραμματείας Επικοινωνίας. Και όχι μόνο, βέβαια. Ένας από τους κεντρικούς σκοπούς αυτού του Αρχείου θα είναι η συγκέντρωση διάσπαρτου οπτικοακουστικού υλικού, το οποίο μπορεί να υπάρχει σήμερα σε διάφορους φορείς. Και θα πρέπει αυτή η αναζήτηση να γίνει με έναν εξαιρετικά συστηματικό τρόπο. Και φαντάζομαι ότι και το αρχείο της ελληνικής υπηρεσίας του BBC, κύριε Υπουργέ -το οποίο διάβασα στις εφημερίδες ότι με πρωτοβουλία του Ευρωβουλευτή μας του κ. Μαυρομάτη θα περιέλθει στην ελληνική Κυβέρνηση- τελικά θα βρει εκεί τη θέση του. 
     Αλλά σας διαβεβαιώνω ότι υπάρχει πάρα πολύ υλικό διάσπαρτο σήμερα, το οποίο πρέπει να αναζητηθεί και θα πρέπει τελικά να βρει τη θέση του σε έναν ενιαίο φορέα. Και αυτός ο φορέας δεν μπορεί να είναι άλλος παρά το Αρχείο το οποίο δημιουργούμε.
     Όμως, κύριε Υπουργέ, επιτρέψτε μου να κάνω και ορισμένα γενικότερα σχόλια σχετικά με την αρχειακή μας πολιτική, διότι πραγματικά πιστεύω ότι το νομοσχέδιο αυτό δεν είναι το τέλος, αλλά η αφετηρία μιας συνολικής επανεξέτασης της αρχειακής μας πολιτικής. Και επιτρέψτε μου εδώ να μιλήσω και με την εμπειρία την οποία έχω αποκομίσει, διατελώντας για πέντε χρόνια πρόεδρος του ιδρύματος «Κωνσταντίνος Μητσοτάκης», όπου διαχειριστήκαμε μια πολύ σημαντική αρχειακή συλλογή και να σας μεταφέρω ορισμένους προβληματισμούς που είχα σχετικά με τη συνολική αρχειακή μας πολιτική, ειδικότερα όσον αφορά ιδιωτικά αρχεία σημαντικών πολιτικών προσωπικοτήτων. 
     Εδώ θα πρέπει να αποφασίσουμε και ως Βουλή, αλλά και ως χώρα και ως κοινωνία πόση πραγματικά αξία αποδίδουμε στον αρχειακό μας πλούτο. Διότι μέχρι στιγμής η συμπεριφορά της πολιτείας απέναντι τουλάχιστον στα ιδιωτικά αρχεία δεν ήταν η πρέπουσα και δεν ήταν τέτοια, η οποία να υποστηρίζει πραγματικά τα ιδιωτικά αρχεία για να μπορούν να κάνουν καλύτερα τη δουλειά τους.
     Εγώ πραγματικά πιστεύω, κύριε Υπουργέ, ότι θα πρέπει να υπάρχει ένας κεντρικός φορέας διαχείρισης του αρχειακού πλούτου που υπάρχει στη χώρα μας, ίσως στα πρότυπα του National Archives and Records Administration που υπάρχει στην Αμερική και που έχει ακριβώς αυτόν τον κεντρικό εποπτικό ρόλο. Και θα πρέπει ως πολιτεία πολύ σύντομα να κάνουμε τρία πολύ συγκεκριμένα πράγματα τα οποία θα ήθελα να σας αναφέρω επιγραμματικά:
     Πρώτον, είναι ανάγκη να εντοπίσουμε και να καταγράψουμε τα σημαντικά αρχεία πολιτικών προσωπικοτήτων τα οποία υπάρχουν σήμερα. Σας διαβεβαιώνω ότι αυτή η καταγραφή σε κεντρικό επίπεδο δεν έχει γίνει ποτέ.
     Δεύτερον, θα πρέπει να σκεφθούμε κατά πόσο ως κεντρικό κράτος μπορούμε να υποστηρίξουμε αυτά τα αρχεία. Και εννοώ να τα υποστηρίξουμε και οικονομικά. Διότι σας διαβεβαιώνω ότι από την εμπειρία που είχα εγώ από τη διαχείριση του αρχείου του Κωνσταντίνου Μητσοτάκη, η διαχείριση ενός τέτοιου αρχείου είναι μία πολυδάπανη διαδικασία και αν θέλουμε να την κάνουμε σωστά, απαιτούνται χρήματα. Τα ιδρύματα που διαχειρίζονται αυτά τα αρχεία είναι μη κερδοσκοπικά, έχουν εξαιρετικά περιορισμένους πόρους και κατά συνέπεια να πρέπει να εξετάσουμε κατά πόσο ως Βουλή, ως κρατικός προϋπολογισμός θέλουμε να υποστηρίζουμε ορισμένα τουλάχιστον από αυτά τα ιδρύματα, τα οποία κάνουν διαπιστωμένα μια εξαιρετική και σημαντική δουλειά. Βεβαίως τα ιδρύματα αυτά μπορούν σήμερα και αξιοποιούν το Γ΄ Κοινοτικό Πλαίσιο Στήριξης για διαδικασίες ψηφιοποίησης του υλικού, αλλά σας διαβεβαιώνω ότι αυτό από μόνο του δεν αρκεί. 
     Και τρίτον, θα πρέπει ως κεντρικός φορέας να έχουμε μια συνολική εποπτεία, ώστε να μπορούμε να έχουμε μία εικόνα για το τι κάνει το κάθε αρχείο και να χαράξουμε επιτέλους μια ενιαία εθνική στρατηγική στο ζήτημα της αρχειακής μας πολιτικής. 
     Τέλος, κύριε Πρόεδρε, θα ήθελα και πάλι να συγχαρώ τον κύριο Υπουργό γι’ αυτήν την πρωτοβουλία, η οποία είναι εξαιρετικά σημαντική και όταν τη δούμε στην πλήρη ανάπτυξή της μόνο τότε θα μπορέσουμε να διαπιστώσουμε την πραγματικά πολύ μεγάλη της αξία. Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Θα ήθελα να προσθέσω, κύριε Υπουργέ, στα όσα σημαντικά είπε ο κ. Μητσοτάκης για τα αρχεία,  ότι υπάρχει σπουδαίο αρχειακό υλικό και εκτός Ελλάδος, ιδιαίτερα στα Βαλκάνια, στις τότε ημιαυτόνομες ηγεμονίες και κάπου είναι εγκαταλελειμμένα. Ας ληφθεί αυτό υπ’ όψιν και ας αξιοποιηθούν.
     Το λόγο έχει ο συνάδελφος κ. Μανωλάκης.
     ΑΓΓΕΛΟΣ ΜΑΝΩΛΑΚΗΣ: Κύριε Πρόεδρε, όλοι κατανοούμε την αναγκαιότητα του να δημιουργηθεί ένα τέτοιο αρχείο, παρ’ ότι πιστεύουμε ότι τα Γενικά Αρχεία του Κράτους κάνουν μια πολύ καλή δουλειά και ίσως θα μπορούσαν εκεί να γίνουν κάποιες βελτιώσεις, προκειμένου να διευρυνθεί και να κάνει αυτήν τη δουλειά για την οποία μιλάμε σήμερα. Όμως, είμαι αντίθετος με τη βασική αρχή του ιδιωτικού δικαίου.
     Πιστεύω, κύριε Πρόεδρε, όπως λέγεται και στο Σύνταγμά μας ότι η προστασία της πολιτιστικής μας κληρονομιάς πρέπει να γίνεται από το κράτος, όπως και στα αρχαιολογικά μας μουσεία έτσι και γι’ αυτό το αρχείο ο έλεγχος πρέπει να είναι από το κράτος. 
     Ο Υπουργός διορίζει το διοικητικό συμβούλιο. Όμως να πω εδώ ότι αυτός ο φορέας, δυστυχώς, είναι υπουργοκεντρικός. Διότι αντί να διορίζονται άτομα από τις τέχνες, τα γράμματα, από τέτοιους φορείς, διορίζονται όλοι από τον Υπουργό. Και φυσικά είναι δικαίωμα του Υπουργού να τους διορίζει. Όμως κατά την άποψή μου ο Υπουργός θα έπρεπε να αποκεντρώνει περισσότερο την εξουσία που έχει σε τέτοιους φορείς και με ανθρώπους της τέχνης, παρά να τις συγκεντρώνει σε μερικούς δικούς του ανθρώπους. 
     Επομένως, το δημόσιο συμφέρον, το εθνικό συμφέρον, όπως είναι και η ονομασία αυτού του Αρχείου, δεν μπορεί εύκολα να προστατευτεί από ιδιωτικούς φορείς. 
     Τελειώνοντας, θα ήθελα να πω ακόμη ότι διαφωνώ και εγώ ριζικότατα με το ότι θα διορίζονται άνθρωποι χωρίς το νόμο 2190. Δεν μπορεί ο Υπουργός να διορίζει τα συμβούλια, δεν μπορεί το δημόσιο να πληρώνει σχεδόν όλα τα χρήματα και να διορίζονται άνθρωποι με άλλο τρόπο εκτός του ν. 2190.
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Κοντογιάννης. 
     ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, κύριοι συνάδελφοι, στο πλαίσιο της πανευρωπαϊκής προσπάθειας που γίνεται για την ενίσχυση της οπτικοακουστικής πολιτικής, αλλά και των επιταγών της νέας ψηφιακής εποχής, το παρόν νομοσχέδιο έρχεται να δώσει μια απάντηση στην ανάγκη συστηματικής και ενιαίας καταγραφής, αρχειοθέτησης, αξιοποίησης και διάδοσης της οπτικοακουστικής μνήμης της χώρας μας, που αποτελεί ανεκτίμητο θεματοφύλακα της πολιτιστικής κληρονομιάς και συνάμα σημαντική πλουτοπαραγωγική πηγή. 
     Πρέπει να αναγνωριστεί ότι μέχρι σήμερα σημαντική δουλειά έχει ήδη γίνει από εθνικούς και ιδιωτικούς φορείς, ιδιαίτερα από το Ινστιτούτο Οπτικοακουστικών Μέσων, καθώς και την Ελληνική Αρχειακή Εταιρεία. Παρόλα αυτά δεν είχε δημιουργηθεί ακόμα στη χώρα μας μια κεντρική πηγή συγκέντρωσης και παροχής ποσοτικών πληροφοριών για τον ελληνικό οπτικοακουστικό τομέα. 
     Η παρακολούθηση, καταγραφή, ανάλυση των ποσοτικών εξελίξεων στην οπτικοακουστική αγορά είναι ελλιπής, αποσπασματική, διάσπαρτη και παρουσιάζει πολλές φορές για τα ίδια μεγέθη σημαντικές διαφορές, οι οποίες οφείλονται στα διαφορετικά συστήματα συλλογής και επεξεργασίας δεδομένων. 
     Είναι χαρακτηριστικό ότι σε μια πρώτη απόπειρα χαρτογράφησης του ελληνικού τοπίου από το Ινστιτούτο Οπτικοακουστικών Μέσων, προέκυψε ότι οι φορείς που κατέχουν ή διαχειρίζονται εν γένει οπτικοακουστικά αρχεία στην Ελλάδα, ανέρχονται σε εβδομήντα δύο, από τους οποίους οι είκοσι τρεις είναι δημόσιου χαρακτήρα και σαράντα εννέα ιδιωτικής πρωτοβουλίας, κυρίως συλλογές. 
     Αν αναλογιστούμε ότι η ταινιοθήκη του Υπουργείου Τύπου διαθέτει περίπου 950.000 μέτρα κινηματογραφικού υλικού, η Ε.Ρ.Τ. περισσότερες από 300.000 ώρες τηλεοπτικού προγράμματος και η ταινιοθήκη της Ελλάδος 4.000 τίτλους, συνειδητοποιούμε πόσο καίριο είναι το έργο καταγραφής, συντήρησης και αξιοποίησης όλου αυτού του πλούτου με σύγχρονες τεχνικές, προκειμένου να καταστεί δυνατή η διατήρηση της ιστορικής μνήμης και η διάσωση της πνευματικής κληρονομιάς παράλληλα με την πρόσβαση του δημιουργού, του ερευνητή, του σπουδαστή. 
     Σήμερα, όμως, δεν δύναται να αποτυπωθεί με ακρίβεια το συνολικό γίγνεσθαι στον οπτικοακουστικό χώρο ως πολιτιστική και οικονομική δραστηριότητα. Αποτέλεσμα της υφιστάμενης κατάστασης είναι ο οπτικοακουστικός μας θησαυρός να παραμένει αναξιοποίητος και δύσχρηστος για το ευρύ κοινό, καθώς δεν υπάρχει μια κεντρική βάση δεδομένων, ένας συμβατικός και ηλεκτρονικός οδηγός στον οποίο να μπορεί να αποτανθεί ο χρήστης για να αναζητήσει θέματα που τον ενδιαφέρουν.
     Ασφαλώς το να δαμάσει κανείς τον όγκο του ελληνικού οπτικοακουστικού πλούτου σε όλο του το εύρος, είναι πολύ δύσκολη υπόθεση. Εκτιμάται ότι για την πλήρη καταγραφή και κατάταξη των καταγεγραμμένων τίτλων της ελληνικής οπτικοακουστικής μνήμης απαιτούνται περισσότερα από είκοσι ανθρωποέτη εργασίας εξειδικευμένου προσωπικού. Ως εκ τούτου ο χρόνος ολοκλήρωσης των εργασιών εξαρτάται και από τον αριθμό των ειδικών που θα ασχοληθούν με το έργο αυτό. Αδιαμφισβήτητα ο οπτικοακουστικός τομέας αποτελεί τη μεγάλη πηγή δημιουργίας χιλιάδων θέσεων εργασίας υψηλής εξειδίκευσης. Είναι χαρακτηριστικό ότι το 2000 ο ευρωπαϊκός οπτικοακουστικός τομέας αριθμούσε ένα εκατομμύριο θέσεις εργασίας, ενώ το 2005 οι εργαζόμενοι στο συγκεκριμένο τομέα αυξήθηκαν κατά τριακόσιες χιλιάδες. 
     Τώρα βέβαια το ΠΑ.ΣΟ.Κ. θέτει ζήτημα για πενήντα θέσεις. Νομίζω ότι η σοβαρότητα επέβαλε τουλάχιστον, το ΠΑ.ΣΟ.Κ. να μη μιλάει για προσλήψεις. Ο καθένας έχει την ιστορία του και ο λαός είναι ικανός να μας κρίνει όλους. 
     Ωστόσο, είναι σαφές ότι δεν μπορούμε να μεταχειριζόμαστε την οπτικοακουστική βιομηχανία όπως τη συνήθη βιομηχανία. Οι σχετικές υπηρεσίες πρέπει να αντιμετωπίζονται ως πολιτιστικά αγαθά που όχι μόνο αντανακλούν το κοινωνικό μας επίπεδο, αλλά και το διαμορφώνουν. Αποτελούν δε, βασικό μέσο για την αναπαραγωγή κοινών αξιών.
     Σ’ αυτό το πλαίσιο το παρόν σχέδιο νόμου έρχεται να αντιμετωπίσει με δυναμισμό και ευαισθησία την ιδιαίτερη φύση της οπτικοακουστικής κληρονομιάς, ενώ οι ρυθμίσεις που προτείνονται βασίζονται σε κοινές αξίες όπως ο πλουραλισμός, η προστασία των δημιουργών και των έργων τους, η προαγωγή της γλωσσικής και πολιτιστικής ποικιλομορφίας, η προστασία των ανηλίκων και την ανθρώπινης αξιοπρέπειας, η προστασία των καταναλωτών. Όλα αυτά με την προϋπόθεση του σεβασμού των κανόνων του ανταγωνισμού.
     Ο εθνικός φορέας, που πρόκειται να συσταθεί, θα ενσωματώσει και θα συστηματοποιήσει το σύνολο των αρχειονομικών δράσεων πέρα από τη συνήθη αντίληψη περί αρχειοθέτησης, καλύπτοντας όλο το φάσμα, από το δημιουργό μέχρι τον τελικό χρήστη. 
     Ιδιαίτερη έμφαση δίδεται στην παιδευτική αξία της οπτικοακουστικής πολιτικής, κυρίως όσον αφορά την εδραίωση της αξίας της και τη σημασία που έχει η διάσωσή της για την ιστορική μας μνήμη ως έθνος.
     Στο πλαίσιο αυτό ειδική μέριμνα δίδεται σε συγκεκριμένες ομάδες χρηστών όπως τα άτομα με αναπηρίες, μέλη της εκπαιδευτικής κοινότητας στην ελληνική ομογένεια, καθώς και σε περιοχές που στηρίζονται στην τουριστική ανάπτυξη.
     Το να διασώσουμε την οπτικοακουστική μας κληρονομιά, αποτελεί και προσπάθεια διαφύλαξης του εθνικού μας πλούτου. Η λειτουργία του νέου εθνικού φορέα με ιδιωτικοοικονομικά κριτήρια, αλλά υπό την εποπτεία του κράτους, αυτό το σκοπό υπηρετεί. 
     Οι φωνές ότι αυτό διασφαλίζεται μέσω ενός κατ’ εξοχήν δημοσίου φορέα, στερούνται βάσης, καθώς το προηγούμενο της λεηλασίας του αρχείου της Ε.Ρ.Τ. κάθε άλλο παρά παράδειγμα προς μίμηση αποτελεί.
     Κυρίες και κύριοι συνάδελφοι, το δικαίωμα στην πληροφόρηση δεν είναι μόνο μια επιστημονική απαίτηση, αλλά και ένα ουσιαστικό πολιτικό, δημοκρατικό δικαίωμα.
     Ο ρόλος της προστασίας και της ανάδειξης της οπτικοακουστικής μας κληρονομιάς είναι ζωτικής σημασίας, καθώς μέσω του οπτικοακουστικού αρχείου η εθνική μας κουλτούρα θα συμμετάσχει στην παγκόσμια ιστορική μνήμη.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, εκ μέρους της Κυβέρνησης θα ήθελα να αποδοκιμάσω τη βίαιη επίθεση που, όπως πληροφορούμαι, δέχτηκε πριν από λίγη ώρα στην πέριξ των Εξαρχείων περιοχή ο Πρόεδρος της Γ.Σ.Ε.Ε. κ. Χρήστος Πολυζωγόπουλος. Πληροφορούμαι ότι είναι καλά στην υγεία του.
     Θα ήθελα εκ μέρους της Κυβέρνησης να διαβεβαιώσω ότι θα ληφθούν όλες εκείνες οι πρόνοιες για την ανεύρεση των δραστών. Και φυσικά θα ήθελα να του ευχηθώ καλή ανάρρωση.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ζήτησα να μιλήσω για δύο λόγους.
     Ο ένας είναι αυτός που είχε την καλοσύνη να θίξει ο Υπουργός Επικρατείας. Θα ήθελα κι εγώ με τη σειρά μου να καταδικάσω, απολύτως, τη βιαιότητα και την αθλιότητα να επιτεθούν, μάλλον νεαρής ηλικίας «άγνωστα» άτομα, στον Πρόεδρο της Γ.Σ.Ε.Ε., με αποτέλεσμα να τον τραυματίσουν και να διακομιστεί λόγω των τραυμάτων σε κλινική των Αθηνών. Εκφράζουμε, μαζί με την καταδίκη αυτών των βίαιων επιθέσεων, την ελπίδα ότι όλα θα πάνε καλά με την υγεία του κ. Πολυζωγόπουλου. 
     Ο δεύτερος λόγος είναι για να δούμε λίγο την οργάνωση της αυριανής μας συζήτησης, εάν θα είναι μία η ενότητα των άρθρων ή δύο, όπως είναι η διάταξη του νομοσχεδίου. 
     Θα θέλαμε, κύριε Πρόεδρε, να έχουμε την άποψη της Κυβέρνησης και της Πλειοψηφίας για να οργανώσουμε την αυριανή μας συζήτηση.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι και το Προεδρείο -και πιστεύω ότι εκφράζει το σύνολο των Βουλευτών- καταδικάζει την άνανδρη αυτή επίθεση εναντίον του κ. Πολυζωγόπουλου. Του ευχόμαστε περαστικά και επάνοδο στα καθήκοντά του σύντομα.
     Σε ό,τι αφορά τώρα τη συζήτησή μας θέλω να πω το εξής: Έχουμε δεκαέξι άρθρα. Στην επιτροπή συζητήθηκαν σε μία ενότητα. Αν συμφωνεί και η Κυβέρνηση, να συζητήσουμε αύριο όλα τα άρθρα μαζί. Και πρέπει να σας ενημερώσω ότι δεν υπάρχει καμία τροπολογία, ούτε Υπουργική ούτε των Βουλευτών. 
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν έχουμε αντίρρηση, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Συμφωνούμε, λοιπόν, αύριο να συζητηθούν όλα τα άρθρα σε μία ενότητα.
     ΧΑΡΑΛΑΜΠΟΣ ΚΑΣΤΑΝΙΔΗΣ: Σε μία ενότητα.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χαϊτίδης.
     ΕΥΓΕΝΙΟΣ ΧΑΪΤΙΔΗΣ: Κυρίες και κύριοι συνάδελφοι, ήθελα και εγώ να εκφράσω την καταδίκη, τον αποτροπιασμό, την αποδοκιμασία για τη βίαιη, απαράδεκτη πράξη την οποία μόλις τώρα πληροφορηθήκαμε, εναντίον του κ. Πολυζωγόπουλου, την αποδοκιμασία κάθε ανάλογης πράξης, διότι σήμερα πλέον, μετά από τόσων ετών εύρυθμη λειτουργία της δημοκρατίας, δεν δικαιολογείται να παρατηρούνται στην κοινωνία μας τέτοιες ενέργειες. Και είμαι βέβαιος ότι η Κυβέρνηση θα κάνει το καθήκον της προς πάσαν κατεύθυνση. 
     Επί του νομοσχεδίου. Πριν από μερικές ώρες, όσοι συνάδελφοι παραβρέθηκαν στη συνεδρίαση της Ειδικής Μόνιμης Επιτροπής Απόδημου Ελληνισμού της Βουλής, θα διαπίστωσαν προκαταβολικά τη δικαίωση αυτού του νομοσχεδίου αλλά και την αγωνιώδη έκκληση αυτών που μπορούν να γνωρίζουν την ανάγκη για τη διάσωση του πολυτιμότατου, μοναδικού και δυσεύρετου αρχειακού ιστορικού υλικού που αφορά την πορεία της Ελλάδος, την πορεία του Ελληνισμού.
     Είχαμε την ευκαιρία να φιλοξενούμε για να ακούσουμε τις απόψεις δύο διακεκριμένων δημοσιογράφων, εκ των οποίων ο ένας είναι και φωτορεπόρτερ, της ομογένειας, οι οποίοι και οι δύο διατύπωσαν μία αγωνιώδη έκκληση να γίνουν επιτέλους πραγματικότητα όσα προβλέπονται στο συζητούμενο νομοσχέδιο. Να φροντίσουμε να διασώσουμε –βέβαια είναι αυτονόητο, πρώτα εντός Ελλάδος, αλλά και εκτός Ελλάδος- στην ομογένεια, πολύτιμο φωτογραφικό και λοιπό έντυπο υλικό, το οποίο υπάρχει και το οποίο χάνεται. Διότι δεν φρόντισε τόσα χρόνια κανείς να κάνει εκείνα, τα οποία προβλέπει το κεφάλαιο Α΄ του συζητουμένου νομοσχεδίου. Κάτι για το οποίο δεν μπορεί, παρά ο κάθε καλόπιστος –και νομίζω ότι όλοι σ’ αυτήν την Αίθουσα είμαστε καλόπιστοι- να συγχαρεί την Κυβέρνηση, προσωπικά τον κύριο Υπουργό και να υπερψηφίσουμε βέβαια όλες αυτές τις διατάξεις που τίθενται σε συζήτηση σήμερα.
     Συγχρόνως, ήθελα να επικαλεσθώ τη βαρύτητα και σπουδαιότητα της εκκλήσεως του προεδρεύοντος αγαπητού συναδέλφου κ. Σούρλα, ο οποίος πολύ εύστοχα παρατήρησε ότι, δυστυχώς όχι μόνο λόγω αδιαφορίας και ολιγωρίας της ελληνικής πολιτείας μέχρι σήμερα, αλλά και βάσει σχεδίου και προκειμένου να εξυπηρετηθούν σκοπιμότητες, καταστρέφεται συστηματικά ιστορικό ελληνικού ενδιαφέροντος αρχειακό υλικό, κυρίως στην περιοχή των Βαλκανίων. Επί του θέματος έχω και προσωπική αντίληψη διότι μέσα στο υλικό αυτό δεν περιλαμβάνω μόνο φωτογραφίες, πίνακες, ιστορικά αρχεία. Περιλαμβάνω και την ανάγκη της αποτύπωσης φωτογραφικής και ψηφιακής, όλου εκείνου του μνημειακού υλικού που μαρτυρά και αποδεικνύει την πορεία του Ελληνισμού, τη δημιουργία του ελληνικού πολιτισμού μέσα στον ευρύτερο χώρο των Βαλκανίων αλλά και προς ανατολάς και προς δυσμάς. Γιατί όσοι από εμάς είχαμε την ευκαιρία να επισκεφθούμε ελληνικές κοινότητες σε όλον τον κόσμο, από το βορρά στον Καναδά μέχρι το νότο στην Αυστραλία και από τη δύση μέχρι την ανατολή, παντού υπάρχουν, αρκεί να τα αναζητήσουμε, μνημεία τα οποία, άλλα μεν μπορούν να διασωθούν επειδή υπάρχει η δυνατότητα να τα αποκτήσουμε κατά τρόπο επίσημο και νόμιμο και άλλα μπορούν τουλάχιστον, να φωτογραφηθούν και να αποτυπωθούν, ώστε να τα διασώσουμε εδώ στη μητροπολιτική Ελλάδα.
     Θα παρακαλούσα, λοιπόν στα πλαίσια αυτού του νομοσχεδίου και των εν συνεχεία αποφάσεων και διαταγμάτων που πρόκειται να ακολουθήσουν, να λάβετε πρόνοια για όλα αυτά τα οποία αναλυτικότερα -ο νόμος βέβαια δεν μπορεί να είναι τόσο αναλυτικός- σας εξέθεσεα.
     Θα ήθελα να αναφερθώ επίσης σε δύο θέματα τα οποία αφορούν παραμελημένες -αλλά τόσο αναγκαίες, τόσο συγκινητικές στην επιδίωξή τους να επιβιώσουν- μορφές Τύπου. Είναι ο επαρχιακός ελληνικός Τύπος και το σύνολο του ομογενειακού Τύπου. 
     Γνωρίζω και συγχαίρω τον κύριο Υπουργό, διότι έχει δώσει αυστηρές εντολές, ώστε η προβλεπόμενη για τον επαρχιακό Τύπο διαφημιστική καμπάνια των κρατικών φορέων και των διαφόρων κρατικών οργανισμών, σε ποσοστό 30% του συνόλου της σχετικής δαπάνης, να δίδεται στον επαρχιακό Τύπο. Συγχαίρω τον κύριο Υπουργό, διότι γνωρίζω ότι έδωσε αυστηρές εντολές, ώστε αυτή η προϋπάρχουσα πρόβλεψη να τηρηθεί, διότι μέχρι τώρα δεν ετηρείτο. 
     Θα ήθελα όμως να παρακαλέσω τον κύριο Υπουργό να φροντίσει, ώστε αυτό το 30%, το οποίο δίδεται και θα συνεχίσει να δίδεται στον επαρχιακό Τύπο, να κατανέμεται και κατά έναν τρόπο δίκαιο. Είμαι στη δυσάρεστη θέση -περιγραφικά προς το παρόν και αν θέλετε να σας δώσω και στοιχεία περισσότερα- να καταγγείλω ότι εκείνες οι εταιρείες, οι οποίες μάλιστα μνημονεύονται εδώ μέσα, που αναλαμβάνουν για λογαριασμό του δημοσίου ή και των διαφόρων Νομικών Προσώπων Δημοσίου Δικαίου, για λογαριασμό αυτών των φορέων, να δώσουν στους τελικούς αποδέκτες τη διαφημιστική αυτή καταχώρηση ή αδικούν ή συναλλάσσονται ή πολλές φορές και παρανομούν κατά έναν τρόπο απαράδεκτο. Πιστεύω, κύριε Υπουργέ, ότι αυτή την παράνομη δραστηριότητα θα πρέπει να την αντιμετωπίσουμε και να την αντιμετωπίσουμε συνεργαζόμενοι. Άλλωστε μπορείτε και εσείς να προσπορίσετε, να ανεύρετε τέτοια στοιχεία μεροληπτικής κατανομής κρατικών διαφημίσεων στον επαρχιακό Τύπο. 
     Τέλος, ήθελα να παρακαλέσω να φροντίσετε για τον ομογενειακό Τύπο, ο οποίος κυριολεκτικά δίνει αγώνα επιβίωσης, για τον ομογενειακό Τύπο, ο οποίος είναι η φωνή της Ελλάδος εκτός Ελλάδος και βεβαίως δεν ενημερώνει, που είναι και αυτό πολύ σημαντικό, μόνο τον ελληνισμό της διασποράς, αλλά επηρεάζει την κοινή γνώμη των χωρών όπου εκδίδεται, όπου υπάρχει υπό μορφή ψηφιακή ως ραδιόφωνα, τηλεοράσεις ή ως έντυπος Τύπος. 
     Για όλα αυτά θα ήθελα να σας παρακαλέσω στα πλαίσια αυτού του νόμου και των όποιων εκτελεστικών αποφάσεων θα ακολουθήσουν να λάβετε πρόνοια. Αυτή την έκκληση έκαναν οι συνάδελφοί σας δημοσιογράφοι που είχαμε σήμερα στην επιτροπή. Αυτή την έκκληση διατυπώνουμε όλοι εμείς, γιατί όλοι λίγο πολύ είμαστε σε επαφή με την Ομογένεια. Αυτό είναι το εθνικό μας χρέος. Νομίζω ότι αυτό είναι και η δική σας επιθυμία, διότι είναι γνωστή η ευαισθησία σας για τον επαρχιακό αλλά και τον ομογενειακό Τύπο.
     Ευχαριστώ πάρα πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαϊτίδη. 
     Το λόγο έχει ο κ. Φούσας, με την αγόρευση του οποίου ολοκληρώνεται και ο κατάλογος των ομιλητών Βουλευτών.
     ΑΝΤΩΝΙΟΣ ΦΟΥΣΑΣ: Θα ήθελα και εγώ, κύριε Πρόεδρε, να ενώσω τη φωνή μου με όσα ανέφερε ο εκλεκτός συνάδελφος κ. Χαϊτίδης όσον αφορά τη στήριξη του ομογενειακού Τύπου και του Τύπου της επαρχίας. Το έργο τους είναι πολύ μεγάλο, πολυσχιδές και σπουδαίο είτε αναφερόμαστε στην Ομογένεια είτε στον επαρχιακό Τύπο. Όσοι είχαμε τη χαρά και την ευτυχία να βρεθούμε -και βρεθήκαμε όλοι μας- στην Ομογένεια αντιλαμβανόμαστε πόση αξία έχει αυτός ο Τύπος, αλλά εξίσου σπουδαίο είναι και το έργο του επαρχιακού Τύπου. Όλα αυτά σας τα εξέθεσε ο κ. Χαϊτίδης υπό την ιδιότητά του ως Προέδρου της Επιτροπής Αποδήμου Ελληνισμού, στην οποία έχω και εγώ την τιμή να συμμετέχω. Τέτοιες θέσεις ακούμε όποτε συνεδριάζει η επιτροπή μας και όποτε ερχόμαστε σε επαφή με τους ομογενείς μας.
     Το νομοσχέδιο αυτό, κυρίες και κύριοι συνάδελφοι, είναι ιδιαίτερα σοβαρό, ιδιαίτερα σπουδαίο, αλλά και ιδιαίτερα χρήσιμο, γιατί αντιμετωπίζει ένα πολύ μεγάλο ζήτημα. Ασφαλώς, δεν πρόκειται για ένα νομοσχέδιο που έχει σχέση με την ανάπτυξη της πατρίδας μας, που έχει σχέση με τα οικονομικά μας, που έχει σχέση με την παιδεία, που θα ήταν, επίσης, σπουδαίο, αλλά έχει σχέση με αυτό που δεν έγινε επί τόσα χρόνια και τώρα το κάνετε και έχει σχέση με την ιστορία της πατρίδας μας, έχει σχέση με την κληρονομιά μας, έχει σχέση με τον πολιτισμό μας.
     Μέχρι τώρα, δυστυχώς, όλο αυτό το Αρχείο ήταν διάσπαρτο. Πολλές φορές καταστρεφόταν. Πολλές φορές χρήσιμα αντικείμενα χάνονταν. Πολλές φορές δεν μπορούσε κάποιος να τα βρει. Πολλές φορές κανείς δεν μπορούσε να τα αξιοποιήσει. Αυτό και μόνο το γεγονός, ότι δηλαδή μπαίνει μία τάξη στο πολύ μεγάλο αυτό ζήτημα, ότι αξιοποιούνται αυτά τα πολύ σπουδαία στοιχεία της ιστορικής μας κληρονομιάς, θα ήταν αρκετό για μένα –θα ήθελα να πιστεύω και για το ΠΑ.ΣΟ.Κ. και για τα άλλα κόμματα, δυστυχώς, όμως, όχι, όπως αποδείχθηκε- για να στηρίξω και να ψηφίσω αυτό το νομοσχέδιο.
     Κατ’ αρχήν άκουσα με πολύ προσοχή την κυρία εισηγήτρια του ΠΑ.ΣΟ.Κ., όπως άκουσα και τον κύριο Κοινοβουλευτικό Εκπρόσωπο. Πρέπει να σας πω ότι μάλλον εδώ γίνεται μία σύγχυση.
     Άλλο πράγμα, κυρία Αράπογλου, συζήτηση επί της αρχής ενός νομοσχεδίου και άλλο πράγμα συζήτηση επί των άρθρων. Ευθέως σας ρωτώ και εσάς και το κόμμα σας: Θέλετε ή δεν θέλετε να υπάρχει ένα αρχείο για όλα αυτά τα ιστορικά κειμήλια και για όσα θα συμπεριλαμβάνει αυτό το Εθνικό Οπτικοακουστικό Αρχείο; Διότι εάν θέλατε, δεν θα είχατε παρά να συμφωνήσετε και να ψηφίσετε επί της αρχής αυτό το νομοσχέδιο, να κάνετε όλες τις παρατηρήσεις σας επί των άρθρων και πολλές εξ αυτών θα μπορούσαν να γίνουν δεκτές από τον κύριο Υπουργό και από την Ολομέλεια της Βουλής.
     Δεν το κάνατε αυτό και σταθήκατε σε μερικές λεπτομέρειες, που πρέπει να σας πω ότι δεν είναι και κατανοητές. Για παράδειγμα, εγκαλέσατε τον κύριο Υπουργό και την Πλειοψηφία, λέγοντας ότι αυτό το νομοσχέδιο θα τελεί υπό την εποπτεία του εκάστοτε Υπουργού και οι διοικήσεις θα διορίζονται από τα Υπουργεία. Άρα αυτό είναι αρκετό για να πείτε ότι εσείς δεν ψηφίζετε αυτό το νομοσχέδιο.
     Πρόταση δεν μας κάνατε, όμως. Τι θα θέλατε επ’ αυτού να γίνει; Πώς θα θέλατε να διορίζονται οι εκάστοτε διοικήσεις αυτού του Οργανισμού; Σε τελευταία ανάλυση είναι γνωστό ότι η Κυβέρνηση έχει τη λαϊκή εντολή και η Κυβέρνηση παίρνει εντολή να κυβερνήσει τον τόπο.
     Επίσης, μας είπατε ότι αυτό το νομοσχέδιο δεν το ψηφίζετε, γιατί ξέρετε ότι περί τους σαράντα, πενήντα υπαλλήλους που θα εργάζονται εκεί, θα διοριστούν εκτός Α.Σ.Ε.Π.. Δεν πρόκειται περί αυτού. Πρόκειται μόνο για το ότι μερικοί διοικητικοί υπάλληλοι θα διοριστούν τώρα με σχέση ιδιωτικού διοικητικού δικαίου, μέχρι να εκδοθεί το σχετικό διάταγμα, όπου το θέμα θα ρυθμιστεί οριστικά επί τη βάσει των διατάξεων του ν.2190.
     Επομένως, πού είναι αυτές οι αιτιάσεις; Επαναλαμβάνω ότι άλλο πράγμα είναι ότι ψηφίζω ή καταψηφίζω επί της αρχής. Και όταν λέω, ψηφίζω επί της αρχής, σημαίνει πως δεν θέλω να γίνει αυτό, ενώ όταν κάνω κριτική επί των άρθρων, κάνω και εισηγήσεις. 
     Αυτά διδαχθήκαμε όλοι εδώ. Έτσι έχουν τα πράγματα. Δεν μπορεί αλλιώς κανείς να συμπεράνει, παρά ότι το ΠΑ.ΣΟ.Κ., αισθανόμενο ένοχο, επειδή επί τόσα χρόνια δεν βρήκε τη δύναμη να ρυθμίσει αυτό το πολύ μεγάλο ζήτημα, τώρα είναι και μικρόψυχο και δεν δέχεται να ψηφίσει ένα νομοσχέδιο, που αυτονόητα είναι πολύ χρήσιμο για τον τόπο μας, για την ιστορία μας, για τον πολιτισμό μας, για τους Απόδημους, για όλο τον Ελληνισμό. Είναι τραγικό, ξέρετε, σε όλα τα μέρη του κόσμου να υπάρχει αυτό το Αρχείο πλην της Ελλάδος.
     Τώρα που ο Υπουργός, φέρνει αυτό το θέμα, τον οποίο πρέπει δημόσια να συγχαρώ για αυτή την πρωτοβουλία, εσείς το αντιμετωπίζετε μικρόψυχα, για μια ακόμη φορά, γιατί νομίζετε πως έτσι θα κάνετε αντιπολίτευση, γιατί νομίζετε πως έτσι θα σας χειροκροτήσει ο ελληνικός λαός. Ξεχνάτε, όμως, πως οι δημοσκοπήσεις καθημερινά, σας δείχνουν να πέφτετε συνεχώς, λόγω της τακτικής σας και λόγω  του ότι παίρνετε τέτοιες θέσεις.
     Αυτό το Εθνικό Οπτικοακουστικό Αρχείο θα λειτουργεί ασφαλώς και ορθώς, με ιδιωτικά κριτήρια, θα ελέγχεται από το κράτος και ορθώς και βεβαίως θα διοικείται από το διοικητικό συμβούλιο που θα είναι επταμελές και βεβαίως θα έχει και διευθύνοντα σύμβουλο και μερικούς εργαζομένους υπαλλήλους. Τι το καλύτερο!
     Είπε ο κ. Καστανίδης «ξέρετε πως θα είναι, αν θα είναι...» και άλλαξε γνώμη επειδή άλλαξε το «χρηματοδότηση» από το «επιδότηση». Δεν ξέρω αν είναι και πολύ δόκιμη η επιδότηση. Οφείλω να σας πω ότι θα το συζητούσα πολύ αυτό... 
     ΦΙΛΙΠΠΟΣ ΤΣΑΛΙΔΗΣ: Επιχορήγηση είναι.
     ΑΝΤΩΝΙΟΣ ΦΟΥΣΑΣ: Δεν ξέρω πως μπορεί η επιχορήγηση να είναι ιδιωτική. Είναι ένα θέμα αυτό, αλλά δεν έχει τόσο μεγάλη σημασία. Το θέμα είναι ότι στέκεται σε λέξεις που δεν έχουν και μεγάλη σημασία. Σημασία έχει ότι πράγματι θα βρίσκονται ιδιώτες οι οποίοι θα στηρίζουν αυτό το Αρχείο και πρέπει να γίνει αυτό. Είναι δυνατόν να μη δεχτούμε δωρεές ή οποιεσδήποτε επιχορηγήσεις -έστω και αν το ονομάσουμε έτσι- και από ιδιώτες σε ένα τόσο μεγάλο έργο; 
     Αφού και εγώ καταδικάσω από τη θέση αυτή την άνανδρη επίθεση κατά του κυρίου Πολυζωγόπουλου, αφού και εγώ με τη σειρά μου ευχηθώ να μην έχει προβλήματα και να έχει γρήγορη ανάρρωση και επάνοδο στο έργο του και αφού καταδικάσω αυτές τις απαράδεκτες συμπεριφορές, πρέπει να σας πω ότι στηρίζω αυτό το νομοσχέδιο. Και το στηρίζω ουσιαστικά από την καρδιά μου. Ξέρω ότι έλειπε ένα τέτοιο όργανο, το οποίο θα συλλέξει όλο το αρχείο, θα είναι σε ένα συγκεκριμένο χώρο, θα αξιοποιείται, θα προβάλλεται. Και βεβαίως μαζί με αυτό θα προβάλλεται και η Ελλάδα, θα προβάλλεται η ιστορία, θα προβάλλεται ο πολιτισμός. Επιπλέον οιοσδήποτε θέλει να αντλήσει οποιαδήποτε θέματα, θα βρίσκει πηγές σ’ αυτό το Αρχείο.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα.
     Ο κύριος Υπουργός έχει το λόγο.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Με αφορμή και αυτό που είπε ο κ. Φούσας  προ ολίγου, στο κείμενο τροποποιήσεων-προσθηκών το οποίο διενεμήθη, στο σημείο που αναφέρονται οι επιχορηγήσεις –μιλάμε για την περίπτωση β΄ της παραγράφου 1 του άρθρου 7, η οποία τροποποιήθηκε και θα τη συζητήσουμε αύριο αναλυτικά- θέλω να πω ότι μιλάμε για επιχορηγήσεις πλέον. Αλλάζουμε τη λέξη. Λέμε «επιχορηγήσεις από άλλους δημόσιους ή ιδιωτικούς φορείς, καθώς και ...». Τη λέξη «χρηματοδότηση» πρέπει να βάλουμε εδώ.  
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αναφέρονται στις τροποποιήσεις και προσθήκες που ανακοινώσατε; 
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Πάνω στο κείμενο αυτό είναι. Εκείνο που θα προστεθεί είναι μια λέξη ακόμα «χρηματοδότηση» γιατί μιλώντας για προγράμματα της Ευρωπαϊκής Ένωσης μιλάμε για χρηματοδότηση. 
     Μια ακόμη μικρή διόρθωση. Στην τροποποίηση αναφερόμαστε στη περίπτωση στ’ της παραγράφου 1 του άρθρου 7 και όχι στην περίπτωση ε’ όπως αναγράφεται. Μικρές φραστικές διορθώσεις είναι.
     Κατά τα λοιπά να ευχαριστήσω τους κυρίους συναδέλφους για την επιχειρηματολογία τους.  
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, είναι ακόμη να μιλήσουνε οι εισηγητές. Οπότε αν θέλετε να απαντήσετε στο τέλος.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Η εισηγήτρια της Νέας Δημοκρατίας κ. Βούλτεψη έχει το λόγο.
     ΣΟΦΙΑ ΒΟΥΛΤΕΨΗ: Ευχαριστώ πολύ, κύριε Πρόεδρε.
     Ακούγοντας τη σημερινή συζήτηση έχω κατ’ αρχήν να δώσω μερικές πληροφορίες.
     Πληροφορία πρώτη. Όσον αφορά στη συζήτηση γύρω από τα Γενικά Αρχεία του Κράτους και τον διευθυντή τους, όπως ξέρετε στην Επιτροπή δεν εμφανίστηκε κανείς από τα Γενικά Αρχεία του Κράτους. Πληροφορώ την Αντιπολίτευση που πιθανόν να μην το γνωρίζει, ότι αργότερα μάθαμε πως ουδείς έκανε το κόπο να ενημερώσει τον διευθυντή των Γενικών Αρχείων του Κράτους ότι η επιτροπή της Βουλής είχε ζητήσει τη συμβολή του στη συνεδρίαση. Αυτό για να ξέρουμε με ποιον τρόπο λειτουργούσε μέχρι τώρα αυτός ο οργανισμός. Απάντησε κάποιος υπάλληλος στο τηλέφωνο, δήλωσε ότι δεν θα παραστεί και ο διευθυντής το έμαθε αφού τελείωσε η συνεδρίασή μας.
     ΧΡΥΣΗ ΑΡΑΠΟΓΛΟΥ: Στον Υπουργό να το πείτε αυτό.
     ΣΟΦΙΑ ΒΟΥΛΤΕΨΗ: Το λέω γιατί άκουσα τον κ. Κοσμίδη να λέει ότι οργανώθηκε πολύ καλά το κτήριο και  ότι είναι πολυτελές και έχει υπαλλήλους και το αποτέλεσμα είναι αυτού του είδους η λειτουργία: κάποιος στο τηλέφωνο να απαντά στη Βουλή και αυτό να είναι αρκετό. 
     Το δεύτερο για τους δημοσιογράφους υπαλλήλους της Γενικής Γραμματείας Τύπου θέλω να προσθέσω σε αυτά που είπε ο Υπουργός, που τα ξέρουμε όλοι, ότι οι δημοσιογράφοι δεν είναι δημόσιοι υπάλληλοι και δεν λαμβάνουν επιδόματα. Αν γίνουν δημόσιοι υπάλληλοι και λάβουν επιδόματα δεν επιτρέπεται να συνεχίσουν να είναι εγγεγραμμένοι στην Ένωση Συντακτών. Αυτό σημαίνει ότι θα γίνουν δημόσιοι υπάλληλοι και θα παραιτηθούν ασφαλιστικών τους δικαιωμάτων. Δεν υπάρχει λοιπόν κανένα τέτοιο ζήτημα. Οι δημοσιογράφοι στη Γραμματεία δουλεύουν, προσφέρουν τις υπηρεσίες τους με ειδικό καθεστώς επειδή είναι δημοσιογράφοι και όχι επειδή είναι δημόσιοι υπάλληλοι.
     Άκουσα πάλι κύριε Πρόεδρε, να χύνονται κροκοδείλια δάκρυα όσον αφορά την αξιοκρατία και το Α.Σ.Ε.Π. και την τήρηση των νόμων σχετικά με τις προσλήψεις. Παρά το γεγονός ότι μιλάμε για κάτι που δεν εντάσσεται καν στον ευρύτερο δημόσιο τομέα έγινε πάλι συζήτηση για τις προσλήψεις. Το είπα και στην πρωτομιλία μου αλλά εδώ άκουσα ότι δεν τηρούνται οι νόμοι όσον αφορά στις προσλήψεις. Για ποιο νόμο μιλάμε; Για το ν. 2527/97 ή για το ν. 2839/00 που επέτρεπαν να προσλαμβάνονται κάθε χρόνο δεκαπέντε χιλιάδες υπάλληλοι στις κεντρικές υπηρεσίες των υπουργείων με συμβάσεις έργου και χωρίς διαγωνισμούς; Μήπως μιλάμε για το νόμο Γιαννίτση που προέβλεπε ενοικιάσεις εργαζομένων; 
     Ενώ ζούμε όλοι σε αυτήν τη χώρα και ξέρουμε τις χιλιάδες προσλήψεις που έγιναν επί ΠΑ.ΣΟ.Κ. που είναι πεντακόσιες είκοσι χιλιάδες από το 2000 έως το 2004 –συμβασιούχοι, συμβάσεις έργου κ.λπ.- ενώ ξέρουμε ότι κάθε χρόνο με βάση αυτούς τους δυο νόμους προσλαμβανόνταν στις κεντρικές υπηρεσίες των Υπουργείων δεκαπέντε χιλιάδες άτομα, έχουμε αναλώσει ένα απόγευμα για πενήντα άτομα. Έλεος. Εμείς μιλάμε για πενήντα άτομα. Βέβαια το ειδικό επιστημονικό προσωπικό είναι πάντοτε εκτός Α.Σ.Ε.Π.. 
     Όσο για τον σεβασμό προς το Α.Σ.Ε.Π. γύρω από το οποίο πάλι χύθηκαν κροκοδείλια δάκρυα για θυμηθείτε τις εκθέσεις τις ετήσιες του Α.Σ.Ε.Π. που έγραφαν ότι κάθε χρόνο γίνονται στημένοι διαγωνισμοί και υπάρχουν πλαστά πιστοποιητικά και φωτογραφικές προκηρύξεις. Πολλές φορές προσλαμβανόντουσαν πρόσωπα αλλά μετά ανακάλυπταν ότι δεν ήταν αρεστά τους απέλυαν, γιατί δήθεν η πρόσληψή τους δεν είχε γίνει με συμβατό τρόπο όσον αφορά την προκήρυξη. Για την έκθεση μόνο του Α.Σ.Ε.Π. του 2002 για το οποίο εσείς συνεχίζετε να χύνετε κροκοδείλια δάκρυα και με το οποίο δεν έπρεπε καν να ξανασχοληθείτε μετά από τις εκθέσεις έχω να πω ότι παραπέμφθηκαν δεκατέσσερα άτομα στον εισαγγελέα για πλαστά πιστοποιητικά. 
     Ακούστηκε κάτι για τις συνειδήσεις των Βουλευτών της Νέας Δημοκρατίας. Για πείτε μου εδώ πόσα πάνελ θα στηνόντουσαν αν δεκατέσσερα άτομα παραπέμποντο στον εισαγγελέα για πλαστά πιστοποιητικά και προσλήψεις στον Α.Σ.Ε.Π. αν στην κυβέρνηση ήταν η Νέα Δημοκρατία; Δεν θα στηνόντουσαν τουλάχιστον ενός μηνός πάνελ; Διότι εδώ για συνήθεις πρακτικές στήνονται πάνελ επί πάνελ και γίνονται συζητήσεις με καταγγελίες κ.λπ.. Για σκεφθείτε το λιγάκι και επιφυλάσσομαι αύριο να δώσω μερικές ακόμη απαντήσεις όσον αφορά στους ειδικούς λογαριασμούς.
     (Χειροκροτήματα από την πτέρυγα της Νέας Δημοκρατίας )
     ΠΡΟΕΔΡΕΥΩΝ (Γεώργιος Σούρλας): Η κ. Αράπογλου έχει το λόγο.
     ΧΡΥΣΗ ΑΡΑΠΟΓΛΟΥ: Κύριε Πρόεδρε, θα μιλήσω με παραδείγματα. Ο Υπουργός πιστεύει ότι δεν ψηφίζουμε το νομοσχέδιο για το Εθνικό Οπτικοακουστικό Αρχείο γιατί είναι πρόσωπο ιδιωτικού δικαίου. Οι διαφορές μας είναι κολοσσιαίες. Δεν πρόκειται περί αυτού. Λυπάμαι που τόσο καιρό το συζητάμε και στην επιτροπή δεν έχει γίνει κατανοητό. Όταν ρωτάμε γιατί δεν υπάρχουν εκπρόσωποι φορέων –που είναι ο κ. Χαϊτίδης και ο κ. Φούσας να τα ακούσουν- πως μπορείτε να κάνετε καταγραφή του υλικού της ομογένειας χωρίς να βάλετε έναν εκπρόσωπο της ομογένειας μέσα; Ή θα είναι στη διακριτική ευχέρεια του Υπουργού αν θέλει και να επιλέξει ο ένας εκ των επτά να είναι εκπρόσωπος της ομογένειας;
     Και οι εκφράσεις που χρησιμοποιήσατε για κροκοδείλια δάκρυα δεν μου αρέσουν. Θέλω να σας πω έχοντας ασχοληθεί πάνω από δεκαπέντε χρόνια με αρχεία –αυτό συνεχίζω και κάνω στη ζωή μου- πως όταν ήμουν στη νομαρχία και κάναμε το κέντρο της Μαύρης Θάλασσας, συλλέξαμε ένα αρχειακό υλικό από πάρα πολλές χώρες το οποίο σήμερα δεν γνωρίζω σε ποια γραφεία βρίσκεται στη νομαρχία. Θα το δούμε σε επόμενο κοινοβουλευτικό έλεγχο.
     Γνωρίζω ότι πέσαμε πάνω σε αρχειακό υλικό, που αφορά τη στάση της Ρωσίας στη Μικρασιατική καταστροφή. Αυτό το αρχειακό υλικό, εάν δεν πάει στα Γενικά Αρχεία του Κράτους, σε μια υπηρεσία που μπορεί να το επεξεργασθεί επί τη βάσει συγκεκριμένων συντεταγμένων εθνικής σημασίας και πάει στο αρχείο το οποίο αποτελείται από κάποιους αρχειονόμους που δεν έχουν διασύνδεση με τα υπουργεία και τις κατάλληλες υπηρεσίες που μπορεί να φθάσει και πώς μπορεί κάποιος να το αξιοποιήσει;
     Θα σας αναφέρω ένα παράδειγμα για να κατανοήσετε για ποιο λόγο δεν το ψηφίζουμε. Δεν το κάνουμε, γιατί πρόκειται περί μιας άλλης οπτικής γωνίας. Σεις αναφερθήκατε στα αρχεία, αν σωστά κατάλαβα, της Μολδαβίας και Ρουμανίας, τα οποία αναφέρονται στην Επανάσταση του ‘21. Ποιος θα τα διαχειρισθεί; Ο διευθύνων σύμβουλος με τα μειωμένα προσόντα, ο οποίος θα είναι της αποδοχής του εκάστοτε Υπουργού, σήμερα της Νέας Δημοκρατίας και αύριο του ΠΑ.ΣΟ.Κ.; 
     Κύριε Πρόεδρε, τα αρχεία της Φιλικής Εταιρείας ποιος θα τα διαχειρισθεί; Θα σας μιλήσω με συγκεκριμένα παραδείγματα, γιατί είναι πολύ εύκολο να μιλάμε για μεγάλα λόγια, αλλά εγώ θα σας πω για πράγματα τα οποία έχω δει και δεν τολμήσαμε να τα αγγίξουμε. 
     Ποιος είναι αυτός από το νέο οργανισμό που θα μπορέσει να τα ταξινομήσει, να τα συγκεντρώσει, να τα μεταφράσει ιστορικά και να δει την αξία τους και να τα δώσει για αξιοποίηση; 
     Όταν άκουσα ότι τις προσλήψεις θα τις κάνουν οι επιτροπές αξιολόγησης, δυστυχώς εκείνη τη στιγμή δεν μπορούσα να απαντήσω, αλλά οι επιτροπές αξιολόγησης των υποψηφίων για πρόσληψη στο αρχείο, γίνονται με απόφαση του Δ.Σ. Σύμφωνα δε με το άρθρο 8, τα πάντα έχουν να κάνουν με κοινή απόφαση του Υπουργού Οικονομίας και Οικονομικών, του εποπτεύοντος Υπουργού και καθορίζεται το ύψος των αποδοχών τα ειδικά προσόντα που απαιτούνται για πρόσληψη κ.λπ.. 
     Άρα δεν είναι μικροψυχία το να λέμε ότι δεν το ψηφίζουμε, γιατί υπάρχει αυτή η αντίληψη εκτός Α.Σ.Ε.Π. για τα πενήντα άτομα προσωπικό. Θα το προσπεράσω και αυτό, γιατί θα μιλήσουμε και αύριο, αλλά θέλω να σας πω το εξής: Μέτρησα στο νομοσχέδιο αυτό δεκαεννέα νόμους που τροποποιούνται σε ειδικές συγκεκριμένες διατάξεις τους. Πουθενά όμως από τους δεκαεννέα νόμους δεν αναφέρεται ο ν. 1946/91. Αυτός ο νόμος είναι ο βασικός νόμος για τα Γενικά Αρχεία του Κράτους, που παρ’ ότι έχει γίνει το 1991, ρητά αναφέρονται εκεί οι ορισμοί για το περί τίνος πρόκειται όταν μιλάμε για οπτικοακουστικό υλικό και πώς γίνεται η μεταφορά στα Γενικά Αρχεία του Κράτους και πώς γίνεται η διασύνδεση με το υπόλοιπο υλικό. Τον καταργούμε αυτόν το νόμο; Έχουμε πρόβλημα. Εδώ υπάρχει ουσιαστικό πρόβλημα. Δηλαδή αν ένα οπτικοακουστικό υλικό της αξίας που σας περιέγραψα πριν περιέλθει σε ελληνικά χέρια, πού πρέπει να πάει; Στα Γενικά Κρατικά Αρχεία ή στο νέο Οργανισμό; Θα πρέπει να πάει στα Γενικά Αρχεία, να δοθεί η άδεια για το ποια είναι προσβάσιμα, τη διαβάθμισή τους και αντίγραφο στο νέο Οργανισμό; Υπάρχουν προβλήματα. 
     Εδώ θέλω ο κύριος Υπουργός να μου απαντήσει τι γίνεται με το ν. 1946. 
     Τώρα, σε ό,τι αφορά το επίδομα για τους δημοσιογράφους, ο κύριος Υπουργός είπε ότι δεν ισχύουν οι αποφάσεις και ότι δεν είμαι ενημερωμένη. Εκτός ότι τα fax μου έχουν καταγράψει την ώρα, ήταν δέκα λεπτά πριν μπούμε στην Αίθουσα, βγήκα έξω και τα επιβεβαίωσα και μάλιστα έχει έρθει και καινούργια ανακοίνωση από την Π.Ο.Ε.Σ.Υ., η οποία είναι πάρα πολύ φρέσκια. 
     ΣΟΦΙΑ ΒΟΥΛΤΕΨΗ: Τι λέει η ανακοίνωση της Π.Ο.Ε.Σ.Υ.; 
     ΧΡΥΣΗ ΑΡΑΠΟΓΛΟΥ: Να σας την μοιράσω. Αναφέρεται σε διάβημα διαμαρτυρίας στον Υπουργό Επικρατείας για την επιχειρούμενη χειραγώγηση της ενημέρωσης. 
     Επίσης, να σας πω, κυρία Βούλτεψη, γιατί μου έκανε μεγάλη εντύπωση και το λέω για να το ακούσει το Προεδρείο να πάρει θέση, αν οι δημοσιογράφοι είναι δημόσιοι υπάλληλοι ή όχι. 
     ΣΟΦΙΑ ΒΟΥΛΤΕΨΗ: Όχι.
     ΧΡΥΣΗ ΑΡΑΠΟΓΛΟΥ: Ο κ. Γκιουλέκας και εγώ χάσαμε την έδρα μας το 2000 ως δημόσιοι υπάλληλοι. 
     Είμαι από αυτούς που ξιφουλκούν ότι οι δημοσιογράφοι δεν είναι δημόσιοι υπάλληλοι. Αλλά το 2000 χάσαμε την έδρα μας ως δημόσιοι υπάλληλοι και δεν υπήρξε καμία επίσημη αντίδραση ούτε από τη Βουλή ούτε από πουθενά αλλού. 
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Γι’ αυτό αλλάζουμε το Σύνταγμα τώρα. 
     ΧΡΥΣΗ ΑΡΑΠΟΓΛΟΥ: Αφήστε με να ολοκληρώσω. 
     ΣΟΦΙΑ ΒΟΥΛΤΕΨΗ: Μην χρησιμοποιείτε την Π.Ο.Ε.Σ.Υ. που δεν σας προστάτεψε. 
     ΧΡΥΣΗ ΑΡΑΠΟΓΛΟΥ: Και η Π.Ο.Ε.Σ.Υ. μας προστάτευσε και η Ένωση Συντακτών Ημερησίων Εφημερίδων Μακεδονίας Θράκης η οποία μάλιστα πλήρωσε γνωμοδοτήσεις.
     Αλλού θέλω να καταλήξω. Σας το αναφέρω παρεμπιπτόντως, γιατί σε αυτήν την Αίθουσα μερικά πράγματα πρέπει να τα βλέπουμε πάρα πολύ σοβαρά. Το συγκεκριμένο επίδομα λοιπόν, στο οποίο ζητούν να συμμετάσχουν και οι δημοσιογράφοι –κύριε Υπουργέ και απαντώ σε αυτό το οποίο είπατε- δεν έχει σημασία εάν με προηγούμενο νόμο εξαιρούνται και αυτό πρέπει να δοθεί μόνο στους δημοσίους υπαλλήλους. Η ερώτηση είναι πάρα πολύ απλή, εάν πιστεύετε ότι οι μισθοί των δημοσιογράφων είναι τέτοιοι που πρέπει να αυξηθούν και αν ψάχνετε να βρείτε έναν τρόπο να τους αυξήσετε. Εάν έχετε κάνει και ιδιαίτερες συνομιλίες στις οποίες αναφερθήκατε, σας παρακαλούμε πολύ να μας τις κοινοποιήσετε, να γίνουμε και εμείς κοινωνοί.
     Σας το λέω αυτό –δυστυχώς αναφέρομαι σε προσωπικά παραδείγματα συνεχώς, αλλά έτυχε έτσι- διότι το 1991 είχα μια πολύ μεγάλη προσωπική ατυχία να διωχθώ ως πλεονάζον προσωπικό από μία Ε.Ρ.Τ. που είχε τρεις υπαλλήλους με σύμβαση αορίστου χρόνου και να βρεθώ σε μία υπηρεσία της Γενικής Γραμματείας στην οποία όταν πήγα –αυτή η υπηρεσία είναι ανενεργή, δεν κάνει τίποτα- μου είπαν «θα κάθεστε για καιρό». Αυτή ήταν η απάντηση του διευθυντή, τον οποία βρήκα την επομένη μέρα το πρωί. Έφυγα θυμάμαι τότε με 140.000 μισθό και πήγα ως υπάλληλος της Γενικής Γραμματείας με εσωτερική μετακίνηση με 110.000. Αυτό σας το αναφέρω για να σας πω ότι είναι γνωστό πως οι μισθοί και των δημοσιογράφων στη Γενική Γραμματεία είναι πάρα πολύ χαμηλοί. Η ερώτηση είναι πολιτική, πάρα πολύ συγκεκριμένη αν προτίθεστε να κάνετε κάτι γι’ αυτό είτε προέρχεται από το συγκεκριμένο λογαριασμό, είτε προέρχεται από οπουδήποτε αλλού.
     Τέλος, θέλω να πω ότι προσπεράσατε όλο το δεύτερο μέρος του νομοσχεδίου, παρ’ ότι κάναμε πάρα πολύ συγκεκριμένες παρατηρήσεις. Βεβαίως, έχω ήδη κατά πολύ υπερβεί το χρόνο μου και θα επανέλθω αύριο, γιατί τα ζητήματα που αφορούν στην ιεραρχία και στις προαγωγές είναι πάρα πολύ σημαντικά. 
     Σας ευχαριστώ θερμά. 
     ΠΡΟΕΔΡΕΥΩΝ (Γεώργιος Σούρλας): Ο κ. Χαϊτίδης έχει το λόγο για να δευτερολογήσει.
     ΕΥΓΕΝΙΟΣ ΧΑΪΤΙΔΗΣ: Κύριε Υπουργέ, ήθελα με αφορμή το άρθρο 13 να σας ρωτήσω και συγχρόνως να παρακαλέσω να ληφθεί η αντίστοιχη μέριμνα. Προβλέπεται η συγχώνευση του Αθηναϊκού Πρακτορείου Ειδήσεων και του Μακεδονικού Πρακτορείου Ειδήσεων. Είναι γνωστό ότι το Μακεδονικό Πρακτορείο Ειδήσεων από της ιδρύσεώς του το 1991, αν θυμάμαι καλά, είχε κατορθώσει με πολλή προσπάθεια να κατοχυρώσει το όνομά του, διότι παράλληλα προσπαθούσε και η FYROM να ιδρύσει ίδιο πρακτορείο. Έχει κατοχυρωθεί στις αρμόδιες ευρωπαϊκές και παγκόσμιες υπηρεσίες το όνομα Μακεδονικό Πρακτορείο Ειδήσεων για σαράντα χρόνια. 
     Ήθελα, λοιπόν, να ρωτήσω εάν έχει διασφαλιστεί μετά τη συνένωση των δύο πρακτορείων υπό το νέο τίτλο Αθηναϊκό Πρακτορείο Ειδήσεων Α.Ε. – Μακεδονικό Πρακτορείο Ειδήσεων Α.Ε. δεν θα υπάρξει κίνδυνος το γειτονικό κρατίδιο με τη γνωστή συμπεριφορά να θελήσει να ισχυριστεί πως δεν υπάρχει πλέον Μακεδονικό Πρακτορείο και να δημιουργήσει αυτό ένα πρακτορείο με το όνομα Μακεδονικό Πρακτορείο Ειδήσεων. Αυτή είναι μια απορία στην οποία ίσως μόνο ειδικοί στο διεθνές δίκαιο θα μπορούσαν να μας απαντήσουν και δεν ξέρω εάν αυτό σας έχει απασχολήσει ώστε να μη γίνουμε μάρτυρες ενός δυσάρεστου γεγονότος, να δώσουμε την ευκαιρία στους προς βορράν γείτονές μας να προχωρήσουν αυτοί ένα ακόμη βήμα εις βάρος των πάγιων ελληνικών θέσεων, των θέσεων της Κυβερνήσεως, που μόλις προχθές διατυπώθηκαν με αφορμή το δεύτερο σχέδιο-πρόταση Νίμιτς. Ενδεχομένως θα επιδιώξουν να δημιουργήσουν ένα πρακτορείο με αυτό το όνομα και, βεβαίως, θα προωθήσουν τις δικές τους ανθελληνικές θέσεις πάνω σε αυτό το ευαίσθητο εθνικό θέμα, το θέμα του ονόματος που διεκδικούν. 
     Θα ήθελα να σας παρακαλέσω, κύριε Υπουργέ, αν μπορείτε να μας διευκρινίσετε αν υπάρχει αυτός ο κίνδυνος ή αν έχετε διασφαλίσει ότι τέτοιος κίνδυνος θα αντιμετωπισθεί επιτυχώς υπέρ των ελληνικών θέσεων.
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαϊτίδη. 
     Κύριε Υπουργέ, έχετε το λόγο.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε. 
     Με αφορμή το τελευταίο που είπε ο κ. Χαϊτίδης, θέλω να πω ότι δυστυχώς η γείτων χώρα χρησιμοποιεί σε πολλά fora, όπως ξέρετε –με δικές μας παρεμβάσεις, βέβαια, δεν γίνεται αποδεκτή- την ονομασία ΜΑΚΕΔΟΝΙΑ. Κάνουν χρήση εδώ και πολλά χρόνια και σε αντίστοιχες διαδικασίες πρακτορείων κ.λπ.. Εκείνο το οποίο αναφέρεται και στο νόμο –και είναι μέλημα των ιθυνόντων στον Αθηναϊκό και Μακεδονικό Πρακτορείο Ειδήσεων- είναι ότι με τη συνένωση μια εταιρεία υπεισέρχεται σε όλα τα δικαιώματα και τις υποχρεώσεις εντός και εκτός Ελλάδας. Βεβαίως, αυτό που μπορώ να σας πω είναι ότι έχει τεθεί πρόνοια, ώστε να μην χαθεί κανένα από τα δικαιώματα που έχουμε διεθνώς.
     Θέλω να κάνω μερικές πολύ σύντομες παρατηρήσεις, κύριε Πρόεδρε. Δεν θα κουράσω το Σώμα. Άκουσα τη δευτερολογία της εισηγήτριας της Αξιωματικής Αντιπολίτευσης. Σε ό,τι αφορά το θέμα των δημοσιογράφων και του επιδόματος, η κ. Βούλτεψη με έχει καλύψει απολύτως. Δεν χρειάζεται να πω τίποτα περισσότερο, παρά μόνο να επαναλάβω το ερώτημα ότι το ΠΑ.ΣΟ.Κ. δέκα χρόνια μετά τη ρύθμιση του ν. 2328 έρχεται σήμερα, χωρίς να προτείνει να καταργηθεί εκείνη η ρύθμιση, να εγκαλέσει την Κυβέρνηση γιατί δεν αυξάνει τους μισθούς των δημοσιογράφων στις Γραμματείες Επικοινωνίας και Ενημέρωσης, όταν γνωρίζει το ίδιο το ΠΑ.ΣΟ.Κ. ότι ως κυβέρνηση με ρύθμισή του –συν όλα τα άλλα επιχειρήματα που είπε η κ. Βούλτεψη- δεν επέτρεπε αυτό το πράγμα. 
     Βεβαίως, για να σας είμαι ειλικρινής, θα περίμενα τουλάχιστον έστω ένα υπαινικτικό «μπράβο», γιατί αυτοί οι υπάλληλοι είναι πραγματικά οι μόνοι –δεν μιλώ τώρα για τους δημοσιογράφους αλλά για τους υπόλοιπους εργαζομένους στη Γραμματεία Επικοινωνίας και Ενημέρωσης- οι οποίοι επί χρόνια ζητούσαν την ενίσχυση αυτή, επί χρόνια τους γύριζε την πλάτη το ΠΑ.ΣΟ.Κ. και ήρθε αυτή η Κυβέρνηση και ρύθμισε μια σειρά από προβλήματα αρρύθμιστα που άφησε πίσω της η διακυβέρνηση του ΠΑ.ΣΟ.Κ. με χαρακτηριστικότερο όλων τους συμβασιούχους. Αυτό είναι χαρακτηριστικό δείγμα της νοοτροπίας και της συμπεριφοράς.
     Σε ό,τι αφορά τα Γενικά Αρχεία του Κράτους για τα οποία ακούστηκε κάτι, έχω στα χέρια μου ένα έγγραφο που απευθύνθηκε στην Πρόεδρο της Επιτροπής που συζήτησε το νομοσχέδιο, τη συνάδελφο κ. Ζέτα Μακρή, από τον Πρόεδρο της Εφορίας των Γενικών Αρχείων του Κράτους, τον κ. Νικόλαο Βασιλάτο, ο οποίος αναφέρει ότι θα πρέπει το έντυπο αρχειακό υλικό της Γενικής Γραμματείας Επικοινωνίας να διαχωριστεί του οπτικοακουστικού και να παραδίδεται στα Γενικά Αρχεία του Κράτους. Μιλάω για το έντυπο. Το οπτικοακουστικό δεν το ζητά καν, παρ’ ότι υπάρχει για αυτό ρύθμιση εδώ και χρόνια. 
     Αναρωτιέμαι αλήθεια, απευθυνόμενος στη συνάδελφο του ΠΑ.ΣΟ.Κ. που απέμεινε στην Αίθουσα: Τόσα χρόνια ξέρετε ότι υπήρχε ρύθμιση στα Γενικά Αρχεία του Κράτους. Ξέρετε ότι υπήρχε ρύθμιση στο Ινστιτούτο Οπτικοακουστικών Μέσων. Πρόκειται για ρύθμιση μιάμισης γραμμής. Τι κάνατε, για να προστατέψετε αυτήν την κληρονομιά;  Τίποτα δεν κάνατε! Όχι μόνο δεν κάνατε τίποτα, αλλά παρακολουθούσαν οι ιθύνοντες πολλές φορές με εξαίρεση –το ξαναλέω- της Γραμματείας Επικοινωνίας και Ενημέρωσης –του πρώην Υπουργείου Τύπου- όπου φυλάσσονται τα αρχεία να χάνεται η ιστορική μας οπτικοακουστική κληρονομιά. Άκουσα μια σειρά στοιχείων κριτικής. Δεν θα απαντήσω σε πολλά. Θα πω μόνο ένα. 
     Είναι χαρακτηριστικό της σύγχυσης που υπάρχει στο ότι αναφέρθηκαν στο τι θα γίνουν με τα αρχεία της Φιλικής Εταιρείας. Γιατί μιλώ για σύγχυση; Γιατί είναι γνωστό πως, όταν υπήρχε η Φιλική Εταιρεία, δεν υπήρχαν οπτικοακουστικά αρχεία, δηλαδή δεν υπήρχε κινηματογράφηση. Ο κινηματογράφος, το βίντεο είναι τεχνολογίες που εφευρέθηκαν πολύ αργότερα της Φιλικής Εταιρείας, πολύ αργότερα της Ελληνικής Επανάστασης. 
     ΧΡΥΣΗ ΑΡΑΠΟΓΛΟΥ: Δεν θα έρθουν σε φωτοτυπίες! 
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Άρα, και μόνο στο ερώτημα τι θα κάνετε με το οπτικοακουστικό υλικό των αρχείων της Φιλικής Εταιρείας, αντιλαμβάνομαι ότι μάλλον η εισηγήτρια του ΠΑ.ΣΟ.Κ. δεν έχει καταλάβει τίποτα απ’ όσα συζητάμε εδώ. 
     ΧΡΥΣΗ ΑΡΑΠΟΓΛΟΥ: Μικροφωτογραφημένα θα έρθουν, αν έρθουν.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Με συγχωρείτε, κυρία Αράπογλου, αλλά δεν έχετε κατανοήσει ότι το αρχείο αυτό θα περιλαμβάνει, πρώτον, φωτογραφίες φωτογραφικών μηχανών, δηλαδή εικόνα, τη φωτογράφηση αυτής της Αίθουσας αυτήν την ώρα, όπως είναι. Δεν υπήρχε φωτογραφία της Φιλικής Εταιρείας. 
     Η επιστήμη της φωτογραφίας, η τεχνολογία της φωτογραφίας ανακαλύφθηκε πολύ αργότερα. Θα περιλαμβάνει βίντεο, κινηματογράφηση…. 
     ΧΡΥΣΗ ΑΡΑΠΟΓΛΟΥ: Τους χάρτες… 
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν υπήρχε επί Φιλικής Εταιρείας βίντεο και κινηματογράφος. 
     ….θα περιλαμβάνει ήχο. Δεν υπήρχε ήχος, δεν υπήρχε μαγνητόφωνο. Αυτά είναι που θα περιλαμβάνει το Εθνικό Οπτικοακουστικό Αρχείο. Λυπάμαι πραγματικά γιατί μετά από τόση συζήτηση στην επιτροπή και στην Ολομέλεια ακόμη δεν έχετε κατανοήσει τι περιλαμβάνει. Δείτε το πάλι, μήπως αναθεωρήσετε την άποψη και πείτε «ναι», επιτέλους, σ’ αυτήν την πραγματικά ιστορική απόφαση που παίρνει η Βουλή για να διατηρήσει τα αρχεία. 
     Δεν έχει καμία σχέση κ. Αράπογλου -δεν προκύπτει από πουθενά- αυτό που λέτε. Δεν θα έχει εφημερίδες, δεν θα έχει έγγραφο υλικό, δεν θα έχει φωτογραφίες ή μικροφίλμ από εφημερίδα, από έγγραφο υλικό, από αρχεία.
     ΧΡΥΣΗ ΑΡΑΠΟΓΛΟΥ: Τι θα έχει; Φωτοτυπία.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Ούτε φωτοτυπία. Δεν θα έχει χαρτί, δεν θα έχει έγγραφα. Τα έγγραφα είναι υπόθεση των Γενικών Αρχείων του Κράτους. 
     ΧΡΥΣΗ ΑΡΑΠΟΓΛΟΥ: Κύριε Υπουργέ,…..
     ΠΡΟΕΔΡΕΥΩΝ (Γεώργιος Σούρλας): Κυρία Αράπογλου δεν μπορούμε να συνεχίσουμε έτσι. Αφήστε τον κύριο Υπουργό, να μιλήσει.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Θα έχει σε ψηφοποιημένη μορφή φωτογραφίες –και ξέρουμε πολύ καλά τι σημαίνει φωτογραφία -ήχο–και ξέρουμε πολύ καλά τι σημαίνει ήχο- και κινούμενη εικόνα. Αυτά δεν υπήρχαν ούτε επί Φιλικής Εταιρείας, ούτε πολύ αργότερα. 
     Φοβούμαι, κύριε Πρόεδρε, ότι δεν έχει κατανοήσει η Αξιωματική Αντιπολίτευση τι είδους προσπάθεια γίνεται από την πλευρά της Κυβέρνησης -και με τη συνδρομή της Βουλής- να συντηρηθεί, να διατηρηθεί αυτή η κληρονομιά μας. 
     Παρακαλώ ξαναδείτε το  και εάν το ξαναδείτε και κατανοήσετε ότι είναι τελείως διαφορετικό από αυτό που είναι στο νόμο, τότε ίσως αναθεωρήσετε την άποψή σας.
     ΧΡΥΣΗ ΑΡΑΠΟΓΛΟΥ: Μου επιτρέπετε να κάνω μία ερώτηση στον κύριο Υπουργό;
     ΠΡΟΕΔΡΕΥΩΝ (Γεώργιος Σούρλας):  Αν σας επιτρέπει ο κύριος Υπουργός.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν έχω καμία αντίρρηση να κάνει μία ερώτηση η κ. Αράπογλου, είναι θέμα του Προεδρείου.
     ΠΡΟΕΔΡΕΥΩΝ (Γεώργιος Σούρλας): Ορίστε, κυρία Αράπογλου, να κάνετε μία ερώτηση.
     ΧΡΥΣΗ ΑΡΑΠΟΓΛΟΥ: Κύριε Υπουργέ, μία ερώτηση θέλω να σας κάνω επ’ αφορμή του παραδείγματος που έφερα. Δεν υπήρχε επί Φιλικής Εταιρείας σαφώς τηλεόραση και φωτογραφία και βίντεο. Αλλά, αν πάμε τώρα στα αρχεία της Οδησσού, στα οποία έχω πάει, και κάνουμε τη μεταφορά, θα την κάνουμε σε οπτικοακουστική μορφή, σε μικροφωτογραφία, σε οπτικοακουστικό υλικό -αυτό ήταν η ερώτησή μου, για να μπορούμε να συνεννοηθούμε- σε ψηφοποιημένη μορφή.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας):  Είναι σαφές ότι πρόκειται περί μιας μεγάλης παρεξήγησης. Δεν έχει καμία σχέση το Εθνικό Οπτικοακουστικό Αρχείο με το υλικό που περιγράφετε. Το υλικό που περιγράφετε είναι αρμοδιότητας των Γενικών Αρχείων του Κράτους. Στο Εθνικό Οπτικοακουστικό Αρχείο δεν θα υπάρχει υπό μορφή ψηφιακή τίποτα περισσότερο από αυτό που περιέγραψα: κινούμενη εικόνα κινηματογράφου ή βίντεο, φωτογραφία –και δεν μιλάω για φωτογραφία εγγράφου, μιλάω για φωτογραφία ιστορικό γεγονός: η ορκωμοσία της Βουλής των Ελλήνων το 1900 τόσο- και ήχος, δηλαδή το ηχητικό ντοκουμέντο που θα υπάρχει μετά από κάποια χρόνια  στην κουβέντα που κάνουμε τώρα. Καμία σχέση με μικροφίλμ , καμία σχέση με αρχεία εγγράφων, καμία σχέση με αυτό που νομίζετε. 
     Εν πάση περιπτώσει, εγώ θέλω κλείνοντας να ευχαριστήσω…
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, και εγώ και οι συνάδελφοι κάναμε την επισήμανση ότι πρέπει να σώσουμε τα αρχεία τα οποία υπάρχουν στο εξωτερικό και ιδιαίτερα στα Βαλκάνια στις τότε ημιαυτόνομες ηγεμονίες όπου κι εγώ επισκέφθηκα και είδα, αλλά αυτό δεν έχει να κάνει με το νομοσχέδιο. Ήταν μία επισήμανση να δούμε τι μπορούμε να κάνουμε με τα αρχεία αυτά.
     ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Σέβομαι την επισήμανσή σας, κύριε Πρόεδρε, όπως και την επισήμανση της κ. Αράπογλου. Έχω επισκεφθεί κι εγώ τα αρχεία στην Οδησσό εδώ και πάρα πολλά χρόνια, όταν ήμουν δημοσιογράφος, και πολλά άλλα σημαντικά αρχεία  της Ευρωπαϊκής Ένωσης. Δεν σας κρύβω ότι και από εκείνη την εμπειρία γνωρίζω πάρα πολύ καλά πράγματα. Δεν έχω κανένα λόγο να έλθω εδώ και να αξιοποιήσω την προσωπική του γνώση. Νομοσχέδιο έφερα να ψηφίσουμε, όχι να κριθώ προσωπικά για τη γνώση μου, την εμπειρία μου σε σχέση με τα αρχεία, είτε είναι προσωπικοί επαγγελματικοί λόγω δημοσιογραφικής πορείας, είτε άλλοι.
     Εν πάση περιπτώσει, θέλω να ευχαριστήσω τους συναδέλφους, οι οποίοι στηρίζουν αυτήν την πρωτοβουλία της Κυβέρνησης, λέγοντάς τους ότι είμαι βέβαιος ότι θα νιώθουν υπερήφανοι μετά από μερικά χρόνια  που θα επισκεφθούν το κτήριο του Εθνικού Οπτικοακουστικού Αρχείου είτε μέσω του internet ψηφιακά ως υλικό, ως άϋλη κληρονομιά είτε διά ζώσης εσείς ή τα σχολεία ή όποιοι άλλοι πάνε.
     Και θα νιώθετε περήφανοι και το λέω με βεβαιότητα αυτό γιατί θα είναι η πρώτη φορά που θα συμβεί και στη χώρα μας αυτό που σε άλλες χώρες θεωρείται αυτονόητο και δεδομένο εδώ και πάρα πολλές δεκαετίες.
     Δε θέλω να πω περισσότερα. Θα κάνω μία μικρή αναφορά σ’ αυτά που είπαν οι συνάδελφοι κύριοι Χαϊτίδης και Φούσας. Για τις επαρχιακές εφημερίδες συζητούμε σήμερα βεβαίως. Σήμερα έγινε μία συζήτηση και εγκρίθηκε από την Κυβερνητική Επιτροπή. Έχει ανακοινωθεί δημοσίως μ’ ένα νομοσχέδιο που αφορά τις επαρχιακές εφημερίδες. Είναι μία σημαντική τομή, το λέω κι εγώ, το λένε και οι ίδιες οι επαρχιακές ενώσεις, οι ενώσεις της περιφέρειας εφημερίδων, είτε είναι ιδιοκτήτες, είτε είναι δημοσιογράφοι. Είναι μία σημαντική τομή γιατί θα φέρει πολλές από τις αλλαγές που επί χρόνια επιζητούν οι περιφερειακές εφημερίδες. Είχε κάνει μία απόπειρα η προηγούμενη κυβέρνηση, αλλά δεν ευοδώθηκε, δεν προχώρησε. 
     Εμείς συζητήσαμε επί δεκατέσσερις μήνες, από τον Απρίλιο του 2004, αφότου γίναμε κυβέρνηση, έως τις αρχές του καλοκαιριού και έχουμε καταλήξει σ’ ένα νομοσχέδιο που εγκρίθηκε σήμερα. Πολλές από τις πρόνοιες στις οποίες αναφέρθηκαν οι συνάδελφοι προηγουμένως περιλαμβάνονται εκεί, για παράδειγμα οι μεσάζοντες και πώς αυτοί έχουν κατά καιρούς δημιουργήσει προβλήματα στον περιφερειακό τύπο. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
     Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργού Επικρατείας «Σύσταση «Εθνικού Οπτικοακουστικού Αρχείου» – Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις».
     Ερωτάται το Σώμα: Γίνεται δεκτό το νομοσχέδιο επί της αρχής.
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΧΡΥΣΗ ΑΡΑΠΟΓΛΟΥ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς, το σχέδιο νόμου του Υπουργού Επικρατείας «Σύσταση «Εθνικού Οπτικοακουστικού Αρχείου» – Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις» έγινε δεκτό επί της αρχής κατά πλειοψηφία.
     Έχουν διανεμηθεί τα Πρακτικά των συνεδριάσεων της Πέμπτης 12 Ιανουαρίου 2006, της Παρασκευής 13 Ιανουαρίου 2006 και της Δευτέρας 16 Ιανουαρίου 2004 και ερωτάται το Σώμα εάν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Πέμπτης 12 Ιανουαρίου 2006, της Παρασκευής 13 Ιανουαρίου 2006 και της Δευτέρας 16 Ιανουαρίου 2006 επικυρώθηκαν.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 10.08΄ λύεται η συνεδρίαση για αύριο ημέρα Τετάρτη 1η Φεβρουαρίου 2006 και ώρα 10.30΄ με αντικείμενο εργασιών του Σώματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργού Επικρατείας: «Σύσταση «Εθνικού Οπτικοακουστικού Αρχείου» – Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις», σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 31-1-06		ΣΕΛ.-224-

