      Τρίτη, 1 Ιουνίου 2004
      ΣΥΝΕΔΡΙΑΣΗ ΚΗ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Άδεια απουσίας των Βουλευτών κ. Ν. Νικολόπουλου και Γ. κ. Κασαπίδη, σελ. 
      2. Ανακοινώνεται η σύσταση Διακομματικής Κοινοβουλευτικής Επιτροπής για τη μελέτη και αντιμετώπιση του προβλήματος των ναρκωτικών, σελ.
      3. Συζήτηση επερώτησης Βουλευτών του ΠΑΣΟΚ προς τον Υπουργό Τουρισμού, σχετικά με την Τουριστική πολιτική της Κυβέρνησης, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 4 Ιουνίου 2004, σελ.
      4. Συζήτηση αναφορών και ερωτήσεων:
      α) Προς τον Υπουργό Αιγαίου και Νησιωτικής Πολιτικής, σχετικά με την αύξηση των ακτοπλοϊκών δρομολογίων από την ηπειρωτική χώρα προς το νησί του Αγίου Ευστρατίου, σελ.
      β) Προς τον Υπουργό Απασχόλησης και Κοινωνικής Προστασίας, σχετικά με την εφαρμογή της Εθνικής Γενικής Συλλογικής Σύμβασης Εργασίας και της Εργατικής Νομοθεσίας στους εργαζόμενους των επιχειρήσεων του πρωτογενούς τομέα που ασφαλίζονται στον Οργανισμό Γεωργικών Ασφαλίσεων (Ο.Γ.Α.), σελ.
      γ) Προς τον Υπουργό Μεταφορών και Επικοινωνιών σχετικά με την ανάπτυξη ευρυζωνικών υποδομών (διχτύων) σε όλη τη χώρα για την πρόσβαση του κοινού στο διαδίκτυο μέσω γραμμών XDSC χαμηλής ταχύτητας, σελ.
      ΟΜΙΛΗΤΕΣ 
      Επί των αναφορών και ερωτήσεων.
      ΓΙΑΚΟΥΜΑΤΟΣ Γ. σελ.
      ΓΙΑΝΕΛΛΗΣ-ΘΕΟΔΟΣΙΑΔΗΣ Ι., σελ.
      ΝΕΡΑΝΤΖΗΣ Α., σελ.
      ΠΑΥΛΙΔΗΣ Α., σελ.
      ΠΙΠΕΡΓΙΑΣ Δ., σελ.
      ΡΟΒΛΙΑΣ Κ., σελ.
      β) Επί της επερώτησης.
      ΓΚΕΡΕΚΟΥ Α., σελ.
      ΔΡΙΒΕΛΕΓΚΑΣ Ι., σελ.
      ΚΑΤΣΙΦΑΡΑΣ Α., σελ.
      ΛΙΑΣΚΟΣ Α., σελ.
      ΞΗΡΟΤΥΡΗ –ΑΙΚΑΤΕΡΙΝΑΡΗ Α., σελ.
      ΠΑΠΟΥΤΣΗΣ Χ., σελ.
      ΠΟΛΥΔΩΡΑΣ Β., σελ.
      ΣΓΟΥΡΙΔΗΣ Π., σελ.
      ΤΣΟΧΑΤΖΟΠΟΥΛΟΣ Α., σελ.
      
      
      ΠΡΑΚΤΙΚΑ  ΒΟΥΛΗΣ
      ΙA΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΣΥΝΕΔΡΙΑΣΗ  KH΄
      Τρίτη 1 Ιουνίου 2004
      	Αθήνα, σήμερα στη 1 Ιουνίου 2004, ημέρα Τρίτη και ώρα 18.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      	ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      	Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Δημήτριο Πιπεργιά, Βουλευτή Ευβοίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Σωματείο Εργαζομένων Γενικού Νοσοκομείου Ξάνθης ζητεί την πληρωμή των υπερωριών των μελών του και την κάλυψη των ελλείψεων του Νοσοκομείου με προσωπικό.
      2) Ο Βουλευτής Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος Συνταξιούχων ΗΣΑΠ ζητεί την ικανοποίηση ασφαλιστικών, οικονομικών και υγειονομικών αιτημάτων.
      3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία Σύλλογοι Εργαζομένων Ι.Δ. των ΑΕΙ – ΤΕΙ ζητούν τη μονιμοποίηση των συμβασιούχων.
      4) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία οι Σχολικοί Φύλακες Νομού Αττικής ζητούν τη μονιμοποίησή τους.
      5) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Εργαζόμενοι ΟΤΑ Λεκανοπεδίου Αττικής ζητούν τη μονιμοποίηση των συμβασιούχων.
      6) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση  Επαγγελματιών Διασκέδασης και Εστίασης Αττικής ζητεί την άμεση προσωρινή αναστολή του Ν. 2121/93.
      7) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Πανελλήνιος Σύνδεσμος Παρασκευαστών Αναψυκτικών ζητεί τη δημιουργία ενός σαφέστερου και ασφαλέστερου νομοθετικού πλαισίου για την προστασία του ελεύθερου και υγιούς ανταγωνισμού στην αγορά των αναψυκτικών.
      8) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Σούδας Χανίων ζητεί να μη γίνει η εγκατάσταση δεξαμενών υγρών καυσίμων της εταιρείας MAMIDOL - JETOIL ΑΕΕΠ στη θέση Πλατάνι του Δήμου.
      9) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Γιάννης Αννουσάκης ζητεί να γίνουν όλες οι απαραίτητες ενέργειες στην Ανεξάρτητη Αρχή Προστασίας Προσωπικών Δεδομένων για την επίλυση του θέματος του δικαιώματος προστασίας και πρόσβασης στα προσωπικά δεδομένα.
      10) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Νομάρχης Χανίων ζητεί την παροχή ιατρικών υπηρεσιών από τους Διεθνείς Αερολιμένες.
      11) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία η Πανελλήνια Ομοσπονδία Σωματείων - Συλλόγων Ατόμων με Σακχαρώδη Διαβήτη ζητεί για τους πάσχοντες από σακχαρώδη διαβήτη τη δωρεάν έγκριση και χορήγηση αντλίας συνεχούς έγχυσης ινσουλίνης με τα απαραίτητα κατά μήνα αναλώσιμα υλικά.
      12) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία το Σωματείο Μετάλλου και των Εργαζομένων στα ΧΥΤΗΡΙΑ ΗΠΕΙΡΟΥ ζητεί η έκτακτη οικονομική ενίσχυση για τους ανέργους πρώην εργαζόμενους στα ΧΥΤΗΡΙΑ ΗΠΕΙΡΟΥ να δοθεί χωρίς προϋποθέσεις.
      13) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Συντονιστική Επιτροπή Επιτυχόντων στους Διαγωνισμούς του ΑΣΕΠ ζητεί την αποδοχή πρότασης για το σταδιακό διορισμό τους στη δημόσια εκπαίδευση.
      14) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Δήμαρχος Ανατολικού Ζαγορίου ζητεί τη μίσθωση του ακινήτου στο οποίο στεγάζεται το Πυροσβεστικό Κλιμάκιο Μηλιωτάδων.
      15) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα που αφορά στις ανάγκες ενημέρωσης και ψυχαγωγίας των κατοίκων Δήμων Μοιρών και Γόρτυνας.
      16) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Λέσβου ζητεί την ικανοποίηση αιτημάτων για την ανάπτυξη της νήσου.
      17) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Λέσβου ζητεί την έγκριση προγραμμάτων Μερικής Απασχόλησης για το Νομό Λέσβου.
      18) Οι Βουλευτές κύριοι ΙΩΑΝΝΗΣ ΓΙΑΝΝΕΛΛΗΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Νομάρχης Λέσβου ζητεί την επίλυση του ενεργειακού προβλήματος που αντιμετωπίζει η Λέσβος.
      19) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμαρχος Μανταμάδου ζητεί την οικονομική ενίσχυση των πληγέντων από τον παγετό αγροτών και κτηνοτρόφων της περιοχής.
      20) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Σύλλογος Εργαζομένων Γενικού Νοσοκομείου Μυτιλήνης «ΒΟΣΤΑΝΕΙΟ» ζητεί την  κάλυψη των οικονομικών αναγκών του Νοσοκομείου και των ελλείψεων σε προσωπικό.
      21) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την επαναφορά σε ισχύ των διατάξεων με τις οποίες παρέχεται έκπτωση χωρίς δικαιολογητικά από τα ακαθάριστα έσοδα των εξαγωγικών επιχειρήσεων, για την αντιμετώπιση ειδικών δαπανών.
      22) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Δήμαρχος Καλυβίων Αττικής ζητεί τη μείωση της αρχαιολογικής ζώνης στην περιοχή ΠΑΝΑΓΙΑ - ΑΓΙΟΣ ΠΕΤΡΟΣ.
      23) Οι Βουλευτές κύριοι ΙΩΑΝΝΗΣ ΠΑΤΣΙΛΙΝΑΚΟΣ, ΕΛΠΙΔΑ ΠΑΝΤΕΛΑΚΗ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Πανελλήνιος Σύλλογος Εργαζομένων στην «ΕΠΑΓΓΕΛΜΑΤΙΚΗ ΚΑΤΑΡΤΙΣΗ ΑΕ» ζητεί να περιληφθούν τα μέλη του στο Προεδρικό Διάταγμα για τους συμβασιούχους και να παραμείνουν στις υπηρεσίες τους με σχέση εργασίας πλήρους απασχόλησης και ασφαλιστικής κάλυψης.
      24) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία η Πανελλήνια Ομοσπονδία Εργατών Επισιτισμού και Υπαλλήλων Τουριστικών Επαγγελμάτων ζητεί την επίλυση προβλημάτων που απασχολούν τον κλάδο τους.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Οργανισμός Ανάπτυξης Σητείας Α.Ε. ζητεί τη νομοθετική ρύθμιση θεμάτων ασφάλισης των εργαζομένων στις δομές του προγράμματος: «Συνεχιζόμενη κατάρτιση και προώθηση της απασχόλησης».
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Ξενοδοχοϋπάλληλοι Αθήνας Πειραιά και Περιχώρων ζητούν την ικανοποίηση οικονομικών, εργασιακών και ασφαλιστικών αιτημάτων.
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Εργατών Επισιτισμού και Υπαλλήλων Τουριστικών Επαγγελμάτων ζητεί την επίλυση προβλημάτων που απασχολούν τον κλάδο τους.
      28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην ανέγερση των φυλακών Νεαπόλεως.
      29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην ανάδειξη και προβολή της ελιάς του Καβουσίου.
      30) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε δημοσίευμα εφημερίδας που αφορά στη διακοπή των αιματολογικών εξετάσεων από το Κέντρο Υγείας Κόνιτσας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 653/11-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 21/8/ΑΣ 1358/13-5-04 έγγραφο από τον Υπουργό Εξωτερικών η ακόλουθη απάντηση:
      «Αντιπαρερχόμενος τους χαρακτηρισμούς δημοσιευμάτων της «Κυριακάτικης Ελευθεροτυπίας», στους οποίους αναφέρεται ο Βουλευτής κ. Μιχάλης Καρχιμάκης περί «απραξίας» της Κυβερνήσεως, ως προς τα θέματα που άπτονται των αρμοδιοτήτων του Υπουργείου Εξωτερικών, επισημαίνω τα εξής: 
      - Η σύσταση Εθνικού Συμβουλίου Εξωτερικής Πολιτικής, προβλέπεται ήδη από την ισχύουσα νομοθεσία και ως εκ τούτου, κρίνεται περιττό η Κυβέρνηση να επαναφέρει σχετικό νομοθέτημα στη Βουλή των Ελλήνων.
      - Ο θεσμός Μόνιμου Υπηρεσιακού Υφυπουργού Εξωτερικών, στο Υπουργείο Εξωτερικών, είναι θέμα που τελεί υπό μελέτη.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      2. Στην με αριθμό 415/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 40915/ΙΗ/18-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 415/3-5-04, την οποία κατέθεσε ο Βουλευτής κ. Μιχ. Καρχιμάκης, σας γνωρίζουμε ότι το ΤΕΙ Κρήτης έχει επιχορηγηθεί από πιστώσεις του Τακτικού Προϋπολογισμού για το οικονομικό έτος 2004 με το ποσό των 7.004.000.00 Ευρώ, για λειτουργικές δαπάνες και δαπάνες πληρωμής ωρομισθίου Εκπαιδευτικού προσωπικού.
      Η κάλυψη δαπανών των νέων Τμημάτων των ΤΕΙ εξετάζεται από το ΥΠΕΠΘ σε συνεργασία με τις υπηρεσίες του Υπουργείου Οικονομίας και Οικονομικών (Γ.Λ.Κ), ώστε να προβεί έγκαιρα σε πρόσθετη χρηματοδότηση των ΤΕΙ για τη διασφάλιση της εύρυθμης λειτουργίας τους.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      3. Στην με αριθμό 513/5-5-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 42062/ΙΗ/18-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 513/5-5-2004 την οποία κατέθεσε ο Βουλευτής κ. Ανδρ. Μακρυπίδης, σας γνωρίζουμε τα ακόλουθα:
      Σύμφωνα με τις διατάξεις του Ν. 1566/85 (άρθρο 17), αν για οποιαδήποτε αιτία απουσιάζουν από τα σχολεία εκπαιδευτικοί της Πρωτοβάθμιας και της Δευτεροβάθμιας Εκπαίδευσης, καθώς και αν υπάρχουν άλλες έκτακτες ανάγκες λειτουργίας των σχολείων, οι οποίες δημιουργούνται κατά τη διάρκεια του διδακτικού έτους, προσλαμβάνονται με αίτησή τους προσωρινοί αναπληρωτές με σχέση εργασίας ιδιωτικού δικαίου από αυτούς που υπέβαλαν αίτηση διορισμού σε θέσεις εκπαιδευτικών.
      Η απόλυση των προσωρινών αναπληρωτών γίνεται αυτοδικαίως με τη λήξη του διδακτικού έτους και χωρίς καμία αποζημίωση.
      Εν όψει των παραπάνω συνάγεται ότι οι προσωρινοί αναπληρωτές δεν καλύπτουν πάγιες διαρκείς και μόνιμες ανάγκες της εκπαίδευσης. Προσλαμβάνονται για την αντιμετώπιση λειτουργικών κενών στα σχολεία τα οποία δημιουργούνται:
      α) από παραιτήσεις εκπαιδευτικών στη διάρκεια του εκπαιδευτικού έτους.
      β) από αποσπάσεις εκπαιδευτικών εκτός διδακτικού έργου (υπηρεσίες και οργανισμοί του ΥΠΕΠΘ, Γενικά αρχεία του Κράτους, Εθνική Βιβλιοθήκη, Δημόσιες βιβλιοθήκες, ΑΕΙ, ΤΕΙ, Βουλή των Ελλήνων, Γραφεία βουλευτών κ.λ.π.).
      γ) από τη χορήγηση εκπαιδευτικών αδειών.
      δ) από τη χορήγηση αναρρωτικών αδειών.
      ε) από τη χορήγηση άδειας διάρκειας (9) εννέα μηνών για την ανατροφή ανηλίκων τέκνων και
      στ) από τις παρατάσεις ορκωμοσίας των νεοδιοριζόμενων εκπαιδευτικών.
      Οι ανάγκες των σχολείων είναι προσωρινού χαρακτήρα και διαφοροποιούνται κατά διδακτικό έτος και περιοχές και επομένως δε θα ήταν δυνατή η πρόσληψη αναπληρωτών εκπαιδευτικών με συμβάσεις εξηρτημένης εργασίας αορίστου χρόνου.
      Η πρόσληψη αυτή θεσπίστηκε λόγω της ιδιαιτερότητας της λειτουργίας της εκπαίδευσης καθ' όσον οι σχολικές Μονάδες δεν είναι δυνατόν να λειτουργούν με κενά εκπαιδευτικών και γίνεται πάντα για το τρέχον διδακτικό έτος. Οι θέσεις αυτές (λειτουργικά κενά) που καλύπτουν οι προσωρινοί αναπληρωτές με την πρόσληψή τους, σε καμία περίπτωση δε θεωρούνται οργανικά κενά για να καλυφθούν με μόνιμο διορισμό ή με σύμβαση αορίστου χρόνου δεδομένου ότι, μετά την έλλειψη του λόγου για τον οποίο απουσίαζε ο μόνιμος εκπαιδευτικός, αυτός οφείλει να επιστρέψει στη θέση του.
      Τα οργανικά κενά δημιουργούνται λόγω παραίτησης - συνταξιοδότησης - θανάτου του εκπαιδευτικού, οπότε αυτά καλύπτονται με πρόσληψη μονίμου εκπαιδευτικού σύμφωνα πάντα με τις κείμενες διατάξεις.
      Το γεγονός ότι ο προσωρινός αναπληρωτής τυγχάνει να προσλαμβάνεται για μερικά χρόνια συνεχώς δεν σημαίνει ότι καλύπτει πάγια ανάγκη, δεδομένου ότι αυτός κάθε φορά απασχολείται σε άλλο νομό ή άλλο σχολείο για να καλύψει το συγκεκριμένο κενό που έκτακτα δημιουργείται.
      Εάν τυγχάνει να υπηρετήσει στο ίδιο σχολείο δύο ή τρείς συνεχόμενες χρονιές αυτό γίνεται γιατί προσμετράται αθροιστικά η ήδη προσφερθείσα υπηρεσία του οπότε καταλαμβάνει υψηλότερη θέση σε σχετικό πίνακα που καταρτίζεται στο ΥΠΕΠΘ και ο οποίος συντάσσεται κατά φθίνουσα σειρά συνολικής προϋπηρεσίας.
      Κατά συνέπεια έχει ένα πλεονέκτημα ως προς τα σχολεία που έχουν λειτουργικά κενά στο νομό που ζήτησε να προσληφθεί ως αναπληρωτής. Επισημαίνεται ότι η πρόσληψη προσωρινών αναπληρωτών γίνεται ύστερα από ετήσια προκήρυξη του Υφυπουργού Εθνικής Παιδείας με την οποία καλούνται οι ενδιαφερόμενοι να υποβάλουν αίτηση με δήλωση προτίμησης για όλους τους νομούς της χώρας.
      Συντάσσονται δε πίνακες που έχουν ισχύ μόνο για το τρέχον διδακτικό έτος.
      Η πρόσληψή τους γίνεται με απόφαση του Υφυπουργού Εθνικής Παιδείας και Θρησκευμάτων και τοποθετούνται σε Διευθύνσεις Δ/θμιας Εκπαίδευσης. Η τοποθέτησή του σε συγκεκριμένη σχολική μονάδα γίνεται με πράξη του Διευθυντή της Διεύθυνσης Εκπαίδευσης σύμφωνα με τις προτιμήσεις τους και τα κοινωνικά κριτήρια.
      Επομένως πρόκειται για συμβάσεις που υπογράφονται κατ' έτος και σε καμία περίπτωση συμβάσεις ανανέωσης προηγούμενων (αρχικών). Εξυπακούεται ότι τα  λειτουργικά κενά κατ’ έτος ποικίλουν και οι διορισμοί των προσωρινών αναπληρωτών γίνονται σε πολλές φάσεις και ενδιαμέσως του διδακτικού έτους και όχι μόνο με την έναρξη αυτού (όποτε παραστεί ανάγκη αναπλήρωσης).
      Με την έναρξη του διδακτικού έτους καλύπτονται τα κενά από τους καταρτισθέντες πίνακες προσωρινών αναπληρωτών, σύμφωνα με τις προτιμήσεις των υποψηφίων και τη σειρά που έχουν στον σχετικό πίνακα. Ακολούθως ενδιαμέσως του διδακτικού έτους σε διάφορα χρονικά διαστήματα αυτού, το ΥΠΕΠΘ προβαίνει σε επανειλημμένες προσλήψεις αναπληρωτών από τον ανωτέρω πίνακα, λόγω έκτακτης δημιουργίας νέων λειτουργικών κενών.
      Άλλωστε από τη λήξη της σύμβασης έως την τυχούσα επόμενη πρόσληψη μεσολαβεί διάστημα μεγαλύτερο συνήθως των τριών μηνών.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      4. Στην με αριθμό 341/28-4-04 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 39698/ΙΗ΄/18-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 341/28-4-2004 την οποία κατέθεσε η Βουλευτής κ. Χρύσα Μανωλιά και η οποία αναφέρεται στην καταβολή μηνιαίων αποζημιώσεων σε ωρομίσθιους εκπαιδευτικούς του Μουσικού Σχολείου Κομοτηνής, σας γνωρίζουμε τα ακόλουθα:
      Για την κάλυψη της δαπάνης αποζημίωσης ωρομισθίων εκπαιδευτικών Δευτεροβάθμιας Εκπαίδευσης του νομού Ροδόπης μεταφέρθηκαν από τον προϋπολογισμό της Κ. Υ του ΥΠ.Ε.Π.Θ. έτους 2004 στον προϋπολογισμό της Διεύθυνσης Δευτεροβάθμιας Εκπαίδευσης Ροδόπης συνολικά πιστώσεις ύψους 70.000,00 ευρώ.
      Προκειμένου να καταστεί δυνατή η πληρωμή των οφειλών έτους 2003 από πιστώσεις του προϋπολογισμού έτους 2004 εκδόθηκε, σύμφωνα με το άρθρο 20 παρ. 4β του ν. 2362/27-11-95, η απόφαση του κ. Πρωθυπουργού (25-2-2004) και δόθηκε αύξηση του ποσοστού διάθεσης των πιστώσεων για την κάλυψη της σχετικής δαπάνης σε 100% (30-3-2004).
      Παράλληλα το Υπουργείο Εθνικής Παιδείας και Θρησκευμάτων και το Γενικό Λογιστήριο του Κράτους βρίσκονται σε συνεργασία τόσο για την εγγραφή στον προϋπολογισμό έτους 2004 του ΥΠ.Ε.Π.Θ. συμπληρωματικών πιστώσεων, προκειμένου να καλυφθούν υποχρεώσεις καταβολής αποζημίωσης στους ωρομίσθιους εκπαιδευτικούς Πρωτοβάθμιας και Δευτεροβάθμιας Εκπαίδευσης, όσο και για την ταχύτερη διεκπεραίωση όλων των διαδικασιών που απαιτούνται για το σκοπό αυτό.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      5. Στην με αριθμό 641/11-5-04 ερώτηση του Βουλευτή κ. Γιάννη Γιαννέλη δόθηκε με το υπ’ αριθμ. 44022/ΙΗ/18-5-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 641/11.5.04, την οποία κατέθεσε ο Βουλευτής κ. Γιάννης Γιαννέλλης και αφορά στη λειτουργία του Νηπιαγωγείου Αργένου Λέσβου, σας γνωρίζουμε τα ακόλουθα:
      Οι μεταβολές στη λειτουργία των σχολικών μονάδων εξετάζονται και αξιολογούνται ύστερα από εισήγηση των αρμοδίων περιφερειακών οργάνων (διευθυντής εκπαίδευσης νομαρχιακή επιτροπή Παιδείας, νομαρχιακό συμβούλιο).
      Από τη Διεύθυνση Α/θμιας Εκπ/σης Λέσβου δεν υπάρχει εισήγησή για κατάργηση του νηπιαγωγείου Αργένου ή συγχώνευσή του με το νηπιαγωγείο Λεπετύμνου. Συνεπώς το εν λόγω νηπιαγωγείο θα συνεχίσει να λειτουργεί ως έχει, τουλάχιστον για τη σχολική χρονιά 2004-2005.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      6. Στην με αριθμό 240/23-4-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 29/18-5-04 έγγραφο από τον Υπουργό Περιβάλλοντος, Χωροταξίας και Δημοσίων  Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Οδικών Έργων Περιφέρειας Αττικής (Δ9), της Δ/νσης Κατασκευών Έργων Συντήρησης Οδοποιίας (ΔΚΕΣΟ), της ΕΥΔΕ/Ειδικών Συγκοινωνιακών Έργων Αττικής και της ΕΥΔΕ/Ολυμπιακά Έργα 2004 τα εξής:
      Όσον αφορά τα εκτελούμενα από τις Υπηρεσίες μας έργα, οι εργασίες εκτελούνται σύμφωνα με τα οριζόμενα κάθε φορά στα συμβατικά τεύχη. Σύμφωνα με αυτά ο ανάδοχος είναι υποχρεωμένος να αποκαθιστά τις ζημιές που τυχόν θα προξενηθούν είτε από τη διέλευση βαρέων εργοταξιακών οχημάτων, είτε από άλλους λόγους στο υπάρχον οδικό δίκτυο της περιοχής (παράπλευρο ή όχι), χωρίς καμία πρόσθετη επιβάρυνση των Υπηρεσιών.
      Ειδικά για τα έργα που αφορούν τους Ολυμπιακούς Αγώνες και βρίσκονται στο Λεκανοπέδιο Αττικής οι εργασίες θα ολοκληρωθούν εντός του χρόνου περαίωσης των εργολαβιών, οι οποίες είναι σε εξέλιξη οπότε και θα αποκατασταθούν οι φθορές του οδικού δικτύου. Μέχρι τότε δίνονται εντολές συντήρησής του.
      Οι Υπηρεσίες, είτε μέσω των επιβλεπόντων, είτε μέσω του ΕΣΠΕΛ (για τα Κοινοτικά χρηματοδοτούμενα έργα), διενεργούν συνεχείς ελέγχους και ζητούν από τους αναδόχους των έργων, την εφαρμογή των συμβατικών τους υποχρεώσεων και επιβάλουν τα προσήκοντα μέτρα σε περίπτωση που υπάρχουν πλημμέλειες ή κακοτεχνίες.
      Σε κάθε περίπτωση η ευθύνη και η υποχρέωση αποκατάστασης του υπάρχοντος οδικού δικτύου ανήκει αποκλειστικά στους αντίστοιχους αναδόχους.
      Η Δ/νση Κατασκευής Έργων Συντήρησης Οδοποιίας, παρακολουθεί και ελέγχει (πέραν των έργων που επιβλέπει) τις επεμβάσεις που εκτελούνται από φορείς που είναι υποχρεωμένοι να τοποθετήσουν τα δίκτυά τους κάτω από την επιφάνεια των οδοστρωμάτων. Στη συνέχεια θα αποκατασταθούν βάσει της προβλεπόμενης άδειας που τους έχει χορηγηθεί.
      Η παραπάνω Υπηρεσία αποκαθιστά το Εθνικό οδικό δίκτυο Αττικής με ετήσιο πρόγραμμα έργων, το οποίο καταρτίζεται ανάλογα με τις πιστώσεις που της διατίθενται ετησίως.
      Ο Υπουργός
      Γ. ΣΟΥΦΛΙΑΣ»
      7. Στην με αριθμό 231/23-4-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 18387/Β/675/18-5-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατέθεσε στην Βουλή των Ελλήνων ο Βουλευτής κ. Λ. Γρηγοράκoς, σας γνωρίζουμε τα ακόλουθα:
      1.Σύμφωνα με τα στοιχεία της Τράπεζας της Ελλάδος, στην Έκθεση του Διοικητή για το έτος 2003, προκύπτει ότι τα νοικοκυριά στην Ελλάδα έχουν χαμηλό βαθμό χρέωσης. Στο τέλος του 2003 το σύνολο των τραπεζικών δανείων προς τα νοικοκυριά ,στη χώρα μας, ανήλθε στο 26,3% του ΑΕΠ, έναντι 48,4% στην Ευρωζώνη.
      2. Μετά την σταδιακή. απελευθέρωση του χρηματοπιστωτικού συστήματος και την εναρμόνιση με τις σχετικές κοινοτικές οδηγίες το Υπουργείο Οικονομίας και Οικονομικών δεν παρεμβαίνει στη λειτουργία των πιστωτικών ιδρυμάτων. Τα επιτόκια των τραπεζικών δανείων υποχώρησαν περαιτέρω στην χώρα μας κατά την διάρκεια του 2003, κυρίως όσο αφορά τα επιχειρηματικά και καταναλωτικά δάνεια. Μέτρα όμως για την προστασία των συναλλασσομένων με τις τράπεζες λαμβάνονται όταν αφορούν:
      α) την εφαρμογή αυστηρών τραπεζικών κριτηρίων για την έγκριση ή μη των δανείων που παρουσιάζουν υψηλή πιθανότητα για αθέτηση υποχρεώσεων.
      β) την τιμολόγηση των σχετικών κινδύνων και
      γ) την ενημέρωση των καταναλωτών για τους ενδεχόμενους κινδύνους από τη λήψη δανείων που δεν ανταποκρίνονται στις οικονομικές τους δυνατότητες.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      8. Στην με αριθμό 30/31-3-04 ερώτηση του Βουλευτή κ. Ιωάννη Χωματά δόθηκε με το υπ’ αριθμ. 2/23902/0094/14-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αριθμό 30/31-3-2004 ερώτηση που κατέθεσε ο Βουλευτής κ. Ιωάννης Χωματάς, σας γνωρίζουμε τα ακόλουθα:
      Για τα θέματα που άπτονται της αρμοδιότητάς μας σχετικά με τη νομιμότητα εγγραφής πίστωσης στον προϋπολογισμό του Πανελληνίου Ιερού Ιδρύματος Ευαγγελιστρίας Τήνου για καταβολή εισφοράς 5% επί των ακαθαρίστων εισπράξεών του στο Δημοτικό Λιμενικό Ταμείο Τήνου - Άνδρου, έχουμε διατυπώσει τις απόψεις μας με το αρ. 2/22061/0094/13-5-2003 έγγραφό μας προς το Υπουργείο Εθνικής Παιδείας και Θρησκευμάτων, αντίγραφο του οποίου επισυνάπτουμε.
      Για την καταβολή της εν λόγω εισφοράς αρμόδιο είναι το Διοικητικό Συμβούλιο του Ιδρύματος.
      Ο Υφυπουργός
      ΠΕΤΡΟΣ ΔΟΥΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 451/4-5-04 ερώτηση του Βουλευτή κ. Γιάννη Δραγασάκη δόθηκε με το υπ’ αριθμ. 21/4/ΑΣ 1260 δις/13-5-04 έγγραφο από τον Υπουργό Εξωτερικών η ακόλουθη απάντηση:
      «Η ελληνική Κυβέρνηση, έχοντας ήδη καλύψει τα συμφέροντα της χώρας σε πολλά σημεία του Σχεδίου προσέρχεται στην πολιτική φάση των διαπραγματεύσεων για τη Συνταγματική Συνθήκη, με εποικοδομητικό πνεύμα, καθώς επιθυμεί την επίτευξη συμφωνίας πριν το τέλος της Ιρλανδικής Προεδρίας και μάλιστα, εάν τούτο καταστεί εφικτό, πριν τις Ευρωεκλογές.
      Ωστόσο, η υιοθέτηση της Συνταγματικής Συνθήκης εξαρτάται και από τη θέση που θα τηρήσουν και τα άλλα κράτη - μέλη της Ευρωπαϊκής Ενώσεως.
      Όσον αφορά το δημοκρατικό έλλειμμα στο οποίο αναφέρεται ο κ. Βουλευτής, επισημαίνονται τα εξής:
      α) Το Σχέδιο Συνθήκης που θεσπίζει ένα Σύνταγμα για την Ευρωπαϊκή Ένωση εκπονήθηκε με την ευρεία συμμετοχή εκπροσώπων των Εθνικών Κοινοβουλίων των κρατών - μελών, του Ευρωπαϊκού Κοινοβουλίου, καθώς και εκπροσώπων και φορέων της Κοινωνίας των πολιτών. Στο σημείο αυτό αξίζει να τονιστεί ότι ποτέ στο παρελθόν δεν υπήρξε τέτοια ευρεία συμμετοχή.
      β) Η Συνταγματική Συνθήκη προβλέπεται να κυρωθεί από την Ελληνική Βουλή, η οποία αποτελεί, βάσει του Συντάγματος, ύψιστο θεσμό έκφρασης . δημοκρατικής νομιμοποιήσεως.
      γ) Η ολοκλήρωση της Ευρωπαϊκής ενοποίησης, νομιμοποιούμενη διττά, τόσο από τους λαούς όσο και από τα κράτη αποτελεί σταθερό πολιτικό στρατηγικό στόχο της Ελλάδος κατά τις τελευταίες δεκαετίες.
      Κατά συνέπεια, λαμβάνοντας υπ' όψιν τις ανωτέρω πραγματικές εκτιμήσεις, η Κυβέρνηση δεν εξετάζει το ενδεχόμενο διεξαγωγής δημοψηφίσματος για το Ευρωπαϊκό Σύνταγμα.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      10. Στην με αριθμό 291/27-4-04 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 7787/18-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στα ανωτέρω σχετικά με τα οποία μας διαβιβάστηκαν: η αριθμ. 291/2004 ερώτηση και η αριθ. 690/26-4-2004 Αναφορά της Ομοσπονδίας Επαγγελματιών-Βιοτεχνών και Εμπόρων Νομού Τρικάλων, που κατατέθηκαν στη Βουλή από τη Βουλευτή κα Αθ. Μερεντίτη, για τα θιγόμενα σ’ αυτές θέματα, σας πληροφορούμε τα εξής:
      Στα πλαίσια ενίσχυσης της απασχόλησης ο Οργανισμός Απασχόλησης Εργατικού Δυναμικού (ΟΑΕΔ) εφαρμόζει κατ' έτος προγράμματα επιχορήγησης επιχειρήσεων για την απασχόληση ανέργων, αφ’ ενός επιδιώκοντας τη μετατροπή των παθητικών πολιτικών σε ενεργητικές, προκειμένου να δημιουργηθούν νέες θέσεις εργασίας και αφ’ ετέρου με σκοπό να βοηθήσει τις επιχειρήσεις να καταστούν ανταγωνιστικότερες στο σύγχρονο περιβάλλον της παγκοσμιοποίησης.
      Ειδικότερα:
      Α. Σύμφωνα με την αριθμ. 33390/29-12-03 κοινή απόφαση των Υπουργών Οικονομίας και Οικονομικών και Εργασίας και Κοινωνικών Ασφαλίσεων (ΦΕΚ 1982/Β/31-2-03) καταρτίστηκε ειδικό πρόγραμμα Ολοκληρωμένης Παρέμβασης στο Νομό Τρικάλων. Το πρόγραμμα περιλαμβάνει τις εξής δράσεις:
      α) Επιχορήγηση επιχειρήσεων, για την απασχόληση 500 ανέργων ηλικίας 18-64 ετών, και
      β) Επιχορήγηση 250 ανέργων ηλικίας 18-64 ετών, για να δημιουργήσουν τη δική τους μικρή επιχείρηση (Νέοι Ελεύθεροι Επαγγελματίες).
      Οι ανωτέρω θέσεις έχουν ήδη καλυφθεί στο Νομό Τρικάλων.
      Β. Ο ΟΑΕΔ, επίσης, το τρέχον έτος πρόκειται να υλοποιήσει νέα προγράμματα, τα οποία θα συγχρηματοδοτηθούν από το Περιφερειακό Επιχειρησιακό Πρόγραμμα (ΠΕΠ ), ήτοι:
      Πρόγραμμα Επιχορήγησης Επιχειρήσεων απασχόλησης ανέργων, για την δημιουργία Νέων Θέσεων Εργασίας (ΝΘΕ) και
      Πρόγραμμα Επιχορήγησης Νέων Ελευθέρων Επαγγελματιών (ΝΕΕ),
      Γ. Το Επιχειρησιακό Πρόγραμμα Απασχόληση και Επαγγελματική Κατάρτιση 2000-2006 πρόκειται να αναμορφωθεί με σκοπό να υλοποιηθούν νέα προγράμματα απασχόλησης και να μεταφερθούν αναπορρόφητοι πόροι από το ένα μέτρο στο άλλο. Με τον τρόπο αυτό θα εγκριθούν για τον ΟΑΕΔ και άλλα χρηματικά ποσά από το Επιχειρησιακό Πρόγραμμα με τα οποία θα υλοποιηθούν νέα προγράμματα σε όλους τους Νομούς της χώρας συμπεριλαμβανομένου και του Νομού Τρικάλων.
      Δ. Το Υπουργείο Απασχόλησης και Κοινωνικής Προστασίας σε συνεργασία με τα συναρμόδια Υπουργεία, έχει λάβει μια σειρά μέτρων για την αντιμετώπιση της ανεργίας και την αύξηση της απασχόλησης που ισχύουν για όλους τους Νομούς της Χώρας, στους οποίους συμπεριλαμβάνεται και ο Νομός Τρικάλων.
      Ειδικότερα:
      1. Συμμετοχή των επιχειρήσεων των OΤΑ Α΄ και Β΄ βαθμού στα προγράμματα νέων θέσεων εργασίας.
      Με πρόσφατη απόφαση δόθηκε το δικαίωμα στις δημοτικές επιχειρήσεις και τις αναπτυξιακές των Νομαρχιών να συμμετέχουν στο πρόγραμμα (που χρηματοδοτείται από το Γ΄ ΚΠΣ) της επιδότησης θέσεων εργασίας για την πρόσληψη ανέργων, με τους ίδιους όρους που συμμετέχουν και οι εργοδότες του ιδιωτικού τομέα.
      2. Μερική απασχόληση σε υπηρεσίες κοινωνικού χαρακτήρα.
      Με το ν. 3174/2003 «Μερική απασχόληση και υπηρεσίες κοινωνικού χαρακτήρα», (ΦΕΚ 205 Α, 28-8-2003) προβλέπεται η δυνατότητα απασχόλησης σε φορείς του δημοσίου τομέα με μερική απασχόληση για παροχή υπηρεσιών κοινωνικού χαρακτήρα. Η παροχή ευκαιριών εργασίας με το καθεστώς μερικής απασχόλησης αφενός θα ενθαρρύνει την απασχόληση ατόμων που αδυνατούν για οποιοδήποτε λόγο να απασχοληθούν κατά πλήρες ωράριο, όπως είναι οι μητέρες και αφετέρου θα συμβάλλει στην αναβάθμιση των διαθέσιμων μορφών μερικής απασχόλησης στο σύνολο της οικονομίας. Ήδη η Τριμελής Επιτροπή εξετάζει τα υποβληθέντα σχέδια για να εγκριθούν οι αντίστοιχες θέσεις και ν’ ακολουθήσει η σχετική προκήρυξή τους.
      Σύμφωνα με την παρ. 1, εδ. δ του άρθρου 4 του ν. 3174/2003 η επιλογή των ατόμων που θα απασχολούνται για την εκτέλεση των προγραμματικών συμβάσεων θα προέρχονται από τις παρακάτω κοινωνικές ομάδες ως εξής:
      α) Άνεργοι, εγγεγραμμένοι στον ΟΑΕΔ, σε ποσοστό 35%
      β) Άνεργοι, εγγεγραμμένοι στον ΟΑΕΔ, που βρίσκονται στην τελευταία 5ετία, πριν από τη συνταξιοδότησή τους σε ποσοστό 25%.
      γ) Νέοι μέχρι 30 ετών, σε ποσοστό 10%.
      δ) Η κατηγορία των μητέρων με τέκνα έως 12 ετών σε ποσοστό 10% και προτιμώνται οι μητέρες με το μεγαλύτερο αριθμό τέκνων.
      Στις περιπτώσεις α΄ β΄ και γ΄ το ποσοστό εξήντα τοις εκατό (60%) καλύπτεται από γυναίκες, εφόσον υπάρχει αντίστοιχος αριθμός σχετικών αιτήσεων.
      Με κοινή απόφαση των Υπουργών Οικονομίας και Οικονομικών, Εσωτερικών Δημόσιας Διοίκησης και Αποκέντρωσης και Εργασίας και Κοινωνικών Ασφαλίσεων, επιτρέπεται να μεταβάλλονται τα ποσοστά, που προβλέπονται στην παρ. 1 του άρθρου 4 του ν. 3174/2003, ανάλογα με τις ιδιαίτερες απαιτήσεις της δράσης. Η μεταβολή των ποσοστών δεν μπορεί να υπερβαίνει το 20% εκείνων που προβλέπονται στην παρ. 1.
      Με παρόμοια ΚΥΑ καθορίζεται ο τρόπος, η διαδικασία και τα ειδικότερα κριτήρια επιλογής μεταξύ των ενδιαφερομένων της ίδιας κατηγορίας, σύμφωνα με τις γενικές αρχές του ν. 3190/1994 (ΦΕΚ 28 Α). Μεταξύ των ειδικότερων κριτηρίων επιλογής περιλαμβάνεται και η ιδιότητα του πολύτεκνου.
      3. Μετατροπή παθητικών πολιτικών (επιδοματικών) σε ενεργητικές πολιτικές για τους ανέργους.
      Η πρόσληψη ή τοποθέτηση επιδοτούμενου ανέργου μειώνει το συνολικό μισθολογικό κόστος για τον εργοδότη κατά το ποσό του' ύψους του επιδόματος που δικαιούται ο άνεργος.
      Δικαιούχοι: όλοι οι επιδοτούμενοι άνεργοι
      Η διάρκεια της σχέσης εργασίας για την οποία μειώνεται το μισθολογικό κόστος είναι ίση με το χρόνο για τον οποίο ο επιδοτούμενος έχει το δικαίωμα επιδότησης πλέον 2 μηνών.
      Ανώτατο όριο: 12 μήνες
      Οι θέσεις εργασίας μπορεί να είναι μερικής ή πλήρους απασχόλησης σε οποιονδήποτε εργοδότη. Ο άνεργος με την εφαρμογή του μέτρου ως εργαζόμενος λαμβάνει εκτός του ποσού το οποίο θα εδικαιούτο ως επίδομα ανεργίας (το οποίο βαρύνει τον ΟΑΕΔ) και τη διαφορά των αποδοχών της θέσης (όπως προκύπτει από συλλογικές συμβάσεις εργασίας ή την Ε.Γ.Σ.Σ.Ε.) στην οποία τοποθετείται από τον εργοδότη και ασφαλίζεται κανονικά ως εργαζόμενος.
      Προϋπόθεση: Ο εργοδότης δεν πρέπει να έχει προβεί το προηγούμενο εξάμηνο σε απόλυση προσωπικού και δεσμεύεται να μην απολύει άλλους εργαζόμενους κατά τη διάρκεια της ισχύος του μέτρου χωρίς τη συνδρομή σπουδαίου λόγου.
      Ο άνεργος κατά το διάστημα αυτό δεν ασφαλίζεται για ανεργία. Σε περίπτωση απόλυσης ή αποχώρησης του ανέργου πριν από το χρόνο που λήγει το δικαίωμα επιδότησης και εφόσον δεν επανατοποθετείται ο άνεργος λαμβάνει το επίδομα ανεργίας για το υπόλοιπο διάστημα.
      4. Μέτρα για κατάρτιση επιδοτούμενων ανέργων.
      Επιδοτούμενοι άνεργοι εφόσον το επιθυμούν επιλέγονται κατά προτεραιότητα για συμμετοχή στα προγράμματα κατάρτισης του ΟΑΕΔ ή των ΚΕΚ. Κατά το διάστημα αυτό λαμβάνουν το επίδομα που προβλέπεται για τους καταρτιζόμενους. Για το διάστημα της κατάρτισης αναστέλλεται η καταβολή του επιδόματος ανεργίας (αναβιώνει μετά τη λήξη του προγράμματος κατάρτισης).
      5. Διεύρυνση δικαιούχων επιδότησης ανεργίας.
      Άνεργοι που είναι ασφαλισμένοι κατά της ανεργίας και είναι ή καθίστανται χήροι (άνδρες και γυναίκες) δικαιούνται να λαμβάνουν το επίδομα ανεργίας παρότι λαμβάνουν τη σύνταξη του θανόντος. (Μέχρι σήμερα βρίσκονταν σε δυσμενή θέση οι χήρες δεδομένου ότι, αν έμεναν άνεργες δεν εθεωρούντο από τον ΟΑΕΔ άνεργες, ούτε επιδοτούντο, εφόσον ελάμβαναν σύνταξη για το θανόντα, παρά το ότι είχαν ασφαλισθεί για ην ανεργία σε αντίθεση με τις λοιπές γυναίκες των οποίων ο σύζυγος ήταν στη ζωή ή ήταν διαζευγμένος, επειδή η υπάρχουσα νομοθεσία εξαιρούσε όσους ελάμβαναν σύνταξη). Με τη νέα ρύθμιση αποκτάται όχι μόνο το δικαίωμα για λήψη επιδόματος, αλλά και το δικαίωμα για τοποθέτηση σε θέση εργασίας με τα μέτρα που προβλέπονται για τους ανέργους.
      6. Διεύρυνση δικαιούχων συμμετοχής σε προγράμματα.
      - Συμμετοχή και αποφοίτων λυκείων στα προγράμματα απόκτησης εργασιακής εμπειρίας (STAGE).
      - Συμμετοχή και των επιστημόνων σε προγράμματα νέων ελεύθερων επαγγελματιών (μέχρι σήμερα μηχανικοί, δικηγόροι, γιατροί Κ.λπ., δεν ήταν δικαιούχοι).
      7. Κίνητρα για την αύξηση απασχόλησης γυναικών.
      - Καθορίζεται ως κίνητρο για την πρόσληψη ανέργων μητέρων με τουλάχιστον τρία τέκνα επιδότηση του εργοδότη ισόποση με το ύψος των εργοδοτικών εισφορών που τον βαρύνουν για την ασφαλιστική κάλυψη των προσλαμβανομένων. Η επιδότηση διαρκεί επί ένα έτος για κάθε τέκνο.
      - Καθορίζεται ως κίνητρο για την πρόσληψη ανέργων αρχηγών μονογονεϊκών οικογενειών (που το συνολικό ετήσιο εισόδημά τους δεν υπερβαίνει το εκάστοτε ισχύον αφορολόγητο όριο αποδοχών) επιδότηση του εργοδότη ισόποση με το ύψος των εργοδοτικών εισφορών που τον βαρύνουν για την ασφαλιστική κάλυψη των προσλαμβανομένων. Η επιδότηση διαρκεί επί ένα έτος για κάθε τέκνο.
      - Οι εργοδότες που προσλαμβάνουν με σύμβαση ορισμένου χρόνου εργαζόμενους ή εργαζόμενες για αναπλήρωση εργαζομένων που απουσιάζουν από την εργασία τους με άδεια κύησης ή λοχείας για όσο χρόνο διαρκεί η άδεια επιδοτούνται με το ισόποσο των ασφαλιστικών εισφορών που τους επιβαρύνουν για την ασφαλιστική κάλυψη των προσλαμβανομένων.
      Οι προσλαμβανόμενοι με σύμβαση ορισμένου χρόνου δεν συνυπολογίζονται για τον προσδιορισμό του συνολικού αριθμού εργαζομένων της επιχείρησης για την εφαρμογή των διατάξεων περί ομαδικών απολύσεων.
      Η επιδότηση και για τις τρεις ως άνω περιπτώσεις γίνεται με τον συμψηφισμό του ισόποσου των εργοδοτικών ασφαλιστικών εισφορών κατά την απόδοση του φόρου μισθωτών υπηρεσιών ή κατά την εκπλήρωση των φορολογικών υποχρεώσεων του εργοδότη.
      Προϋπόθεση και για τα τρία ως άνω μέτρα: Ο εργοδότης δεν πρέπει να έχει προβεί το προηγούμενο εξάμηνο σε απόλυση προσωπικού και δεσμεύεται να μην απολύει άλλους εργαζόμενους κατά τη διάρκεια της ισχύος του μέτρου χωρίς τη συνδρομή σπουδαίου λόγου.
      - Η αγρότισσα για κάθε τέκνο που αποκτά απαλλάσσεται από την υποχρέωση καταβολής εισφορών υπέρ ΟΓΑ επί ένα (1) χρόνο από τη γέννηση κάθε τέκνου.
      8. Μέτρα για την αύξηση της απασχόλησης νέων και ηλικιωμένων.
      Εργοδότες που προσλαμβάνουν ανέργους νέους μέχρι 25 ετών ή ανέργους  55 ετών και άνω οι οποίοι έχουν τουλάχιστον 6.000 ένσημα απαλλάσσονται από το 50% της ασφαλιστικής εισφορά που βαρύνει τον εργοδότη (το ποσό της μείωσης καταβάλλεται στο ΙΚΑ από το δημόσιο).
      9. 'Επιδότηση εργατικής εισφοράς εργαζομένων που αμείβονται με τις αποδοχές που προβλέπονται από την Ε.Γ.Σ.Σ.Ε. Το μέτρο αυτό εφαρμόζεται από το 2000. Μέχρι σήμερα κατά τα στοιχεία του ΙΚΑ επιδοτούνται περίπου 41.000 άτομα κατ' έτος. Λήψη μέτρων για την απλούστευση των γραφειοκρατικών διαδικασιών που πρέπει να ακολουθεί ο εργοδότης.
      10. Μείωση εργοδοτικών εισφορών για νεοπροσλαμβανόμενους των οποίων οι μηνιαίες αποδοχές δεν υπερβαίνουν τις 200.000 δρχ. (600 €).
      Το μέτρο ισχύει από 1-4-2001 μέχρι 31-12-2003. Προβλέπει τη μείωση κατά 2 ποσοστιαίες μονάδες των εργοδοτικών εισφορών του κλάδου κύριας σύνταξης του ΙΚΑ για μισθωτούς πλήρους απασχόλησης των οποίων οι αποδοχές δεν υπερβαίνουν τις 200.000 δρχ. (600 Ευρώ).
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      11. Στην με αριθμό 259/26-4-04 ερώτηση των Βουλευτών κυρίων Σταύρου Σκοπελίτη καΙ Ελπίδας Παντελάκη δόθηκε με το υπ’ αριθμ. 26022/17-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και κατόπιν σχετικού εγγράφου της Περιφέρειας Βορ. Αιγαίου, σας πληροφορούμε τα εξής:
      1. Στο Ειδικό Πρόγραμμα Τοπικής Αυτοδ/σης (ΕΠΤΑ) είναι ενταγμένα τα παρακάτω έργα, για την αντιμετώπιση των προβλημάτων ύδρευσης των Δήμων Χίου και Ομηρούπολης.
      1.1. Προμήθεια και εγκατάσταση μονάδων αφαλάτωσης και σύνδεσή τους με το δίκτυο, προϋπολογισμού 1.467.351 ΕΥΡΩ.
      Ολοκληρώνεται το υποέργο «Κατασκευή εργασιών υποδομής και δικτύων» για την εγκατάσταση των μονάδων αφαλάτωσης δυναμικότητας 3500μ3/ημ. Εκδικάστηκε στις 20/4/04 Προσφυγή στο Συμβ. Επικρατείας για την διαδικασία ανάθεσης της προμήθειας των μονάδων και αναμένεται η απόφαση εντός του Μαΐου .
      1.2. Κατασκευή και αξιοποίηση γεωτρήσεων εκτός της υδατολεκάνης Κορακάρη προϋπολογισμού 240.000ΕΥΡΩ. Μετά την ανόρυξη 10 ερευνητικών γεωτρήσεων, που δεν κρίθηκαν ικανοποιητικές, διακόπηκε το έργο και αποφασίστηκε η μεταφορά πιστώσεων στο επόμενο έργο.
      1.3. Κατασκευή ανοιχτού ταχυδιϋλιστηρίου - Ανάπλαση περιβάλλοντα χώρου στο φράγμα Ψαρόπετρας, προϋπολογισμού 660.000 ΕΥΡΩ. Δυναμικότητα μονάδας 300μ3/ωρ. Η μελέτη έχει ολοκληρωθεί και αναμένεται η κατάθεση φακέλου για την περιβαλλοντική αδειοδότηση του έργου.
      1.4. Κατασκευή δικτύου ύδρευσης από Σαραπιό εως Θόλο και εργασίες καλλιέργειας και υδρομάστευσης πηγών Ρήνας, προϋπολογισμού 2.192.000 ΕΥΡΩ. Έχει εκπονηθεί προκαταρτική Μελέτη και έχει υποβληθεί Προμελέτη Περιβαλλοντικών Επιπτώσεων στην ΕΥΠΕΥ/ΠΕΧΩΔΕ για Προκαταρκτική Περιβαλλοντική Εκτίμηση και Αξιολόγηση έργου, που περιλαμβάνει επιπλέον φράγμα στην θέση Σαραπιό.
      2. Η παύση λειτουργίας της χωματερής του Δήμου Χίου, εξαρτάται από την κατασκευή και λειτουργία Χώρων Υγειονομικής Ταφής Απορριμάτων (ΧΥΤΑ). Από το Νομαρχιακό Σχεδιασμό προβλέπονται δύο διαχειριστικές ενότητες Βόρειας και Νότιας Χίου. Για τα δύο αυτά έργα έχουν εκπονηθεί Τεχνικές Mελέτες, έχουν υποβληθεί αιτήσεις συνδρομής για ένταξη των έργων στο Ταμείο Συνοχής, οι οποίες βρίσκονται προς αξιολόγηση στο Υπουργείο Οικονομίας και Οικονομικών.
      Για τα λοιπά θιγόμενα στην ερώτηση, θέματα αρμόδιο να σας απαντήσει είναι το συνερωτώμενο Υπουργείο Υγείας και Κοινωνικής Αλληλεγγύης.
      Ο Υφυπουργός
      ΑΘ. ΝΑΚΟΣ»
      12. Στην με αριθμό 211/22-4-04 ερώτηση του Βουλευτή κ. Ιωάννη Χωματά δόθηκε με το υπ’ αριθμ. 58/12-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. I. Χωματάς, σας πληροφορούμε τα εξής:
      1. Με την αριθμ. 521/03 Κ.Υ.Α. εγκρίθηκε η χορήγηση οικονομικής ενίσχυσης σε αγρότες της νήσου Θήρας που η καλλιέργεια αμπελιών τους ζημιώθηκε από παρατεταμένη ανομβρία το καλοκαίρι του 2001.
      Ειδικότερα με την αριθμ. 650/Θ/18-3-03 απόφασή μας καθορίζονται οι όροι, οι προϋποθέσεις, οι λεπτομέρειες, τα δικαιολογητικά, η διαδικασία και τρόπος πληρωμής των ενισχύσεων, για την εφαρμογή της ανωτέρω 521/03 Κ.Υ.Α.
      Ο καθορισμός των δικαιούχων και η σύνταξη καταστάσεων πληρωμής αυτών, πραγματοποιούνται από τις αρμόδιες Δ/νσεις Γεωργίας ή Αγροτικής Ανάπτυξης, οι οποίες στη συνέχεια ζητούν από τον ΕΛ.Γ.Α. την κατανομή της σχετικής πίστωσης, για την πληρωμή των δικαιούχων.
      Μέχρι 30-4-2004 δεν είχαν υποβληθεί στον ΕΛ.Γ.Α. καταστάσεις δικαιούχων ώστε να προβεί στην καταβολή των αντίστοίχων οικονομικών ενισχύσεων οι οποίες αφορούν την απώλεια της παραγωγής έτους 2001.
      2. Οι ζημιές που προκλήθηκαν από την ξηρασία του 2001, στην παραγωγή της επόμενης καλλιεργητικής περιόδου (2002) έχουν συμπεριληφθεί στο πρόγραμμα χορήγησης Κρατικών ενισχύσεων RAGBY, το οποίο εγκρίθηκε από την Επιτροπή Ανταγωνισμού της Ε.Ε. στις 3-4-04. Η κοινοποίηση των πορισμάτων εκτίμησης των ζημιών αυτών, θα γίνει μέχρι τέλος Ιουνίου τρέχοντος έτους, οι δε προβλεπόμενες οικονομικές ενισχύσεις θα καταβληθούν στους δικαιούχους παραγωγούς, 15 ημέρες περίπου αργότερα.
      Ο Υπουργός
      Σ. ΤΣΙΤΟΥΡΙΔΗΣ»
      13. Στην με αριθμό 501/5.5.04 ερώτηση και 264/29-4-2004 αναφορά των Βουλευτών κυρίων Αντωνίου Φούσα και Μιχάλη Παντούλα δόθηκε με το υπ’ αριθμ. Γ.Π. 44782/18.5.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 501/5-5-2004 ερώτηση και 264/29-4-2004 αναφορά που κατατέθηκαν στη Βουλή από τους Βουλευτές κυρίους Αντ. Φούσα και Μ. Παντούλα σχετικά με το Κέντρο Υγείας Βουτσαρά Ιωαννίνων, σας πληροφορούμε τα εξής:
      Το Κέντρο Υγείας Βουτσαρά ξεκίνησε την λειτουργία του ως αποκεντρωμένη μονάδα του Γ.Ν. « Γ. Χατζηκώστα » τον Απρίλιο του 2002 . Προκειμένου να καταστεί εφικτή η λειτουργία του και με δεδομένο ότι δεν είχε εξασφαλισθεί μέχρι εκείνη τη στιγμή καμία πρόσληψη Ιατρικού, Νοσηλευτικού και Βοηθητικού προσωπικού, το ΠΕΣΥΠ Ηπείρου εξασφάλισε την απόσπαση ενός {1} Ιατρού, την πρόσληψη ενός {1} Επικουρικού Ιατρού η σύμβαση του οποίου έληξε τον προηγούμενο μήνα, έξι {6} Νοσηλευτών και ενός (1) τραυματιοφορέα από το Π.Γ.Ν. Ιωαννίνων και Γ.Ν. « Γ. Χατζηκώστα » .
      Η σημερινή στελέxωση του Κέντρου Υγείας Βουτσαρά έχει ως εξής:
      . 1 Ιατρός Γενικής Ιατρικής - Διευθυντής του Κ.Υ,
      . 1 Οδοντίατρος από το καταργημένο πρώην IΑΚ - ΠΙΚΠΑ
      . 3 μεταταγμένοι Νοσηλευτές
      . 3 αποσπασμένοι Νοσηλευτές, εκ των οποίων η απόσπαση των 2 λήγει εντός του τρέχοντος μήνα.
      . 1 αποσπασμένος Τραυματιοφορέας, η απόσπαση του οποίου επίσης λήγει εντός του μήνα.
      . 1 μεταταγμένος Οδηγός Ασθενοφόρου.
       1 Διοικητικός Υπάλληλος, 2 Νοσηλευτές και 1 Παρασκευαστής από προγράμματα STAGE του ΟΑΕΔ έως τον Φεβρουάριο του 2005.
      .1 Χειριστής - Εμφανιστής Ακτινολογικού Εργαστηρίου με σύμβαση έως τον Φεβρουάριο του 2005.
      Στο Κέντρο Υγείας Βουτσαρά ανήκουν 11 Περιφερειακά Ιατρεία, στα οποία αυτή τη στιγμή υπηρετούν 2 μόνιμοι Αγροτικοί Ιατροί και 7 Αγροτικοί Ιατροί επί θητεία καθώς και 4 Μαίες, 1 Επισκέπτρια Υγείας και 1 Αδ. Νοσοκόμα, Επιπλέον από την κατάργηση του ΙΑΚ-ΠΙΚΠΑ εντάχθηκαν 2 Επισκέπτες Υγείας, 1 Μαία και 3 Νοσηλευτές, οι οποίοι αυτή τη στιγμή προσφέρουν υπηρεσίες πρωτοβάθμιας φροντίδας υγείας στην Μονάδα Πρόληψης και Εμβολιασμών του ΠΕΣΥΠ Ηπείρου	Όσον αφορά τη λειτουργία των εργαστηρίων του:
      	 Το ακτινολογικό Εργαστήριο δεν έχει λειτουργήσει έως τώρα διότι εξακολουθεί να εκκρεμεί η ποιοτική παραλαβή του μηχανήματος, παρόλο που υπάρχει συμβασιούχος Χειριστής - Εμφανιστής.
       Ο αιματολογικός αναλυτής του Κέντρου Υγείας Βουτσαρά , προ της έναρξης λειτουργίας του, είχε μεταφερθεί και εξακολουθεί να βρίσκεται στο Κέντρο Υγείας Μετσόβου, με απόφαση του Νοσοκομείου και χωρίς να έχει γίνει νέα προμήθεια μηχανήματος. Η Παρασκευάστρια κάνει αιμοληψίες και τα δείγματα μεταφέρονται για ανάλυση στο Νοσοκομείο.
      Ο Υπουργός
      Ν. ΚΑΚΛΑΜΑΝΗΣ»
      14. Στην με αριθμό 361/29.4.04 ερώτηση των Βουλευτών κυρίων Σταύρου Σκοπελίτη και Νίκου Γκατζή δόθηκε με το υπ’ αριθμ. 87/18.5.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Σ. Σκοπελίτης και Ν. Γκατζής, για τα θέματα της αρμοδιότητάς μας, σας πληροφορούμε τα εξής:
      Η ΑΤΕ διέγραψε, σε βάρος των αποτελεσμάτων της, οφειλές της ΕΑΣ ΛΗΜΝΟΥ ύψους 29.347 €, πέραν του ποσού των 440.205 € που διεγράφησαν λόγω της καταβολής που έγινε από το Ελληνικό Δημόσιο σε εφαρμογή του Ν. 2538/97.
      Η Ένωση Αγροτικών Συνεταιρισμών Λήμνου, προκειμένου να εκσυγχρονίσει το σφαγείο της μπορεί να υποβάλλει τεχνοοικονομική μελέτη στο Υπουργείο μας και συγκεκριμένα στη Δ/νση Προγραμματισμού και Γεωργικών Διαρθρώσεων, σύμφωνα με την ΚΥΑ 450/29-08-2001, η οποία εξεδόθη για την κάλυψη του Μέτρου 2.1 του Καν. (Ε.Ε.) 1257/99.
      Η μελέτη θα εξετασθεί από τις αρμόδιες υπηρεσίες του Υπουργείου μας για την περαιτέρω προώθησή της.
      Για τα νησιά του Αιγαίου προβλέπεται ενίσχυση 65% της συνολικής δαπάνης του επενδυτικού σχεδίου, δηλαδή από το συνολικό κόστος, για τον εκσυγχρονισμό του σφαγείου, ο φορέας θα πρέπει να διαθέσει κατά προτεραιότητα το 25%, ενώ για το υπόλοιπο 10% της δαπάνης μπορεί να προβεί σε δανεισμό.
      Ο Υφυπουργός
      Α. ΚΟΝΤΟΣ»
      15. Στην με αριθμό 435/4-5-04 ερώτηση της Βουλευτού κ. Ασημίνας Ξηροτύρη Αικατερινάρη δόθηκε με το υπ’ αριθμ. 100/18.5.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Α. Ξηροτύρη - Αικατερινάρη, σας πληροφορούμε τα εξής:
      Η εφαρμογή των διατάξεων ιχνηλασιμότητας του βοείου κρέατος και η επισήμανση καταγωγής, που προβλέπονται από τον Κανονισμό (ΕΚ) 1760/2000, συνέβαλαν σε πολύ μεγάλο βαθμό στην αποκατάσταση της εμπιστοσύνης των καταναλωτών στην κατανάλωση βοείου κρέατος. Η Ευρωπαϊκή Επιτροπή, με έκθεσή της προς το Συμβούλιο και το Κοινοβούλιο, εξετάζει τη σκοπιμότητα ενδεχόμενης επέκτασης της επισήμανσης καταγωγής του βοείου κρέατος και στο παρασκευασμένο βόειο κρέας, το οποίο επεξεργάζεται σε επιχειρήσεις που απευθύνονται στην τροφοδοσία Οργανισμών και στη μαζική εστίαση.
      Χωρίς να εξασθενίσουν οι εγγυήσεις που παρέχονται στον καταναλωτή, θα μπορούσε να εξεταστεί η δυνατότητα αναφοράς καταγωγής αντί για τις εθνικές προελεύσεις. Η δυνατότητα αυτή θα περιορίζεται μόνο στα εργαστήρια που προετοιμάζουν τεμάχια βοείου κρέατος και τα οποία προορίζονται να διατεθούν απευθείας . στον τελικό καταναλωτή.
      Αντίθετα, η Επιτροπή δεν ευνοεί την επέκταση των διατάξεων επισήμανσης καταγωγής του βοείου κρέάτος στα μεταποιημένα προϊόντα με βάση το βόειο κρέας, εκτιμώντας πως μια τέτοια επέκταση δεν θα μπορούσε να εφαρμοστεί από τις ενδιαφερόμενες επιχειρήσεις για λόγους τεχνικούς και εργαστηριακούς, με συνέπεια να μειωθεί η εμπιστοσύνη του καταναλωτή στην κατανάλωση βοείου κρέατος.
      Για την αποκατάσταση της εμπιστοσύνης των καταναλωτών και την ανάκαμψη της κατανάλωσης του βοείου κρέατος, δημιουργήθηκε υποχρεωτικό σύστημα ιχνηλασιμότητας με κοινοτική νομοθεσία. Με την εφαρμογή του Κανονισμού 999/2001 του Ευρωπαϊκού Κοινοβουλίου και του Συμβουλίου για τη θέσπιση κανόνων πρόληψης, καταπολέμησης και εξάλειψης ορισμένων μεταδοτικών σπογγωδών εγκεφαλοπαθειών, κάθε κράτος μέλος μεριμνά για τη διασφάλιση της υγείας των καταναλωτών για την κατανάλωση βοείου κρέατος.
      Σε όλα τα βοοειδή ηλικίας άνω των δώδεκα (12) μηνών, που σφάζονται σε ελληνικά σφαγεία, αφαιρούνται τα υλικά ειδικού κινδύνου, το κρανίο, εκτός της κάτω γνάθου, συμπεριλαμβανομένου του εγκεφάλου, των οφθαλμών, οι αμυγδαλές, η σπονδυλική στήλη εκτός από τους σπονδύλους της ουράς, του νωτιαίου μυελού, της σπονδυλικής στήλης με την αλυσίδα των παρασπονδυλικών γαγγλίων, τα έντερα από το δωδεκαδάκτυλο έως και το ορθό και το μεσεντέριο βοοειδών οποιασδήποτε ηλικίας. Κανένα λοιπόν σφάγιο που διατίθεται προς κατανάλωση στα κρεοπωλεία δεν περιέχει υλικά ειδικού κινδύνου.
      Στα σφάγια βοοειδών που προέρχονται από χώρες κράτη μέλη και τρίτες χώρες, υποχρεωτικά προτού διατεθούν στην κατανάλωση, αφαιρείται η σπονδυλική στήλη σε εγκεκριμένα τεμαχιστήρια.
      Τα υλικά ειδικού κινδύνου χρωματίζονται με ειδική χρωστική, ζυγίζονται, καταγράφονται σε ειδικό δελτίο και καταστρέφονται με αποτέφρωση στους ειδικούς κλιβάνους αποτέφρωσης στα σφαγεία.
      Επίσης όλα τα βοοειδή που σφάζονται σε ελληνικά σφαγεία ηλικίας άνω των 30 μηνών, δεσμεύονται και εξετάζονται με την ταχεία δοκιμή για σπογγώδη εγκεφαλοπάθεια στα τέσσερα (4) Εργαστήρια που διαθέτει η χώρα μας (Θεσσαλονίκη - Λάρισα- Ιωάννινα Αθήνα). Μετά το αρνητικό αποτέλεσμα της ταχείας δοκιμής το κρέας βοοειδών αποδεσμεύεται και δίδεται στην κατανάλωση.
      Επιπλέον έχει απαγορευθεί σε όλες τις χώρες της Κοινότητας η χρήση στη διατροφή των βοοειδών ζωικών πρωτεϊνών που προέρχονται από μηρυκαστικά.
      Ο Υφυπουργός
      Α. ΚΟΝΤΟΣ»)
      
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι με την υπ’ αριθμόν 5741/4682 από 28 Μαΐου 2004 απόφαση της Προέδρου της Βουλής συστάθηκε η διακομματική κοινοβουλευτική επιτροπή για τη μελέτη και αντιμετώπιση του προβλήματος των ναρκωτικών.
      Η σχετική απόφαση θα καταχωρισθεί στα Πρακτικά της σημερινής συνεδρίασης και έχει διανεμηθεί στους ενδιαφερόμενους Βουλευτές.
      (Στο σημείο αυτό ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ καταθέτει για τα Πρακτικά την προαναφερθείσα απόφαση, η οποία έχει ως εξής:
      «ΒΟΥΛΗ  ΤΩΝ ΕΛΛΗΝΩΝ
      ΠΕΡΙΟΔΟΣ  ΙΑ΄ - ΣΥΝΟΔΟΣ Α΄                             Αθήνα,  28    Μαΐου 2004
      ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
                                                                                                         Πρωτ.: 5741
                                                                                                Αριθμ.
                                                                                                          Διεκπ.: 4682
      ΑΠΟΦΑΣΗ
      ΘΕΜΑ: Σύσταση Διακομματικής Κοινοβουλευτικής Επιτροπής
       για τη μελέτη και αντιμετώπιση του προβλήματος των ναρκωτικών.
      
      Η ΠΡΟΕΔΡΟΣ   ΤΗΣ   ΒΟΥΛΗΣ
      
      Έχοντας υπόψη:
      
      1) την από 30 Απριλίου 2004 πρόταση του Υπουργού Υγείας και Κοινωνικής Αλληλεγγύης για τη σύσταση Διακομματικής Κοινοβουλευτικής Επιτροπής, για τη μελέτη του προβλήματος των ναρκωτικών,
      2) τα άρθρα 44 και 45, σε συνδυασμό με το άρθρο 29 παρ. 5 του Κανονισμού της Βουλής,
      3) την από 6 Μαΐου 2004 απόφαση της Διάσκεψης των Προέδρων,
      4) την από 11 Μαΐου 2004 ομόφωνη απόφαση της Ολομέλειας Βουλής των Ελλήνων για τη σύσταση Διακομματικής Κοινοβουλευτικής Επιτροπής για τη μελέτη και αντιμετώπιση του προβλήματος των ναρκωτικών,
      5) τις από 12 Μαΐου 2004 επιστολή της Προέδρου της Βουλής προς τους Προέδρους των Κοινοβουλευτικών Ομάδων,
      6) τις έγγραφες υποδείξεις των Κοινοβουλευτικών Ομάδων,
      
      
      αποφασίζουμε,
      
      
      συνιστούμε Διακομματική Κοινοβουλευτική Επιτροπή για τη μελέτη και αντιμετώπιση του προβλήματος των ναρκωτικών και συγκροτείται ως ακολούθως:
      
      Από τη Νέα Δημοκρατία
      Βαγιωνάς Γεώργιος
      Βούλτεψη Σοφία
      Ζαγορίτης Ελευθέριος
      Καραγκούνης Ανδρέας
      Κιλτίδης Κωνσταντίνος
      Κορτσάρης Νικόλαος
      Μελάς Παναγιώτης
      Χωματάς Ιωάννης
      
                     
      
         Από το Πανελλήνιο Σοσιαλιστικό Κίνημα
      
      
                            	Γρηγοράκος Λεωνίδας
      	Λιντζέρης Δημήτριος
      	Μουσιώνης Αριστείδης
      	Σκουλάκης Εμμανουήλ
      	Τσούρας Αθανάσιος	
      Από το Κομμουνιστικό Κόμμα Ελλάδας
      Κοσιώνης Παναγιώτης
                            Από το Συνασπισμό της Αριστεράς και της Προόδου
      Κουβέλης Φώτιος
      Αντικείμενο της ανωτέρω Επιτροπής θα είναι η αξιολόγηση των δεδομένων που συνδέονται με την εξάπλωση των ναρκωτικών και η υποβολή προτάσεων προς τη Βουλή και την Κυβέρνηση για βελτίωση της κείμενης νομοθεσίας, αλλά και όπου κρίνει σκόπιμο, για την αποτελεσματικότερη αντιμετώπιση του προβλήματος των ναρκωτικών σε εθνικό επίπεδο.
      Η εν λόγω Επιτροπή θα έχει τις αρμοδιότητες των άρθρων 44 και 45 του Κανονισμού της Βουλής και θα λειτουργήσει έως το τέλος της Α΄ Συνόδου της Βουλής, οπότε και θα υποβάλει σχετική έκθεση των εργασιών της. 
      Η ΠΡΟΕΔΡΟΣ ΤΗΣ ΒΟΥΛΗΣ
      
                                                                             ΑΝΝΑ ΜΠΕΝΑΚΗ-ΨΑΡΟΥΔΑ»)
      ΠΡΟΕΔΡΕΥΩΝ (Ιωάννης Τραγάκης): Επίσης ο Βουλευτής Αχαΐας κ. Νικόλαος Νικολόπουλος διά επιστολής του ανακοινώνει προς το Σώμα ότι λόγω απουσίας του στη Βαρκελώνη, όπου συμμετέχει σε διεθνές φόρουμ, θα απουσιάσει από τις εργασίες της Βουλής από την Τρίτη 1 Ιουνίου έως και την Παρασκευή 5 Ιουνίου.
      Ο Βουλευτής Κοζάνης κ. Γεώργιος Κασαπίδης, ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τη ζητηθείσα άδεια.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και Ερωτήσεις πρώτου κύκλου:
      Πρώτη είναι η με αριθμό 67/5.4.2004 ερώτηση του Βουλευτή της Νέας Δημοκρατίας κ. Ιωάννη Γιανέλλη-Θεοδοσιάδη προς τον Υπουργό Αιγαίου και Νησιωτικής Πολιτικής, σχετικώς με την αύξηση των ακτοπλοϊκών δρομολογίων από την ηπειρωτική χώρα προς το νησί του Αγίου Ευστρατίου.
      Η ερώτηση του κυρίου συναδέλφου έχει ως εξής:
      «Το Νησί του Αϊ-Στράτη τους τελευταίους μήνες αντιμετωπίζει σοβαρά προβλήματα, αφού έχει υποστεί μείωση των δρομολογίων στην ακτοπλοΐα και συγκεκριμένα στα δρομολόγια που συνδέουν το Νησί με την ηπειρωτική χώρα, καθώς αυτά από το Νοέμβριο του 2003 μειώθηκαν από τρία σε δύο την εβδομάδα.
      Μάλιστα, ναυτιλιακή εταιρεία που εκτελεί επιδοτούμενα δρομολόγια στο Βόρειο Αιγαίο και στην οποία ανήκει και το μοναδικό πλοίο που προσεγγίζει τον Αϊ Στράτη διέκοψε την πρακτόρευση στο Νησί.
      Ερωτάται εάν η Κυβέρνηση προτίθεται
      1) Για τη διασφάλιση της στοιχειώδους συγκοινωνίας του Νησιού να καθιερώσει δρομολόγια τουλάχιστον τρεις φορές την εβδομάδα και τέσσερις του θερινούς μήνες απ’ ευθείας σύνδεση με Ραφήνα ή Λαύριο μέχρι Καβάλα και επιστροφή.
      2) Με Μυτιλήνη δυο φορές την εβδομάδα
      3) Νέους προορισμούς με Σίγρι – Βόλο –Μουδανιά κλπ.»
      Ορίστε, κύριε Υπουργέ, έχετε το λόγο για τρία λεπτά.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ευχαριστώ, κύριε Πρόεδρε. 
      Ο συνάδελφος Βουλευτής Λέσβου κ. Γιαννέλλης ζητεί με τη διαδικασία της ερωτήσεως να γίνει συζήτηση, έστω και σύντομη επί ενός μεγάλου θέματος, ακτοπλοΐα, την οποία κληρονομήσαμε σε κακό χάλι και μακάρι, κύριοι συνάδελφοι, αυτά που περιγράφει ο κ. Γιαννέλλης να ίσχυαν μόνο στον Αϊ - Στράτη, αυτό το εξαιρετικό, συμπαθές και όμορφο νησάκι -απομονωμένο στο Αιγαίο- καθ’ όσον αφορά στη σύνδεσή του με τη Λήμνο. Ατυχώς αυτά ισχύουν σε όλο το Αιγαίο!
      Σήμερα και αύριο π.χ. ξεσηκώνονται ο Καλύμνιοι, που η Κάλυμνος δεν είναι Αϊ Στράτης, είναι στον κορμό της γραμμής από τον Πειραιά μέχρι κάτω τη Ρόδο, στο κέντρο του Αιγαίου. Ξεσηκώνονται γιατί δεν έχουν καράβι. Τούτο αυτό θα συμβεί μετά από λίγο και με τους Σαμιώτες. Το ένα καράβι τους βγήκε εκτός ενεργείας και δεν υπάρχει αντικατάσταση.
      Τι γινόταν στον Αϊ-Στράτη; Ο Αϊ-Στράτης σήμερα δεν έχει καραβάκι. Ο λόγος: Τον συνδέουν τον Αϊ-Στράτη με τη Λήμνο, στις 31.12.2003 απεσύρθη ως επιβατηγό-οχηματαγωγό γιατί συνεπλήρωσε τριακονταπενταετία. Έπρεπε η προηγούμενη κυβέρνηση -που αυτό δεν ήταν απόρρητο- να είχε οργανώσει τη συνέχεια της συνδέσεως αυτών των δύο νησιών, Αϊ-Στράτης και Λήμνος. Κανένα ενδιαφέρον, όμως! Από την Πρωτοχρονιά του 2004 το καραβάκι δεν επιδοτείται και ως εκ τούτου δεν εκτελεί δρομολόγια. Κανένα ενδιαφέρον και πάλιν!
      Εμείς γινήκαμε Κυβέρνηση και ορκισθήκαμε, όπως γνωρίζετε, στις 10 Μαρτίου. Επισκεφθήκαμε τη Λήμνο, συναντήσαμε τον Κοινοτάρχη του Αϊ-Στράτη -ο ερωτών Βουλευτής παρών και τον ευχαριστώ, γιατί φέρνει το θέμα στη Βουλή- και παρά το ότι η επιδότηση δεν μπορεί να δοθεί ούτε από το Υπουργείο Εμπορικής Ναυτιλίας ούτε από το Υπουργείο Αιγαίου και Νησιωτικής Πολιτικής με τη διαδικασία αναθέσεως δημόσιας υπηρεσίας –διότι το πλοίο πλέον έγινε φορτηγό-οχηματαγωγό, έπαψε να είναι επιβατηγό-οχηματαγωγό- ωστόσο τον ειδοποίησα ότι με διαδικασία μέσω Κοινότητας Αϊ-Στράτη θα φροντίσω να συντηρηθεί η «γραμμή».
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Σήμερα με τον κ. Φώλια, τον Υφυπουργό Οικονομίας και Οικονομικών ο οποίος χειρίζεται θέματα αναπτυξιακά, είχαμε ίδια συζήτηση, ώστε να συντηρηθεί μέχρι τέλος Ιουνίου αυτή η «γραμμή» με πιστώσεις διά της Κοινότητας και στο δεύτερο εξάμηνο να αντιμετωπίσουμε το πράγμα επί καλυτέρας βάσεως.
      Κύριε συνάδελφε, αυτή είναι η κατάσταση, αυτή είναι η αντιμετώπιση του προβλήματος που εκάμαμε επί του παρόντος. Αλλά θέλω να υπογραμμίσω και πάλι τούτο: Κινδυνεύει ατυχώς το Αιγαίο να μείνει «αβάπορο». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Υπάρχει η απόφαση περί μειώσεως της ηλικίας των πλοίων, χωρίς όμως να προβλεφθεί υποκατάστασή των, όταν αποσύρονται και από την άλλη πλευρά εκείνη η τακτική που ανακήρυξε το Αιγαίο -κατά τα δύο τρία, παρακαλώ- εις περιοχήν «αγόνου γραμμής». Πληρώνουμε δισεκατομμύρια κάθε χρόνο, τα δύο Υπουργεία -το Υπουργείο Εμπορικής Ναυτιλίας και το Υπουργείο Αιγαίου- για τις άγονες γραμμές λόγω εφαρμογής του νόμου του κ. Παπουτσή. Ζήτημα που έχει ανάγκη επανεξετάσεως.
      Σ’ αυτή, λοιπόν, την ατμόσφαιρα επιχειρούμε να λειτουργήσουμε. Παράλληλα, σας ενημερώνω, κύριε συνάδελφε, ότι γίνεται συνεννόηση με το Υπουργείο Εμπορικής Ναυτιλίας, ώστε τα πλοία που ξεκινάνε από την Αλεξανδρούπολη, για τη Σαμοθράκη, τη Λήμνο και τη Μυτιλήνη να κάμουν προσέγγιση στον Αϊ Στράτη, καθώς επίσης να έχει μία τέτοια δυνατότητα και το πλοίο Λαύριο-Ψαρά- Σίγρι-Λήμνος, εφόσον ευρεθούν πιστώσεις για επιδότηση.
      Αλλά ό,τι και να συμβεί, υπάρχει διαβεβαίωση: Το καραβάκι που συνδέει Αϊ Στράτη με τη Λήμνο με τη διαδικασία που ανέφερα, θα συνεχίσει να εκτελεί αυτά τα δρομολόγια, έστω και ως φορτηγό-οχηματαγωγό.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ορίστε, κύριε Γιαννέλλη, έχετε το λόγο για δύο λεπτά.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Κύριε Πρόεδρε, κύριε Υπουργέ, προεκλογικά είχα καταγγείλει την πολιτική της προηγούμενης κυβέρνησης και του προκατόχου σας Υπουργού, αναφορικά με το θέμα της μείωσης των δρομολογίων προς τον Αϊ-Στράτη και τη σύνδεσή του με την ηπειρωτική χώρα και αντιλαμβάνεστε τώρα ότι μετεκλογικά δεν έχω παρά να τηρήσω την ίδια ακριβώς πολιτική στάση και να φέρω το θέμα στην επιφάνεια.
      Αντιλαμβάνεστε ότι το πρόβλημα είναι πάρα πολύ σοβαρό. Είναι σοβαρό για τον Αϊ Στράτη -πέραν των λόγων που εσείς αναφέρατε- και για τους εξής επιπρόσθετους λόγους: Πρώτον, η πλημμελής λιμενική υποδομή δεν επιτρέπει την προσέγγιση των πλοίων ιδίως τους χειμερινούς μήνες, αλλά και το καλοκαίρι όταν αρχίζουν τα μελτέμια.  Έχουμε δύο ή τρία δρομολόγια. Τι γίνεται όμως; Όταν πιάσει ένας αέρας επτά μποφόρ, δεν μπορεί το πλοίο να προσεγγίσει και να μπει μέσα στο λιμάνι. Αυτός είναι ο ένας σοβαρός λόγος.
      Ο δεύτερος σοβαρός λόγος είναι ότι η προσθήκη σε επιδοτούμενο δρομολόγιο των Ψαρών και του Σιγρίου της Λέσβου δημιουργεί σοβαρό πρόβλημα. Ενώ προηγουμένως είχαμε οκτώ ώρες ταξίδι, το ταξίδι τώρα στον Αϊ Στράτη έγινε δεκαέξι ώρες. Αν είναι δυνατόν! Θέλουμε δέκα ώρες για Αμερική και δεκαέξι ώρες στον Αϊ Στράτη, με τον τρόπο που επιδοτήθηκαν στην προηγούμενη κυβέρνηση αυτά τα δρομολόγια. Θεέ και κύριε, όπως λέμε!
      Ένας τρίτος λόγος είναι το γεγονός ότι οι Αϊ- Στρατίτες το μόνο εισόδημα που έχουν είναι τα ψάρια τους, οι ωραίοι αστακοί, τα ψάρια πρώτης διαλογής. Καταλαβαίνετε ότι όταν θέλουν να τα πουλήσουν, δεν έχουν κατ’ αρχάς απευθείας σύνδεση με την πρωτεύουσα του νομού. Είναι το μοναδικό νησί στο βόρειο Αιγαίο που δεν συνδέεται ακτοπλοϊκά με την πρωτεύουσα του νομού.
      Τι πρέπει, λοιπόν, να γίνει άμεσα, κύριε Υπουργέ; Πρώτον, να γίνει η προσέγγιση του πλοίου «Νήσος Λήμνος» στον Αϊ Στράτη, το οποίο έρχεται μία φορά την εβδομάδα και να μην είναι με ελεύθερη προσέγγιση. Αυτό βέβαια δεν αφορά αποκλειστικά εσάς, αλλά πρέπει να υπάρχει κάποια συνεργασία και με το Υπουργείο Εμπορικής Ναυτιλίας, ώστε να γίνει υποχρεωτική.
      Κανένα πλοίο το οποίο έχει ελεύθερη προσέγγιση, δεν θέλει να προσεγγίσει στον Άγιο Ευστράτιο. Αυτό είναι ένα σοβαρό θέμα. 
      Τέλος, κύριε Υπουργέ, θέλω να πω τούτο: Τα σκάφη, τα οποία προσεγγίζουν τον Άγιο Ευστράτιο, θα πρέπει να είναι ανάλογα της στοιχειώδους αξιοπρέπειας και της κοινωνικής ευαισθησίας που επιβάλλεται και πρέπει η πολιτεία, αλλά και ο πλοιοκτήτης να επιδεικνύει απέναντι στους κατοίκους της περιοχής αυτής. Είναι σκάφη, τα οποία δεν θέλω να τα χαρακτηρίσω. Πρέπει να υπάρξει μία ανανέωση του στόλου για να μπορέσουν, επιτέλους, και αυτοί οι άνθρωποι να ταξιδεύουν ανθρώπινα.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
      Ο κύριος Υπουργός έχει το λόγο, για δύο λεπτά.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, ακούτε δύο Βουλευτές νησιώτες, το συνάδελφο κ. Γιαννέλλη Νομού Λέσβου και τον ομιλούντα Βουλευτή Δωδεκανήσου, Υπουργό σήμερα, να λένε τον πόνο τους εδώ.
      Τον πόνο μας λέμε, Κύριε Γιαννέλλη! Το δικό σας πόνο συμμερίζομαι και εγώ. Έχω κι εγώ τα ίδια στην εκλογική μου περιφέρεια. Σήμερα όμως, ως Υπουργός Αιγαίου, έχω να σας διαβεβαιώσω πως το νησάκι που λέγεται Αϊ-Στράτης θα παραμείνει συνδεδεμένο με τη Λήμνο, έστω και με το καραβάκι που σήμερα έχουμε και το οποίο βεβαίως δεν είναι των προσδοκιών που εκφράσατε. Πάντως αυτή είναι η κατάσταση που κληρονομήσαμε. Από τις 14 δε του μηνός Ιουνίου στη γραμμή Λαύριο – Αϊ Στράτης - Λήμνος προστίθεται ακόμα ένα δρομολόγιο.
      Χαίρομαι για την ερώτηση, γιατί μου δίνεται η ευκαιρία να τονίσω προς τα μέλη του Κοινοβουλίου τα εξής: 
      Κυρίες και κύριοι συνάδελφοι, έχουμε πρόβλημα: Πρόβλημα ουσίας. Η ακτοπλοΐα στο Αιγαίο κινδυνεύει να βυθιστεί. Οι λόγοι είναι αφ΄ενός ο ισχύων νόμος και αφ΄ετέρου ότι δεν υπήρξε πρόβλεψη έγκαιρα να ληφθούν μέτρα για ανανέωση του στόλου μας, έγκαιρα να γίνουν οι κατάλληλες λιμενικές υποδομές και έγκαιρα να εξασφαλιστεί στους νησιώτες εκείνο που έχει υποχρέωση το κράτος μας: Σταθερή σύνδεση με τον κορμό της μητροπολιτικής Ελλάδος, για να έχουμε τη «συνοχή». Αυτή, κύριε Πρόεδρε, που σήμερα ζητούμε –και μετέχω στην προσπάθεια που γίνεται αυτές τις ημέρες- από την Ευρωπαϊκή Ένωση, στην οποία μετέχουμε, να την προσφέρει στους νησιώτες διά του Ευρωσυντάγματος. Λόγος, ο οποίος με υποχρεώνει και πάλι να κάνω το γύρο ορισμένων πρωτευουσών μήπως και πειστούν οι αντιτιθέμενοι προς την ένταξη της «νησιωτικότητας» στο Ευρωσύνταγμα και δεχθούν αυτό το μεγάλο θέμα να αποτελέσει πλέον ευρωπαϊκή συνταγματική υποχρέωση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Δεύτερη είναι η με αριθμό 224/23.4.2004 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Απασχόλησης και Κοινωνικής Προστασίας, σχετικώς με την εφαρμογή της Εθνικής Γενικής Συλλογικής Σύμβασης Εργασίας και της Εργατικής Νομοθεσίας στους εργαζόμενους των επιχειρήσεων του πρωτογενούς τομέα που ασφαλίζονται στο Οργανισμό Γεωργικών Ασφαλίσεων (ΟΓΑ).
      Η ερώτηση του κυρίου συναδέλφου έχει ως εξής:
      «Κατά τη διάρκεια της συζήτησης του νομοσχεδίου «Ρύθμιση κανόνων κοινωνικής ασφάλισης και άλλες διατάξεις» (μετέπειτα ν. 3232/ΦΕΚ 48) στη Βουλή και συγκεκριμένα του άρθρου 7 τέθηκε το ερώτημα κατά πόσο η μεταβολή του ασφαλιστικού καθεστώτος των εργαζομένων στις επιχειρήσεις του πρωτογενούς τομέα και η υπαγωγή τους στον Ο.Γ.Α. θα επιφέρει αλλαγές της σύμβασης των εργαζομένων και κατά πόσο θα ισχύουν και για τους ασφαλισμένους πλέον στον Ο.Γ.Α. τα προβλεπόμενα από την Εθνική Συλλογική Σύμβαση Εργασίας (Ε.Γ.Σ.Σ.Ε.) και τις λοιπές διατάξεις του εργατικού δικαίου προβλεπόμενες παροχές (δώρα, επίδομα αδείας, κανονική άδεια, άδεια μητρότητας κλπ.)
      Στο ερώτημα η απάντηση της ηγεσίας του Υπουργείου Εργασίας ήταν ότι η μεταβολή θα αφορούσε μόνο την ασφαλιστική σχέση. Στην πράξη όμως επιχειρήσεις του πρωτογενούς τομέα που έσπευσαν να εφαρμόσουν το νόμο δεν χορήγησαν το δώρο του Πάσχα επικαλούμενες το ν. 3232/12.02.2004.
      Ερωτάται ο αρμόδιος Υπουργός:
      - Θα εκδοθεί εγκύκλιος του Υπουργείου προς όλες τις αρμόδιες υπηρεσίες που να διευκρινίζει ότι στους εργαζόμενους των επιχειρήσεων του πρωτογενούς τομέα που έχουν υπαχθεί ασφαλιστικά στον Ο.Γ.Α. οι εργοδότες υποχρεούνται στην καταβολή όλων των προβλεπόμενων από την Εθνική Συλλογική Σύμβαση Εργασίας (Ε.Γ.Σ.Σ.Ε.) και την εργατική νομοθεσία (δώρα Χριστουγέννων -Πάσχα, επίδομα αδείας, κανονική άδεια, άδεια μητρότητας κλπ.);
      - Πώς προτίθεται να αντιμετωπίσει τους εργοδότες που δεν θα συμμορφωθούν;»
      Ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος έχει το λόγο, για τρία λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, ο καλός συνάδελφος κ. Πιπεργιάς με την ερώτηση που κατέθεσε ανέδειξε το ενδιαφέρον του για τους πραγματικά ταλαιπωρημένους εργαζόμενους στον αγροτικό τομέα. Ανέδειξε, όμως, και κάτι άλλο άθελά του, την επιπολαιότητα με την οποία η προηγούμενη κυβέρνηση αντιμετώπιζε τέτοια μεγάλα θέματα, όπως π.χ. στο μίνι ασφαλιστικό νομοσχέδιο, στο ν. 3232/2004 άφησε στην τύχη τους τα θέματα, θέματα τα οποία θα έπρεπε να είχαν ρυθμιστεί εδώ και αρκετό καιρό και δεν τα ρύθμισε και καλούμαστε τώρα εμείς να δώσουμε λύσεις και να γεμίσουμε αυτά τα κενά άμεσα και να είστε σίγουροι ότι άμεσα θα δώσουμε την απάντηση και την εγκύκλιο του ΟΓΑ, που θέλετε.
      Τι προκύπτει όμως από τα Πρακτικά της Βουλής; Κατά τη συζήτηση του εν λόγω νομοσχεδίου, του ν. 3232/2004 προέκυψε το εξής. Το άρθρο 7 είναι κατηγορηματικό. Δεν θίγονται τα εργασιακά δικαιώματα των απασχολουμένων και παραμένουν ως έχουν, σύμφωνα με τις ειδικές συλλογικές συμβάσεις και με τις εθνικές γενικές συλλογικές συμβάσεις. Αυτό είναι απόλυτο. Με άλλα λόγια για τους εργαζόμενους, που έχουν σχέση εξαρτημένης εργασίας προβλέπεται ό,τι προβλέπεται από την εθνική συλλογική σύμβαση. Είναι απόλυτο αυτό, κύριε Πιπεργιά, και είναι ανεξάρτητα από τη μεταβολή του ασφαλιστικού τους καθεστώτος. Δηλαδή είτε είναι στον ΟΓΑ είτε είναι στο ΙΚΑ δεν έχει καμία σημασία γιατί εργασιακά υπόκεινται στην εθνική συλλογική σύμβαση.
      Όμως και κάτι άλλο, κύριε Πιπεργιά. Στην ερώτησή σας κάνετε λόγο για επιχειρήσεις του πρωτογενούς τομέα, οι οποίες λέτε ότι δεν χορήγησαν δώρο του Πάσχα ως όφειλαν. Τα ερωτήματα, λοιπόν, προκύπτουν σε σας και όχι σε μας. Ποιες κύριε Πιπεργιά, επιχειρήσεις δεν έδωσαν το δώρο και δεν πλήρωσαν τις ανειλημμένες τους υποχρεώσεις; Ποιες; Δεν μας τις αναφέρετε. Διότι στο ΣΕΠΕ δεν υπάρχει καμία καταγγελία και θα έπρεπε σαν συνάδελφος, υπεύθυνος Βουλευτής του ελληνικού Κοινοβουλίου, να μας πείτε ποιες. Ή δεν κάνουν καλά τη δουλειά τους στο ΣΕΠΕ ή εσείς δεν αναφέρετε στοιχεία. Υπήρξε καταγγελία; Καμία. 
      Όλα αυτά τα ερωτηματικά χρήζουν απαντήσεων κι εγώ σας λέω απόλυτα και κατηγορηματικά ότι μέχρι σήμερα την ώρα που μιλάμε δεν υπήρξε καμία καταγγελία. Πέραν αυτού η εγκύκλιος του ΟΓΑ που ρυθμίζει όλες τις λεπτομέρειες που θα δοθούν σε όλους τους εργοδότες και σε όλους τους ασφαλισμένους είναι έτοιμη και θα πρέπει να γνωρίζετε ότι ο καλός συνάδελφός σας, ο έγκριτος κ. Παπαγεωργόπουλος Ελευθέριος, ο Διοικητής του ΟΓΑ, άμεσα μόλις πήγε ως πρώτη του ενέργεια ήταν να φτιάξει την εγκύκλιο αυτή, η οποία όμως ήθελε και από το Υπουργείο Εμπορικής Ναυτιλίας μια επεξεργασία λόγω της αλιείας. 
      Άρα και σε αυτό το ερώτημα σας απαντώ ότι την εγκύκλιο την έχω εδώ, είναι έτοιμη και περιμένει την τυπική υπογραφή ο Διοικητής του ΟΓΑ, λόγω του προεδρικού διατάγματος. 
      Θα ήθελα όμως να σας κάνω σαφές κύριε Πιπεργιά ότι βασικό μέλημα της νέας πολιτικής ηγεσίας του Υπουργείου Απασχόλησης και Κοινωνικής Προστασίας είναι η προάσπιση των εργασιακών δικαιωμάτων και σας καλώ με μια συναντίληψη και με μια προσπάθεια και από πλευράς δικής σας να μας δώσετε στοιχεία όπου υπάρχουν και αν υπάρχουν που εγώ βέβαια μέσα από την ερώτησή σας δεν είδα κανένα στοιχείο. 
      ΠΡΟΕΔΡΕΥΩΝ (Ιωάννης Τραγάκης):  Ο κ. Πιπεργιάς έχει το λόγο για δύο λεπτά.
      ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, όπως φαίνεται η κατάσταση στο Υπουργείο Απασχόλησης δεν είναι απόλυτα οργανωμένη και οι περιφερειακές υπηρεσίες ακόμη δεν αναφέρονται στην καινούργια πολιτική ηγεσία. Δεν λέω ότι ο κύριος Υπουργός έβαλε το ζήτημα της καταγγελίας κακόβουλα και κακόπιστα. Το δικαιολογώ ότι ακόμη οι περιφερειακές υπηρεσίες δεν αναφέρονται στο Υπουργείο. Αυτό, όμως, είναι θέμα της Κυβέρνησης, κύριε Υπουργέ, διότι είναι γνωστό ότι το Εργατικό Κέντρο Εύβοιας, όπως και το σωματείο των εργαζομένων έχει πολλάκις προχωρήσει σε καταγγελίες -και υπάρχουν τα σχετικά δημοσιεύματα του Τύπου- στην Επιθεώρηση Εργασίας της Εύβοιας. Και η συγκεκριμένη επιχείρηση η οποία δεν εφαρμόζει τη συγκεκριμένη εργατική νομοθεσία είναι η «Φάρμα Μανιταριών» στην οποία εφαρμόστηκε αυθαίρετα η αλλαγή του ασφαλιστικού φορέα και η υπαγωγή των εργαζόμενων στον ΟΓΑ με περιγραφή του άρθρου 27 του ν. 2639/98. Ο εργοδότης είχε αυθαιρετήσει από πριν. Δεν θα χρειαζόταν πολύς κόπος, κύριε Υπουργέ. Μια απλή ανάγνωση από τις υπηρεσίες όσων είχα καταγγείλει κατά τη διάρκεια της συζήτησης στη Βουλή του σχετικού νομοσχεδίου θα τις είχε κινητοποιήσει στην κατεύθυνση αντιμετώπισης του σχετικού προβλήματος.
      Πιστεύω ότι η τοποθέτησή σας ήταν σαφής και ότι πολύ σύντομα οι υπηρεσίες θα πάρουν επιτέλους κατευθύνσεις από την Κυβέρνηση, προκειμένου να αντιμετωπιστεί αυτό το θέμα. Διότι ναι μεν έχει αλλάξει το ασφαλιστικό καθεστώς, αλλά τα εργατικά δικαιώματα που απορρέουν και από την εθνική γενική συλλογική σύμβαση, αλλά και γενικότερα από την εργατική νομοθεσία δεν αναιρούνται ούτε μπορούν να αναιρεθούν.
      Ελπίζω, κύριε Υπουργέ, ότι πολύ σύντομα θα εκδοθεί αυτή η εγκύκλιος. Επίσης δεν μου αναφέρατε με ποιο τρόπο προτίθεσθε να αντιμετωπίσετε τους εργοδότες, που αυθαιρετούν και δεν εφαρμόζουν τις σχετικές διατάξεις.  Πώς πρόκειται να αντιμετωπίσετε τέτοια περιστατικά; 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Ο κύριος Υφυπουργός έχει το λόγο για δύο λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, η πολιτική είναι χρέος και ευθύνη. Εγώ δεν παρεξηγώ τον κύριο συνάδελφο. Λόγω περίπου μιας εικοσαετίας, που είχαμε μάθει να πηγαίνουμε τη βάρκα μόνη της στο γιαλό και έτσι με αυτόματο πιλότο πήγαινε η χώρα, έρχεται να φέρει αυτό στη Βουλή. 
      Ακούστε το πρωτοφανές. Για δημοσιεύματα λέει του τοπικού Τύπου πρέπει να ενημερωθεί το ΣΕΠΕ, η επιθεώρηση εργασίας. 
      ΔΗΜΗΤΡΙΟΣ ΠΙΠΕΡΓΙΑΣ: Έχει γίνει καταγγελία, κύριε Υφυπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Κύριε Πιπεργιά, έρχεσθε στη Βουλή και δεν αναφέρεσθε ούτε σε μια καταγγελία. Σας λέω, λοιπόν, ότι το ΣΕΠΕ δεν έχει καταγγελία. 
      ΔΗΜΗΤΡΙΟΣ ΠΙΠΕΡΓΙΑΣ: Μη διαστρεβλώνετε αυτά που είπα.
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, θα αναφέρεσθε στο Προεδρείο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Τα δελτία Τύπου και οι τοπικές εφημερίδες είναι άλλου παπά ευαγγέλιο.  Αυτή η πολιτική, αυτή η λογική έξω από μας. 
      ΔΗΜΗΤΡΙΟΣ ΠΙΠΕΡΓΙΑΣ: Σας είπα, όπως προκύπτει και από δημοσιεύματα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας λέω επίσημα ότι δεν υπάρχει καμία καταγγελία και σας προκαλώ δημόσια στο ελληνικό Κοινοβούλιο να μου πείτε μια καταγγελία στο ΣΕΠΕ. Δεν υπάρχει καμία. Τα δημοσιεύματα του τοπικού Τύπου είναι παιχνιδάκια. Παίξτε τα μόνος σας. Όχι η υπεύθυνη Κυβέρνηση αυτού του τόπου. Αυτό είναι το πρώτο.
      Δεύτερον, σας είπα ξεκάθαρα με ποιον τρόπο. Είναι ο τρόπος που δεν ξέρατε. Ένας είναι ο τρόπος. Θα εφαρμοστούν οι νόμοι. Υπάρχει Κυβέρνηση, υπάρχει κράτος. 
      ΔΗΜΗΤΡΙΟΣ ΠΙΠΕΡΓΙΑΣ: Δώστε εντολή στις υπηρεσίες σας. Κυβερνήστε. 
      ΠΡΟΕΔΡΕΥΩΝ (Ιωάννης Τραγάκης): Όχι διάλογο, παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποιος κυβερνούσε; Δεν υπήρχε κυβέρνηση…
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Υφυπουργέ να απευθύνεσθε στο Προεδρείο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): ‘Οταν υπάρξει καταγγελία στο ΣΕΠΕ θα επιβληθεί ο νόμος. Υπάρχει κράτος, αυτή η χώρα κυβερνάται. 
      ΔΗΜΗΤΡΙΟΣ ΠΙΠΕΡΓΙΑΣ: Να κυβερνήσετε, λοιπόν. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Έξω από μας η λογική αυτή. Και το ΣΕΠΕ -και το ξέρετε καλύτερα από μένα- μας ενημερώνει και έχουμε απόλυτη συνεργασία. Αφήστε τις προεκλογικές λογικές. Έχουμε τέλεια συνεργασία. Σας διαβεβαιώνω όμως υπεύθυνα, ρητά και κατηγορηματικά ότι ούτε μια καταγγελία δεν έχει γίνει. Είσθε Βουλευτής και θα περίμενα από σας τουλάχιστον εδώ μέσα, με αίσθημα χρέους και ευθύνης να μου αναφέρετε, να μου καταγγείλετε μια επιχείρηση. Άρα, λοιπόν, αφήστε την απασχόληση, αφήστε την κοινωνική προστασία σ’ αυτούς που κυβερνάνε και όχι σ’ αυτούς που είχαν αφήσει τη χώρα στην τύχη της.
      Ευχαριστώ.
      ΔΗΜΗΤΡΙΟΣ ΠΙΠΕΡΓΙΑΣ: Αναφέρθηκα σε επιχείρηση, κύριε Υφυπουργέ. Όχι μόνο δεν κυβερνάτε, αλλά και δεν ακούτε κιόλας. 
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, ευχαριστούμε.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, θα ήθελα το λόγο επί προσωπικού, γιατί διαστρεβλώθηκαν αυτά που είπα. 
      ΠΡΟΕΔΡΕΥΩΝ (Ιωάννης Τραγάκης): Κύριε Πιπεργιά, σας παρακαλώ.
      Εισερχόμεθα στις αναφορές και ερωτήσεις δεύτερου κύκλου.
      Η με αριθμό 273/27.4.2004 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικώς με την ανάπτυξη ευρυζωνικών υποδομών (δικτύων) σε όλην τη χώρα, για την πρόσβαση του κοινού στο διαδίκτυο μέσω γραμμών XDSL υψηλής ταχύτητας.
      Συγκεκριμένα η ερώτηση του κυρίου συναδέλφου έχει ως εξής:
      «Στο Επιχειρησιακό Πρόγραμμα «Κοινωνία της Πληροφορίας» προβλέπεται κονδύλιο ύψους περίπου 200 εκατομμυρίων ευρώ (περιλαμβανομένης της ιδιωτικής συμμετοχής) για την ανάπτυξη ευρυζωνικών υποδομών (δικτύων) σε όλη τη χώρα. Για την ανάπτυξη αυτών των δικτύων επιτρέπεται η κρατική ενίσχυση με κονδύλια του Γ΄ Κοινοτικού Πλαισίου Στήριξης. Το πρόγραμμα αυτό είναι κρίσιμης σημασίας για την τεχνολογική πρόοδο της χώρας, για την εξάπλωση της Κοινωνίας της Πληροφορίας, για την εξυπηρέτηση του πολίτη και για τη δυνατότητα πρόσβασης στο διαδίκτυο μέσω γραμμών XDSL υψηλής ταχύτητας, των οποίων υπάρχει αυξημένη ζήτηση που δεν μπορεί να καλυφθεί από τους τηλεπικοινωνιακούς παρόχους. 
      Η Γενική Γραμματεία Επικοινωνιών είχε εκπονήσει πριν τις Βουλευτικές Εκλογές σχέδιο προκήρυξης για την ανάπτυξη ευρυζωνικών υποδομών σε όλη τη χώρα μέσω τεσσάρων υποέργων. Το σχέδιο αυτής της προκήρυξης έλαβε και την κατ’ αρχήν σύμφωνη γνώμη των αρμοδίων υπηρεσιών της Ευρωπαϊκής Επιτροπής.
      Ερωτάται ο Υπουργός:
      1. Για ποιο λόγο καθυστερεί η δημοσίευση της προκήρυξης των διαγωνισμών αυτών για τα ευρυζωνικά διαδίκτυα;
      2. Τι μέτρα προτίθεσθε να λάβετε, ώστε να ικανοποιηθεί άμεσα η εκκρεμής ζήτηση συνδέσεων XDSL από τους πολίτες και ιδιαίτερα τους νέους, ζήτηση που συνεχώς διογκώνεται;»
      Ο κύριος Υφυπουργός έχει το λόγο για τρία λεπτά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριοι συνάδελφοι, φαίνεται ότι η απώλεια των εκλογών για μερικούς από το ΠΑΣΟΚ σήμανε συγχρόνως και την απώλεια μνήμης των παροιμιών, όπως  «στου κρεμασμένου την αυλή δεν μιλάνε για σκοινί». Ενθυμούμεθα, λοιπόν, και ανασύρουμε ευχερώς απ’ αυτήν τη μνήμη μας ότι ο ερωτών συνάδελφος υπήρξε Γενικός Γραμματέας Επικοινωνιών, επί ΠΑΣΟΚ. Όταν μάλιστα παραιτήθηκε, λέγεται ότι συνέχισε να προσφέρει τις πολύτιμες υπηρεσίες του ως άτυπος σύμβουλος. 
      Όλοι ξέρουμε ότι, στην Ελλάδα, η ευρυζωνικότητα, στο διάστημα αυτό, παρέμεινε σε κατάσταση νάνου. Στα διεθνή σχεδιαγράμματα δεν παρίσταται καν. Όταν πήγα στην τελευταία Σύνοδο των Υπουργών της Ευρωπαϊκής Ένωσης, εν είδει επιπλήξεως, αναφέρθηκαν προς εμένα για το θέμα της ευρυζωνικότητας. Ποια είναι τα βασικά χαρακτηριστικά αυτής και του Internet; Χαμηλά ποσοστά διείσδυσης, περιορισμένοι εναλλακτικοί τρόποι, μη υλοποίηση της αδεσμοποίησης του τοπικού βρόγχου κλπ. 
      Δεν έφθαναν αυτά, αλλά στις 11 Φεβρουαρίου σκέφθηκε το Υπουργείο, επί της θητείας του προηγουμένου Υπουργού, να συντάξει, επιτέλους την προκήρυξη. Ακούσατε, όμως, ότι την προκήρυξη συνέταξε μέσω του γενικού γραμματέα -όχι πάντως του καλού μας συναδέλφου- και όχι δια των υπηρεσιών, οι οποίες δεν γνωρίζουν τίποτε. Έχω μάλιστα και σχετικό έγγραφό τους. 
      Ξέρετε ποιο είναι το σπουδαιότερο; Αφού συνέταξε, κατ’ αυτόν τον αδόκιμο και αντιδιοικητικό τρόπο, αυτήν την προκήρυξη, την απέστειλε και στην Ευρωπαϊκή Ένωση. Ξέρετε γιατί; Για να διαπιστωθεί, λέει, η συμβατότητα του περιεχομένου της με τις κοινοτικές οδηγίες. Θαρρείς και εμείς εδώ στην Ελλάδα δεν έχουμε κρίση, ούτε ξέρουμε γράμματα για να διαπιστώσουμε ιδίοις όμμασι και με το δικό μας μυαλό, αν υπάρχει αυτή η ασυμβατότητα. 
      Αγαπητέ συνάδελφε, από τις 11 Φεβρουαρίου δεν έχει έρθει απάντηση από την Ευρωπαϊκή Ένωση. Και μετά απ’ όλα αυτά, μας εγκαλείτε γιατί καθυστερούμε; Μας εγκαλείτε γιατί η προηγούμενη κυβέρνηση του ΠΑΣΟΚ μας ενέπλεξε σε μία διαδικασία που δεν όφειλε να την κάνει και ήταν μαθηματικά καταδικασμένη σε χρονική καθυστέρηση; Για όνομα του Θεού!
      Πάντως, εγώ σας είμαι ευγνώμων, για το ότι θέτετε σήμερα αυτό το θέμα, για το οποίο πραγματικά η πασοκική Κυβέρνηση έπρεπε να ντρέπεται, διότι τα αποτελέσματα που έχει επιτύχει, αν αυτά θεωρούνται αποτελέσματα, είναι μηδαμινά.
      Όσον αφορά το θέμα του ΟΤΕ, θα πρέπει να σας πω ότι εμείς λαμβάνουμε μέτρα για την ανάπτυξη του XDSL μέσω της απελευθέρωσης του τοπικού βρόγχου, τον οποίον εποπτεύει η Εθνική Επιτροπή Τηλεπικοινωνιών και Ταχυδρομείων, και μέσω αυτών θα καταστεί δυνατή η ταχύτερη ανάπτυξη ευρυζωνικών δικτύων και από άλλους παρόχους -γιατί σήμερα αυτό δεν είναι ευχερές- με βάση τους κανόνες του ανταγωνισμού.
      Εγώ θα ήθελα να πω -και αυτό είναι η κύρια μέριμνα της παρούσας Κυβέρνησης- ότι εμείς θεωρούμε την ευρυζωνικότητα εθνικό στοίχημα. Πιστεύουμε ότι εγκληματικά απωλέσθη πολύτιμο έδαφος και «δεν δικαιούσθε δια να ομιλείτε» όσοι ανήκετε σε εκείνη την πλευρά και κυρίως όσοι χειριστήκατε επ’ ολίγον ή επί μακρόν αυτόν το χώρο, με αυτόν τον τρόπο.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Το λόγο έχει ο κ. Ρόβλιας για δύο λεπτά.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, πραγματικά δεν αντελήφθην τελικώς την απάντησή σας. Ερωτάσθε γιατί καθυστερεί η δημοσίευση της προκήρυξης. Η απάντησή σας είναι αυτή, διότι δεν απάντησε η Ευρωπαϊκή Επιτροπή; Και αν είναι αυτή η απάντησή σας, εσείς τι κάνατε τρεις μήνες; Ήρθατε σε επαφή με την Ευρωπαϊκή Επιτροπή;
      Αν θέλετε, μπορώ να σας καταθέσω τρία έγγραφα. Το πρώτο είναι του Επιτρόπου για την Κοινωνία της Πληροφορίας, του Έρκι Λικάνεν, το δεύτερο είναι της Ευρωπαϊκής Επιτροπής από τη Γενική Διεύθυνση Ανταγωνισμού και το τρίτο είναι της Ευρωπαϊκής Επιτροπής από τη Γενική Διεύθυνση Περιφερειακής Πολιτικής. Τα τρία αυτά έγγραφα κρίνουν θετικά την προκήρυξη, την οποία είχε ετοιμάσει το Υπουργείο για την ανάπτυξη των ευρυζωνικών υποδομών στη χώρα. 
      Κύριε Υπουργέ, ελπίζω ότι γνωρίζετε πως η ανάπτυξη των ευρυζωνικών υποδομών είναι ιδιαίτερα κρίσιμη και καθοριστική για όλα τα θέματα της κοινωνίας της πληροφορίας, για την ανάπτυξη της ψηφιακής οικονομίας και για την εξυπηρέτηση του πολίτη σε όλα τα θέματα τηλεϊατρικής, τηλεκπαίδευσης, τηλεργασίας κλπ.
      Αν δεν αναπτυχθούν οι ευρυζωνικές υποδομές στη χώρα θα χάσουμε το τρένο των τεχνολογικών εξελίξεων. Και βέβαια αντιλαμβάνομαι ότι επί τρεις μήνες, παρ’ ότι βρήκατε μία έτοιμη προκήρυξη, δεν έχετε κάνει απολύτως τίποτε, ούτε καν επαφές με την Ευρωπαϊκή Επιτροπή.
      Απαντώντας σε αυτό που είπατε, γιατί το στείλαμε έξω, επειδή έχουμε μία μεγαλύτερη πείρα από εσάς, σας λέμε ότι σε όλα τα μεγάλα προγράμματα προηγούνται συνεννοήσεις με τις αρμόδιες διευθύνσεις της Ευρωπαϊκής Επιτροπής, για να μην υπάρχουν προβλήματα εκ των υστέρων.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο για δύο λεπτά. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η μεγαλύτερη πείρα σας μεγαλώνει το πταίσμα σας και αυξάνει την ευθύνη σας. Μου είπατε ότι δεν αντιληφθήκατε την απάντησή μου. Καταλαβαίνω τη σύγχυσή σας. Η απάντηση είναι σαφής: Εκεί που μας μπλέξατε δεν μπορούμε να ξεμπλέξουμε γρήγορα. Μας ρωτήσατε τι κάναμε εμείς. Εμείς στείλαμε έκτοτε δύο επιστολές για να διορθώσουμε την γκάφα της δικής σας κυβερνήσεως και εμείς σαν Υπουργείο Μεταφορών, αλλά και η Κοινωνία της Πληροφορίας έστειλε επιστολές και δεν έχει πάρει απάντηση. 
      Τρίτον και σπουδαιότερο, εμείς δεν σας κατηγορούμε για το περιεχόμενο της προκηρύξεως. Σας κατηγορούμε για την πολυετή καθυστέρηση της συντάξεως της προκηρύξεως και κυρίως για την ατυχή έμπνευσή σας να τη στείλετε στην Ευρωπαϊκή Ένωση, ενώ δεν οφείλατε. Επομένως, μάλλον βρίσκεστε σε σύγχυση όσον αφορά τη στήριξη και την υποστήριξη της ίδιας της ερωτήσεώς σας. 
      Θεωρώ ότι, με την ανάπτυξή σας, μάλλον αποκηρύξατε αυτό το πνευματικό σας τέκνο, παρά το στηρίξατε. Σας λέγω, λοιπόν, ότι δεν έχουμε πάρει απάντηση, είμαστε εγκλωβισμένοι. Εάν προχωρήσουμε χωρίς να πάρουμε απάντηση, τούτο θ΄ αποτελεί περιφρόνηση σε κοινοτικό όργανο, οδό την οποία εμείς επιλέξαμε. Εάν αναμείνουμε, θα μας εγκαλείτε ότι δήθεν καθυστερούμε. Είναι εγκληματικές οι παραλείψεις της κυβερνήσεώς σας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ολοκληρώθηκε η συζήτηση των αναφορών και ερωτήσεων.
      Έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 4 Ιουνίου 2004, οι οποίες θα συζητηθούν την Πέμπτη 3 Ιουνίου 2004 και ώρα 10.30΄.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της  Βουλής)
      1. Η με αριθμό 175/1.6.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Λιάνη προς τους Υπουργούς Εσωτερικών, Δημόσιας Διοίκησης και Αποκέντρωσης, Πολιτισμού, σχετικώς με τα προβλήματα που δημιουργήθηκαν στο Παναθηναϊκό Στάδιο με το πέρας του «Γύρου της Αθήνας» κλπ.
      2. Η με αριθμό 181/1.6.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την καταβολή των δεδουλευμένων στους εργαζόμενους στα Κέντρα Εξυπηρέτησης Πολιτών.
      3. Η με αριθμό 177/1.6.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Απασχόλησης και Κοινωνικής Προστασίας, Υγείας και Κοινωνικής Αλληλεγγύης, σχετικώς με την οικονομική κατάσταση των Ασφαλιστικών Ταμείων, την ορθολογική χρήση των πόρων κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 2 και 3 του Κανονισμού της  Βουλής)
      1. Η με αριθμό 179/1.6.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Βερελή προς τον Υπουργό Αγροτικής Ανάπτυξης και Τροφίμων, σχετικώς με την αποζημίωση των πληγέντων αγροτών και κτηνοτρόφων από την έντονη κακοκαιρία κλπ.
      2. Η με αριθμό 182/1.6.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Εμπορικής Ναυτιλίας, σχετικώς με τις αυξήσεις στις τιμές των εισιτηρίων των πλοίων κλπ.
      3. Η με αριθμό 176/1.6.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Μεταφορών και Επικοινωνιών, σχετικώς με την απομάκρυνση των κεραιών κινητής τηλεφωνίας από την περιοχή της Νέας Σμύρνης κλπ.
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 5/3/14.5.2004 επίκαιρη επερώτηση των Βουλευτών του ΠΑΣΟΚ κυρίων Χρήστου Παπουτσή, Απόστολου-Αθανάσιου Τσοχατζόπουλου, Παναγιώτη Σγουρίδη, Αγγελικής Γκερέκου, Ιωάννη Δριβελέγκα, Απόστολου Κατσιφάρα, Γεωργίου Ανωμερίτη, Ευάγγελου Αργύρη, Μιχαήλ Καρχιμάκη, Βασιλείου Κεγκέρογλου Δημητρίου Κουσελά, Ευσταθίου Κουτμερίδη, Λάζαρου Λωτίδη, Ιωάννου Μανιάτη, Αθανασίας Μερεντίτη, Αθανασίου Μωραΐτη, Αθανασίου Παπαγεωργίου, Εμμανουήλ Στρατάκη, Στέφανου Τζουμάκα, Βασιλείου Τόγια, Νικολάου Χατζημιχάλη, Χρυσής Αράπογλου, Πέτρου Ευθυμίου, Κίμωνα Κουλούρη, Εμμανουήλ Όθωνα, Ιωάννου Παρασκευά, Παναγιώτη Ρήγα, Κωνσταντίνου Σκανδαλίδη, Νικολάου Χριστοδουλάκη, Χαραλάμπου Καστανίδη και Δημητρίου Ρέππα, προς τον Υπουργό Τουρισμού, σχετικώς με την τουριστική πολιτική της Κυβέρνησης. 
      Το ΠΑ.ΣΟ.Κ. ορίζει Κοινοβουλευτικό Εκπρόσωπο για τη σημερινή συζήτηση τον κ. Χρήστο Παπουτσή. 
      Επίσης ο Συνασπισμός Ριζοσπαστικής Αριστεράς ορίζει Κοινοβουλευτική Εκπρόσωπο την κ. Ασημίνα Ξηροτύρη-Αικατερινάρη.
      Το λόγο έχει ο πρώτος επερωτών κ. Απόστολος Τσοχατζόπουλος για δεκαπέντε λεπτά.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ:  Κύριε Πρόεδρε, κυρίες και κύριοι συνάδελφοι, κατ’ αρχήν ελπίζω ότι ο Υπουργός Τουρισμού θα μας κάνει την τιμή να παρευρεθεί στη συζήτηση που έχουμε σήμερα, διότι ο Πρωθυπουργός δήλωσε δημοσίως ότι την τουριστική βιομηχανία την αναδεικνύει, ως έναν από τους βασικότερους οικονομικούς κλάδους της ελληνικής οικονομίας. Ελπίζω, λοιπόν, ότι ο αρμόδιος Υπουργός, ο οποίος έχει μάλιστα το προνόμιο να ηγείται και ενός αυτόνομου ξεχωριστού Υπουργείου  Τουρισμού, θα προσέλθει σήμερα εδώ για να απαντήσει στα ερωτήματα, τα οποία έχουμε θέσει και τα οποία είναι πάρα πολύ συγκεκριμένα και χρήζουν απαντήσεως από την πλευρά της Κυβέρνησης. Βεβαίως, κυρίες και κύριοι συνάδελφοι, θα ήθελα να πω ότι συνδέεται άμεσα με τις πρωτοβουλίες της Κυβέρνησης, για την οικονομία και την ανάπτυξη της χώρας, η εξέλιξη του τουρισμού.
       Χαιρετίζω το γεγονός ότι σήμερα πραγματοποιήθηκε η πρώτη συνεδρίαση του Εθνικού Συμβουλίου Ανταγωνιστικότητας και Ανάπτυξης ενός θεσμού, τον οποίο κατοχυρώσαμε τα τελευταία δυόμισι χρόνια και που κατέδειξε την εξέλιξη ανταγωνιστικότητας της ελληνικής οικονομίας, αλλά και τις υποχρεώσεις συμβολής των επιμέρους τομέων της ελληνικής οικονομίας -πρωτογενή, δευτερογενή, τριτογενή τομέα- ιδιαίτερα από το χώρο του τουρισμού. Και υπενθυμίζω την απόφαση του Εθνικού Συμβουλίου Ανταγωνιστικότητας, πριν ένα χρόνο περίπου. Κατεδείχθη η σχέση της ελληνικής οικονομίας του τουρισμού με την ελληνική βιομηχανία με τις μικρομεσαίες επιχειρήσεις, με την παραγωγή και το δευτερογενή τομέα, ζητώντας να υπάρξει ένα συνολικό σχέδιο στρατηγικής ανάπτυξης για τη χώρα, για την οικονομική δραστηριότητα του τουρισμού, την παραγωγή του τουριστικού προϊόντος, την οικονομία του τουρισμού, όπως εμείς προσδιορίζουμε σε αντίθεση με εκείνους οι οποίοι απαρχαιωμένα ακόμα μιλούν για βιομηχανία τουρισμού, τοποθετώντας τον τουρισμό, αποκλειστικά και μόνο στον κλάδο των υπηρεσιών. Ζητούμε ένα ολοκληρωμένο σχέδιο εθνικής στρατηγικής και ανάπτυξης για τη χώρα, όπου η τουριστική οικονομία έχει το δικό της ρόλο και τη δική της συμβολή. 
      Πριν από μερικές μέρες, στην επιτροπή, και την παρουσία που έκανε ο Υπουργός για την επιλογή της Κυβέρνησης να δημιουργήσει Υπουργείο Τουρισμού, μία επιλογή, που δείχνει, εντυπωσιακή «αναβάθμιση», αλλά στην πραγματικότητα στερεί την πολιτική για την οικονομία του τουρισμού της απαραίτητης υποστήριξης από τα συναφή Υπουργεία από τα οποία εξαρτάται. Διότι η παραγωγή του τουριστικού προϊόντος στη χώρα μας επηρεάζεται καθοριστικά από τις πολιτικές και τη λειτουργία τουλάχιστον δέκα-έντεκα άλλων Υπουργείων, αρμοδίων για μια σειρά θέματα που αφορούν τον τουρισμό. 
      Έχω καταθέσει στους κυρίους Υπουργούς, φεύγοντας από το Υπουργείο μια ολοκληρωμένη ανάλυση και κατάλογο που δείχνει από ποια Υπουργεία εξαρτάται η υλοποίηση της πολιτικής τουρισμού στη χώρα μας και συγκεκριμένα από το Υπουργείο Εσωτερικών και Εξωτερικών, από το Υπουργείο Οικονομίας από το Υπουργείο ΠΕΧΩΔΕ, από το Υπουργείο Πολιτισμού ακόμα και από το Υπουργείο Άμυνας της χώρας, διότι ο αιγιαλός, όπως ξέρετε, όπου παρεμβαίνει συνήθως η τουριστική επένδυση έχει ανάγκη ρύθμισης από τη μεριά του Υπουργείου. ..
      ΒΥΡΩΝ ΠΟΛΥΔΩΡΑΣ:  Πολιτισμού. 
      ΙΩΑΝΝΗΣ ΙΩΑΝΝΙΔΗΣ: Υπουργείου Εθνικής Αμύνης…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Όπως είπα, είναι πάνω από δέκα Υπουργεία. 
      Εύχομαι στο νέο Υπουργείο Τουρισμού να εκχωρηθεί ένα μέρος των αρμοδιοτήτων αυτών των Υπουργείων που ανέφερα και που υποσχέθηκε ο Υπουργός ότι θα του δώσω, αλλά αμφιβάλλω. Γιατί γνωρίζοντας πόσο δύσκολο είναι να αποσπάσεις, ουσιαστικά αρμοδιότητες από Υπουργεία και να τις μεταφέρεις σε άλλο, αμφιβάλλω για τη δυνατότητα του νέου Υπουργείου Τουρισμού που δημιουργείται, ότι θα μπορέσει να αποτελέσει πραγματικά το κέντρο υποστήριξης της πολιτικής του τουρισμού που έχει ανάγκη η χώρα. 
      Επιπλέον, κυρίες και κύριοι συνάδελφοι, θα ήθελα να  πω ότι η πολιτική σας δεν απαντά σ΄ ένα άμεσο πρόβλημα το οποίο σας επεσήμανα και στην επιτροπή. Επειδή μιλάμε για οικονομία τουρισμού, επειδή μιλάμε για παραγωγή τουριστικού προϊόντος, ενταγμένο στη συνολική κατανάλωση που το επιπρόσθετο τμήμα της κατανάλωσης στη χώρα μας πραγματοποιεί και αποτελείται από τα δεκατρία με δεκατέσσερα εκατομμύρια τουριστών, που προστίθενται στο βασικό καταναλωτικό κοινό των δέκα με έντεκα εκατομμυρίων Ελλήνων και επομένως χρειάζεται να προσδιορίσουμε γι’ αυτήν ακριβώς την υψηλή ζήτηση η οποία υπάρχει στη χώρα μια σαφή μέθοδο διαπίστωσης των πραγματικών μακροοικονομικών και μικροοικονομικών δεδομένων του τουρισμού. 
      Όπως ξέρετε, σήμερα δεν έχουμε διαμορφώσει ακόμα τα κατάλληλα εργαλεία μετά την εισαγωγή του ευρώ, ώστε να γνωρίζουμε σε τι ποσοστό συμβάλλει ο κάθε τομέας στη διαμόρφωση είτε του κόστους του τουριστικού προϊόντος είτε του κέρδους του τουριστικού προϊόντος είτε γενικότερα της οικονομίας του τουρισμού. Και οι δορυφόροι λογαριασμοί, όπως σας έχουμε προσδιορίσει, για τους οποίους έχουμε καταθέσει προτάσεις στην κοινωνία της πληροφορίας και όπου είναι σε εξέλιξη προγράμματα διαμόρφωσης αυτού του κατάλληλου εργαλείου, το οποίο υπάρχει σε αρκετές ευρωπαϊκές χώρες ήδη, είναι ανάγκη να το κυνηγήσετε, κύριοι συνάδελφοι, από την πλευρά της Κυβέρνησης και συγκεκριμένα από το Υπουργείο Τουρισμού, κύριε Υφυπουργέ, διότι είναι το μόνο εργαλείο το οποίο θα μπορέσει να μας δώσει σαφή εικόνα σε ποιο βαθμό η πολιτική σας επηρεάζει τελικά την οικονομία του τουρισμού, αλλά συγχρόνως και την εθνική οικονομία της χώρας. 
      Σ’ αυτήν την κατεύθυνση εμείς ζητάμε να πάρετε πρωτοβουλίες. Δεν χρειάζεται παρά να εφαρμόσετε αυτά τα οποία βρήκατε, διότι πλέον, όπως πληροφορήθηκα από την κοινωνία της πληροφορίας, είναι έτοιμη η σχετική μελέτη, είναι έτοιμη η δημοπράτηση και δεν έχετε παρά να την πραγματοποιήσετε, για να έχουμε μέσα σε οκτώ, δέκα μήνες, το απαραίτητο αποτέλεσμα το οποίο χρειάζεται.
      Επίσης, θα ήθελα να σας πω ενόψει των Ολυμπιακών Αγώνων τα εξής: Λυπάμαι, διότι καταθέσατε κάποια στοιχεία στην ομιλία σας ότι δεν πραγματοποιήθηκε ένα σχέδιο αξιοποίησης των Ολυμπιακών Αγώνων για τον ελληνικό τουρισμό. Επαναλαμβάνω και σήμερα ότι το 2002 υπεγράφη μεταξύ του ΕΟΤ και του «ΑΘΗΝΑ 2004» μία σύμβαση αξιοποίησης των Ολυμπιακών Αγώνων για τον ελληνικό τουρισμό. Στο πλαίσιο αυτής της σύμβασης έχει υλοποιηθεί ένα συγκεκριμένο πρόγραμμα επικοινωνίας ειδικά για την Αττική. Και μάλιστα είχατε την πρωτοβουλία εσείς, κύριε Υφυπουργέ και ο κύριος Υπουργός να επισκεφθείτε τότε τον ΕΟΤ στα παλαιά του γραφεία στο Μετοχικό Ταμείο Στρατού, όπου σας έγινε και παρουσίαση αυτού του προγράμματος. Ο κ. Αβραμόπουλος μάλιστα είπε ότι ο ίδιος δεν έλαβε γνώση, αλλά ο κ. Γιατράκος. Ρωτήστε τον, γνωρίζει επί του συγκεκριμένου, ασχολήθηκε με αυτό, έτσι ώστε να καταπίπτει το επιχείρημα ότι δεν υπήρξε σύνδεση της πολιτικής τουρισμού στη χώρα μας με την πρωτοβουλία και τις δράσεις του 2004. Το κοινό διαφημιστικό πρόγραμμα από το 2004 κινείται από την 1η Ιουνίου συγκεκριμένα για να υποστηρίξει τις σχέσεις σύνδεσης ΕΟΤ με τους Ολυμπιακούς Αγώνες. Όμως, τα δύο τελευταία χρόνια όλες οι εκθέσεις του ΕΟΤ στο εξωτερικό παντού συνδέονται και πραγματοποιούνται μαζί με το 2004. Υπάρχουν παντού περίπτερα, υπάρχει κοινή προβολή. Όλες οι αφίσες του ΕΟΤ την περσινή χρονιά, αλλά και τη φετινή, που φέτος κατάφερε για πρώτη φορά να ξεκινήσει από τις 23 Δεκεμβρίου του 2003 έτσι ώστε η διαφήμιση για την ολυμπιακή χρονιά να έχει ξεκινήσει πραγματικά έγκαιρα με το τέλος της προηγούμενης χρονιάς. 
      Επομένως επωφεληθείτε αυτής της δυνατότητας για να διαπιστώσετε πώς πρέπει να υποστηριχθεί η διαφήμιση, η προβολή, οι δημόσιες σχέσεις και η επικοινωνία του τουρισμού διεθνώς. 
      Επιπλέον θα ήθελα να πω ότι το αποτέλεσμα της σύνδεσης Ολυμπιακών Αγώνων και τον «ΑΘΗΝΑ 2004» με τον τουρισμό, τον ΕΟΤ και το Υπουργείο Ανάπτυξης δεν έχει σκοπό να εξασφαλίσει άμεσο αποτέλεσμα. Το αποτέλεσμα θα προκύψει μέσα από την κοινή προβολή και μετά την ολοκλήρωση των Ολυμπιακών Αγώνων. Διότι η διαφήμιση των Ολυμπιακών Αγώνων σε όλο τον κόσμο θα προσφέρει στον ελληνικό τουρισμό τη μέγιστη προοπτική αξιοποίησής του τα επόμενα χρόνια. 
      Και εκεί επάνω στοχεύει η αναπτυξιακή στρατηγική του ΕΟΤ, του τουρισμού την οποία σας παραθέσαμε και εκεί επίσης στοχεύει και το δεκαετές στρατηγικό σχέδιο ανάπτυξης του τουρισμού 2004-2010 που η Διυπουργική Επιτροπή επί ΠΑΣΟΚ το καλοκαίρι του 2003 αποφάσισε και που αποτελεί τη βάση της στρατηγικής ανάπτυξης του ελληνικού τουρισμού για τη δεκαετία που ολοκληρώνεται. Και χαίρομαι διότι στοιχεία αυτής της στρατηγικής αποτυπώσατε πλήρως στο δικό σας σχέδιο στρατηγικής ανάπτυξης του τουρισμού, το οποίο δείχνει ότι συμφωνείτε και σεις με τις κατευθύνσεις που επιλέξαμε να στηρίξουμε την παραγωγή του τουριστικού προϊόντος, την οικονομία του τουρισμού, την οποία, όπως σας είπα προηγουμένως, επειδή είναι πράγματι ένας από τους πλέον εξωστρεφείς και ανταγωνιστικούς κλάδους της οικονομίας της χώρας, πρέπει να την στηρίξουμε και να συνεργαστούμε. Η πολιτεία έχει υποχρέωση να την στηρίξει αλλά με συγκεκριμένο τρόπο και όχι με γενικόλογες αναφορές. Και η στήριξη την οποία έχει ανάγκη, είναι να αξιοποιήσετε τις ολοκληρωμένες αναπτυξιακές μελέτες τουρισμού για τις δεκατρείς περιφέρειες της χώρας που σας καταθέσαμε και σας παραδώσαμε, έτσι ώστε η περιφερειακή ανάπτυξη για κάθε περιοχή να γίνει με βάση τη συγκεκριμένη μελέτη που δυο χρόνια τώρα πραγματοποιήθηκε και αποτελεί μια στέρεη και σοβαρή βάση  παρέμβασης στον τουρισμό. 
      Επιπρόσθετα χρειάζεται, κύριοι συνάδελφοι, να ασχοληθείτε και με τις περιφερειακές υπηρεσίες συγκρότησης του τουρισμού, οι οποίες ως περιφερειακές υπηρεσίες του Υπουργείου Ανάπτυξης δεν μπορεί παρά να είναι ενταγμένες στις περιφερειακές διοικήσεις, άρα στις περιφέρειες της χώρας. Και όπως βλέπετε εδώ πέρα δεν κάνουμε το λάθος, εμείς τουλάχιστον, να κάνουμε κάτι το διαφορετικό, ενώ το κάναμε για την υγεία. Και είναι σωστό ότι επανέρχονται στις περιφέρειες πλέον όλες οι αρμόδιες περιφερειακές διοικήσεις, ώστε με μια ισχυροποιημένη διοίκηση στην περιφέρεια, ένα δυνατό περιφερειακό κράτος να μπορέσουμε πράγματι να πραγματοποιήσουμε όρους ολοκληρωμένης δημοκρατικής περιφερειακής ανάπτυξης σε κάθε περιφέρεια της χώρας. 
      Και σε αυτήν την κατεύθυνση παρακαλώ, μπορείτε πράγματι να αξιοποιήσετε τις περιφερειακές υπηρεσίες τις οποίες έχουμε αποκεντρώσει, οι οποίες, όμως, θέλω να πω με κάθε ειλικρίνεια, έχουν αδυναμίες, υπάρχει έλλειψη προσωπικού, έχουν πράγματι ανάγκη στήριξης ώστε να μπορέσουν να λειτουργήσουν με τον κατάλληλο τρόπο. Στο βαθμό, όμως, που υπάρχουν οι περιφερειακές μελέτες ανάπτυξης στον τουρισμό, στο βαθμό που υπάρχει επίσης η συγκεκριμένη πρόταση και μπορέσετε αυτά να τα αξιοποιήσετε, νομίζω ότι θα είναι προς όφελος του κράτους. Δεν έχει σημασία αν αυτό προέρχεται από μας. Στο βαθμό που και εσείς στο πρόγραμμά σας για τον τουρισμό έχετε τις ίδιες κατευθύνσεις, μπορείτε να τα αξιοποιήσετε χωρίς κανένα πρόβλημα. Πιστεύω ότι δεν θα θιχθείτε απ’ αυτήν ακριβώς την εντύπωση. 
      Βέβαια η υποστήριξη για τον τουρισμό πρέπει να είναι συγκεκριμένη με παρεμβάσεις και μεταρρυθμίσεις, τις οποίες επίσης προωθήσαμε δίνοντας την δυνατότητα αξιοποίησης μεγάλων τουριστικών περιοχών, οι οποίες βρίσκονται σε πάνω από τριακόσια στρέμματα και με επενδύσεις ύψους πάνω από 50, 70, 80 εκατομμύρια ευρώ, να μπορέσουν να αποκτήσουν τη δυνατότητα εκμετάλλευσής τους. Νομοθετήσαμε τη σχετική διάταξη για μεγάλες τουριστικές περιοχές πριν από ένα χρόνο νομίζω περίπου, μαζί με το νομοσχέδιο για την τουριστική εκπαίδευση. 
      Διαβάζω σήμερα στις εφημερίδες ότι ανακαλύψατε και φέρνετε ως πρόταση αύριο μάλιστα στο συνέδριο του ΣΕΤΕ, να προτείνετε, δηλαδή, ότι με νόμο τον Οκτώβριο θα δώσετε τη δυνατότητα, εφόσον πραγματοποιεί κανείς επενδύσεις πάνω από 50 εκατομμύρια ευρώ σε περιοχές πάνω από διακόσια πενήντα στρέμματα, να μπορεί άμεσα να τις αξιοποιήσει, να τις οικοπεδοποιήσει και να τις εκμεταλλευθεί τουριστικά. 
      Μην κάνετε τον κόπο. Έχει νομοθετηθεί αυτή η δυνατότητα. Αξιοποιήστε απλώς το νόμο. Μάθετε ότι υπάρχει.
      Πιστεύω, κύριε συνάδελφε, ότι αν πάρετε όλες αυτές τις πρωτοβουλίες θα μπορέσετε να στηρίξετε την προοπτική του ελληνικού τουρισμού, ο οποίος μπορεί και πρέπει να αναδειχθεί, όπως σας είπα προηγουμένως, σε έναν από τους πλέον εξωστρεφείς, τους πλέον ανταγωνιστικούς, τους πλέον παραγωγικούς και οικονομικούς κλάδους της χώρας, όπως εξ άλλου και εμείς τον οριοθετήσαμε στη δικιά μας πολιτική. 
      Ιδιαίτερα, όμως, για τους Ολυμπιακούς Αγώνες, παράκληση είναι να πάρετε μέτρα και πρωτοβουλίες ελέγχου και παρέμβασης στην αγορά, διότι δεν είναι δυνατόν λόγω της γενικότερης εικόνας την οποία δίνει η Κυβέρνηση τον τελευταίο καιρό, μια εικόνα θεατού, να υπάρχει αυτή η αδράνεια στον τομέα του ελέγχου. Δεν θέλετε να παρέμβετε στις αγορές. Είναι η πολιτική σας. 
      Οι δοξασίες της ελεύθερης αγοράς σας εμποδίζουν να ασκήσετε ένα παρεμβατικό, δημοκρατικό ρόλο, όμως, παρέμβασης και ελέγχου της αγοράς και ρύθμισης των αγορών. Συνέπεια, πληρώνουμε το κόστος. Έτσι στον τουρισμό βλέπετε ότι υπάρχουν αυξήσεις στα ξενοδοχεία της Αττικής 200% και 300%, κυρίες και κύριοι συνάδελφοι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ζήτησα δύο λεπτά, αν επιτρέπετε, για να ολοκληρώσω. Πάρτε τα από τη δευτερολογία μου.
      Και την ίδια στιγμή που οι ξενοδόχοι διαμαρτύρονται διότι υπάρχει μία μειωμένη κάλυψη αυτήν την περίοδο των ξενοδοχείων, έχουμε τις μεγαλύτερες τιμές που υπήρξαν ποτέ εδώ στην περιοχή. Και αυτό καταλαβαίνετε δημιουργεί ένα πρόβλημα.
      Θα ήθελα να ρωτήσω, όπως ρωτάμε στην επερώτησή μας και περιμένουμε απαντήσεις: Αληθεύει, κύριε συνάδελφε, ότι υπογράψατε αυξήσεις στις τιμές των ξενοδοχείων 50% και 70%; Βέβαια ακούσαμε τον πρόεδρο του ΕΟΤ να λέει «ελεύθερη αγορά έχουμε, δεν μπορούμε να παρέμβουμε, να διαμορφώσουν τις τιμές όπως θέλουν».
      Όμως, επειδή εμείς διαφωνούμε επ’ αυτού και επειδή πιστεύουμε ότι και η ελεύθερη αγορά και με σύμφωνη γνώμη πολλών Υπουργών από την πλευρά σας, συμφωνήσαμε ότι πρέπει να υπάρξει ένα ρυθμιστικό πλαίσιο και πρέπει να αποφύγουμε να υπάρξει κερδοσκοπία και να υπάρξει κατάχρηση, αν θέλετε, των Ολυμπιακών Αγώνων, για να έχουν κάποιοι τις μέγιστες κερδοφορίες, ενώ αντίθετα να υποστεί συνολικά ο ελληνικός τουρισμός ζημία από την εικόνα την οποία θα δώσουμε.
      Επίσης σας έχουμε ζητήσει να υπάρξουν έλεγχοι στα ξενοδοχεία και τα καταλύματα, όπως κάναμε εμείς πέρυσι και με τους ελέγχους που κάναμε διαπιστώθηκε το πρόβλημα της σαλμονέλας σε ένα ξενοδοχείο, πέρυσι το καλοκαίρι, όπως θυμάστε. Δημιουργήσαμε την απαραίτητη υποδομή ώστε με τον ΕΦΕΤ τον οποίο ελπίζω ότι θα στηρίξετε και θα αξιοποιήσετε, να έχετε μία ολοκληρωμένη πλήρη παρέμβαση και έλεγχο στη λειτουργία των ξενοδοχείων, των υποδομών, των εστιατορίων, έτσι ώστε η ποιότητα, η ασφάλεια, της διατροφικής αλυσίδας να εγγυηθεί, να μη διατρέχει κανένα κίνδυνο. Έχουμε υποχρέωση να το κάνουμε.
      (Στο σημείο αυτό την Προεδρική Έδρα  καταλαμβάνει ο Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Και βέβαια, κύριε συνάδελφε, ειλικρινά είναι αντίφαση, τη στιγμή που λέτε και εσείς ότι θέλετε να στηρίξετε τον κλάδο του τουρισμού, να στηρίξετε το ξενοδοχειακό κλάδο, έρχεστε και ακυρώνετε μια διαδικασία την οποία είχαμε συμφωνήσει –η προηγούμενη πολιτική ηγεσία του Υπουργείου Ανάπτυξης για τον τουρισμό- με τους ξενοδόχους, με όλες τις παραγωγικές τάξεις για τον έλεγχο αστεροποίησης της ποιότητας των ξενοδοχείων και τον έλεγχο των κλειδιών στα δωμάτια. Και εσείς καταργείτε τις συμφωνημένες εγκυκλίους, τις οποίες είχαμε ετοιμάσει και είχαμε ήδη στείλει. Και δεν ξέρω αν με σύμφωνη γνώμη των ξενοδόχων ή ποιων σύμφωνη γνώμη, πήρατε την πρωτοβουλία να καταργήσετε αυτούς τους ελέγχους και να αφήσετε τελείως ελεύθερα να λειτουργήσει το σύστημα, ουσιαστικά παραδίδοντας την αγορά του ξενοδοχειακού τουρισμού τελείως αρρύθμιστη σε συνθήκες λειτουργίας των Ολυμπιακών Αγώνων. Και αυτό πιστεύω δεν σας τιμά, διότι δείχνει ότι υποκύψατε αμέσως στα συμφέροντα του κλάδου ενώ εσείς πρέπει να είστε ο ρυθμιστής. Δεν έχω τίποτα με τα συμφέροντα του κλάδου. Και εμείς πολλές φορές προσπαθήσαμε να τους στηρίξουμε, αλλά πάντοτε σε ένα μέτρο που δεν είναι κατάχρηση του συνολικού συμφέροντος της χώρας.
      ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, σας παρακαλώ, ολοκληρώνετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Και γι’ αυτό ακριβώς το λόγο λυπούμαι, αλλά πρέπει να μας δώσετε απαντήσεις, γιατί προχωρήσατε σε αυτά τα μέτρα. Οι συνάδελφοί μου, είμαι βέβαιος, θα αναφερθούν και στα επόμενα ερωτήματα που έχουμε θέσει.
      Κύριε Πρόεδρε, ευχαριστώ για την άνεση χρόνου την οποία μου δώσατε -αλλάξατε εν τω μεταξύ- και παρακαλώ να του μεταφέρετε τις ευχαριστίες μου. 
      Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο δεύτερος εκ των επερωτώντων Βουλευτών, ο συνάδελφος κ. Παναγιώτης Σγουρίδης για πέντε λεπτά.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κύριε Υφυπουργέ, κανένας μέσα σ’ αυτήν εδώ την Αίθουσα δεν θα αμφισβητήσει ότι ο τουρισμός είναι ένα μεγάλο κεφάλαιο για τη χώρα μας. Κανένας δεν θα αμφισβητήσει ότι είναι ο μεγαλύτερος άδηλος πόρος ή ο δεύτερος μεγαλύτερος άδηλος πόρος μετά τη ναυτιλία. Κανένας δεν πρόκειται να αμφισβητήσει ότι το μέλλον της Ελλάδας περνάει μέσα από μία τουριστική ανάπτυξη.
      Και σίγουρα κανένας δεν θα αμφισβητήσει μέσα σ’ αυτήν την Αίθουσα ούτε θα σας στερήσει τη φιλοδοξία πως η ηγεσία του Υπουργείου Τουρισμού του νεοσύστατου Υπουργείου Τουρισμού και Ανάπτυξης, όπως το λέτε, θέλει να επιτύχει. Εγώ προσωπικά σας το εύχομαι. Αλλά φοβάμαι πολύ ότι οι μέχρι τώρα διαπιστώσεις τις οποίες έχουμε κάνει είναι ότι υπάρχει μία αδράνεια. Ως Αντιπολίτευση έχουμε όχι μόνο την υποχρέωση αλλά είναι και δικαίωμα τις διαπιστώσεις αυτές να τις καταθέσουμε ενώπιον της Εθνικής Αντιπροσωπίας.
      Πρώτη διαπίστωση, κύριε Υφυπουργέ, είναι ότι η τουριστική μηχανή εδώ και τρεις μήνες βρίσκεται σε πλήρη απραξία, σε πλήρη αδράνεια. Ουδεμία πρωτοβουλία παίρνετε πάνω σε θέματα που έχουν να κάνουν με τον τουρισμό και την τουριστική ανάπτυξη. Ασκείτε κριτική στην προηγούμενη Κυβέρνηση και από την άλλη μεριά δεν πράττετε τίποτα.
      Δεύτερη διαπίστωση. Φαίνεται ότι η τουριστική πολιτική της Νέας Δημοκρατίας εξαντλείται στην ίδρυση του νεοσύστατου αυτού Υπουργείου. Η ερώτηση η δική μας είναι, πέραν από τη σύσταση του Υπουργείου, ποια είναι η πολιτική που θα ασκήσετε; Δεν μας λέτε τίποτε. Γι’ αυτό και επιμένετε να επανέρχεστε σ’ ένα νόμο, τον οποίο θα καταθέσετε, που θα λύσει τα προβλήματα αλλά στην ουσία θα αναμασά τις παλιές διατάξεις οι οποίες υπάρχουν ήδη στην τουριστική νομοθεσία. Αυτή η επαναφορά σε έναν καινούργιο νόμο δείχνει την αμηχανία σας ως προς το θέμα της τουριστικής πολιτικής που θα ασκήσετε.
      Τρίτη διαπίστωση. Τα θεσμικά εργαλεία τα οποία υπάρχουν μέχρι τώρα, ο ν. 2160/93 και οι νεότεροι τροποποιητικοί νόμοι αυτού, παραμένουν σε αχρηστία. Δεν τα αξιοποιείτε. Και θέλω εδώ να σας κάνω δύο επισημάνσεις. Η πρώτη επισήμανση είναι ότι έχετε στα συρτάρια σας την κωδικοποίηση της τουριστικής νομοθεσίας, την οποία με λίγη επεξεργασία μπορείτε να παρουσιάσετε. Εσείς επιμένετε να φέρετε έναν καινούργιο νόμο. Η δεύτερη επισήμανσή μου είναι ότι έχετε στα συρτάρια σας ένα ετοιμοπαράδοτο νομοσχέδιο για τον ιαματικό τουρισμό, το οποίο έχει επεξεργασθεί από τις υπηρεσίες της Γενικής Γραμματείας του Υφυπουργείου Τουρισμού, από τον Υφυπουργό Τουρισμού, από το Υπουργείο Ανάπτυξης, έχει συζητηθεί με τους φορείς, θα βοηθήσει την ανάπτυξη της περιφέρειας και όμως αυτόν το νόμο τον κρατάτε στα συρτάρια σας. Οφείλω να πω ότι είναι ένα μεγάλο εργαλείο για την περιφερειακή τουριστική ανάπτυξη ο νόμος αυτός.
      Τέταρτη διαπίστωση. Θέλετε τουριστικές επενδύσεις, αλλά όμως δεν ενεργοποιείτε την διυπουργική Επιτροπή Τουρισμού, η οποία αποτελείται από γενικούς γραμματείς και εποπτεύεται από το γενικό γραμματέα του Υπουργείου Οικονομίας και Οικονομικών και έτσι δεν έχει καμία σχέση μ’ αυτήν καθ’ αυτήν την ύλη του Υπουργείου σας, ώστε να μπορέσετε να προωθήσετε υποθέσεις που τελματώνουν. Από την άλλη, λέτε ότι θέλετε τις τουριστικές επενδύσεις αλλά υπάρχει στασιμότητα.
      Πέμπτη διαπίστωση. Λέτε ότι υπάρχει έλλειψη διαφήμισης για το τουριστικό μας προϊόν, ενώ έχετε 40 εκατομμύρια ευρώ στα συρτάρια σας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω και λίγο χρόνο από τη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος):  Συνεχίστε.
      ΠΑΝΑΓΙΩΤΗΣ ΣΓΟΥΡΙΔΗΣ: Τα χρήματα αυτά τα βρήκατε από νόμο που ψηφίσαμε εμείς, ώστε το 30% των καθαρών εσόδων του καζίνο της Πάρνηθας και της Κέρκυρας να πηγαίνει για τουριστική διαφήμιση. Αυτόν το νόμο τον λοιδορήσατε, όμως τα χρήματα τα έχετε. Φοβάμαι πολύ ότι τα χρήματα αυτά δεν τα έχετε αξιοποιήσει και ούτε πρόκειται να τα αξιοποιήσετε, εκτός αν τα ξοδέψετε σε ανελαστικές δαπάνες του νεοσύστατου Υπουργείου που θα υπερφορτωθεί από προσωπικό.
      Έκτη διαπίστωση. Πάτε να αδρανοποιήσετε ή να καταργήσετε τις περιφερειακές διευθύνσεις του τουρισμού που έχουμε συστήσει στις περιφέρειες όλης της Ελλάδας. Είναι ένα τεράστιο λάθος. Και πάτε να δώσετε τις αρμοδιότητες αυτές στον ΕΟΤ τον οποίο θέλετε να κάνετε ως εκτελεστικό βραχίονα του Υπουργείου Τουρισμού, υπερδιογκωμένο, που στην ουσία δεν θα λύσει τα προβλήματα.
      Εγώ έχω υποχρέωση, κύριε Υφυπουργέ, να φέρω αυτές τις διαπιστώσεις τις οποίες κάναμε στην τρίμηνη δική σας θητεία στο Υπουργείο «φάντασμα» όπως θα το αποκαλέσω και να σας πω ότι μας προβληματίζει σοβαρά διότι αυτή η απραξία ουσιαστικά απαξιώνει το μεγαλύτερο αν θέλετε προϊόν που μπορεί η Ελλάδα να πουλήσει στο εξωτερικό και είναι ο τουρισμός της. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κακώς του δώσατε χρόνο από τη δευτερολογία του. Όταν ήταν πρόεδρος δεν έδινε ποτέ χρόνο από τη δευτερολογία. 
      ΠΡΟΕΔΡΕΥΩΝ (Φίλιππος Πετσάλνικος): Είπε ότι θα χρειαστεί λιγότερο χρόνο στη δευτερολογία του. Τον άφησα να ολοκληρώσει τη σκέψη του σ’ αυτό το ενάμισι λεπτό.
      Η συνάδελφος κ. Αγγελική Γκερέκου έχει το λόγο.
      ΑΓΓΕΛΙΚΗ ΓΚΕΡΕΚΟΥ: Κύριε Πρόεδρε, κυρίες και κύριοι συνάδελφοι, θεωρώ ότι το ερώτημα που θέτουμε σήμερα στον Υπουργό Τουρισμού κ. Αβραμόπουλο -λυπάμαι που δεν βρίσκεται και εκείνος εδώ σήμερα- είναι εξαιρετικά σημαντικό για το μέλλον του ελληνικού τουρισμού.
      Προσωπικά θα ήθελα να προσπεράσω τις αντιπαραθέσεις σχετικά με το ποιος φταίει ή δεν φταίει για την προετοιμασία της χώρας για τους Ολυμπιακούς. Βρίσκω πιο ουσιαστικό να προχωρήσω ένα βήμα πιο πέρα γιατί πιστεύω ότι εκεί ακριβώς βρίσκεται η ουσία του προβλήματος σχετικά με τον τουρισμό, στο μετά.
      Ειλικρινά δεν έχω καμία πρόθεση να αμφισβητήσω τις καλές προθέσεις του κ. Αβραμόπουλου σχετικά με το θέμα της τουριστικής ανάπτυξης της χώρας μας. Εξάλλου η παραγωγική, η δημιουργική Αντιπολίτευση αυτό ακριβώς μας επιβάλλει.  Να είμαστε ουσιαστικοί στις παρεμβάσεις μας και να θέλουμε ακριβώς να συνεργαζόμαστε για τόσο σημαντικά θέματα. Όμως οι διαφαινόμενες έντονες τάσεις κερδοσκοπίας ενόψει των Ολυμπιακών Αγώνων είναι ένα από τα θέματα στα οποία οφείλετε να πάρετε αποφάσεις και να δράσετε άμεσα γιατί μόνο έτσι θα υπάρχει ελπίδα για το μέλλον του ελληνικού τουρισμού.
      Θέλω να πιστεύω, κύριε Υπουργέ, ότι έχετε αντιληφθεί πλήρως το βεληνεκές και το εύρος του προβλήματος αυτού. Επιτρέψτε μου να κάνω δύο επισημάνσεις. Η πρώτη επισήμανση είναι ότι η έννοια του τουρισμού δεν εξαντλείται μόνο στο κόστος των δωματίων των ξενοδοχείων. Σαφώς και είναι ένα εξαιρετικά κεντρικό ζήτημα. Ο τουρισμός όμως δεν αρχίζει και τελειώνει στο θέμα της διαμονής. Τουρισμός σημαίνει ένα ολόκληρο πλέγμα παροχής υπηρεσιών προς τους επισκέπτες, όπως το κόστος,  η ποιότητα διατροφής, η συμπεριφορά των καταστηματαρχών, όλες εκείνες οι παροχές προς τους τουρίστες μας, από το περίπτερο μέχρι το ταξί ή από οποιονδήποτε έρχεται σε επαφή μαζί του. Γιατί τι νόημα θα έχει να ελέγξετε υποθετικά την κερδοσκοπία στις τιμές των δωματίων των ξενοδοχείων, αλλά οι τιμές όλων των υπολοίπων υπηρεσιών να εκτοξευτούν στα ύψη.
      Η αίσθηση, λοιπόν, για το εάν μία χώρα είναι ακριβή ή φθηνή δεν διαμορφώνεται μόνο από τις τιμές των ξενοδοχείων.
      Η δεύτερη επισήμανση είναι ότι ο τουρισμός έχει τους δικούς του ιδιαίτερους μηχανισμούς επικοινωνίας και κανόνες σχετικά με τη διαμόρφωση εικόνας. Και μ’ αυτό εννοώ το εξής: Πέρα από τη διαχείριση του μαζικού ρεύματος από τους μεγάλους tour operators υπάρχει ένα πολύ μεγάλο τμήμα επισκεπτών που διαμορφώνει εντελώς διαφορετικά τη γνώμη είτε μέσα από τη φήμη, από στόμα σε στόμα όπως θα λέγαμε, είτε μέσα από το internet πια που έχει μπει στη ζωή μας.
      Αν, λοιπόν, μία χώρα έχει την ευκαιρία να συγκεντρώσει για ένα τόσο μεγάλο γεγονός έναν τεράστιο αριθμό επισκεπτών αυτό σημαίνει ότι για πολλά χρόνια η τουριστική της εικόνα εν πολλοίς θα κριθεί απ’ αυτήν τη στιγμή.
      Για να γίνω πιο σαφής θα ήθελα να επισημάνω σε όλους τους συναδέλφους εδώ ειδικά το θέμα του διαδικτύου, το internet. Τις προάλλες σκεπτόμενη ακριβώς τι εικόνα έχουν οι επισκέπτες για τη χώρα μας, επισκέφθηκα ένα απ’ αυτά τα μεγάλα τουριστικά web sites, τις ιστοσελίδες. Με λύπη μου διαπίστωσα -μπορώ να σας αναφέρω ακριβώς το site αλλά για ευνόητους λόγους δεν το αναφέρω- ότι όσον αφορά το θέμα των Ολυμπιακών Αγώνων και την Αθήνα ήταν διάχυτη η εντύπωση, όπως έλεγε κάποιος ακριβώς με τις ίδιες λέξεις, πως είναι πολλοί στην Αθήνα οι οποίοι ελπίζουν να γίνουν εκατομμυριούχοι δουλεύοντας μόνο δεκαπέντε μέρες στους Ολυμπιακούς Αγώνες. Νομίζω ότι αυτό τα λέει όλα σχετικά με την εικόνα της χώρας που τείνει να παγιωθεί στους επισκέπτες και αυτό πρέπει να ελεγχθεί άμεσα. Και αυτοί που πρέπει να το κάνουν είσθε εσείς, κύριε Υπουργέ, και όχι κάποιοι άλλοι πριν από σας ή μετά από εσάς.
      Δεν σας κρύβω τον ιδιαίτερο προβληματισμό μου για τις προοπτικές του τουρισμού σε σχέση με τους Ολυμπιακούς Αγώνες και φυσικά όχι μόνο για την Αθήνα αλλά για ολόκληρη την Ελλάδα και κυρίως για την περιφέρεια. Ως Βουλευτής της Κέρκυρας μιας περιφέρειας ιδιαίτερα τουριστικής έχω κάθε λόγο να είμαι και ευαίσθητη και ανήσυχη γι’ αυτό το θέμα. Θα πρέπει να σας διαβεβαιώσω και προσωπικά ότι για ορισμένες περιφέρειες ο τουρισμός δεν είναι απλά ένα επιπρόσθετο έσοδο. Για την Κέρκυρα και για άλλες περιοχές ο τουρισμός είναι ένα θέμα επιβίωσης.
      Έχετε κάποιο σχεδιασμό για την πλήρη εκμετάλλευση αυτής της τεράστιας εισόδου επισκεπτών στη χώρα και για τη διασπορά τους προς την περιφέρεια ή θα πρέπει να είμαστε ικανοποιημένοι από το μοντέλο «ελάτε, δείτε αγώνες και φύγετε;» Γιατί αν το θέλετε και διαφορετικά το μεγάλο τουριστικό ατού της χώρας μας πέραν από το αυτονόητο του πολιτισμού μας που ούτως ή άλλως θα αναδειχθεί από τους αγώνες είναι και η φυσική μας ομορφιά. Είναι αναμφισβήτητο ότι αυτή η φυσική ομορφιά δεν βρίσκεται στην Αθήνα, στην Αττική, αλλά στην περιφέρεια της χώρας μας. Επομένως είναι ανάγκη να διοχετεύσουμε μεγάλο μέρος της κίνησης των Ολυμπιακών Αγώνων προς τα εκεί που βρίσκεται το ισχυρό χαρτί του τουρισμού μας. Πρέπει να συνειδητοποιήσετε ότι η εικόνα της Ελλάδος από απόψεως τουρισμού για πολλά χρόνια θα διαμορφωθεί με βάση την εικόνα της χώρας και ειδικά της Αττικής στους Ολυμπιακούς Αγώνες. 
      Αν η διεθνής ταξιδιωτική κοινότητα αποφασίσει ότι η πανέμορφη Ελλάδα είναι μια ακριβή χώρα με όχι και τόσο καλές υπηρεσίες θα μας πάρει πολύ χρόνο και κόπο για να ξεπεράσουμε -δεν ξέρω αν θα το καταφέρουμε- αυτήν την εικόνα.
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Οι αποφάσεις και οι κινήσεις μας σ’ αυτό το κρίσιμο διάστημα, θα ευθύνονται για την εικόνα της χώρας μας για πολλά χρόνια μετά. Έχετε κάποιο συγκεκριμένο πλάνο ενεργειών για να ελέγξετε την εικόνα που θα αποκομίσουν οι επισκέπτες της χώρας μας κατά τη διάρκεια των Ολυμπιακών Αγώνων ή να ελπίζουμε απλά στην καλή μας τύχη; Έχετε διαμορφώσει μηχανισμούς ελέγχου των τουριστικών υπηρεσιών στην Αττική ή οι επισκέπτες θα φύγουν έχοντας την άποψη ότι αποτελούμε έθνος κερδοσκόπων και εκμεταλλευτών; Ελπίζω ότι όλοι θα δουλέψουμε προς την αντίθετη κατεύθυνση.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Δριβελέγκας έχει το λόγο.
      ΙΩΑΝΝΗΣ ΔΡΙΒΕΛΕΓΚΑΣ: Κύριοι συνάδελφοι, είναι γεγονός αναμφισβήτητο ότι ο τουριστικός τομέας είναι από τους πιο σημαντικούς για την εθνική μας οικονομία. Και εσείς, κύριε Υφυπουργέ, προχωρήσατε στην ίδρυση ενός Υπουργείου Τουρισμού. Είναι αλήθεια ότι αυτό ακούστηκε καλά στον κόσμο και δημιούργησε προσδοκίες στον τουριστικό κλάδο. Όμως σας ρωτώ ευθέως και παρακαλώ να μου απαντήσετε λιτά και κατηγορηματικά, τι είδους Υπουργείο είναι αυτό; Ποιες είναι αρμοδιότητές του; Ποιο είναι το οργανόγραμμά του; Ποιος θα κάνει τις χωροθετήσεις των μεγάλων τουριστικών επενδύσεων, εσείς ή το ΥΠΕΧΩΔΕ; Έχετε συνεννοηθεί με τον κ. Σουφλιά; Π.χ. ποιος θα ασχοληθεί με την τουριστική εκπαίδευση, εσείς ή το Υπουργείο Παιδείας; Έχετε συνεννοηθεί με την κ. Γιαννάκου; Ποιος θα έχει αρμοδιότητα για το θαλάσσιο τουρισμό, εσείς ή το Υπουργείο Εμπορικής Ναυτιλίας; Έχετε συνεννοηθεί με τον κ. Κεφαλογιάννη;
      Διάβασα ότι επιχειρείται από κάποιους επιχειρηματίες μια προσπάθεια τουριστικής περιήγησης με υδροπλάνα. Καλή και αξιέπαινη η προσπάθεια και ίσως να είναι και αποτελεσματική. Ποιος όμως εγγυάται την ασφάλεια αυτών των πτήσεων; Έχετε κάποια ενημέρωση γι’ αυτό; Μήπως πρέπει να το δείτε από τώρα για να μην έχουμε δυσάρεστα αποτελέσματα γι’ αυτήν ιδιαίτερα την περίοδο;
      Κύριε Υφυπουργέ, δεν μας λέτε τίποτα για τις αρμοδιότητες αλλά μία από τις ελάχιστες που έχετε όπως για παράδειγμα αυτή των γραφείων τουρισμού του εξωτερικού σκέπτεστε να την εκχωρήσετε στις πρεσβείες. Είναι αλήθεια αυτό; 
      Κύριε Υπουργέ, το μόνο που έχετε κάνει είναι δύο πράγματα. Πρώτο προχωρήσατε στην αλλαγή της ονομασίας του Υπουργείου σας σε Υπουργείο Τουριστικής Ανάπτυξης και φαντάζομαι μια από τις πρώτες δουλειές που θα έχετε κάνει θα είναι να έχετε τυπώσει και ανάλογο λογότυπο, δηλαδή θα έχετε χαρτιά με το νέο λογότυπο και αυτό θα είναι επιτυχία. Δεύτερο, αποκτήσατε επιτέλους στέγη, μετά τις περιηγήσεις που κάνατε τόσο καιρό. Και αυτό είναι μια σημαντική επιτυχία γιατί είναι αλήθεια ότι στον Υπουργό Τουρισμού της χώρας και ιδιαίτερα στον κ. Αβραμόπουλο, δεν ταίριαζε να είναι σκηνίτης Υπουργός.
      Κύριε Υπουργέ, φροντίστε η ίδρυση του Υπουργείου σας να μην είναι ένα πυροτέχνημα, να μην είναι μια φωτοβολίδα, διότι όπως ξέρετε πολύ καλά και το πυροτέχνημα και η φωτοβολίδα μεγάλο θόρυβο δημιουργούν, πολύ φως παράγουν, αλλά στο τέλος δεν μένει τίποτα.
      Κύριε Υπουργέ, εκπροσωπώ ένα νομό της περιφέρειας, κατ’ εξοχήν τουριστικό τη Χαλκιδική. Ο κόσμος είναι ανήσυχος γιατί ήδη μετράμε 15% μείωση των κρατήσεων. Περιμένει από σας να του πείτε συγκεκριμένα πράγματα. Τι θα κάνετε λόγου χάρη για τη δημιουργία τουριστικής ταυτότητας της βόρειας Ελλάδας. Θα σας κάνω μια πρόταση. Είναι γνωστό ότι η περιοχή μας μπορεί να συνδεθεί με τη μεγάλη ιστορική προσωπικότητα του Μεγάλου Αλεξάνδρου και  να αποκτήσει τουριστική ταυτότητα. Επίσης, περιμένει ο κόσμος να τους πείτε και ιδιαίτερα εκείνοι που έχουν ενοικιαζόμενα διαμερίσματα, τι θα κάνατε για το προχώρημα του οδικού άξονα Α10 που θα συνδέσει την Κεντρική Ευρώπη με την περιοχή μας. Ακόμα τι πρωτοβουλίες θα πάρετε και πώς θα υποστηρίξετε συγκεκριμένα τη δημιουργία της EXPO 2008, πολύ σημαντική για την περιοχή μας. Πρέπει να σας πω ότι μια από τις πρώτες προτεραιότητες του Υπουργού έπρεπε να ήταν  η ανάδειξη του θρησκευτικού τουρισμού και έπρεπε γι’ αυτό να επισκεφθεί τον Πατριάρχη Μόσχας Αλέξιο όπου δείχνει ιδιαίτερο ενδιαφέρον, το ξέρω προσωπικά, να κάνει τη διαδρομή του Αποστόλου Παύλου. Καταλαβαίνετε πως η ανάλογη δημοσιότητα και προβολή πόσο θα ενισχύσει το τουριστικό προϊόν της χώρας μας. Βέβαια ο κ. Αβραμόπουλος αντί να επισκεφθεί τη Μόσχα προτίμησε να πάει στην Κωνσταντινούπολη για να στηρίξει τον εθνικό μας τραγουδιστή κατά τα άλλα, το Σάκη το Ρουβά.
      Πολλά μπορούμε να πούμε, κύριε Υφυπουργέ, πάντως θα θέλαμε να ξέρουμε τι μέτρα συγκεκριμένα θα πάρετε, είναι η δουλειά σας αυτή απ’ εδώ και πέρα και να αφήσετε τις εκθέσεις ιδεών. Πολύ έχουμε κουραστεί απ’ αυτά. Συμφωνώ να έχετε κάποιες ιδέες, αλλά να έχετε και ιδέα για να τις εφαρμόσετε. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ο κ. Απόστολος Κατσιφάρας έχει το λόγο για πέντε λεπτά. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε και κύριοι συνάδελφοι, είναι αλήθεια ότι το μεγαλύτερο παγκόσμιο γεγονός πάνω στο οποίο μπορεί να δομηθεί μία ολόκληρη οικονομία ισχυρή και με διάρκεια είναι αναμφίβολα οι Ολυμπιακοί Αγώνες. Ιδιαίτερα για τον τουρισμό είναι το μοναδικό γεγονός. Σπάνια υπάρχει τέτοια περίπτωση να είναι στραμμένα τα φώτα της παγκόσμιας κοινότητας σε μια μικρή χώρα που έχει την ιστορία και έχει και ταυτότητα τουριστικού προορισμού. 
      Αντί η Κυβέρνηση να αξιοποιήσει για  όσο καιρό έχει ακόμα, δηλαδή εβδομήντα μέρες, να μεγιστοποιήσει τα οφέλη απ’ αυτό το μεγάλο γεγονός, τελευταία σιγά-σιγά ένας-ένας από τους Υπουργούς μπαίνουν στη διαδικασία εμμέσως να διαμορφώσουν τη μετά Ολυμπιακών Αγώνων στρατηγική της Νέας Δημοκρατίας σε σχέση με την οικονομία και σε σχέση με το τι θα ετοιμαστεί η Κυβέρνηση να κάνει.
      Ελπίζω πως τουλάχιστον αυτό δεν θα είναι και η πολιτική του Υπουργείου Τουρισμού.
      Τι γίνεται όμως, με τον τουριστικό τομέα σήμερα;  Γίνεται κάτι διαφορετικό απ’ ό,τι στους άλλους τομείς; Σαφώς όχι. Υπάρχει παθητικότητα, αδράνεια μη λειτουργίας και πρωτοβουλιών του κράτους και ουσιαστικά υπάρχει ένα δόγμα του αφήστε να κυλήσουν τα πράγματα και πάνω σ’ αυτό που θα κυλά εμείς θα κτίζουμε την πολιτική. Η αλήθεια, όμως, είναι ότι η αγορά δεν περιμένει και δεν περίμενε και ποτέ. Η αγορά είναι σκληρή, επιβάλει τους δικούς της κανόνες και  η αισχροκέρδεια παραμονεύει παντού και ιδιαίτερα δίπλα και παράλληλα με τα μεγάλα γεγονότα ή δίπλα από την καταστροφή.
      Η χώρα μας, αγαπητοί συνάδελφοι, αυτήν τη στιγμή έχει γενικώς μια αρνητική εικόνα σ’ ό,τι αφορά τη συνολική στάση που παρουσιάζουμε. Ο κύριος Υπουργός Τουρισμού σαφώς γνωρίζει ότι το τουριστικό προϊόν είναι από τα ελάχιστα προϊόντα που καταναλώνονται εκεί που παράγονται. Δεύτερον, είναι εύθραυστο και περνάει όλες τις δοκιμασίες ανά πάσα στιγμή από εξωγενείς παράγοντες. Τρίτον, είναι ότι εντάσσεται μέσα στη συνολική λειτουργία της αγοράς. Δεν μπορείς να το απομονώσεις σε καμία περίπτωση και να πεις ότι αυτό είναι μοναδικό και από μόνο του τουριστικό προϊόν. Τα πάντα, ό,τι κινείται  σε επίπεδο αγοράς διαμορφώνει το τελικό αποτέλεσμα και από εκεί κρίνεται εάν πραγματικά έχουμε καλό προϊόν και εάν αντέχει στις διεθνείς αγορές ή όχι. 
      Θέλω να κάνω δύο αναφορές σε δύο ζητήματα τα οποία τα θεωρώ καθοριστικά. Έχουμε τρεις μήνες τώρα που κουβεντιάζουμε ότι θα υπάρξει η ανασύσταση του Υπουργείου Τουρισμού. Τι σημαίνει αυτό στην πράξη: Έχουμε μία αδράνεια όλων των δομών που ασκούν την τουριστική πολιτική και όσον αφορά όλους τους υπαλλήλους και όλους αυτούς που έχουν άμεση σχέση το μόνο που τους ανησυχεί είναι το τι θα γίνει αύριο, ποιος θα  έχει τις αρμοδιότητες, ο ΕΟΤ, το Υπουργείο και τι αντιθέσεις δομούνται πάνω στο συγκεκριμένο θέμα, ποιος από τους υπαλλήλους ή τα θεσμικά όργανα έχει τον πρώτο ρόλο. Ουσιαστικά μέσα από αυτό υπάρχει μία συνολική στασιμότητα και απάθεια, δεν παίρνονται πρωτοβουλίες στον ελεγκτικό μηχανισμό, δεν έχουμε ολοκληρωμένη την πολιτική για την πυρασφάλεια, που είναι ένα πολύ μεγάλο θέμα και όσο το υποτιμούμε, από ένα πολύ απλό γεγονός μπορεί να κριθεί η συνολική παρουσία της χώρας μας σε όλα τα μήκη και τα πλάτη και θα μας στοιχίσει ανεπανόρθωτα. Άρα, δηλαδή σε καθοριστικά ζητήματα πολιτικής έχουμε μία ουσιαστικά, αν το θέλετε, αδράνεια. 
      Σε ό,τι αφορά τις τιμές η αλήθεια είναι ότι η αγορά είναι αυτή που ρυθμίζει τις τιμές. Ειδικά στον τουρισμό  αυτό που ελέγχεται είναι η κατώτερη τιμή. Τι συμβαίνει όμως; Είναι τόσο απλά τα πράγματα και κινούνται μόνα τους; Οι πολιτικές πρωτοβουλίες που διαμορφώνουν τη ψυχολογία, ενημερώνουν και βάζουν το κυρίαρχο θέμα, δεν διαμορφώνουν την τελική τιμή; Δηλαδή, οι παραγωγικές τάξεις, που ουσιαστικά πρέπει να ωφεληθούν τα μέγιστα απ’ αυτήν τη διαδικασία, δεν επηρεάζονται από το σύνολο των πολιτικών πρωτοβουλιών; Επηρεάζονται. Τι θα συμβεί; Και δεν θέλω να είμαι μάντης -αν το θέλετε- κακών. Σε ό,τι αφορά το στενό πυρήνα του κέντρου της Αθήνας οι τιμές θα πάνε στα ύψη με ό,τι αυτό μπορεί να σημαίνει για το σύνολο του τουρισμού της χώρας και η περιφέρεια θα αναγκαστεί στο τέλος να πουλήσει με κάτω και από το κόστος των προσφορών.
      Άρα, δεν θα υπάρχει καμία διάχυση στην ανάπτυξη και στο οικονομικό όφελος. Μέσα απ’ αυτήν τη διαδικασία θα βγουν κάποιοι οι οποίοι πραγματικά θα αισχροκερδήσουν και κάποιοι πραγματικά θα βλέπουν ένα μεγάλο γεγονός να ξαναπηγαίνει χαμένο. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υπουργέ, έχετε το λόγο για εικοσιπέντε λεπτά.
    ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κύριε Πρόεδρε, κυρίες και κύριοι συνάδελφοι, επειδή για πολλά χρόνια είχα την ευθύνη του τομέα τουρισμού της Νέας Δημοκρατίας, με τα όσα άκουσα σήμερα σε ό,τι αφορά τον κ.Τσοχατζόπουλο, μία ερμηνεία μπορώ να δώσω, ότι η σημερινή επερώτηση προέρχεται από μία δυνατή κρίση συνειδήσεως για όσα βιώνει ο τουρισμός μέσα από την παρατεταμένη κρίση που τον οδήγησαν για πολλά χρόνια τώρα οι κυβερνήσεις του ΠΑΣΟΚ.
      Σε ό,τι αφορά βέβαια τους υπολοίπους συναδέλφους θα πω ότι για όλα αυτά που ρωτάτε εμάς, δηλαδή, για την ανυπαρξία τουριστικής πολιτικής και στρατηγικής, έπρεπε να ρωτάτε τους συναδέλφους σας οι οποίοι χρόνια ολόκληρα τώρα καταδίκασαν τον ελληνικό τουρισμό να πορεύεται με αυτόματο πιλότο! 
      (Θόρυβος στην Αίθουσα)
      Σας παρακαλώ. Έχει αξία τι βρίσκει κανείς όσο χρονικό διάστημα βρίσκεται στην Κυβέρνηση και τι σχεδιάζει να κάνει. Θα τα ακούσετε παρακάτω. 
      Μιλήσατε για πάρα πολλά. Ο κ. Τσοχατζόπουλος είπε ότι το Υπουργείο στερείται των μηχανισμών υποστήριξης με τα άλλα Υπουργεία και έθιξε το θέμα των συναρμοδιοτήτων. Κύριε Υπουργέ, είχατε λύσει εσείς αυτό το θέμα των συναρμοδιοτήτων; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Βεβαίως! Σας το παρουσιάσαμε. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Μπράβο! 
      Να πούμε και το εξής: Μιλήσατε για πρωτοβουλίες, για προβολή και για πολλά άλλα, όπως για τις εγκυκλίους που υπογράψαμε και έτσι δώσαμε λύση. Βέβαια, επειδή χρόνια ολόκληρα εξαιτίας σας και σε σχέση με την παγκόσμια τουριστική αγορά βλέπαμε το τουριστικό προϊόν της χώρας να καταρρέει, θέλω να αναφέρω δύο-τρία σημεία απ’ αυτά που σήμερα μας εγκαλείτε εις απολογίαν.
	Κατ’ αρχάς, θα σας πω -γιατί πρέπει να ενημερωθούν οι κύριοι συνάδελφοι που επερωτούν- ότι σε ό,τι αφορά το θέμα της κατηγοριοποίησης εσείς υπογράψατε προεδρικά διατάγματα εδώ και τρία χρόνια, αναθέσατε σε εταιρεία με διαγωνισμό να αναλάβει την κατηγοριοποίηση και κηρύξατε άγονο το διαγωνισμό. Φθάσατε μάλιστα στις αρχές αυτού του χρόνου να κάνετε νόμο και, αφού δεν μπορούσατε τόσα χρόνια να βρείτε σύστημα κατηγοριοποιήσεως, είπατε στους τουριστικούς επιχειρηματίες: «Αυτοκατηγοριοποιηθείτε μόνοι σας και θα έρθουμε αργότερα να σας ελέγξουμε!». Έτσι, φθάσαμε εδώ, στη Βουλή των Ελλήνων, τότε να κοιτάζουμε τους εαυτούς μας και να λέμε: «Μα, είναι δυνατόν να είναι σοβαρή μία κυβέρνηση που λέει σε τουριστικούς επιχειρηματίες να κατηγοριοποιήσουν τον εαυτό τους και αργότερα θα έρθει να τους ελέγξει;».
      Αφού, λοιπόν, μας κληρονομήσατε αυτό το πακέτο το οποίο δεν λυνόταν με τίποτα, κύριε Τσοχατζόπουλε, στις 15 Απριλίου μέσα σε δεκαπέντε μέρες δώσαμε λύση με τις δύο εγκυκλίους, προκειμένου να «αστερεοποιηθούν» τα ξενοδοχεία και να μπουν σε κλειδιά τα καταλύματα, έτσι ώστε προ των Ολυμπιακών Αγώνων να προχωρήσουμε στην κατηγοριοποίηση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αυτά είχαν εκδοθεί, κύριε Υπουργέ.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Αν είχαν γίνει όλα αυτά, δεν θα έβγαιναν τόσο η Πανελλήνια Ομοσπονδία Ξενοδόχων και το Ξενοδοχειακό Επιμελητήριο Ελλάδας όσο και η Συνομοσπονδία Ενοικιαζομένων Δωματίων και Καταλυμάτων να μας ευχαριστήσουν που δώσαμε λύση στο πρόβλημά τους.
      Και αν θέλετε,θα σας δώσω τα δελτία τύπου όλων αυτών των πανελληνίων φορέων και το πώς πραγματικά λένε ότι λύθηκε το πρόβλημα,το οποίο εσείς τους δημιουργήσατε.
      Να πάμε παρακάτω. Τολμάτε και λέτε σ’ αυτήν εδώ την Αίθουσα ότι λύσατε το πρόβλημα, εκτοξεύοντας αρμοδιότητες στο χάος, όταν τις στείλατε στις περιφέρειες; Σας λέω, λοιπόν, ότι ολόκληρη η τουριστική Ελλάδα στις περιφέρειες στενάζει κάτω από τις αγκυλώσεις του συστήματος το οποίο δημιουργήσατε. Και αν θέλετε -γιατί σας τα έλεγαν χρόνια οι τουριστικοί φορείς, αλλά δεν ακούγατε κανέναν- μπορείτε να το ελέγξετε αυτό ανά πάσα στιγμή. Και σεις που είστε στην περιφέρεια, κυρία και κύριοι συνάδελφοι, ρωτήστε αν είναι ευχαριστημένοι οι τουριστικοί επιχειρηματίες με το σύστημα που τους δημιούργησε ο κ. Τσοχατζόπουλος. Θέλετε να σας πω πόσο σωστό ήταν αυτό το σύστημα; Στη συνέχεια, αφού δεν μπορούσαν να ασκηθούν οι αρμοδιότητες οι οποίες μεταβιβάστηκαν χωρίς καμία υποδομή, φέρατε νόμο στη Βουλή όπου λέγατε: αν μια περιφέρεια δεν μπορεί να ασκήσει τις αρμοδιότητές της, μπορεί να τις μεταβιβάζει σε άλλη περιφέρεια. Και η Περιφέρεια Βορείου Αιγαίου, μεταβίβασε, κυρίες και κύριοι συνάδελφοι, τις αρμοδιότητές της στην Περιφέρεια Κεντρικής Μακεδονίας και έτσι, ο Σαμιώτης επιχειρηματίας πήγαινε στη Θεσσαλονίκη για να κάνει τη δουλειά του. Αυτή ήταν η πολιτική που υλοποιούσατε τόσα χρόνια. Ίσως -το είχα πει και μέσα στη Βουλή- να ήταν μέτρο τόνωσης του εσωτερικού τουρισμού. Περιδιαβαίνοντας οι επιχειρηματίες από περιφέρεια σε περιφέρεια, θα τόνωναν τον εσωτερικό τουρισμό ή κάτι σας είχαν κάνει. Εν πάση περιπτώσει, είναι βέβαιο ότι εμείς δεν θα προχωρήσουμε με αυτές τις πολιτικές 
      Κυρίες και κύριοι συνάδελφοι του ΠΑΣΟΚ, εγκαλείτε εμάς σε απολογία για μια ολοκληρωμένη τουριστική πολιτική και μας καλείτε να καταθέσουμε τα πάντα εδώ, όταν χρόνια ολόκληρα βιώναμε αυτήν την παρατεταμένη κρίση και την κάλυπταν οι πολιτικές σας ηγεσίες με αορίστως επαναλαμβανόμενες εξαγγελίες που ήταν κούφια λόγια; Για πείτε μου ποια ήταν η τουριστική στρατηγική σας μέχρι σήμερα. Εσείς που λέτε ότι δεν μπορούμε να συνεννοηθούμε με τα άλλα Υπουργεία, εμείς θα συνεννοηθούμε γιατί ο Πρωθυπουργός, ο Κώστας Καραμανλής, έχει δώσει τη δρομολόγηση της αναπτυξιακής προσπάθειας που θα γίνει στη χώρα μέσω του τουρισμού. Για πείτε μου εσείς με την πολυδιάσπαση γενική γραμματεία - ΕΟΤ -περιφέρειες, υπήρχε συνεννόηση μεταξύ σας; Πόσες φορές είχε διαπιστωθεί ότι δεν μπορούσαν οι ίδιες οι υπηρεσίες του τουρισμού να συνεννοηθούν;
      Εμείς, λοιπόν, ιδρύοντας Υπουργείο Τουρισμού, δρομολογήσαμε μια ενιαία τουριστική πολιτική κάτω από μια ομπρέλα, η οποία θα διαχέεται μέχρι τον τελευταίο τουριστικό προορισμό της κάθε ελληνικής περιφέρειας. Και βέβαια, σε ό,τι αφορά τις αποφάσεις και την πολιτική βούληση, έχω να σας πω ότι  η ίδρυση του Υπουργείου -το είπε κάποιος συνάδελφος- όχι μόνο έγινε καθολικά δεκτή από τον τουριστικό κόσμο, αλλά έδωσε ελπίδα γιατί τα αορίστως επαναλαμβανόμενα κούφια λόγια, τα οποία κατ’ επανάληψη σε υπομνήματά τους κατέθεταν, πετάγονταν στο καλάθι των αχρήστων τόσα χρόνια. Σήμερα ο ελληνικός τουρισμός έχει σπίτι, έχει σημείο αναφοράς, έχει ανθρώπους που ενδιαφέρονται για αυτόν και όχι ανθρώπους που παρεμπιπτόντως ασχολούνταν όποτε και αν το ήθελαν.
      Οι παρεμβάσεις, κυρίες και κύριοι συνάδελφοι -και μας ρωτάτε σήμερα εδώ ενώ έπρεπε να είχαν πραγματοποιηθεί προ πολλών ετών- πράγματι δεν έχουν γίνει.
      Οι παραδοσιακές αγορές της χώρας πράγματι φθίνουν εξαιτίας αυτής της πολιτικής κι εμείς ομολογούμε ότι εξαιτίας αυτής της πολιτικής δεν είναι καλή ούτε η φετινή τουριστική σεζόν όπως και όλες οι προηγούμενες τα τελευταία χρόνια, όπου σταδιακά χάνεται ένα τεράστιο τουριστικό εισόδημα για τη χώρα με αλυσιδωτές επιδράσεις στην οικονομία.
      Το φαινόμενο της έντονης εποχικότητας έφθασε να μαστίζει τον κλάδο. Η διαφήμιση ήταν εντελώς πρόχειρη, δυσκίνητη, άκαιρη, με μειωμένα κονδύλια. Δεν έγινε απολύτως καμία συνέργια μεταξύ Ολυμπιακών Αγώνων και τουριστικού προϊόντος. Είπε προηγούμενα ο κ. Τσοχατζόπουλος ότι σχεδίαζαν τη διαφήμιση και ότι έπρεπε να ενημερωθούμε γιατί έχουν γίνει διαφημιστικές δράσεις. Ποιες διαφημιστικές δράσεις έχουν γίνει; Πείτε μας για να τις ξέρουμε κι εμείς.
      Χρόνια ολόκληρα εδώ πέρα, κύριε Τσοχατζόπουλε, σας έλεγα να βάλετε τουλάχιστον μια ταμπέλα στα αεροδρόμια και τα λιμάνια της χώρας που να λέει: «Καλώς ήρθατε στην Ελλάδα που γέννησε τους Ολυμπιακούς Αγώνες και που το 2004 επιστρέφουν σ’ αυτήν». Ούτε αυτό δεν κάνατε! Ούτε μια ταμπέλα δεν βάλατε! Και έρχεστε σήμερα να μας εγκαλέσετε για το τι κάνουμε εμείς για τη διαφήμιση των Ολυμπιακών Αγώνων;
      Ε, λοιπόν, να σας πω τι κάνουμε. Αφού τόσα χρόνια δεν κάνατε απολύτως τίποτα, μόλις τον Απρίλιο ξεκίνησε η διαφήμιση της Αττικής σε συνέργια με τους Ολυμπιακούς Αγώνες. Πότε έπρεπε να την είχατε κάνει; Τώρα τον Απρίλιο που την ξεκινήσαμε εμείς; Αν ήταν προγραμματισμένη για τότε, απαντήστε στους συναδέλφους σας οι οποίοι μας ρωτούν τι κάνουμε για τη διαφημιστική πορεία των Ολυμπιακών Αγώνων. Γιατί μέχρι σήμερα πολύ σωστά ομολογείτε ότι δεν έγινε καμία απολύτως ενέργεια, καμία προβολή και καμία διαφημιστική προσπάθεια σε διεθνείς εκθέσεις όπως επίσης δεν πραγματοποιήθηκε ειδική συμφωνία διαφημιστικών και άλλων δράσεων με τον οργανισμό «ΑΘΗΝΑ 2004».
      Σε άλλες χώρες που πραγματοποιήθηκαν οι αγώνες είχαν μια προολυμπιακή στρατηγική επταετίας. Και φτάσαμε στο «παρά πέντε» κληρονομώντας –αν θέλετε- εμείς να κάνουμε τη διαφήμιση για την Αθήνα σε σχέση με τους Ολυμπιακούς Αγώνες του 2004.
      Να πούμε και κάτι άλλο. Τι κάνουμε σήμερα εμείς. Στους δυόμισι μήνες περίπου που είμαστε Κυβέρνηση σχεδιάζουμε μια ολοκληρωμένη στρατηγική σε βάθος χρόνου με κύριους πυλώνες, πρώτον, την αναβάθμιση της ποιότητας του τουριστικού μας προϊόντος και, δεύτερον, τον εμπλουτισμό του. Γιατί μέχρι σήμερα, κυρίες και κύριοι συνάδελφοι, και η ποιότητα και ο ανταγωνισμός του τουριστικού μας προϊόντος βρίσκεται στα πιο χαμηλά επίπεδα αλλά και η ανάδειξη και η οργάνωση των εναλλακτικών και των ειδικών μορφών τουρισμού βρίσκεται σε σπαργανώδη μορφή. Αυτή είναι η πραγματικότητα που παραλάβαμε.
      Βέβαια επειδή ξεκινήσαμε να δώσουμε λύσεις σε εκκρεμότητες που μας εγκαλείτε σήμερα εδώ, κυρίες και κύριοι συνάδελφοι, για να απολογηθούμε, σας λέμε ότι είναι γνωστό πως το Υπουργείο Τουρισμού επεξεργάζεται ένα νομοσχέδιο που πολύ σύντομα θα κατατεθεί προς ψήφιση στη Βουλή. Επειδή μας ρωτήσατε προηγούμενα τι είναι αυτό το Υπουργείο και τι κάνει, σας απαντώ ότι εμείς ιδρύσαμε Υπουργείο Τουρισμού με προεδρικό διάταγμα.
      Γι’ αυτό, λοιπόν, το Υπουργείο με το νομοσχέδιο που θα κατατεθεί αναλύεται και η πολιτική του και ο βαθμός των συναρμοδιοτήτων του με τα άλλα Υπουργεία και το πώς σχεδιάζει τη στρατηγική του και τη σχέση του με τους συνεμπλεκόμενους φορείς αλλά και την εποπτεία των οργάνων που θα έχει. Δεν έπρεπε να φέρουμε νομοσχέδιο για το νεοσύστατο Υπουργείο Τουρισμού το οποίο θα καθορίζει και την πορεία του και τον οργανισμό του; Είναι κακό αυτό;
      Να ρωτήσω και κάτι άλλο. Εσείς δεν είχατε φέρει τίποτα μέχρι σήμερα, εν πάση περιπτώσει κρινόμεθα εμείς για το πότε έπρεπε να το είχαμε φέρει. Όταν εγώ καλούσα χρόνια ολόκληρα τις κυβερνήσεις σας για το πότε επιτέλους θα φέρετε τον αναπτυξιακό νόμο που από χρόνο σε χρόνο τον εξαγγέλλατε και όλες αυτές τις αόριστες εξαγγελίες που τις περιφέρατε χρόνια χωρίς αποτελέσματα, οράματα κλπ., πείτε μου εσείς που είναι η δική σας νομοθετική παρέμβαση στα δρώμενα του τουρισμού;
      Μιλήσατε για το νομοσχέδιο για τον ιαματικό τουρισμό. Εσείς το φέρατε και το αποσύρατε. Μας είπαν προηγουμένως ότι έχετε έτοιμο -λέει- το νομοσχέδιο του ιαματικού τουρισμού το οποίο το έφεραν και το απέσυραν. 
      Να πούμε και κάτι ακόμη. Επειδή δώσαμε λύσεις στα προβλήματα της κατηγοριοποίησης και της αστεροποίησης, όπως εσείς διαμορφώσατε την κατάσταση της εμπλοκής, μας είπατε προηγούμενα ότι πιθανόν υπηρετούμε συμφέροντα.
      Τι συμφέροντα να υπηρετήσουμε, κύριε Τσοχατζόπουλε; Συμφέροντα όλων των καταλυματιών της Ελλάδος; Δεν μπορείτε εσείς να μιλάτε για συμφέροντα, οι οποίοι με τροπολογίες της τελευταίας στιγμής προεκλογικά προσπαθούσατε να εξυπηρετήσετε συμφέροντα υμετέρων. Δεν μπορεί εσείς να μιλάτε για εξυπηρέτηση συμφερόντων. Και ξέρετε πολύ καλά τι λέω.
      (Χειροκροτήματα από την πτέρυγα της Νέας Δημοκρατίας)
      ΙΩΑΝΝΗΣ ΙΩΑΝΝΙΔΗΣ: Έτσι θέλω μάχη!
      ΚΩΝΣΤΑΝΤΙΝΟΣ ΓΕΙΤΟΝΑΣ: Λίγο σεμνά.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υφυπουργέ. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Σε ό,τι λοιπόν …
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα λίγο σεμνά ο Υπουργός. Το είπε και ο Πρωθυπουργός.
      ΠΡΟΕΔΡΕΥΩΝ (Ιωάννης Τραγάκης): Μετά το χειροκρότημα συνεχίστε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Γιατί σας κακοφαίνετε;
      ΠΡΟΕΔΡΕΥΩΝ (Ιωάννης Τραγάκης): Συνεχίστε και να απευθύνεστε στο Προεδρείο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Λίγο σεμνά.
      ΠΡΟΕΔΡΕΥΩΝ (Ιωάννης Τραγάκης): Κύριε Γείτονα, σας παρακαλώ.
      Συνεχίστε, κύριε Υφυπουργέ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Συγνώμη για τη διακοπή, αλλά λίγο σεμνά. Το είπε και ο Πρωθυπουργός. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Μη διακόπτετε, κύριε Γείτονα, εσείς τα λέγατε από πάνω … 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ανακοίνωση 7-10-03 … 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Αν δεν σας αρέσουν, θα απαντήσετε. 
      ΠΡΟΕΔΡΕΥΩΝ (Ιωάννης Τραγάκης): Κύριε Γείτονα, σας παρακαλώ πολύ.
      Συνεχίστε, κύριε Υφυπουργέ.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Λοιπόν πάμε στα ερωτήματά σας να απαντήσουμε σε ένα προς ένα. 
      Μας καλείτε να απολογηθούμε γιατί μέχρι τώρα δεν ολοκληρώθηκε η διαδικασία υπογραφής και τι έγινε με το θέμα των τιμών των ξενοδοχείων.
      Κυρίες και κύριοι συνάδελφοι, η διαδικασία υπογραφής για τις καρτέλες πόρτας των νέων τιμών όλων των ξενοδοχείων, όπως πολύ καλά γνωρίζετε, θα έπρεπε να κλείσει στις αρχές του τρέχοντος έτους.
      Γιατί, λοιπόν, η προηγούμενη διοίκηση με τις υπηρεσίες της δεν έκλεισε το θέμα ως όφειλε; Απλούστατα διότι για άλλη μια φορά απέδειξε την ανεπάρκεια και τη χαλαρότητά της να χειριστεί ζητήματα υπηρεσιακά που προσκρούουν στην εφαρμογή κανονισμών και νόμων και καίνε λίγο και πέταξε το μπαλάκι σε μας. Να μιλήσουμε επί της ουσίας. Έτσι ακριβώς έγινε.
      Ειδικότερα στην παράγραφο 13 του δικού σας προεδρικού διατάγματος του 313/2001 ορίζεται ο καθορισμός κάθε έτος των κατώτατων επιτρεπόμενων τιμών των οποίων δεν μπορεί να υπολείπονται οι δηλούμενες τιμές, σύμφωνα με την παράγραφο 7 του άρθρου 4 του ν.2160/93 από τους εκμεταλλευόμενους τουριστικές επιχειρήσεις, ύστερα από πρόταση των οικείων φορέων που υποβάλλεται το αργότερο μέχρι 30 Ιουνίου του προηγούμενου έτους. Συνεπώς η προηγούμενη κυβέρνηση είχε στη διάθεσή της εννέα μήνες για να ολοκληρώσει τη διαδικασία υπογραφής για τις νέες τιμές των ξενοδοχείων της Αττικής και μόνο καθώς και για την υπόλοιπη Ελλάδα, που τις αρμοδιότητες τις είχε η περιφέρεια.
      Γιατί, κυρίες και κύριοι συνάδελφοι, δεν το έκανε η προηγούμενη κυβέρνηση όπως όφειλε κάθε χρόνο να το κάνει; Καταλάβατε γιατί, δεν χρειάζεται να πω τίποτε άλλο.
      Εμείς, λοιπόν, τι κάναμε. Η Διεύθυνση Τουριστικών Εγκαταστάσεων του ΕΟΤ από τις εκλογές και μετά έχει προχωρήσει στην υπογραφή των τιμών πόρτας σταδιακά των ξενοδοχείων της Αττικής που δεν υπερβαίνουν προσαυξήσεις του 50% ως 60% από το προηγούμενο έτος και το κοινοποιεί στο Ξενοδοχειακό Επιμελητήριο για να ενημερώσει τα μέλη του.
      Σύμφωνα με την ισχύουσα νομοθεσία οι εκμεταλλευόμενοι τουριστικές επιχειρήσεις διαμορφώνουν ελεύθερα τα τιμολόγιά τους και υποχρεούνται κάθε χρόνο να τα υποβάλλουν στον ΕΟΤ αναλυτικά και να τηρούν αμετάβλητα αυτά τα τιμολόγια για τουλάχιστον χρονικό διάστημα δώδεκα μηνών από την υποβολή τους.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ:  Τι είπατε; Από 50% έως 60%;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Από 50% έως 60% μέχρι αυτήν την προσαύξηση, υπογράψαμε τις τιμές, κύριε Τσοχατζόπουλε.
      Μια και ρωτάτε έχω εδώ χαρτιά από τις 6 Φεβρουαρίου που σας προσδιορίζει ο ΕΟΤ σε δικά σας ερωτήματα, κύριε Τσοχατζόπουλε, το τι θα γίνει με τις τιμές και σας έχει υποβάλλει και τις συγκρίσεις των τιμών των ξενοδοχείων το Φεβρουάριο, αλλά ποιώντας τη νήσσα πετάξατε το μπαλάκι για να εγκαλείτε σήμερα σε απολογία άλλους. Παρακαλώ να κατατεθούν αυτά στα Πρακτικά.
      (Στο σημείο αυτό ο Υφυπουργός Τουρισμού κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έτσι αναλαμβάνατε τις ευθύνες σας.
      Ο ΕΟΤ, λοιπόν, δεν δικαιούται να ελέγξει και να επέμβει αν οι τιμές αυτές που υποβάλλουν οι ξενοδόχοι είναι ανώτερες ακόμη και σε υπερβολικό βαθμό. Αλλά οι παρατηρούμενες αυξήσεις τιμών στο 90% και πάνω από τα οκτακόσια περίπου ξενοδοχεία της Αττικής κυμαίνονται στο επίπεδο που σας είπα, από μηδέν έως 50%.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Μένει μόνο ένα 10% το οποίο παρουσιάζει πρόβλημα σε υπέρογκες τιμές. 
      Ανεξάρτητα, λοιπόν, του προαναφερθέντος νομοθετικού πλαισίου -που πολύ καλά γνωρίζει η προηγούμενη κυβέρνηση και όπως είδατε δεν έκανε τίποτα- εμείς τι κάνουμε; Τόσο το Υπουργείο το δικό μας -και παρ’ ότι στερούμαστε της δυνατότητας- όσο και το Ξενοδοχειακό Επιμελητήριο Ελλάδος αλλά και η Ένωση Ξενοδόχων Αττικής, σε κοινές συσκέψεις και παρεμβάσεις, σε όσες ξενοδοχειακές επιχειρήσεις Αττικής παρατηρείται τιμολόγιο σημαντικά υψηλό σε σχέση με τις τιμές του προηγούμενου έτους, υποδείξαμε να προβούν σε μειώσεις των τιμών τους σε λογικά επίπεδα. Σε περίπτωση μη συμμόρφωσής τους θα ζητήσουμε την παρέμβαση της Επιτροπής Ανταγωνισμού και όποιας άλλης αρμόδιας αρχής για την άσκηση του προβλεπόμενου ελέγχου στα πλαίσια των αρμοδιοτήτων τους προς αποτροπή φαινομένου υπερβολικού κέρδους στο διάστημα των Ολυμπιακών Αγώνων.
      Ταυτόχρονα με εντολή στις υπηρεσίες και στους ελεγκτικούς μηχανισμούς του ΕΟΤ, ελέγχουμε τα ξενοδοχεία αυτά συστηματικά για να αιτιολογήσουν το πού οφείλεται η υπερβολική αύξηση των τιμών τους.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Υπήρχαν μηχανισμοί;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Σας παρακαλώ, κύριε συνάδελφε. Ακούστε με και σε λίγο θα δείτε.
      Την επόμενη εβδομάδα θα συγκληθεί νέα σύσκεψη του Ξενοδοχειακού Επιμελητηρίου και της Ένωσης Ξενοδόχων για την αντιμετώπιση αυτής της κατάστασης η οποία, όπως σας είπα και το τονίζω ξανά, αφορά το 10% των ξενοδοχείων της Αττικής -μιλάμε για υπέρογκες τιμές- και εξ αυτών μόνο το 5% έχει από 200% έως 300% προσαυξήσεις.
      Επίσης, επειδή μας ρωτήσατε, θέλω να σας πω ότι από τις 10 Μαρτίου του 2004 και μέχρι σήμερα έχουν διενεργηθεί από την αρμόδια διεύθυνση του ΕΟΤ εκατόν δώδεκα έλεγχοι σε ξενοδοχεία της Αττικής και νήσων Αργοσαρωνικού. Από την ίδια ημερομηνία έχουν υποβληθεί σε τέσσερα ξενοδοχεία της Αθήνας διοικητικές κυρώσεις, έχουν υποδειχθεί βελτιώσεις και κλήσεις για παροχή εξηγήσεων σε τριάντα δύο ξενοδοχειακές επιχειρήσεις στις οποίες διαπιστώθηκε χαμηλό λειτουργικό επίπεδο ή μη συμμόρφωση των επιχειρηματιών προς τις υποδείξεις.
      Καταθέτουμε τα σχετικά έγγραφα συμπληρώνοντας ότι το Υπουργείο Τουρισμού σε πρόσφατη εγκύκλιο που εξέδωσε στις περιφερειακές διευθύνσεις θα προβεί σε συνεργασία με τον ΕΟΤ επικουρικά σε ελέγχους τουριστικών επιχειρήσεων των περιφερειών οι οποίες αδυνατούν να ολοκληρώσουν τους ελέγχους.
      (Στο σημείο αυτό ο Υφυπουργός Τουρισμού κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έχουν αποσταλεί από τις 16 Μαρτίου μέχρι τις 24 Μαρτίου ειδοποιητήρια ανακλήσεως του ειδικού σήματος λειτουργίας από τη Διεύθυνση Τουριστικών Εγκαταστάσεων σε πενήντα ξενοδοχεία της Αττικής για την περίπτωση που δεν ανανεωθούν τα δικαιολογητικά τους ή δεν προσκομισθούν τα πιστοποιητικά της πυρασφάλειας το αργότερο μέχρι τις 20 Απριλίου 2004.
      Ήταν επίσης έτοιμες προς υπογραφή ανακλήσεις για εβδομήντα πέντε ξενοδοχεία της Αττικής και παρά τις επανειλημμένες προφορικές και έγγραφες οχλήσεις του ΕΟΤ, δεν συμμορφώθηκαν. 
      Με εγκύκλιο προς τις τουριστικές διευθύνσεις της περιφέρειας ζητούμε επίσης να μας γνωρίσουν μέχρι τις 15 Ιουνίου τις τουριστικές επιχειρήσεις που έχουν εκκρεμότητες σε ό,τι αφορά το πιστοποιητικό πυρασφάλειας που είναι απαραίτητο στοιχείο για τη χορήγηση του ειδικού σήματος λειτουργίας.
      Καταθέτουμε και το έγγραφο σχετικά με τις εβδομήντα πέντε ανακλητικές αποφάσεις των ξενοδοχείων περιφέρειας Αττικής των οποίων έχει λήξει το πιστοποιητικό πυρασφάλειας, καθώς επίσης και τη λίστα των ξενοδοχείων που τους έχει αποσταλεί προειδοποίηση για προθεσμία προσκόμισης μέχρι τις 30 Ιουνίου 2004 του σήματος λειτουργίας.
      (Στο σημείο αυτό ο Υφυπουργός Τουρισμού κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όπως βλέπετε, κύριε Τσοχατζόπουλε, εμείς λειτουργούμε δεν τα πετάξαμε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ, μην κάνετε διάλογο, μεταξύ σας.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Με συγχωρείτε, κύριε Πρόεδρε, αλλά ερωτήθηκα.
      Όσον αφορά το θέμα των εγκυκλίων είναι απορίας άξιο πώς οι ερωτώντες δεν έχουν ενημερωθεί για το νόμο που σας είπα, τη στιγμή που τόσα χρόνια άπραγο το προεδρικό διάταγμα έγινε νόμος της αποκατηγοριοποίησης.
      Εν πάση περιπτώσει, να καταθέσουμε εδώ και ένα δελτίο Τύπου για να ξέρουν το πώς μας ευχαριστούν οι τουριστικοί φορείς για τη λύση που δώσαμε σε αυτό το πρόβλημα που εσείς δημιουργήσατε.
      (Στο σημείο αυτό ο Υφυπουργός Τουρισμού κ. Αναστάσιος Λιάσκος                         καταθέτει για τα Πρακτικά το προαναφερθέν δελτίο Τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, θα ήθελα δύο λεπτά ακόμη.
      Κυρίες και κύριοι συνάδελφοι, είναι γεγονός ότι ο τουρισμός βίωνε από τις προηγούμενες κυβερνήσεις μία μακρά και παρατεταμένη κρίση.
      Είναι γεγονός ότι αυτό πιστοποιείται από τα στοιχεία.
      Προσέξτε. Οι ανταγωνίστριες χώρες δραστηριοποιούνται με έντονους ρυθμούς και σύμφωνα με πρόσφατη μελέτη του Πανεπιστημίου Αθηνών, ενώ η Ελλάδα μέχρι πριν δέκα χρόνια ήταν πρώτη χώρα σε προτίμηση για διακοπές, τώρα δεν μπαίνει ούτε στη λίστα των πρώτων δεκαπέντε χωρών. 
      Επίσης, σύμφωνα με τα στοιχεία της Ευρωπαϊκής Ένωσης, η Ελλάδα είναι η μόνη χώρα ανάμεσα στις υπόλοιπες μεσογειακές, Ισπανία, Ιταλία, Πορτογαλία, που ο τουρισμός της καταγράφει τα τελευταία χρόνια πτωτική πορεία.
      Ακόμα σε πρόσφατες εκθέσεις του Παγκόσμιου Οργανισμού Τουρισμού δεν συμπεριλαμβανόμεθα στους δημοφιλείς προορισμούς της Ευρώπης και στην πρόσφατη έκθεση του Ινστιτούτου Τουριστικών Ερευνών και Προβλέψεων καταγράφεται τα τελευταία δύο χρόνια η σημαντικότατη απώλεια τουριστικού εισοδήματος που υπέστη η χώρα μας, εξ αιτίας της πολιτικής των κυβερνήσεών σας.
      Ξέρετε πάρα πολύ καλά ότι ενώ γνωρίζατε τα προβλήματα του κλάδου, ενώ σε επίπεδο διαπιστώσεων και εξαγγελιών πράγματι ήσασταν κορυφαίος –σας παραδέχομαι, κύριε Τσοχατζόπουλε, από διαπιστώσεις και εξαγγελίες πάντα λέγατε τι πρέπει να γίνει, ποτέ δεν το κάνατε- σήμερα εμείς ερχόμαστε με το νεοσύστατο Υπουργείο να διορθώσουμε κακώς κείμενα.
       Προγραμματίζουμε μια πολιτική που σας είπα ότι θα αναβαθμίσει την ποιότητα, θα εμπλουτίσει το τουριστικό προϊόν, θα επανασχεδιάσει την προβολή του τουριστικού μας προϊόντος, θα απλοποιήσει το θεσμικό πλαίσιο για την επιχειρηματικότητα, θα δημιουργήσει προϋποθέσεις στον αναπτυξιακό νόμο, έτσι ώστε να μπορέσουν και οι ειδικές υποδομές να γίνουν -που δεν έχουν γίνει δυστυχώς μέχρι σήμερα- αλλά και να ενισχυθούν οι εναλλακτικές και ειδικές μορφές τουρισμού. Ακόμα θα αναβαθμίσει την τουριστική εκπαίδευση, που δυστυχώς δεν την αναβαθμίσατε στο πρόσφατο νομοσχέδιο που ψηφίσατε και επιτέλους θα συνδέσει τους Ολυμπιακούς Αγώνες με μια μεταολυμπιακή στρατηγική, έτσι ώστε αυτό το μεγάλο γεγονός, που δυστυχώς προολυμπιακά δεν το αξιοποιήσαμε, να το εκμεταλλευτούμε, ώστε να απογειώσουμε τον τουρισμό μας και να τον βάλουμε επιτέλους στη θέση που του αξίζει.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος, κ. Χρήστος Παπουτσής, έχει το λόγο.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, κυρίες και κύριοι συνάδελφοι, λίγο πριν έλθω στη Βουλή, άνοιξα την τηλεόραση για να παρακολουθήσω τις τελευταίες ειδήσεις, μιας που και από τα καθήκοντά μου ως Κοινοβουλευτικός Εκπρόσωπος και έχοντας να αντιμετωπίσω τον εξαίρετο συνάδελφο τον κ. Πολύδωρα στην Αίθουσα, έπρεπε να  ήμουν έτοιμος για τα τελευταία γεγονότα.
      Εμβρόντητος παρακολούθησα τα δύο τελευταία φιλμάκια της Νέας Δημοκρατίας που αφορούν τις Ευρωεκλογές. Δράττομαι λοιπόν της ευκαιρίας να κάνω ένα σχόλιο.
      Είδα αυτά τα φιλμάκια, τα οποία έλεγαν πόσο καλός είναι ο Πρωθυπουργός, ο Κώστας Καραμανλής. Και βέβαια, εκείνη την ώρα μου ερχόταν στο μυαλό η εξαιρετική προσπάθεια και τα εξαιρετικά αποτελέσματα των διαπραγματεύσεων κατά τη διάρκεια του σχεδίου Ανάν στη Ζυρίχη, όπως επίσης τα μεγάλα αποτελέσματα της επίσκεψης στην Ουάσιγκτον, της συνάντησης με τον κ.Μπους, όπου αμέσως μετά ακούσαμε ότι οι Ηνωμένες Πολιτείες της Αμερικής, ετοιμάζονται να αναγνωρίσουν το ψευδοκράτος του Ντενκτάς και αμέσως μετά εκλήθη και ο κ.Ερντογάν, ο Πρωθυπουργός της Τουρκίας, για πρώτη φορά στην ιστορία στη Σύνοδο του G8, των οκτώ μεγαλύτερων βιομηχανικών κρατών του κόσμου.
      Και τι άλλο έλεγε το επικοινωνιακό μήνυμα της Νέας Δημοκρατίας; Έλεγε πόσο συνεπής είναι η Νέα Δημοκρατία για τα πανωτόκια, τα οποία επανεξαγγέλθησαν και μετά τις εκλογές, όπως είχαν εξαγγελθεί και προηγουμένως, αλλά νομοθετική ρύθμιση δεν βλέπουμε. Βεβαίως, αμέσως μετά τις ευρωεκλογές, είναι προφανές ότι θα ανακαλυφθούν πάλι τα μεγάλα εμπόδια, που η κυβέρνηση του ΠΑΣΟΚ είχε δημιουργήσει, για να μην υπάρξουν τα πανωτόκια.
      Λένε επίσης για τις συντάξεις που αυξάνονται, αλλά δεν λένε βέβαια ότι σύμφωνα με τις προβλεπόμενες ρυθμίσεις, η κατώτερη σύνταξη θα αυξηθεί μόλις τέσσερα ευρώ.
      Λένε και άλλα ανάλογα συνθήματα που επιχειρούν να αποπροσανατολίσουν το λαό και να πάρουν την ψήφο του, για να μπορούν με μεγαλύτερη άνεση να συνεχίσουν να λένε ψέματα και μετά τις ευρωεκλογές.
      Τρεις μήνες στην Κυβέρνηση της χώρας η Νέα Δημοκρατία και το αποτέλεσμα είναι μηδενικό. Και σε ορισμένους μάλιστα τομείς το αποτέλεσμα είναι πισωγύρισμα για το λαό και την οικονομία. Στις ευρωεκλογές -το λέω καθαρά- επιχειρείται ένας μεγάλος αποπροσανατολισμός του λαού. Αποφεύγουν με κάθε τρόπο να γίνει αντιπαράθεση στο πεδίο της ευρωπαϊκής πολιτικής, ένα πεδίο για το οποίο εμείς, το ΠΑΣΟΚ είμαστε περήφανοι για τις διεκδικήσεις μας, τις ιδέες μας, την πολιτική μας, την προσφορά μας στη χώρα και στο λαό μας και ταυτόχρονα επιχειρείται να περιοριστεί η συζήτηση στο ελληνικό γίγνεσθαι τη στιγμή που μπορούν να συγκριθούν οι δικές μας θέσεις και οι δικές σας θέσεις στην ουσιαστική προσφορά μας στην οικοδόμηση της Ευρώπης του παρόντος αλλά και της Ευρώπης του μέλλοντος, στην οικοδόμηση της κοινωνικής και δημοκρατικής Ευρώπης. Στην πραγματικότητα η Νέα Δημοκρατία επιχειρεί να κάνει μια επανάληψη της προεκλογικής περιόδου της 7ης Μαρτίου.
      Αλλά στις 7 Μαρτίου το 41% του ελληνικού λαού επιδοκίμασε το έργο των κυβερνήσεων του ΠΑΣΟΚ –και μην το ξεχνάμε αυτό – και ζήτησε τη συνέχιση του. Το 45% του ελληνικού λαού έδωσε την εμπιστοσύνη του στη Νέα Δημοκρατία για να κυβερνήσει τη χώρα. Ε, λοιπόν, κυβερνείστε. Αναλάβετε επιτέλους τις ευθύνες σας και μη συνεχίσετε τη διαδικασία την οποία ακούσαμε μόλις προηγουμένως από τον Υφυπουργό κ. Λιάσκο να αντιπολιτεύεται πάλι το ΠΑΣΟΚ, την κυβέρνηση του ΠΑΣΟΚ. Κύριε Λιάσκο, είστε τρεις μήνες Υφυπουργός, τρεις μήνες κάθεστε στην υφυπουργική καρέκλα όπως μετονομάστηκε η αναβάθμιση της Γενικής Γραμματείας Τουρισμού η οποία στη συνέχεια καταργήθηκε. Το επαναλαμβάνω, στο τρίμηνο που κυβερνάτε το αποτέλεσμα είναι μηδενικό. Και αν πράγματι αισθάνεστε ότι μπορείτε να αντιμετωπίσετε την ιδεολογική και πολιτική υπεροχή του ΠΑΣΟΚ στα ευρωπαϊκά ζητήματα, ελάτε να συζητήσουμε για να αντιληφθεί ο λαός ποιοι είναι εκείνοι που μπορούν με συνέπεια, με σοβαρότητα και ευθύνη να εκπροσωπήσουν τη χώρα στο ευρωπαϊκό γίγνεσθαι και στο νέο Ευρωπαϊκό Κοινοβούλιο των είκοσι πέντε κρατών μελών. 
      Αλλά ακόμη και εδώ στη συζήτηση για τον τουρισμό ακούσαμε με πολύ έκπληξη τον κ. Αβραμόπουλο, Υπουργό Τουρισμού, ο οποίος προφανώς σήμερα υποστυλώνει το Υπουργείο Τουρισμού το οποίο δημιουργήσατε και γι’ αυτό δεν παρίσταται στην Αίθουσα, να προσπαθεί να οικειοποιηθεί την προσπάθεια για τη διαμόρφωση μιας κοινής ευρωπαϊκής τουριστικής πολιτικής μέσα από ένα νέο άρθρο στο νέο ευρωπαϊκό Σύνταγμα αγνοώντας προφανώς από την ιστορία ότι οι πρώτοι προβληματισμοί και διαπραγματεύσεις για την συμπερίληψη ενός ανάλογου άρθρου έγιναν στην πρώτη ιδρυτική συνθήκη της Ευρωπαϊκής Οικονομικής Κοινότητας το 1953 και όταν αργότερα αναζωπυρώθηκαν, μετά από πολλά χρόνια, κατά τη διάρκεια των συζητήσεων προ της συνθήκης του Άμστερνταμ, η συγκυρία το έφερε τότε να ηγηθώ εγώ ως αρμόδιος Επίτροπος της Ευρωπαϊκής Ένωσης, της μεγάλης προσπάθειας σε πανευρωπαϊκό επίπεδο, για τη συμπερίληψη ενός άρθρου στη συνθήκη, σχετικά με τον τουρισμό, κάτι το οποίο βεβαίως δεν τελεσφόρησε γιατί δυο κυβερνήσεις έκαναν χρήση του δικαιώματος αρνησικυρίας, η Γερμανία και η Ισπανία και τελικώς δεν έγινε αποδεκτό. Όμως και τότε όπως και τώρα η ελληνική κυβέρνηση –και ήταν η κυβέρνηση του ΠΑΣΟΚ και στις δυο περιπτώσεις- έθεσε το θέμα ξανά και πρωτοστατούσε στον αγώνα για τη συμπερίληψη του τουρισμού στα πλαίσια της συνθήκης και τώρα του Συντάγματος κάτι το οποίο έθεσε και τότε αλλά και τώρα στην ευρωπαϊκή συνέλευση τον προηγούμενο χρόνο υπό την Προεδρία του Ζισκάρ Ντε Εστέν.
      Αυτή είναι η αλήθεια, αυτή είναι η πραγματικότητα και καλά κάνει η Κυβέρνηση της Νέας Δημοκρατίας που συνεχίζει να υποστηρίζει τη δική μας προσπάθεια. 
      Κατά τα άλλα ο κύριος Υφυπουργός τόσο κατά τη σημερινή συζήτηση όσο και κατά τη διάρκεια των συζητήσεων στη Διαρκή Επιτροπή Παραγωγής και  Εμπορίου που είχαμε την ευκαιρία να ακούσουμε τον κ. Αβραμόπουλο, παρουσίασε ξανά τις βασικές κατευθύνσεις του προγράμματος της Νέας Δημοκρατίας για τον τουρισμό. Πολυδιαφημισμένο πρόγραμμα, πολυδιαφημισμένο προεκλογικά, το περιμέναμε μετεκλογικά πιο συγκεκριμένο και πιο καινοτόμο. Και αντί αυτού ακούσαμε απαράδεκτες γενικότητες. Και το «απαράδεκτες» δεν πάει γενικώς γιατί τα πάντα είναι παραδεκτά στο Κοινοβούλιο. Το «απαράδεκτες» είναι αλλού. Πάει στο ότι επί τρία χρόνια προετοιμάζεστε γι’ αυτό το έρμο το πρόγραμμα για τον τουρισμό όπως επίσης και για τη συγκρότηση του περίφημου Υπουργείου Τουρισμού, τρία χρόνια –το είπε ο κύριος Υφυπουργός προηγουμένως- και γι’ αυτό το λόγο θεωρούμε ότι αυτές οι γενικότητες σήμερα είναι απαράδεκτες. 
      Και μάλιστα πού; Εκεί που αποτελεί την αιχμή του δόρατος του προγράμματος της Νέας Δημοκρατίας όσον αφορά την οικονομική ανάπτυξη -αυτό μας έλεγε τώρα για τον τουρισμό- και επιπλέον εκεί που για να το ενισχύσετε, το αναβαθμίσατε, δημιουργώντας ένα νέο Υπουργείο. 
      Εμείς σας λέμε ότι όλα όσα αναφέρατε είναι δεδομένα, υπάρχουν οι δομές, οι κατευθύνσεις και τα εργαλεία. Όλα αυτά μπορούν να βελτιωθούν. Εκείνο όμως που δεν μπορεί να γίνεται, είναι να συνεχίζουμε να χάνουμε χρόνο με θεωρητικές συζητήσεις. 
      Κύριε Υπουργέ, εγώ δεν αμφισβητώ τις καλές σας προθέσεις, αλλά αμφισβητώ την ύπαρξη ενός νέου προγράμματος της Νέας Δημοκρατίας για τον τουρισμό. Αυτή η αμφισβήτηση επαληθεύεται, καθώς παρουσιάζετε ως δικό σας πρόγραμμα την πολιτική του ΠΑΣΟΚ, η οποία είναι πλέον νόμος του κράτους που καλείσθε να εφαρμόσετε και κάνετε πως δεν καταλαβαίνετε. Για του λόγου το αληθές καταθέτω στα Πρακτικά το στρατηγικό σχέδιο ανάπτυξης του ελληνικού τουρισμού 2004-2010, έργο του Υπουργείου Ανάπτυξης επί υπουργίας του κ. Τσοχατζόπουλου, το οποίο έχει συζητηθεί με όλους τους φορείς, έχει περάσει από το Εθνικό Συμβούλιο Τουρισμού και αποτελεί το βασικό πλαίσιο, τη συμφωνία δηλαδή των κοινωνικών εταίρων και της πολιτείας, όσον αφορά την πολιτική και τη στρατηγική του τουρισμού. Αυτό είναι το σχέδιο.
      (Στο σημείο αυτό ο Βουλευτής κ. Χρήστος Παπουτσής                      καταθέτει για τα Πρακτικά το προαναφερθέν σχέδιο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης σας παρουσιάζουμε -και θα την καταθέσω για τα Πρακτικά- την ενημέρωση από τον Υπουργό Τουριστικής Ανάπτυξης κ. Δημήτρη Αβραμόπουλο, η οποία παρουσιάστηκε στη Διαρκή Επιτροπή Παραγωγής και Εμπορίου και αποτελεί και τις βασικές κατευθύνσεις του προγράμματος της Νέας Δημοκρατίας. Παρακαλώ τον οποιονδήποτε να μου πει τι το διαφορετικό έχει από το πρόγραμμα, το οποίο έχει συμφωνήσει η κυβέρνηση του ΠΑΣΟΚ με τους κοινωνικούς εταίρους όσον αφορά τη στρατηγική. 
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όλα αυτά τα λέω, για να καταλάβουμε επιτέλους τι σημαίνει αντιγραφή και τι ενόραση, τι σημαίνει πολιτικό πρόγραμμα και τι πολιτικός προσανατολισμός ενός ολόκληρου χώρου τόσο σημαντικού για την ελληνική κοινωνία.
      (Χειροκροτήματα από την πτέρυγα του ΠΑΣΟΚ)
      ΑΘΑΝΑΣΙΟΣ ΜΠΟΥΡΑΣ: Το προηγούμενο απ’ αυτό δεν μας το φέρατε τόσα χρόνια που κυβερνάτε.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Βγάλτε πρώτα το δικό σας πρόγραμμα.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ πολύ να μη διακόπτετε.
      ΧΡΗΣΤΟΣ ΠΑΠΟΥΤΣΗΣ: Ακούμε συχνά την Κυβέρνηση της Νέας Δημοκρατίας να λέει ότι ο επιχειρηματικός κόσμος του τουρισμού πορεύεται μόνος του τα τελευταία χρόνια. Το ακούσαμε επανειλημμένα, συγκεκριμένα ο κ. Λιάσκος ανέφερε πως υπήρξε εγκατάλειψη, χωρίς στήριξη από την κυβέρνηση του ΠΑΣΟΚ ή με την αδιαφορία των κυβερνήσεων του ΠΑΣΟΚ. 
      Εγώ ερωτώ: Κύριε Υπουργέ, αυτά που εγκαινιάζετε καθημερινά, εσείς και οι άλλοι συνάδελφοί, τι είναι; Η γέφυρα του Ρίου-Αντιρρίου τι είναι; Μήπως είναι ακόμα μακέτα; Οι μεγάλοι οδικοί άξονες σε ολόκληρη τη χώρα τι είναι; Το Αεροδρόμιο, τα λιμάνια τι είναι; Ο συνολικός εκσυγχρονισμός όλων των υποδομών της χώρας τι είναι; Δεν είναι υποστήριξη της τουριστικής βιομηχανίας; 
      Η χρηματοδότηση από το Γ΄ Κοινοτικό Πλαίσιο Στήριξης και τα άλλα κοινοτικά προγράμματα για τις μικρές και μεγάλες επενδύσεις στον τομέα του τουρισμού, του αγροτουρισμού στις μικρές περιφέρειες, παντού στα μικρά χωριά, όπου εμφανίζονται συνεχώς μικρές ή μεγαλύτερες μονάδες, αυτά τι είναι; Δεν είναι βοήθεια, υποστήριξη στην τουριστική βιομηχανία; 
      Επιπλέον η νομοθετική μεταρρύθμιση και η απλοποίηση των επενδυτικών διαδικασιών, με κανόνες και με σεβασμό στην προστασία του περιβάλλοντος, δεν είναι βοήθεια στον επιχειρηματικό κόσμο; Ναι αλλά και με πλήρη συνείδηση ότι ο τουρισμός αποτελεί ένα πολύτιμο τομέα της οικονομίας μας που συμβάλλει στην ανάπτυξη και στη δημιουργία νέων θέσεων εργασίας, ιδιαίτερα μάλιστα εκείνων των θέσεων εργασίας που αφορούν τα πιο ευαίσθητα και ευάλωτα τμήματα της κοινωνίας μας, τις νέες γυναίκες και τους νέους άνδρες.
      Σας ερωτώ, κύριε Υπουργέ: Ποιος θεσμός σας εμπόδισε, για να αδρανείτε επί τρεις κρίσιμους μήνες για την τουριστική περίοδο; Δεν κάνατε τίποτα άλλο από το να φέρετε όλον τον τουριστικό μηχανισμό σε αδράνεια. Δεν πήρατε ούτε μία πρωτοβουλία, αλλά αδρανοποιήσατε τους ελεγκτικούς μηχανισμούς του κράτους που εποπτεύονται από το Υπουργείο σας, του ΕΟΤ για τα ξενοδοχεία και τις τιμές, αλλά και τους άλλους. Δεν συνεργαστήκατε με το Υπουργείο Ανάπτυξης, αδρανοποιήσατε το ΣΔΟΕ, αφήσατε την ολυμπιακή κερδοσκοπία πλήρως ανεξέλεγκτη.
      Μας κατηγορείτε ότι δεν συνδέσαμε τους Ολυμπιακούς Αγώνες με τον τουρισμό, λες και δεν είναι αυτό καθ’ εαυτό το γεγονός των Αγώνων μια παγκόσμια προβολή για τον τουρισμό μας.
      Η Κυβέρνηση -οφείλω να το πω και να επιμείνω σε αυτό- υιοθετεί μια ανεύθυνη και επικίνδυνη στάση. Και εγώ δεν δέχομαι ότι είναι προσωπικές οι θέσεις του κ. Αλογοσκούφη και του κ. Σουφλιά, οι οποίοι ξαφνικά μετάνιωσαν για τη διεξαγωγή των Ολυμπιακών Αγώνων και λένε τώρα ότι δεν θα τους κάναμε τους Ολυμπιακούς Αγώνες, αν το σκεπτόμασταν πιο ήρεμα και πιο σώφρονα. Είναι θέση της Κυβέρνησης. Είναι επιλογή του Πρωθυπουργού. Είναι επιλογή του κ. Καραμανλή, για να δημιουργήσετε άλλοθι μιας οικονομικής πολιτικής σκληρής λιτότητας που ετοιμάζετε, για να καλύψετε την ανεδαφικότητα των προεκλογικών σας υποσχέσεων με τις οποίες παραπλανήσατε το λαό.
      Πήρατε την ψήφο τους στις εθνικές εκλογές, κερδίσατε την εμπιστοσύνη της πλειοψηφίας του λαού, επιχειρείτε να ξαναπάρετε την εμπιστοσύνη του λαού και στις Ευρωεκλογές και να το αποτέλεσμα. Ο λαός βλέπει έκπληκτος την Κυβέρνηση της Νέας Δημοκρατίας με τις επιλογές της να διασύρει τη χώρα όσον αφορά τους Ολυμπιακούς Αγώνες με τις δηλώσεις αρμοδίων και αναρμοδίων Υπουργών και Υφυπουργών. Αντί για προβολή έκαναν δυσφήμιση. Επομένως τι χρειάζεται η διαφήμιση του τουρισμού, όταν οι Υπουργοί σας δυσφημούν τη χώρα και την προοπτική των Ολυμπιακών Αγώνων; 
      Βλέπουμε την Κυβέρνηση να αυτοπαγιδεύεται και ταυτόχρονα να θέτει στο γενικότερο επίπεδο την οικονομία μας υπό επιτήρηση και επιτροπεία. Και επιπλέον βλέπουμε την Κυβέρνηση της Νέας Δημοκρατίας να αδυνατεί να παρέμβει, να μη θέλει να παρέμβει στην αγορά, για να εποπτεύσει και να ελέγξει τις τιμές και την ποιότητα των προϊόντων και των υπηρεσιών.
      ΄Ακουσα τον κύριο Υφυπουργό προηγουμένως να ασκεί κριτική στην κυβέρνηση του ΠΑΣΟΚ, γιατί -λέει- η πόλη της Αθήνας δεν συνέβαλε στην προβολή της και δεν οργάνωσε την προβολή της. Και ερωτώ: Ποιος ήταν ο Δήμαρχος της πόλης των Αθηνών κατά τη διάρκεια της εποχής που πήραμε τους Ολυμπιακούς Αγώνες; Ο κ. Αβραμόπουλος, σημερινός Υπουργός Τουρισμού. Ποιος έχει την ευθύνη του Δήμου από την εποχή του κ. Έβερτ μέχρι σήμερα, της πλειοψηφίας του Δήμου και επομένως την ευθύνη της διαχείρισης των κονδυλίων; Οι παρατάξεις που στήριξε και στηρίζει βεβαίως η Νέα Δημοκρατία. 
      Πόσα χρήματα αφορούσαν τους προϋπολογισμούς του Δήμου όλη αυτή την δεκαοκταετία; Ένα τρισεκατομμύριο επτακόσια δισεκατομμύρια δραχμές. Δεν μπορούσατε να κάνετε, λοιπόν, ένα σχέδιο τουριστικής προβολής της Αθήνας όλα αυτά τα χρόνια; Η κυβέρνηση του ΠΑΣΟΚ ήταν αυτή που εμπόδιζε; Απλώς οι σχεδιασμοί και οι προσανατολισμοί της πλειοψηφίας της Νέας Δημοκρατίας στον πρώτο Δήμο της χώρας ήταν άλλοι. Ήταν αλλού, για άλλα συμφέροντα. Για τη δημιουργία κομμάτων, για τη δημιουργία πολιτικών, για τη δημιουργία πολιτικής επιρροής στην αθηναϊκή κοινωνία, προκειμένου να έρθει η Νέα Δημοκρατία ξανά και να κυβερνήσει τον τόπο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ για την υπόμνηση δύο λεπτά ακόμη και θα ολοκληρώσω την ομιλία μου.
      Μας μιλάτε για τα τουριστικά ακίνητα. Διαβάζω μάλιστα και την ομιλία του Πρωθυπουργού στο ΣΕΒ, ότι θα αξιοποιήσετε περιουσιακά στοιχεία του δημοσίου με όλες τις πρόσφορες μεθόδους αποκρατικοποίησης. Και αναρωτιέμαι: Τι έγιναν εκείνες οι περίφημες προεκλογικά δηλώσεις του κ. Αλογοσκούφη, σημερινού Υπουργού Εθνικής Οικονομίας, περί του ξεπουλήματος των ασημικών της οικογένειας; Το θυμόσαστε; 
      Μιλάτε για επενδύσεις. ΄Ακουσα τον κ. Αβραμόπουλο στην Επιτροπή Παραγωγής και Εμπορίου να λέει: Είναι πάρα πολύ χρήσιμη η εμπειρία του ΠΑΣΟΚ στον τομέα του τουρισμού για τον χαρακτηρισμό των εκτάσεων άνω των τριακοσίων στρεμμάτων, ως μείζονος τουριστικής σημασίας. Τότε γιατί δυσφημίσατε με έναν άκρατο προεκλογικό λαϊκισμό αυτό το μέτρο και αύριο ετοιμάζεται ο Πρωθυπουργός σας να επανεξαγγείλει το θέμα στη συνέλευση του ΣΕΤΕ; Τον θυμάμαι μάλιστα σε εκείνη την περίφημη συνέντευξη στον τηλεοπτικό σταθμό ΑΝΤ-1 με την κ. ΄Ελλη Στάη , όταν κουνούσε το πρόγραμμα του ΠΑΣΟΚ για τις επενδύσεις στις εκτάσεις άνω των τριακοσίων στρεμμάτων και τον παρουσίαζε ως νόμο της διαπλοκής. Τι έγινε λοιπόν η διαπλοκή; Μετετράπη οβιδιακά σε πρόγραμμα της Νέας Δημοκρατίας σήμερα; 
      Εμείς προσελκύσαμε πεντακόσια εκατομμύρια ευρώ σε επενδύσεις, σε μαρίνες, σε ακτές, σε ξενοδοχεία, τα οποία κοσμούν τη σύγχρονη Ελλάδα. Είναι όλοι αυτοί ημέτεροι; Είναι προϊόν αδιαφάνειας; Να το δηλώσετε καθαρά και μετά να μας πείτε με τι αξιοπιστία θα βάλει κάποιος τα χρήματά του στην Ελλάδα.
      Αναφέρεστε συχνά, κύριε Υπουργέ -το κάνατε και σήμερα- στους ανταγωνιστές μας. Λέτε για την Τουρκία πολλά λεφτά για την προβολή. Για τις άλλες χώρες στην περιοχή μας, πολλά λεφτά για την προβολή. Εμείς δεν μπορούμε. ΄Εχετε αναρωτηθεί από πού έρχονται αυτά τα κονδύλια για την προβολή του τουριστικού προϊόντος στην Τουρκία;
      Σας πέρασε ποτέ από το μυαλό, κύριε Υπουργέ, ότι μπορεί να είναι και οι tour operators πίσω, οι οποίοι συνδράμουν γιατί έχουν κάνει επενδύσεις, γιατί έχουν ξεπουληθεί πολλές εκτάσεις στην Τουρκία; Μήπως σας έχει περάσει ποτέ από το μυαλό αυτό; 
      Επιπλέον για να σας μεταφέρω λίγο και στη δική μου ευρωπαϊκή εμπειρία, προσπάθησα επί πολλά χρόνια για να δημιουργήσω ένα κοινό ταμείο στην Ευρωπαϊκή Ένωση για την προβολή του ευρωπαϊκού τουριστικού προϊόντος, όχι του εθνικού προϊόντος, γιατί έτσι κι αλλιώς είμαστε μία μεγάλη αγορά και οι τουριστικοί προορισμοί προς την Ευρώπη πρέπει στο μέλλον να γίνονται με συνδυασμούς. Κατέστη αδύνατον. Ξέρετε γιατί; Γιατί η τουριστική βιομηχανία αρνήθηκε να βάλει έστω και 1 ευρώ σ’ αυτό το κοινό ταμείο στο οποίο είχα καλέσει και τις κυβερνήσεις των κρατών, κύριε Υπουργέ, οι οποίες όλες ανταποκρίθηκαν (αλλά και η τουριστική βιομηχανία να βάλει 1 ευρώ), γιατί στο κάτω-κάτω της γραφής ναι μεν κερδίζουν οι χώρες και υπάρχουν ευρύτερες επιπτώσεις στην οικονομία, αλλά εκείνοι είναι τελικά οι οποίοι έχουν και το κέρδος.
      Τελειώνω, κύριε Υπουργέ, λέγοντας μία φράση: Ο τουρισμός μαζί με τη ναυτιλία είναι οι μεγαλύτερες βιομηχανίες της χώρας. Είναι εκείνοι οι τομείς στους οποίους η Ελλάδα έχει συγκριτικό πλεονέκτημα. Μπορούμε να πετύχουμε πολλά, μπορούμε να γίνουμε εξαιρετικά ανταγωνιστική χώρα στον τομέα του τουρισμού, μπορούμε να εξάγουμε know how, τεχνογνωσία στις άλλες χώρες, στην ευρύτερη αγορά, μπορούμε να κάνουμε πολλά. Σταματήστε να αντιπολιτεύεστε την πολιτική της κυβέρνησης του ΠΑΣΟΚ. Ήταν μία πολιτική δημιουργική για τη χώρα, για την οικονομία μας και επιπλέον ήταν μία πολιτική που συνδύαζε δύο βασικά πράγματα: Την τουριστική ανάπτυξη με την προστασία του περιβάλλοντος και τη δημιουργία νέων θέσεων απασχόλησης.
      Εσείς  -το αντιλαμβάνομαι ξέρω να διαβάζω πίσω από τις γραμμές- ξεχνάτε τις δύο άλλες παραμέτρους. Θέλετε την τουριστική ανάπτυξη. Φυσικά, προσθέτω εγώ, προς όφελος των οικονομικών συμφερόντων της τουριστικής βιομηχανίας. Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακολουθείτε προφανώς ότι υπάρχει υπέρβαση του χρόνου των ομιλητών. Θα αφαιρεθεί από τη δευτερολογία. Ο κ. Παπουτσής θα έχει δευτερολογία μόνο τριών λεπτών. 
      Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι και αυτή η επερώτηση είχε τεράστιο ενδιαφέρον. Είναι μία ωραία πολιτική συζήτηση. Ο Υπουργός, κατά την εκτίμησή μου, απεδέχθη τη θέση-στάση του απολογουμένου. Φυσικά θεώρησε ως ιερή τη νομιμοποίησή σας να εγκαλείτε την Κυβέρνηση και απολογήθη με πληρότητα. Με τέτοια πληρότητα η οποία είχε από τη δύναμη του επιχειρήματος μια συντριπτική, επί των επερωτώντων, απόκρουση των επιχειρημάτων. Φυσικά ο πολιτικός λόγος που ανεπτύχθη από τους επερωτώντες συναδέλφους είχε πολύ βαριά επιχειρήματα και ιδιαίτερη πολιτική σημασία και οικονομική αξία για την εθνική οικονομία. Όλες οι παρεμβάσεις των επερωτώντων συναδέλφων είναι αξιοσημείωτες. Εγώ κρατούσα σημειώσεις, ελπίζω να κράτησε και ο κύριος Υπουργός, για το πρακτέο, με τη διαφορά ότι υπάρχουν δύο κενά τα οποία επιτρέψτε μου να θέσω πολιτικώς στη συζήτηση.
      Είναι λάθος η ανάπτυξη των επιχειρημάτων όταν δεν εντάσσονται τα επιχειρήματα και οι αιτιάσεις στο χρόνο. Με άλλα λόγια, κατά τη δική μου απλή κοινή λογική, το ενδιαφέρον θα ήταν να πουν οι επερωτώντες: Στους τρεις μήνες αυτές είναι οι παραλείψεις σας για το επιδιωκόμενο άριστο αποτέλεσμα, αυτές είναι οι λάθος πράξεις. Δυστυχώς δεν το πράξατε, δεν μπορούσατε να το πράξετε, οπότε η πολιτική αιτίαση δεν έχει αυτή τη στιγμή στοχοθέτηση. Δεν είναι πάντως η Κυβέρνηση αποδέκτης αυτής της όποιας πολιτικής αιτίασης, για το λόγο που σας είπα. Απαιτείται και σας το ζητώ ευθέως, μια αυστηρότερη δομή στην ερώτηση. Δεν φιλολογούμε εν κενό, ακόμη και για τα σπουδαία ζητήματα της οικονομίας, όπως είναι η βαριά βιομηχανία της εθνικής οικονομίας που λέγεται τουρισμός.
      Ο πολιτικός λόγος υπάγεται στο χρόνο και στις περιστάσεις. Δεν είμαι από εκείνους που θα πουν ότι αποφαίνεται ο λαός. Αυτό από το 2000 μέχρι το 2004 το είχα ακούσει επανειλημμένως και με ενοχλούσε αφάνταστα. Όχι ο πολιτικός  λόγος συνεχίζεται και μετά την απόφαση ή απόφανση του λαού. 
      Λείπει λοιπόν από την επερώτηση το ουσιώδες, το οποίο ουσιώδες είναι ποιες είναι οι παραλείψεις, ποιες είναι οι πράξεις. Αντιθέτως από τις εξηγήσεις που έδωσε ο Υπουργός, είδα ένα πολύ σοβαρό θέμα, το οποίο σας εκθέτει. Ποιο είναι το πολύ σοβαρό θέμα; Οι κατηγορίες. Επιτρέπεται σε μια τουριστική χώρα να μην είχαμε την κατηγοριοποίηση; Να μην είχαμε τα αστέρια για τα ξενοδοχεία και τα κλειδιά για τα καταλύματα; Αυτό είναι το αλφαβητάριο, από αυτό ξεκινάει κανείς. Και όταν ενεκάλεσε -χωρίς να θέλει να εγκαλέσει- γι’ αυτή τη δραματική παράλειψη, τους επερωτώντες για τον προηγούμενο χρόνο που ήταν κατά σύμπτωση κυβέρνηση, νομίζω ότι σ’ αυτό έπρεπε να δοθούν οι εξηγήσεις. Μάλιστα υπάρχει και στη γραπτή επερώτηση ένας υπαινιγμός για τις εγκυκλίους. Είναι πολύ σοβαρές οι θετικές πράξεις για το τρίμηνο με τις δύο εγκυκλίους και με την απόφαση να κερδίσουμε χρόνο, ώστε να κάνουμε και τον ωραίο συνδυασμό που υπαινίσσεται η επερώτηση. Να συνδυασθεί η τουριστική δράση του καλοκαιριού ή του 2004 με τους Ολυμπιακούς Αγώνες είναι το συνεκβανών, είναι το  εκ των ων ουκ άνευ που πρέπει να συνδυασθεί παντοιοτρόπως από όλες τις πλευρές, από όλες τις πολιτικές. Για την κατηγοριοποίηση, λοιπόν, είναι τεράστια η ευθύνη σας.
      Στη συνέχεια, είκοσι χρόνια…
      Μη φεύγετε, κύριε Μάνο, γιατί έχω κάτι για σας.
      ΣΤΕΦΑΝΟΣ ΜΑΝΟΣ: θα σας ακούσω.
      ΒΥΡΩΝ ΠΟΛΥΔΩΡΑΣ: Είκοσι χρόνια η χωροθέτηση είναι το προαπαιτούμενο για όλες αυτές τις πράξεις της ανάπτυξης. Η χωροθέτηση! Όλο την περιμέναμε και όλο κινάει για να ΄ρθει που λέει και ο στίχος. Είναι τεράστια παράλειψη. Χωρίς να έχουμε τη χωροθέτηση, την πράξη της εθνικής χωροταξίας μπορούμε να μιλούμε γι’ αυτά τα ωραία που μας είπε ο κ. Παπουτσής είτε για τα πολλά στρέμματα, τα 400 είτε για τους επιλεγόμενους στόχους της τουριστικής ανάπτυξης χωρίς χωροθέτηση; 
      Υπάρχουν κάτι κουρασμένες περιοχές οι οποίες ασφυκτιούν από ένα χαρακτηρισμό που τον ξέρει ο κ. Καραμάριος, διαπρεπής Βουλευτής της τουριστικής μας περιοχής του νότου, δηλαδή, της Δωδεκανήσου, κεκορεσμένη περιοχή. Και κοιτάμε τους πολίτες ή εκείνη τη λαϊκή δύναμη και τους επενδυτές που θέλουν να κάνουν ανάπτυξη κεκορεσμένη. 
      Σε όλα αυτά σας εισάγω εγώ με πολιτικό, όχι με τεχνοκρατικό πνεύμα –εγώ που χειρίζομαι, δηλαδή, τις πρώτες αλήθειες- στα άδυτα, δηλαδή, στο ιερόν της τουριστικής πολιτικής: Πρώτον, χαρακτηρισμός. Δεύτερον, χωροταξία, χωροθέτηση. Τρίτον, το κεκορεσμένο, πού είναι και πού βρίσκεται.
      Η λογική των γεγονότων μας υποχρεώνει να πούμε εν τάχει κάποια πράγματα. Το ότι είπε ο κ. Τσοχατζόπουλος «δέκα, δώδεκα Υπουργεία είναι» αποτελεί το μεγάλο ratio για την ίδρυση του Υπουργείου Τουρισμού, για να αναλάβει το ρόλο του συντονιστή των δέκα, του εποπτεύοντος και επισπεύδοντος. Έτσι είναι άμα θέλουμε να έχουμε αποτέλεσμα, να έχουμε παραγωγή έργου. 
      Με όλη την αγάπη προς το συνάδελφο, κ. Παπουτσή, η πιο ατυχής στιγμή ήταν η σύγκριση των κειμένων στην οποία μας καλέσατε και τα καταθέσατε στα Πρακτικά. Μα δεν είναι αυτό.
      ΧΡΗΣΤΟΣ ΠΑΠΟΥΤΣΗΣ: Μα αντιγραφή έγινε.
      ΒΥΡΩΝ ΠΟΛΥΔΩΡΑΣ: Μισό λεπτό, μην αποπροσανατολιζόμαστε! Στη σύγκριση των έργων να πάμε. Και εκεί στη σύγκριση των έργων οι ευθύνες σας είναι τεράστιες. 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριοι Κοινοβουλευτικοί Εκπρόσωποι, μην κάνετε διάλογο μεταξύ σας, χωρίς την άδεια του Προεδρείου. 
      ΒΥΡΩΝ ΠΟΛΥΔΩΡΑΣ: Δεν κάνουμε διάλογο μεταξύ μας. Εγώ εκθέτω σκέψεις.
      ΠΡΟΕΔΡΕΥΩΝ (Γεώργιος Σούρλας): Προχωρήστε, κύριε συνάδελφε. Να μη σας διακόπτει ο κ. Παπουτσής. 
      ΒΥΡΩΝ ΠΟΛΥΔΩΡΑΣ: Με συγχωρείτε, κύριε Πρόεδρε, αλλά η σύγκριση των κειμένων είναι η ατυχής στιγμή του κοινοβουλευτικού εκπροσώπου. Γιατί; Γιατί η ζωή και η πολιτική δεν κρίνεται ή συγκρίνεται με κείμενα αλλά με πράξεις. Η ολιγωρία, η αβελτηρία, η παράλειψη, το τέλμα για τον τουρισμό –χωρίς να το θέλω τα καταθέτω- που τον οδηγήσατε εσείς χωρίς να φτιάξετε χωροταξία όπως είπα και όλα όσα σας εξέθεσε και ο κ. Λιάσκος, βαρύνει εσάς. Τι και αν λέει και τι να κάνω εγώ; Να έρθω μετά από 20 χρόνια να σας πω, ο κ. Αβραμόπουλος είχε ένα τέλειο κείμενο -και όπως απεδείχθη και από τη σύγκριση είχε και μερικά στοιχεία από το ΠΑΣΟΚ- και να έχει ένα μηδενικό απολογισμό;
      Δεν προάγεται έτσι η πολιτική και ο κοινοβουλευτισμός. Χρειαζόμαστε το λεγόμενο τουρισμό ποιότητας με μαρίνες, με γκολφ, με μνημειακό τουρισμό. Η Ελλάδα δεν είναι Μπαλί, δεν είναι ήλιος και θάλασσα. Είναι η Ελλάδα με την Ακρόπολη, με τους Δελφούς, με την Ακροκόρινθο, με τη Λίνδο του Κλεόβουλου, με τη Βεργίνα, με την Κνωσό, με τα Τέμπη κλπ.. Δεν είναι επαναλαμβάνω ήλιος και θάλασσα και το έχουμε παραλείψει. Η Ελλάδα έχει υποχρέωση να αναπτύξει το μνημειακό τουρισμό, το συνεδριακό, τον αγροτουρισμό. Και φυσικά η υπόθεση της αναπτύξεως της Ελλάδος ασφαλώς περνά από το μεγάλο συγκριτικό πλεονέκτημα που είναι ο τουρισμός. 
      Με αυτή τη λογική θέλω για τους Ολυμπιακούς Αγώνες να σημειώσουμε ότι είναι πολλοί καλοί οι χειρισμοί που έκανε και ο Κώστας Καραμανλής και στη Λουκέρνη και για το Κυπριακό και στην Ουάσιγκτον με σοβαρότητα. Και εκτός από τις δυσπιστίες ή τις επιφυλάξεις του κ. Παπουτσή, έχουμε ευτυχώς και ένα λαό που κρίνει τόσο ενθουσιωδώς θετική τη στάση και προσφορά του Καραμανλή σε όλες τις διεθνείς συναντήσεις, επαφές και χειρισμούς για τον τουρισμό, για τους Ολυμπιακούς Αγώνες κλπ.
      Για τους Ολυμπιακούς Αγώνες θα πρέπει να πούμε ότι η Κυβέρνηση βρίσκεται σε εγρήγορση και για το ζήτημα της ακρίβειας και για το ζήτημα της αξιοποίησης όλων των συντελεστών. 
      Θέλω να εξηγήσω ότι η μεγάλη απόσβεση από πλευράς τουριστικής είναι μετά την τέλεση των Ολυμπιακών Αγώνων. Η Ελλάδα ως δέκτης των προβολέων του φωτός, της προσοχής του ενδιαφέροντος της διεθνούς κοινής γνώμης απλά ανταποκρίνεται στο ότι δεν είναι Μπαρτσελόνα, δεν είναι Ατλάντα, δεν είναι Σίδνεϋ. Μόνο του έχει μια δύναμη ότι μετά από εκατόν οκτώ χρόνια έρχονται στον τόπο που γεννήθηκαν. Και αυτό είναι ένα βαθύ ψυχολογικό και ηθικό κύμα που διαπερνά όλους τους πολίτες της οικουμένης, που έχουν μια στοιχειώδη αίσθηση και συνείδηση της ιστορίας. 
      Αυτό είναι το πλεονέκτημα, σ’ αυτό το πλεονέκτημα να συναντηθούμε και έτσι να προχωρήσουμε για την αξιοποίηση περαιτέρω βημάτων στον τομέα του τουρισμού.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η Κοινοβουλευτική Εκπρόσωπος του Συνασπισμού Ριζοσπαστικής Αριστεράς κ. Ξηροτύρη -Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριοι συνάδελφοι, είναι γεγονός ότι και φέτος η τουριστική κίνηση, το ίδιο και οι κρατήσεις για όλους τους προορισμούς. Έχουμε κουραστεί σ’ αυτή την Αίθουσα να επαναλαμβάνουμε ότι η Ελλάδα όσο καμία άλλη χώρα που φιλοξένησε τους Ολυμπιακούς Αγώνες, αντί να παρουσιάσει ανάκαμψη, παρουσιάζει τουριστική κάμψη και την προηγούμενη χρονιά και κατά τη χρονιά αυτή και δεν ξέρουμε τι θα μας επιφυλάξει το μέλλον.
      Τα αίτια κύριοι συνάδελφοι, είναι γνωστά και πάρα πολλά, όπως και οι επισημάνσεις που έχουμε κάνει για το ύψος του προϋπολογισμού της διαφήμισης, το περιεχόμενο αυτής και τον τρόπο προβολής της διαφήμισης στο εξωτερικό.
      Πρόσφατα, ο κύριος Υπουργός, είχε δηλώσει ότι θα διατεθούν 1,5 δισεκατομμύρια ευρώ πρόσθετα κονδύλια για διαφήμιση, για να προλάβουμε δυστυχώς να αμβλύνουμε τις αρνητικές συνέπειες των Ολυμπιακών Αγώνων για το 2004 και όχι για να ανατρέψουμε υπέρ της χώρας μας το κλίμα. 
      Νομίζω ότι έστω και γι’ αυτή τη διαφήμιση της τελευταίας στιγμής  θα πρέπει  να κάνουμε προσπάθεια και να μας δώσετε στοιχεία κύριε Υφυπουργέ, για τις ενέργειες που θα κάνετε, σε ποια κατεύθυνση θα γίνει αυτή η διαφήμιση, με ποια κριτήρια και βάση ποίων στοιχείων επελέγησαν αυτά τα κριτήρια.
       Έχετε συνεννοηθεί με τους αρμόδιους φορείς; Τους έχετε ενημερώσει τουλάχιστον για το σκεπτικό των επιλογών σας; Και αν ναι, απαντήστε μας τελικά και εμάς. Και εν πάση περιπτώσει, κύριοι συνάδελφοι, αφήστε αυτή την ατέλειωτη διαμάχη, όχι εμείς, όχι εσείς κλπ.. Εδώ τα προβλήματα στον τουρισμό θέλουν πολιτική, θέλουν παρρησία και λύση. Η κατάσταση δεν πάει άλλο. Δεν υπάρχει περίπτωση στον κόσμο χώρα που να έχει αναλάβει τους Ολυμπιακούς Αγώνες και να έχει δραματική μείωση της τουριστικής της κίνησης. Και εδώ εξαντλούμαστε τελικά σε ένα διάλογο πολιτικών αντιπαραθέσεων, χωρίς να κατατίθενται στοιχεία τα οποία -και από την προηγούμενη κυβέρνηση και από τη σημερινή- θα μας πείσουν ότι έστω και οι ενέργειες της τελευταίας στιγμής θα αποδώσουν, και ότι υπάρχουν κάποια στοιχεία και κριτήρια βάση των οποίων έχουν επιλεγεί αυτές οι ενέργειες. 
      Φοβούμαι, κύριε Υφυπουργέ, ότι τελικά έχει δίκιο το ΠΑΣΟΚ να σας καταλογίζει ότι έχετε μια συνεχιζόμενη απραξία. Άλλο βέβαια αν η κυβέρνηση του ΠΑΣΟΚ έχει δείξει μέχρι τώρα πολύ μεγάλη αδυναμία τόσο στο να συγκροτήσει μια ενιαία εθνική στρατηγική για την τουριστική μας ανάπτυξη όσο και για να δημιουργήσει -μάλιστα αντί να δημιουργήσει διέλυσε- ένα αξιόπιστο, φερέγγυο διοικητικό σχήμα αποκεντρωμένο, το οποίο θα υποστήριζε στον τουριστικό δημόσιο τομέα τις έστω αποσπασματικές επιλογές που έχουν γίνει μέχρι τώρα στον τουρισμό. Φοβούμαι ότι και εσείς ακόμα ψάχνεστε.  Δεν είστε αποφασισμένοι ούτε να επανασυγκροτήσετε τον ΕΟΤ και να τον κάνετε πραγματικά έναν φορέα στρατηγικών επιλογών και δράσεων, ούτε βέβαια και τις αμαρτίες του παρελθόντος, όπως την ΕΤΑ και το νοσηρό παρελκόμενο νομοθετικό πλαίσιο γι’ αυτήν να το καταργήσετε. 
      Νομίζω ότι φέτος την περίοδο αυτή δεν θα δώσετε την πρέπουσα φροντίδα και προσοχή. Θα προσπαθήσετε να τα αφήσετε να κυλήσουν μέχρι το τέλος των Ολυμπιακών Αγώνων και γι’ αυτήν την περίοδο θα χρεώσετε την αποτυχία στο ΠΑΣΟΚ. Εμείς, όμως, λέμε ότι πρέπει να δράσουμε όλοι μαζί, γιατί τελικά οι αποτυχίες και τα βάρη θα φορτωθούν στον ελληνικό λαό και ιδιαίτερα σε αυτόν το λαό της ελληνικής περιφέρειας και για τα τουριστικά θέματα και για  τα αναπτυξιακά του και για ένα σωρό άλλα πράγματα που τα έχουμε πει επανειλημμένα σ΄ αυτήν τη Βουλή. 
      Ανεξάρτητα, λοιπόν, από τις ευθύνες του ΠΑΣΟΚ για τη σημερινή κατάσταση, -που έχει ευθύνες το ΠΑΣΟΚ για το πλήγμα που έφερε στο δημόσιο τομέα του τουρισμού με τη λεγόμενη αναδιοργάνωση του 2001, με τη μη σύνδεση των Ολυμπιακών Αγώνων με τον τουρισμό- η βασική επιχειρηματολογία της επίκαιρης ερώτησής του είναι σωστή. 
      Πράγματι η Κυβέρνηση φαίνεται να έχει αποφασίσει να χαθεί η τουριστική χρονιά, να μην κάνει τίποτα και να χρεώσει, όπως είπα, τις απώλειες στην προηγούμενη κυβέρνηση. 
      Πολλές φορές σας έχω ακούσει, κύριε Υφυπουργέ, και τον κύριο Υπουργό, να αναφέρεστε σε συνεντεύξεις για την μετά του 2004  περίοδο, αφήνοντας έτσι να εννοηθεί ότι τίποτα δεν θα γίνει μέχρι τώρα. Και σας ρωτώ: Δηλαδή, θα περιμένουμε μέχρι να ολοκληρωθεί το Υπουργείο; 
      Γνωρίζουμε ότι καταρτίζετε αυτό το περιβόητο νομοσχέδιο για το νέο Υπουργείο. Το είχατε αναθέσει σε μια επιτροπή. Από τις πληροφορίες που έχουμε αυτή τη στιγμή, η επιτροπή δεν συνεδριάζει. Το νομοσχέδιο είναι στα χέρια ενός ειδικού συμβούλου ή ειδικού γραμματέα του Υπουργείου σας και από εκεί και πέρα η επιτροπή ενδεχομένως θα πληροφορηθεί όταν θα τελειώσει αυτή η διαδικασία σύνταξης του νομοσχεδίου. 
      Ας μην έχουμε πάλι τα ίδια προβλήματα και τις ίδιες παλινωδίες που είχαμε με τις μέχρι τώρα επιλογές των κυβερνήσεων του ΠΑΣΟΚ στον τουρισμό. Δώστε εμπιστοσύνη στους ανθρώπους που έχουν ασχοληθεί στο δημόσιο τομέα με τα θέματα του τουρισμού. Ξεκινήστε από εκεί για τη σύνταξη του νομοσχεδίου και μην αρχίζετε και εσείς να πειραματίζεστε από εδώ και από εκεί. Φοβούμαστε ότι το νομοσχέδιο γίνεται σε κλειστό κύκλο, χωρίς τη συμμετοχή αυτών που γνωρίζουν τα θέματα από μέσα.  
      Από εκεί και πέρα, πέρα από το νομοσχέδιο, τα πράγματα είναι αδρανοποιημένα και σωστά κάνει και σας επισημαίνει η επίκαιρη ερώτηση σήμερα  πάρα πολλά θέματα. Δεν υπάρχουν σχέδια διαχείρισης της τουριστικής κρίσης και δεν εννοώ αυτά τα σχέδια που εμφανίζεται να τα λέει σαν συνέντευξη, ο κύριος Υπουργός ή στο υπουργικό συμβούλιο. Εδώ μιλάμε για ουσιαστικά σχέδια και μιλάμε για ειδικά μέτρα στο χώρο της προβολής και σε ένα σωρό άλλα πράγματα, για τα οποία σήμερα εδώ οφείλετε να μας καταθέσετε ένα κατάλογο δράσεων και ενεργειών για αυτά τα μέτρα και μάλιστα μέτρα που αναφέρονται στην κάθε αγορά.
      Έχουμε αυξήσεις των τιμών πάνω από 100% για τα ξενοδοχεία τα οποία έχουν κλείσει για τους Ολυμπιακούς Αγώνες του 2004. Τα ξενοδοχεία τα οποία είναι εκτός αυτής της διαδικασίας εμφανίζουν ιδιαίτερα υπερβολικές τιμές μέχρι και 700%. Οι περιφερειακές υπηρεσίες -τα έχουμε πει- δεν υπάρχουν, έχουν αποδιοργανωθεί κλπ.. Αυτή τη στιγμή δεν έχουν κονδύλια και το ξέρετε πάρα πολύ καλά. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      Κύριε Πρόεδρε, δώστε μου και εμένα ένα-δύο λεπτά παραπάνω, δεν έχω και δευτερολογία. 
      Δεν υπάρχουν, λοιπόν, χρήματα για να κάνουν ούτε τους στοιχειώδεις ελέγχους. Πρέπει, όμως, να δράσετε σε αυτό το θέμα. Ακόμα και οι υπάλληλοι που κάνουν τους ελέγχους είναι απλήρωτοι αυτή τη στιγμή. Ο ΕΟΤ έκανε και κάνει κάποιους ελέγχους αλλά με το θέμα της περιβόητης αναδιάρθρωσης του κ. Χριστοδουλάκη για ό,τι ελλείψεις βρίσκει δεν υπάρχει επιβολή προστίμων. Δώρον άδωρον επομένως οι έλεγχοι.
      Τελικά τι γίνεται με τη ρύθμιση που είχε κάνει η προηγούμενη Κυβέρνηση για τα ξενοδοχεία και τα ενοικιαζόμενα δωμάτια; Αυτά τελικά έχουν το δικαίωμα να αυτοκαταταγούν με τα νέα αντίστοιχα συστήματα. Τα συστήματα τα οποία συγκροτήθηκαν, για τα αστέρια και τα κλειδιά είναι πάρα πολύ καλά. Αλλά ξέρετε τι γίνεται; Σύμφωνα με αυτή τη νομοθεσία το κάθε ξενοδοχείο ή ενοικιαζόμενο δωμάτιο κάνει από μόνο του την κατάταξή του και μετά εναπόκεινται όλα τα θέματα πια στον προληπτικό έλεγχο της πολιτείας, του Υπουργείου ή του ΕΟΤ να ελέγξει αν όντως έχουν κάνει αυτό το οποίο δηλώνουν. Να μην πω και εγώ βέβαια αυτήν την περιβόητη ρήση ότι στη χώρα μας «είσαι ό,τι δηλώσεις» και αν μεν σε πιάσει ο έλεγχος καλώς, αν δεν σε πιάσει ο έλεγχος, μέχρι που εξαπατάς πραγματικά τους καταναλωτές κ.ο.κ.. Τι θα κάνετε λοιπόν με αυτό το θέμα; Είναι ιδιαίτερα επείγον αυτό το πράγμα. Θα δεχθείτε, δηλαδή, να σας δηλώνουν ακόμη ότι είναι μιας α΄ κατηγορίας και να σας δηλώνουν δωμάτια χωρίς αρχιτεκτονικά σχέδια, χωρίς πολλά από αυτά να είναι νόμιμα και να είναι παράνομα;
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτή)
      Για την ανεξέλεγκτη αύξηση των τιμών θα πρέπει να επιδείξετε ιδιαίτερη προσοχή. Κατά τη διάρκεια των Ολυμπιακών Αγώνων σήματα δεν έχουν δοθεί, πολλά άλλα πράγματα δεν έχουν δοθεί στις ξενοδοχειακές εγκαταστάσεις κλπ.. Από εκεί και πέρα, η προβολή της χώρας μας κατά τη διάρκεια των Ολυμπιακών Αγώνων θα μας συνοδεύει για πάρα πολλά χρόνια. Επιτέλους ας αναλογιστούμε όλοι τις ευθύνες μας. Ας περιορίσουμε αυτούς τους μήνες, το λίγο διάστημα που μας μένει, όλες αυτές τις παρεμβάσεις που θα δημιουργήσουν άσχημη εικόνα, που θα δημιουργήσουν ακρίβεια, που θα δημιουργήσουν ένα σωρό άλλα θέματα.  
      (Στο σημείο αυτό κτυπάει ξανά επανειλημμένα το κουδούνι λήξεως του χρόνου ομιλίας της κυρίας Βουλευτή)
      Από την άλλη πλευρά, κύριε Υπουργέ, έπρεπε να είστε έτοιμοι, όχι να περιμένετε να φτιάξετε το Υπουργείο και μετά να ξεκινήσετε όλα τα άλλα θέματα. Και στρατηγική χρειάζεται για τον τουρισμό και ένα σωρό μέτρα χρειάζονται και περιφερειακές υπηρεσίες χρειάζονται και αυτά έπρεπε να έχουν αρχίσει να στήνονται.
      Το κτίριο θα το βρείτε, πολυτελές ή μη για το Υπουργείο Τουρισμού. Τα άλλα πράγματα, όμως, θα τα χάσετε. Και μαζί μ’ αυτό, την τουριστική κίνηση. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη δευτερολογία των επερωτώντων Βουλευτών με πρώτο ομιλητή τον κ. Απόστολο Τσοχατζόπουλο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, διαμαρτύρομαι εντόνως διότι τελικά δεν προσήλθε ο κύριος Υπουργός Τουρισμού. 
      Στην πρωτομιλία μου ήλπιζα ότι λόγω καθυστέρησης δεν παρευρίσκετο. Αλλά στην πρώτη επερώτηση την οποία έχει ο Υπουργός του νεοσύστατου Υπουργείου Τουρισμού, να περιφρονήσει τη Βουλή και τους συναδέλφους, που στο πλαίσιο μιας επερώτησης που έχουν καταθέσει, ασκούν έλεγχο στη λειτουργία του συγκεκριμένου Υπουργού, ομολογώ αυτό προκαλεί δυσμενέστατη εντύπωση, είναι πρωτοφανές και ως εκ τούτου είμαι υποχρεωμένος να το καταγγείλω ως μια συμπεριφορά η οποία δεν συνάδει ούτε με την ευθύνη την οποία έχει. Δεν συζητούμε εδώ κάποιο θεωρητικό φαινόμενο ή για πολιτική λύση ενός μελλοντικού προβλήματος, αλλά συζητάμε για τους ίδιους τους Ολυμπιακούς Αγώνες, για τους οποίους τόσο φάνηκε να ενδιαφέρεται η Κυβέρνηση με τα λόγια του κυρίου Υφυπουργού. Έχει επομένως και τη δικιά του ευθύνη πως θα εξασφαλιστεί η απρόσκοπτη λειτουργία της οικονομίας του τουρισμού στη διάρκεια των Ολυμπιακών Αγώνων. 
      Εδώ εξάλλου δεν ήλθαμε για να κάνουμε μια γενική συζήτηση. Ο κύριος Υπουργός έπρεπε να ήταν εδώ για να απαντήσει στα συγκεκριμένα ερωτήματα τα οποία θέσαμε. Προχθές είχαμε τη δυνατότητα στην επιτροπή μας, με δική του πρωτοβουλία να μας ενημερώσει για τη γενική πολιτική του Υπουργείου. Σήμερα ερχόμαστε στο πλαίσιο της επερώτησης να συζητήσουμε για το συγκεκριμένο όχι για να κάνουμε γενική κουβέντα. Ήρθαμε για να πάρουμε απαντήσεις για συγκεκριμένα θέματα που αφορούν τον ελληνικό λαό, για τα οποία ανησυχεί. Βλέπει τα φαινόμενα της αισχροκέρδειας, τα φαινόμενα της εκμετάλλευσης της προολυμπιακής περιόδου να γίνονται πλέον μια μόνιμη κατάσταση. Βλέπουμε την Κυβέρνηση απαθή θεατή, να παρακολουθεί τα γεγονότα. Η δοξασία της, «αφήστε τις αγορές να λύσουν τα θέματα από μόνες τους» ισχύει και σ’ αυτήν την αγορά των τουριστικών προϊόντων και της τουριστικής οικονομίας. Όπως την εφαρμόζει και στην αγορά για τα καύσιμα που εφαρμόζει η Νέα Δημοκρατία. Την ίδια λογική. Για τη Νέα Δημοκρατία ισχύει σε όλες τις αγορές η ίδια λογική. Εφαρμόζεται, γι’ αυτό και εδώ στην αγορά της τουριστικής οικονομίας! Υπάρχει όμως μια άλλη συγκεκριμένη ευθύνη. Γι’ αυτό ο κύριος Υφυπουργός μας είπε, ότι, αυτή τη στιγμή «ασχολούμαστε πώς θα κτίσουμε το νέο Υπουργείο μας. «Δικαίωμά τους φυσικά να κτίσουν το όποιο Υπουργείο όπως το θέλουν. ΄Ομως, δεν έχουν το δικαίωμα να παραμένουν άπρακτοι και θεατές των δρώμενων στον Τουρισμό σήμερα –τρεις μήνες ήδη που έγιναν Κυβέρνηση και ν΄ αγνοήσουν την παρέμβαση τους που είναι έντονα αναγκαία σήμερα για να προστατεύσουν την τουριστική οικονομία, το τουριστικό προϊόν και να παράξουν επιτέλους μία τουριστική πολιτική. 
      Ο κύριος Υφυπουργός, βεβαίως για να ξεφύγει από το πρόβλημα να απαντήσει σε θέματα για τα οποία δεν έχει την ευθύνη ο ίδιος, εξετράπη σε μια επίθεση ενάντια στην κυβέρνηση του ΠΑΣΟΚ και τι κατά την άποψή του, δεν του αρέσει απ΄ αυτά τα οποία έγιναν στις μέρες μας;
      Κύριε Λιάσκο, αυτό που είπατε είναι η υποκειμενική σας άποψη. Είναι δικαίωμά σας να σας αρέσει ή να μην σας αρέσει. να συμφωνείτε ή να μην  συμφωνείτε. «Η πολιτική, όμως, που κάναμε, σας πληροφορώ ότι οδήγησε στο να υπάρξει ένας δυνατός τουρισμός στην Ελλάδα, που αντιμετώπισε τις πρωτοφανείς και δυσμενέστατες συνθήκες για τον Τουρισμό της Ελλάδας από τα γεγονότα και της 11ης Σεπτεμβρίου, το 2002, και του πολέμου του Ιράκ το 2003, χωρίς να έχει ο ελληνικός Τουρισμός μειώσεις όπως είχαν οι άλλες χώρες και διατήρησε σταθερά τα 13, 14 εκατομμύρια τουριστών το χρόνο!! Επομένως, βιάζεστε -εξ ανάγκης όπως βλέπω,- να κάνετε κριτική για την τουριστική πολιτική των προηγουμένων ετών που απέδωσε τα μέγιστα, έκανε δυνατό τον ελληνικό τουρισμό, αντιμετώπισε δύσκολες καταστάσεις και συγχρόνως έβαλε τις βάσεις, για μία τουριστική πολιτική δεκαετίας, -το στρατηγικό σχέδιο Τουρισμού 2004-2010, την οποία έρχεστε σεις τώρα να αντιγράψετε και να συνεχίσετε, και εμείς σας δηλώνουμε ότι θα στηρίξουμε να το πετύχετε. Αλλά όχι βέβαια να δεχθούμε να μας κάνετε και κριτική γι’ αυτήν την πολιτική, η οποία εν πάση περιπτώσει, απετέλεσε τη βάση με την οποία προχώρησε και έφθασε ο ελληνικός τουρισμός όπου έφθασε μέχρι σήμερα!! Είναι σημαντικό γι’ αυτό να ξέρουμε -το ακούσαμε ήδη τρεις φορές- το σχέδιο νόμου θα το τελειώσετε; Το σχέδιο νόμου με το οποίο περιμένετε για να λειτουργήσετε πάνω από δύο μήνες και όπου προσδιορίζονται οι αρμοδιότητες και οι ευθύνες σας. Την τελευταία φορά μας είπατε ότι σε μια εβδομάδα θα είναι έτοιμο! Σήμερα δεν μας απαντήσατε! Τώρα δεν ξέρουμε πλέον θα γίνει. Κύριε Υπουργέ, πάμε γρήγορα και στα επόμενα θέματα.
      Απολογηθήκατε -ορθώς σας είπε ο Κοινοβουλευτικός σας Εκπρόσωπος- και παραδεχθήκατε ότι υπάρχουν αυξήσεις στις τιμές των ξενοδοχείων 50% και 60% και ότι υπάρχουν αυξήσεις 200% και 300%, όπως σας επερωτούμε. Βέβαια λέτε ότι είναι μόνο το 5%. 
      Μα, το πρόβλημα δεν είναι αν υπάρχει ένα μικρό ποσοστό τιμών στα ξενοδοχεία που έχουν ξεφύγει από κάθε όριο. 
      Όπως ξέρετε η αγορά σηματοδοτεί τις «καταστάσεις» και το κλίμα που ισχύει!. Δεν πάμε να ελέγξουμε κάθε ξενοδοχείο πόσο ξεφεύγει από τις τιμές ή όχι. Το γεγονός είναι ότι εδώ υπάρχει μια ασυδοσία, μια κερδοσκοπία, μια πολιτική των ξενοδόχων, οι οποίοι στην προκειμένη περίπτωση ζητούν ειδική μεταχείριση, ειδικές ελευθερίες. Και αυτός μάλιστα όπως είπατε είναι και ο λόγος που ακυρώσατε τις εγκυκλίους που είχαμε εκδώσει!. Είχαμε εκδώσει εγκυκλίους με τις οποίες λύσαμε το θέμα υλοποιήσεως της «αστεροποίησης» των ξενοδοχείων και των κλεδιών για τα δωμάτια. Αυτές τις εγκυκλίους τις αναιρέσατε, γιατί ήρθαν οι ξενοδόχοι και ενώ είχαν συμφωνήσει μαζί μας σας ζήτησαν ευνοϊκότερη, ανεξέλεγκτη διαδικασία. Εσείς το δεχθήκατε. Σας ρωτούμε, γιατί το κάνατε, αφού εμείς είχαμε πάρει την ευθύνη κι είχαμε λύσει το θέμα; Το κάνατε, γιατί θέλατε να τους κάνετε το χατίρι και να τους δείξετε ότι είστε καλοί. Βέβαια είναι γνωστό το ότι είστε υπέρ του κεφαλαίου. Δεν χρειάζεται να το αποδείξετε. Εκείνο, όμως, που είχε ανάγκη η χώρα ήταν έγκαιρα να λειτουργήσει η συγκεκριμένη διαδικασία κατηγοριοποίησης προ των Ολυμπιακών Αγώνων. Δεν είχατε κανένα δικαίωμα να καθυστερήσετε αυτό το θέμα! 
      Μας ρωτήσατε, κύριε Υφυπουργέ, πώς θα αντιμετωπίσετε την κάμψη της πληρότητας των ξενοδοχείων. Σας παραπέμπω στο σχέδιο νόμου που σας έχουμε αφήσει στο Υπουργείο, με το οποίο δημιουργείται μία ανώνυμη εταιρεία με συμμετοχή των παραγωγικών τάξεων, με σκοπό να υπάρξει μια ξεχωριστή, αυτόνομη εταιρεία μάρκετινγκ και προβολής του ελληνικού τουρισμού στο εξωτερικό. Ενεργοποιηθείτε γρήγορα. Η υπόθεση με τους τουρ οπερέιτορς δεν πάει καλά. Εδώ και τρία χρόνια ξέρουμε ότι έχουν σχέδια ανάπτυξης του τουρισμού με άλλες κατευθύνσεις, όπως η Κροατία οι Δαλματικές ακτές αλλά και η Βουλγαρία Ρουμανία. Η ελληνική τουριστική αγορά έχει ένα υψηλό κόστος γι’ αυτό σταθερά καλύπτει να βελτιώσει την ποιότητά της. Γι’ αυτό πρέπει να είμαστε ανταγωνιστικοί σήμερα σε ένα υψηλότερο επίπεδο διεθνούς τουρισμού. Γι’ αυτό χρειάζεται διαφήμιση μάρκεντιγκ και προβολή. Εάν, λοιπόν, κάτι μπορώ να σας συμβουλεύσω στο ερώτημα που θέσατε, παράλληλα με το νέο σχέδιο νόμου για το Υπουργείο σας, να καταθέσετε και το νόμο για την εταιρεία της δημιουργίας μάρκετινγκ. Το ζητάει όλος ο χώρος. Το στηρίζουν αυτό και οι ξενοδόχοι και οι παραγωγικές μονάδες. Κοιτάξτε να το εκμεταλλευτείτε αυτό για να κάνετε κάτι για τον τόπο. 
      ΠΡΟΕΔΡΕΥΩΝ (Γεώργιος Σούρλας): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ο κ. Αβραμόπουλος απαξίωσε να έρθει. Κοινοβουλευτικά το δικαιούται, αλλά νομίζω όχι στην πρώτη επερώτηση προς το Υπουργείο του και όταν ο ελληνικός τουρισμός έχει προβλήματα που πρέπει να συζητηθούν μέσα σ’ αυτήν την Αίθουσα.
      Κύριε Υφυπουργέ, μας ψέξατε και μάλιστα με σεμνότητα και ταπεινότητα, γιατί μέσα σε τρεις μήνες είχαμε το θράσος να σας επερωτήσουμε τι γίνεται με τα θέματα του ελληνικού τουρισμού. Δεν σας ρωτήσαμε, αλλά κάναμε διαπιστώσεις. 
      Υπάρχει ή δεν υπάρχει αδράνεια στην τουριστική μηχανή; Εργάζεται ο τουριστικός μηχανισμός; Παραμένει το Υπουργείο ένα Υπουργείο «φάντασμα»; Τελματώθηκαν ή δεν τελματώθηκαν οι τουριστικές επενδύσεις; Γιατί δεν ενεργοποιείτε την επιτροπή του ν. 3049/93; Είναι ή δεν είναι έτοιμη η κωδικοποίηση της τουριστικής νομοθεσίας; Γιατί δεν την αξιοποιείτε, ώστε στο νόμο που θα φέρετε, να μην αναμασάτε τις ίδιες νομοθετικές ρυθμίσεις που είναι ήδη εν ενεργεία; Σας εγκαλούμε, γιατί δεν αξιοποιείτε τα χρήματα, που με δική μας νομοθετική πρωτοβουλία προικοδοτήσαμε για τον ελληνικό τουρισμό, μέσα από την απόδοση των κερδών του 30% των καζίνο της Κέρκυρας και της Πάρνηθας. Αυτά τα χρήματα μπορείτε να τα αξιοποιήσετε για διαφήμιση ή προς οιαδήποτε άλλη κατεύθυνση χρειάζεται ο ελληνικός τουρισμός. 
      Σας επισημαίναμε ότι η τουριστική διαφήμιση δεν χρειάζεται για τη χρονιά της διενέργειας των Ολυμπιακών Αγώνων. Τη χρονιά που τελούνται οι Ολυμπιακοί Αγώνες δεν χρειαζόμαστε διαφήμιση για τον τουρισμό μας. Ούτως ή άλλως θα βρισκόμαστε παγκόσμια στις τηλεοράσεις μόνο και μόνο από το γεγονός αυτό. Χρειαζόμαστε την τουριστική διαφήμιση για τις μεταολυμπιακές χρονιές. Άρα από τώρα πρέπει να γίνει το σχέδιο και δεν χρειαζόταν να γίνει από πριν.
      Επίσης το ΠΑΣΟΚ έχει αφήσει έργο υποδομής για τον ελληνικό τουρισμό: Τις  μεταφορικές υποδομές, το Ρίο-Αντίρριο, την ΠΑΘΕ, την Εγνατία, την περιφερειακή του Υμηττού. Αυτά δεν είναι έργα τουριστικής υποδομής; Με τα χρήματα της διαπλοκής όπως λέγατε τώρα δεν το επικαλείστε δεν κατασκευάσαμε, κύριε Υφυπουργέ, τα ξενοδοχεία της Κυλλήνης, του Λαγονησίου, του Σουνίου, του Ναυπλίου; Η μαρίνα του Φλοίσβου και της Ζέας, η αναβάθμιση των μεθοριακών σταθμών από τα χρήματα της διαπλοκής της ΕΤΑ, δεν έχουν γίνει, επίσης οι ολυμπιακές μαρίνες του ΣΕΦ και οι ολυμπιακές εγκαταστάσεις της Βουλιαγμένης; Σας αφήσαμε επίσης σχέδιο για την τουριστική συνείδηση μέσα από τις πράσινες και λευκές τάξεις. Αυτή είναι μια υποδομή την οποία πρέπει να συνεχίσετε.
      Θα κλείσω λέγοντάς σας τουλάχιστον να αξιοποιήσετε το υπόμνημα που υπάρχει για το στρατηγικό σχέδιο ανάπτυξης του ελληνικού τουρισμού για τα θέματα διυπουργικής συνεργασίας. Είναι όλες οι δράσεις κατά Υπουργείο, πώς μπορούν να συνεργαστούν για την πρόοδο του ελληνικού τουρισμού.
      Το καταθέτω στα Πρακτικά.
      (Στο σημείο αυτό ο Βουλευτής κ. Παναγιώτης Σγουρίδης                        καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Η κ. Αγγελική Γκερέκου έχει το λόγο.
      ΑΓΓΕΛΙΚΗ ΓΚΕΡΕΚΟΥ: Κύριε Πρόεδρε, νομίζω πως πραγματικά ήρθε η στιγμή να σταματήσει αυτή η αμυντική λογική του τύπου «εσείς τι κάνατε γι’ αυτό». Αν όχι για κανέναν άλλο λόγο, γιατί απλά δείχνει ότι δεν αντιλαμβάνεσθε το χαρακτήρα του κατεπείγοντος σε σχέση με τα θέματα που συζητάμε σήμερα. Ο κατάλληλος χρόνος για να ελεγχθεί το πρόβλημα των τάσεων κερδοσκοπίας στην τουριστική αγορά των Ολυμπιακών είναι τώρα και ο υπεύθυνος, νιώθω και πιστεύω ότι είστε εσείς. Τόσο απλά είναι τα πράγματα. Πρέπει κάποια στιγμή να σταματήσετε να αμύνεσθε με τη λογική να τα ρίξουμε στους προηγούμενους. Είναι και αντιπαραγωγικό αυτό και δεν μας πάει πουθενά.
      Προηγουμένως μας είπατε –και ίσως αναφερόσασταν περισσότερο στους καινούριους Βουλευτές- γιατί ρωτάμε εσάς και περιμένουμε απαντήσεις και όχι τους προηγούμενους. 
      Εμείς το μόνο που σας ζητάμε, είναι να κυβερνήσετε. Και είναι πάρα πολύ λογικό αυτό. Και, κατά τη γνώμη μου, κυβερνώ σημαίνει δρω, αποφασίζω και εν πάση περιπτώσει μπορεί να κάνω και λάθη, αλλά οπωσδήποτε ενεργώ. 
      Δεν ήθελα να μπω σ’ αυτήν την τοποθέτηση, αλλά με προκαλέσατε και νομίζω ότι θα έπρεπε να το κάνω. Όλη αυτή η εμμονή στο μηδενισμό για το έργο του ΠΑΣΟΚ νομίζω ότι είναι και άδικη και αντιπαραγωγική. Θα έπρεπε να είστε λιγότερο αμυντικός και κάποια στιγμή επιθετικός με τις προτάσεις μας και τις τοποθετήσεις μας. Εμείς απλά σας επισημαίνουμε ότι η εικόνα της χώρας για πολλά χρόνια στο μέλλον θα βρίσκεται σε μεγάλο βαθμό στα χέρια σας. Δεν είναι μικρή ευθύνη και δεν είναι λίγα αυτά που έχετε να κάνετε. Όμως κάποια στιγμή θα πρέπει να περάσετε από τη θεωρία του σχεδίου νόμου για τον τουρισμό στην πράξη. Και αυτή η στιγμή είναι τώρα.
      Αν μου επιτρέπετε να κάνω μία τοποθέτηση, κλείνοντας για τον τουρισμό, θέλω να πω ότι ο τουρισμός για την Ελλάδα είναι ένας από τους βασικότερους μοχλούς, εάν όχι ο βασικότερος. Επιπλέον η σύνδεσή του με τον πολιτισμό μας ως υψηλής ποιότητας τουριστικού προϊόντος μπορεί να είναι ένας από τους σημαντικότερους τρόπους ανάδειξης της πολιτιστικής μας κληρονομιάς. Το τουριστικό μας μοντέλο, όμως, σήμερα πιο πολύ από ποτέ έχει ανάγκη από καινοτόμες ιδέες, εναλλακτικές λύσεις και κυρίως τολμηρούς σχεδιασμούς. Μόνο έτσι θα ανταποκριθεί στις απαιτήσεις της παγκόσμιας ανταγωνιστικής τουριστικής αγοράς. Και αυτό πρέπει να γίνει τώρα, γιατί οι ρυθμοί είναι ταχύτατοι. Οτιδήποτε άλλο θα μας φέρει πολύ πίσω και θα το πληρώσει ο ελληνικός λαός.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ την κ. Γκερέκου για τη συνέπεια στο χρόνο.
      Ο κ. Ιωάννης Δριβελέγκας έχει το λόγο.
      ΙΩΑΝΝΗΣ ΔΡΙΒΕΛΕΓΚΑΣ: Κύριε Υφυπουργέ, μάταια περιμένουμε να ακούσουμε συγκεκριμένες απαντήσεις στα ερωτήματα που βάλαμε. Βέβαια ο κύριος Υπουργός, ο κ. Αβραμόπουλος, απαξιοί ή μάλλον σκόπιμα δεν έρχεται σ’ αυτήν την Αίθουσα να απαντήσει. 
      Μάλλον, κύριε Υπουργέ, είναι τακτική της Κυβέρνησής σας, έτσι σας βολεύει, να μην κάνετε τίποτα. Όμως αυτήν την τακτική πολύ εύστοχα την αποκάλυψε ο Κοινοβουλευτικός μας Εκπρόσωπος, ο κ. Παπουτσής. Φοβάμαι πως υπάρχει κίνδυνος η κυβέρνησή σας να χαρακτηρισθεί ως μία κυβέρνηση λούφας και παραλλαγής. Δεν κάνετε τίποτα το συγκεκριμένο. Είχατε χρόνο εικοσιπέντε λεπτά να μιλήσετε, έβαλα κάποια θέματα για την Περιφέρεια, γιατί πρέπει να έχει τον πρώτο λόγο, αφού είναι παραπονεμένη και αδικημένη, αφού ξέρετε ότι λόγω των Ολυμπιακών Αγώνων όλα τα έργα έγιναν στην Αττική και γι’ αυτό πρέπει να μας πείτε κάτι συγκεκριμένο. Προηγουμένως σας είπα ότι στη Βόρεια Ελλάδα έχουμε 15% μείωση των κρατήσεων στα ξενοδοχεία και παραπάνω στα ενοικιαζόμενα διαμερίσματα. Ένα μέτρο θα μας πείτε, μια πρωτοβουλία θα πάρετε; Απαντήστε. Αυτό περιμένει ο κόσμος. 
      Πολύ φοβάμαι ότι δεν θα μας πείτε τίποτα, γιατί δεν έχετε τίποτα το συγκεκριμένο και μένετε στα γενικόλογα. Εμείς θα περιμένουμε συγκεκριμένες απαντήσεις και συνέχεια θα σας ρωτάμε και θα σας εξωθήσουμε στο να δουλέψετε, επιτέλους να κυβερνήσετε, και όταν αποφασίσετε να κυβερνήσετε να ξέρετε ότι με δημιουργικές προτάσεις θα συμβάλουμε και εμείς στην ανάπτυξη του τουρισμού. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Απόστολος Κατσιφάρας έχει το λόγο. 
      ΑΠ0ΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, είναι βέβαιο ότι ο ελληνικός τουρισμός δεν είναι ο φτωχός συγγενής στον παγκόσμιο χάρτη. Η χώρα μας πραγματικά με δυσκολίες και καθυστερήσεις έχει καταφέρει μέσα από συγκεκριμένες πρωτοβουλίες και των προηγούμενων κυβερνήσεων και των παραγωγικών τάξεων και των ιδιωτών, από το σύνολο του ελληνικού λαού να είναι στη δέκατη πέμπτη θέση στον παγκόσμιο χάρτη. 
      Ότι έχει προβλήματα και άλλου τύπου, βεβαίως έχει, αλλά είναι άδικο για την πορεία της τουριστικής οικονομίας να σκεφτόμαστε κάθετα και μηδενικά. Ένα βασικό πρόβλημα έχουμε και το ξέρουμε και αυτό είναι το τουριστικό προϊόν, που επειδή δεν είναι εναλλακτικό, δέχεται τις μεγαλύτερες πιέσεις. Θα πρέπει να έχουμε μια στρατηγική ώστε να διαμορφώσουμε εναλλακτικότητα και ευελιξία στο προϊόν μας τέτοια που να απαντά στη νέα ζήτηση που υπάρχει. Είναι ευθύνη μας και είναι και δική σας ευθύνη, αν το θέλετε. 
      Είναι επίσης σαφές ότι δεν έχετε κανένα σχέδιο και φάνηκε από την τοποθέτησή σας για τη διαχείριση της κρίσης. Περιμένετε. Εγώ ένα ερώτημα κάνω μόνο. Μπορείτε να μεταβάλετε αρμοδιότητες κατά τη διάρκεια των Ολυμπιακών Αγώνων, όταν θα πρέπει να είμαστε στραμμένοι στο πώς θα περιφρουρήσουμε και Θα ενισχύσουμε την εθνική οικονομία και το κύρος της χώρας; Αντί, λοιπόν, να κάνουμε αυτό, θα μπορούσαμε πραγματικά, μόλις τελειώσουν οι Ολυμπιακοί Αγώνες, με τις υπάρχουσες δομές και με ενίσχυσή τους να ανοίξουμε όλο το άλλο πλέγμα. 
      Κύριε Πρόεδρε, όλα αυτά έχουν να κάνουν με το πώς αντιλαμβανόμαστε και αυτό φάνηκε από τη συνέντευξη του κ. Αβραμόπουλου για τη νέα αντίληψη της περιφέρειας. Λέει ο κ. Αβραμόπουλος, περιμένουμε να το δούμε και στο νομοσχέδιο, ότι θα συνδιαχειρίζεται η Περιφέρεια με τα γραφεία του ΕΟΤ σε επίπεδο αποφάσεων. Εγώ ξέρω ότι στη διοίκηση ένας έχει την υπογραφή για να υπάρχει και ευθύνη. Άρα οτιδήποτε άλλο δεν βοηθάει σε τίποτα και οφείλετε σύντομα να ξεκαθαρίσετε τη στρατηγική σας και να πάρετε αποφάσεις, να μη χαθεί μία μεγάλη ευκαιρία που έχει η οικονομία μας, που την περιμένουν αυτοί που ασχολούνται με την τουριστική οικονομία, αλλά και ο Έλληνας εργαζόμενος. Συνεπώς να πάρετε πρωτοβουλίες. 
      Άρα πάρτε πρωτοβουλίες, γιατί αν η πρωτοβουλία σας είναι όπως με τα αστέρια, κερδίζετε μεν χρόνο, αλλά στην ουσία αφήνετε στη διακριτική ευχέρεια του καθενός να αυτοχρίσει το ξενοδοχείο του για ό,τι θέλει. Βεβαίως θα περιμένει τον τροχονόμο. Θα υπάρξει ο τροχονόμος, αλλά στη συγκεκριμένη φάση, αν θα γίνει τώρα, μπορεί να το πληρώσουμε με μια μεγάλη δυσφήμηση προς τα έξω. Γιατί ο πελάτης ξέρει τι αγοράζει. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Τουρισμού κ. Αναστάσιος Λιάσκος έχει δώδεκα λεπτά για να δευτερολογήσει. 
      Ορίστε, κύριε Υφυπουργέ. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κύριε Πρόεδρε, κυρίες και κύριοι συνάδελφοι, κατ’ αρχάς θέλω να αντιπαρέλθω τους ατυχείς χαρακτηρισμούς του κ. Τσοχατζόπουλου και άλλων συναδέλφων σε ό,τι αφορά την παρουσία του Υπουργού Τουρισμού εδώ. Η πολιτική ηγεσία του Υπουργείου παρίσταται. Έχω την αίσθηση ότι η ταπεινότητά μου μπορεί στοιχειωδώς να καλύψει ζητήματα που αφορούν το σχεδιασμό και την υλοποίηση της πολιτικής του Υπουργείου. Βέβαια ο κ. Τσοχατζόπουλος θα έπρεπε να είναι πολύ προσεκτικός σε τέτοιους χαρακτηρισμούς, γιατί θα τον καλέσω να μας πει αν θεωρούσε ότι περιφρονούσε το Σώμα, όταν δεν ερχόταν εκείνος σε επερωτήσεις που κάναμε ως Αξιωματική Αντιπολίτευση. 
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε. Φοβάμαι ότι θα σας γίνει έξις. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Εκτός αν περιφρονούσε το Σώμα και ο κ. Τσοχατζόπουλος, όταν ερχόταν εδώ ο κύριος Υφυπουργός. Γιατί πολλές φορές εγώ προσωπικά είχα εδώ τον Υφυπουργό Τουρισμού κ. Γεωργακόπουλο, απόντος του κ. Τσοχατζόπουλου. Συνεπώς όταν υπάρχει πολιτική ηγεσία του Υπουργείου, δεν νομίζω ότι χρειάζονται τέτοιοι βαριοί χαρακτηρισμοί χωρίς λόγο. 
      Είπατε, κύριοι συνάδελφοι, ότι δεν πήρατε απαντήσεις.
      ΕΥΑΓΓΕΛΟΣ ΑΡΓΥΡΗΣ: Κύριε Υπουργέ,…
      ΠΡΟΕΔΡΕΥΩΝ (Γεώργιος Σούρλας): Παρακαλώ! Δεν ωφελούν σε τίποτα οι διακοπές. Δεν προάγουν τη συζήτηση που διεξάγεται σ’ ένα πολύ καλό επίπεδο. Σας παρακαλώ να σεβαστείτε το χώρο και τη διαδικασία. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Είπατε, κύριοι συνάδελφοι, ότι δεν πήρατε απαντήσεις. Τι παραπάνω απαντήσεις θέλατε; Είχατε υποβάλει μία επίκαιρη επερώτηση με επτά σημεία. Απάντησα σε ένα προς ένα, καταθέτοντας και τα σχετικά έγγραφα στα Πρακτικά της Βουλής, εκτός και αν δεν έχω καλή αντιληπτική ικανότητα εγώ, ώστε να μην αντιλαμβάνομαι ότι απαντήθηκαν ένα προς ένα τα θέματα. Επειδή οι απαντήσεις ήταν πολύ συγκεκριμένες και επειδή απέδειξα ότι σε θέματα τιμών, πυρασφάλειας, κατηγοριοποίησης, τουριστικής πολιτικής, συνέργειας στη διαφήμιση των Ολυμπιακών Αγώνων -ενώ ήταν υποχρέωση των μέχρι πρότινος κυβερνήσεων του ΠΑΣΟΚ- δεν υλοποιήθηκε τίποτα, εάν αυτό δεν άρεσε, τότε δεν φταίω εγώ γι’ αυτό. Βέβαια χαίρομαι που ο Κοινοβουλευτικός σας Εκπρόσωπος –έστω έμμεσα- μετά από πολλά χρόνια διακυβέρνησης, ξεκινώντας την ομιλία του, είπε ότι υπάρχει εδώ ένα στρατηγικό σχέδιο από το 2004 ως το 2010 για την ανάπτυξη του τουρισμού. 
      Μπορείτε να μας πείτε τι υπήρχε μέχρι το 2004; Να σας πω, λοιπόν, εγώ ότι δεν υπήρχε τίποτα. Ξέρετε κάτι; Ήταν τόσο ισοπεδωμένη η κατάσταση στον τουρισμό, που η Γενική Γραμματεία με τον ΕΟΤ και οι επικεφαλής τους ούτε συνδέονταν ούτε μιλούσαν μεταξύ τους. Ας μην πούμε πως ο τουριστικός τομέας, πολυδιασπασμένος και κατακερματισμένος, δεν είχε καμιά απολύτως συγκρότηση για μια ενιαία, μακροχρόνια και αξιόπιστη τουριστική στρατηγική. 
      Τι κάναμε εμείς, λοιπόν, που, κατά τη δική σας γνώμη, περιμένουμε να γίνει το νομοσχέδιο -έτσι νομίζετε εσείς- για να λειτουργήσουμε; Όχι, δεν είναι έτσι. Δεν είναι καθόλου έτσι. 
      Εμείς από την πρώτη μέρα ανασκουμπωθήκαμε και κάναμε πολύ περισσότερα από ό,τι χρόνια ολόκληρα δεν κάνατε εσείς. Τι να κάνουμε, κυρίες και κύριοι συνάδελφοι; Αυτή είναι η αλήθεια. Να σας πω, λοιπόν, τι κάναμε, αλλά μετά να μας πει συγκεκριμένα και κάποιος από σας τι κάνατε τόσα χρόνια. Γιατί η γέφυρα Ρίου Αντιρρίου και οποιοδήποτε έργο υποδομής δεν είναι τουριστική πολιτική ούτε τουριστική στρατηγική. Βεβαίως οι υποδομές -αν και είμαστε πολύ πίσω σε υποδομές-…
      (Θόρυβος από την πτέρυγα του ΠΑΣΟΚ - κωδωνοκρουσίες) 
      Έχετε την υπομονή να ακούσετε. Δεν μιλήσατε; 
      …. κύριε Παπουτσή, είναι πράγματι απαραίτητες για τον τουρισμό, όπως αναφέρατε, αλλά δεν είναι τουριστική πολιτική. Και βέβαια δεν αντιλήφθηκε προηγουμένως ο κ. Τσοχατζόπουλος που είπα ότι αντέξαμε σε πολέμους, σε τρομοκρατικά χτυπήματα κλπ., όμως, είμαστε η μόνη χώρα που έχουμε πτωτική πορεία στον τουρισμό μας τα τελευταία χρόνια σε σχέση και με τις ανταγωνίστριες μεσογειακές ευρωπαϊκές χώρες, αλλά και με τον ευρύτερο ανταγωνιστικό μας περίγυρο. Και φαίνεται ότι οι πόλεμοι, οι κρίσεις, τα τρομοκρατικά χτυπήματα μέχρι σήμερα  επηρέαζαν τη χώρα μας, ενώ όλες τις άλλες χώρες δεν τις επηρέαζαν. Υπάρχει αυξητικός ρυθμός σε όλες τις υπόλοιπες, εκτός από μας που έχουμε και πτωτική πορεία και πτώση του τουριστικού εισοδήματος. 
      Όλα αυτά, κυρίες και κύριοι συνάδελφοι, τα είπαμε για να αποδείξουμε ότι η πολιτική σας στον τουρισμό, δυστυχώς, μέχρι σήμερα ήταν μηδενική. Αυτή είναι η αλήθεια. 
      Τι κάνουμε εμείς, λοιπόν. Να τα ξαναπώ άλλη μια φορά. Αφού αφήσατε τα θέματα τιμών, πυρασφάλειας και δεκάδες άλλες εκκρεμότητες στην τύχη τους, ξέρετε κάτι εσείς που επερωτάτε σήμερα; Από το 1995 δεν είχαν τα ξενοδοχεία πυρασφάλεια. 
      ΑΠΟΣΤΟΛΟΣ ΚΑΤΣΙΦΑΡΑΣ: Η πυρασφάλεια είναι κυλιόμενη. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Από το 1995 μέχρι σήμερα εμείς ήμασταν εκείνοι που στείλαμε αυστηρές προειδοποιήσεις, λέγοντάς τους ότι μέχρι αυτό το χρονικό διάστημα ή θα έχετε την πυρασφάλεια ή θα κλείσετε. 
      ΑΠΟΣΤΟΛΟΣ ΚΑΤΣΙΦΑΡΑΣ: Αφού έχει λήξει η προθεσμία και έχει παραταθεί.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού):  Μέχρι τώρα το είχατε αφήσει.
      Στα θέματα των τιμών πράξατε το ίδιο.
      (Θόρυβος από την πτέρυγα του ΠΑΣΟΚ)
      Δεν θέλετε να τα ακούτε; 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):  Θα παρακαλέσω να μη διακόπτετε. Κύριοι συνάδελφοι του ΠΑΣΟΚ, ο Κοινοβουλευτικός σας Εκπρόσωπος κ. Παπουτσής και συγκρότηση έχει και πολιτικό λόγο έχει και σε λίγο θα πάρει το λόγο. Σας παρακαλώ, διευκολύνετε την ομαλή ροή της συζήτησης και της αγόρευσης του κυρίου Υπουργού.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Αν δεν είμαι διασκεδαστικός, για να σας διασκεδάσω, δεν φταίω εγώ. Πρέπει να  τεκμηριώσω τα όσα, αν θέλετε, θεωρούμε ότι πρέπει να γίνουν. Κυβερνούσατε χρόνια και απ’ ό,τι φαίνεται, μας αφήσατε σχέδια -τίποτε άλλο- νόμων, τα οποία επικαλείστε. Εμείς ξεκινήσαμε, αντιμετωπίσαμε τις εκκρεμότητες και τα θέματα των τιμών και τα θέματα της πυρασφάλειας και τα ζητήματα της αστεριοποίησης, κατηγοριοποίησης, για τα οποία δυστυχώς, όπως σας είπα, κάνατε νόμο, με τον οποίο δεν μπορούσε να λυθεί αυτό το ζήτημα έτσι όπως ήταν. Με εγκυκλίους παρατείναμε το χρονικό διάστημα κατάθεσης των δικαιολογητικών. Αυτό κάναμε, για να μπορέσουν να κατηγοριοποιηθούν. Δεν είπαμε ότι κάναμε κάποιο θαύμα. Όμως με εγκυκλίους παρατείναμε το χρονικό διάστημα. Αντιμετωπίσαμε εκκρεμότητα που μας άφησε η κυβέρνησή σας. Δεν μπορούσαν να κατηγοριοποιηθούν έτσι όπως ήταν τα πράγματα.
      Σε ό,τι αφορά τους Ολυμπιακούς Αγώνες, σας είπα ότι δυστυχώς οι προηγούμενες κυβερνήσεις δεν έκαναν καμία απολύτως αξιοποίηση ή σύνδεση του τουριστικού προϊόντος με τους Αγώνες. Και χαίρομαι που είπατε προηγούμενα εδώ ότι δεν χρειαζόταν πιθανώς, γιατί από μόνο του το γεγονός αναδεικνύει τη χώρα. Εγώ θεωρώ ότι σε άλλες χώρες που έγιναν οι Ολυμπιακοί Αγώνες, υπήρξε μια προολυμπιακή στρατηγική και εμείς τώρα πια χαράζουμε τις μεταολυμπιακές κατευθύνσεις που είναι, όπως σας είπα, ο συντονισμός των πολυδιασπασμένων αρμοδιοτήτων, η βελτίωση της ήδη υπάρχουσας υποδομής, ο ολοκληρωμένος επικοινωνιακός σχεδιασμός, γιατί δυστυχώς δεν ήταν συνδεδεμένος και με την έρευνα αγοράς και με την αποτελεσματικότητα. Σας είπα ότι η διαφήμιση γινόταν άκαιρα, με μειωμένα κονδύλια. Τώρα τι ύψος έχει το κονδύλι για τη διαφήμιση, όσοι ασχολούνται, ξέρουν. Και για να απαντήσω, από τα 40 εκατομμύρια ευρώ, περίπου 8-10 εκατομμύρια ευρώ μπορούν να πάνε στη διαφήμιση, γιατί τα υπόλοιπα καλύπτουν λειτουργικά και άλλα έξοδα. Δεν είναι όλα αυτούσια διαφημιστική δράση.  Γιατί όποιος μελετά, ξέρει.
      Προχωρήσαμε, λοιπόν, εμείς και σε έκτακτες διαφημιστικές δραστηριότητες. Εδώ έχω ένα πρόγραμμα επειδή η κ. Ξηροτύρη ζήτησε τι διαφημιστικές δράσεις κάναμε. Να σας πω, λοιπόν, ότι προχωρήσαμε σ’ ένα γενναίο διαφημιστικό πρόγραμμα 1,2 εκατομμυρίων ευρώ σε δώδεκα χώρες, ραδιόφωνα, έντυπα κλπ., προχωρήσαμε στη διαφήμιση της Αττικής ύψους 1,5 εκατομμυρίου ευρώ που τρέχει εδώ και δύο βδομάδες. Δυστυχώς δεν είχε γίνει τίποτε. Εμείς τα κάνουμε. Και για να ξέρετε, κύριε Παπουτσή, διευκρινιστικά, δεν μιλάμε για διαφήμιση του δήμου, αλλά μιλάμε για διαφήμιση που είχε υποχρέωση ο ΕΟΤ, δηλαδή το Υπουργείο Τουρισμού, να κάνει για την Αττική. 
      Στη συνέχεια θέλω να πω ότι μόλις εγκρίθηκε το νομαρχιακό πρόγραμμα επιδότησης, δηλαδή των νομαρχιακών αυτοδιοικήσεων, που είναι 4,37 εκατομμύρια ευρώ. Σας τα καταθέτω για τα Πρακτικά.
      (Στο σημείο αυτό ο Υφυπουργός Τουρισμού κ. Αναστάσιος Λιάσκος καταθέτει για τα Πρακτικά τις προαναφερθείσες δαπάνες έκτακτων διαφημιστικών ενεργειών 2004, οι οποίες έχουν ως εξής:
      (Τα προαναφερθέντα έγγραφα υπάρχουν στο τεύχος των Πρακτικών της Βουλής)
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Σε ό,τι αφορά την περιφερειακή μας πολιτική, όπως σας είπα, αναδιαμορφώνουμε την ασύνδετη περιφερειακή πολιτική όπως υπήρχε μέχρι σήμερα, κάτω από το ενιαίο σχήμα του Υπουργείου, προκειμένου να μπορεί να υπάρχει ροή της τουριστικής πολιτικής μέχρι τον τελευταίο τουριστικό προορισμό. Γιατί μέχρι σήμερα διακόπτονταν. Άλλες ενέργειες έκανε η Γενική Γραμματεία, άλλες ο ΕΟΤ, άλλες οι Περιφέρειες. Ταυτόχρονα δημιουργήσαμε επιτροπές μόνιμες διαχείρισης κρίσεων καθώς και συγκροτήσαμε κλιμάκια ελέγχων για τους Ολυμπιακούς Αγώνες. Πραγματοποιήσαμε ελέγχους, όπως σας είπα, δημιουργήσαμε, όπως σας είπα, την όλη υποδομή για τους Ολυμπιακούς Αγώνες και σας καταθέτω για τα Πρακτικά και τα έγγραφα που αφορούν τα κλιμάκια που δημιουργούμε στην Περιφέρεια.
      (Στο σημείο αυτό ο Υφυπουργός Τουρισμού κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      «ΘΕΜΑ: Αποστολή στοιχείων ελέγχων.
      Εν όψει της διεξαγωγής των Ολυμπιακών Αγώνων, παρακαλούμε να μας γνωρίσετε με τη διαδικασία του επείγοντος μέχρι 15/06/04, τα ακόλουθα:
      α) Τις Τουριστικές επιχειρήσεις (κύρια και βοηθητικά ξενοδοχειακά καταλύματα) που έχουν εκκρεμότητες σε ότι αφορά την ισχύ του πιστοποιητικού πυρασφάλειάς τους, απαραίτητου στοιχείου για τη χορήγηση του Ειδικού Σήματος Λειτουργίας των σύμφωνα με τις Τ/3898/5.3.04-426/1/4/04 και 1107/20.4.04 σχετικές υπηρεσιακές εγκυκλίους.
      β) Τους πραγματοποιηθέντες ελέγχους σε Τουριστικές επιχειρήσεις και τα αποτελέσματα αυτών κατά τους μήνες Μάρτιο, Απρίλιο και Μάιο 2004.
      Λαμβάνοντας υπόψη παλαιότερα υπομνήματά σας με τα οποία επισημαίνονται οι αδυναμίες των Διευθύνσεών σας να πραγματοποιήσουν ελέγχους, θεωρούμε σκόπιμο να μας ενημερώσετε για τις ανάγκες ενίσχυσής σας, προκειμένου το Υπουργείο Τουρισμού σε συνεργασία με τον Ε.Ο.Τ. να προβεί επικουρικά στους σχετικούς ελέγχους καθώς και να μας αποστείλετε κατάλογο με τις τουριστικές επιχειρήσεις για τις οποίες απαιτείται άμεσος έλεγχος.
      Ο ΥΦΥΠΟΥΡΓΟΣ ΤΟΥΡΙΣΜΟΥ
      Α. ΛΙΑΣΚΟΣ
      «ΘΕΜΑ: Συγκρότηση Επιτροπών Αντιμετώπισης Κρίσεων κατά την Τουριστική Περίοδο
      Στα πλαίσια των αρμοδιοτήτων σας, παρακαλούμε να φροντίσετε:
      Για την έκδοση απόφασης συγκρότησης Περιφερειακής Επιτροπής Αντιμετώπισης Κρίσεων που ενδέχεται να προκύψουν κατά την τουριστική περίοδο και ειδικότερα το διάστημα διεξαγωγής των Ολυμπιακών Αγώνων.
      Προτείνουμε η Επιτροπή να τελεί υπό την Προεδρία του Γ.Γ. της Περιφέρειας και να αποτελείται από εκπροσώπους των Νομαρχιών, των Δήμων, της Ελληνικής Αστυνομίας, του Λιμενικού Σώματος, του Πυροσβεστικού Σώματος, της Περιφερειακής Διεύθυνσης Τουρισμού και των Ενώσεων των Τουριστικών Φορέων.
      Σε υψηλού τουριστικού ενδιαφέροντος προορισμούς της Περιφέρειας σας, προτείνουμε τη σύσταση Τοπικής Επιτροπής Αντιμετώπισης Κρίσεων, η οποία να τελεί υπό την Προεδρία του Νομάρχη και με συμμετοχή εκπροσώπων των τοπικών φορέων κατ' αναλογία με την Περιφερειακή Επιτροπή.
      Ο ΥΦΥΠΟΥΡΓΟΣ ΤΟΥΡΙΣΜΟΥ
      Α. ΛΙΑΣΚΟΣ»)
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Επίσης δημιουργούμε μόνιμες επιτροπές διαχείρισης κρίσεων ενόψει των Ολυμπιακών Αγώνων σε κάθε περιφέρεια και σε κάθε τουριστικό προορισμό.
      Αναβαθμίζουμε το Εθνικό Συμβούλιο Τουρισμού. Δημιουργούμε μόνιμη επιτροπή διαχείρισης κρίσεων, δημιουργούμε επιτροπή που συνδέεται με το Υπουργείο και αποτελείται από υπηρεσιακούς παράγοντες, στελέχη της ΕΝΑΕ και εκπροσώπους της ΚΕΔΚΕ, για να συνδεθεί ολοκληρωμένα το τουριστικό προϊόν μας σε επίπεδο χάραξης ενιαίας πολιτικής μέχρι επίπεδο δήμου, δηλαδή ακρότατου τουριστικού προορισμού. Δεν είναι ενέργειες αυτές του νέου Υπουργείου; Δεν είναι ενέργειες η αντιμετώπιση όλων των εκκρεμοτήτων μέσα στους δύο αυτούς μήνες; Δεν είναι ενέργειες η χάραξη μιας πολιτικής που δρομολογεί πλέον σε βάθος χρόνου και ένα στρατηγικό σχεδιασμό για το τουριστικό μας προϊόν; Και αν θέλετε, δεν είναι ενέργειες ότι άμεσα κατατίθεται –γιατί άμεσα, εντός των ημερών θα κατατεθεί- το νομοσχέδιο το οποίο προβλέπει την ολοκληρωμένη οργάνωση; 
      Αναβαθμίζουμε το ρόλο του ΕΟΤ και τον κάνουμε πράγματι εκτελεστικό βραχίονα της πολιτικής. Αυτό θεωρούμε εμείς και αυτό θεωρούν και όλοι οι τουριστικοί φορείς ότι πρέπει να γίνει. Αναβαθμίζουμε το ρόλο της ΕΤΑ που, αν θέλετε, λειτούργησε δυστυχώς σε πολλές περιπτώσεις σκανδαλωδώς με θολές και αδιαφανείς διαδικασίες και από εδώ και πέρα την επαναφέρουμε επί τα ορθά ως διαχειριστή και αξιοποιητή της περιουσίας του τουρισμού χωρίς τα άλλα παρελκόμενα, όπως κατήντησε δυστυχώς με τα επόμενα νομοθετήματα που έγιναν γι’ αυτήν την εταιρεία. Και βέβαια, όταν συμβασιοποιεί, όλες οι συμβάσεις θα κινούνται μέσω τράπεζας για να μπορεί να υπάρχει πραγματικά η διαφάνεια σε όλες τις διαχειριστικές δυνατότητες που θα έχει η Εταιρεία Τουριστικών Ακινήτων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε δικαίωμα ακόμα πέντε λεπτά για τριτολογία.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κύριε Πρόεδρε, θα τελειώσω και θα κάνω χρήση της τριτολογίας, αν χρειασθεί.
      Κλείνοντας να πω ότι η τουριστική πολιτική που εμείς ασκούμε σήμερα, είναι ολοκληρωμένης μορφής. Και βέβαια αν είσθε δίκαιοι, που πρέπει να είσθε, πρέπει να την κρίνετε εκ του αποτελέσματος γιατί δυστυχώς για το ό,τι μέχρι σήμερα υπήρχε, αυτό μπορούμε να πούμε ότι κρίθηκε εκ του αποτελέσματος!
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος, κ. Χρήστος Παπουτσής, έχει το λόγο.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, άκουσα με πολύ μεγάλη προσοχή τον κύριο Υπουργό να σχολιάζει τις παρατηρήσεις μας και να υπερασπίζεται τον Υπουργό του, ο οποίος λείπει από την Αίθουσα όχι σε μία ερώτηση, αλλά σε μία επίκαιρη επερώτηση την οποία υπογράφουν τριάντα ένας Βουλευτές της Αξιωματικής Αντιπολίτευσης. Και επιπλέον, κύριε Λιάσκο, θέλω να υπενθυμίσω ότι στην προηγούμενη κυβέρνηση το Υπουργείο Ανάπτυξης είχε Υφυπουργό αρμόδιο για τα θέματα τουρισμού, ενώ σήμερα η Κυβέρνηση διατυμπάνιζε τη λειτουργία ενός νέου Υπουργείου, του Υπουργείου Τουρισμού και ο Υπουργός του δεν σέβεται την Εθνική Αντιπροσωπεία, δεν σέβεται την επίκαιρη επερώτηση τριάντα ενός Βουλευτών της Αξιωματικής Αντιπολίτευσης και λείπει!
      Επειδή άκουσα προηγουμένως ότι έχετε ολοκληρωμένο πρόγραμμα, το οποίο προβλέπει μέχρι και τη συνεργασία με την Τοπική Αυτοδιοίκηση, τους δήμους, για το τουριστικό προϊόν, τότε προφανώς διαβάζω λάθος, παρά το γεγονός ότι χρησιμοποιώ τα γυαλιά μου, όταν διαβάζω προσεχτικά, όταν ακούω ότι ο κ. Αβραμόπουλος –Υπουργός Τουρισμού σήμερα- περιέρχεται τη χώρα και συζητά με τους εκπροσώπους της Τοπικής Αυτοδιοίκησης από χωρίον εις χωρίον, κατά προτίμηση στην Κρήτη και στη Ρόδο και στα Δωδεκάνησα, προκειμένου να ακούσει τις γνώμες για το πώς πρέπει να συζητήσουμε και το πώς πρέπει να οργανώσουμε την καλύτερη δυνατή συνεργασία.
      Έχετε πρόγραμμα ή δεν έχετε πρόγραμμα; Δεν το γνωρίζει ο Υπουργός και το γνωρίζει ο Υφυπουργός; Τι ακριβώς συμβαίνει; Άκουσα τον Κοινοβουλευτικό Εκπρόσωπο κ. Πολύδωρα προηγουμένως να με εγκαλεί, διότι δεν άσκησα σωστά την κριτική μου, γιατί είπα, κύριε Πρόεδρε, ότι ασχολήθηκα με τα πολιτικά μηνύματα τα οποία εκπέμπει η Κυβέρνηση και δεν αναφέρθηκα σε συγκεκριμένες πράξεις. Μα, αν αναφερόμουν σε συγκεκριμένες πράξεις, θα θεωρούσα πολύ φτωχή την ομιλία μου. Ξέρετε γιατί; Διότι συγκεκριμένες πράξεις δεν υπάρχουν.
      Ξέρετε ποιες είναι οι συγκεκριμένες πράξεις, οι οποίες έγιναν κατά τη διάρκεια του τριμήνου; Η εν κρυπτώ προετοιμασία του νομοσχεδίου για τη δημιουργία νέου Υπουργείου. Γιατί το λέω «εν κρυπτώ» και επιμένω σ’ αυτό; Διότι ο κύριος Υφυπουργός δεν μπορεί να μας παρουσιάσει σήμερα τα ονόματα της νομοπαρασκευαστικής επιτροπής, η οποία διαμορφώνει το νομοσχέδιο. Γιατί δεν υπάρχει νομοπαρασκευαστική επιτροπή. 
      Ξέρετε γιατί καθυστερεί αυτό το νομοσχέδιο, κύριε Πρόεδρε; Διότι συνεδριάζει νυχθημερόν ο κύριος Υφυπουργός με τα στελέχη της ΔΑΚΕ, δηλαδή με τα στελέχη των συνδικαλιστών της Νέας Δημοκρατίας, προκειμένου να διαμορφώσουν κατά το δοκούν το νέο Υπουργείο. Αυτή είναι  η πραγματικότητα, αυτή είναι  η αλήθεια.
      Θέλετε να μάθετε ποιες είναι οι πράξεις του Υπουργείου αυτό το τρίμηνο; Να σας τις πω αμέσως. Ορίστηκε ο Πρόεδρος στον Οργανισμό Τουριστικής Εκπαίδευσης, άμεσος και γνωστός συνεργάτης του Υπουργού κ. Αβραμόπουλου από την εποχή που ήταν Δήμαρχος Αθηναίων.
      Θέτω ένα ερώτημα, για να μην προβώ σε καταγγελίες. Είναι αλήθεια ότι δεν περνά από τον Οργανισμό; Είναι αλήθεια ότι ο νέος Πρόεδρος ευθύς εξαρχής όλες τις αποφασιστικές αρμοδιότητες τις έχει εκχωρήσει σ’ ένα μέλος του διοικητικού συμβουλίου; Αλλάξατε, ναι ή όχι, δύο γενικούς διευθυντές που ορίσατε στο διάστημα των τριών μηνών; Δύο! Δεν σας άρεσαν, τους αλλάξατε και τους δύο. Τώρα ετοιμάζεστε για τον τρίτο. Αυτό είναι  το έργο με το οποίο ασχολείται ο κύριος Υφυπουργός, τα συνδικαλιστικά στελέχη της Νέας Δημοκρατίας. Βεβαίως όλα αυτά συμβαίνουν τη στιγμή που ο Πρωθυπουργός απεκδύεται μετά βδελυγμίας την κομματικοποίηση της Δημόσιας Διοίκησης και τον κομματισμό.
      Επιπλέον, ορίσατε, ναι ή όχι, διευθυντή τουριστικής πολιτικής γνωστό συνδικαλιστή της ΔΑΚΕ; Είναι  σε θέση ο κύριος Υφυπουργός να βεβαιώσει το Σώμα ότι η επιλογή έγινε με πλήρη αξιοκρατικά κριτήρια; Διότι ακούμε πολλά στελέχη της Νέας Δημοκρατίας στον ΕΟΤ που αμφιβάλλουν για τα αξιοκρατικά κριτήρια του κυρίου Υφυπουργού όσον αφορά τις επιλογές του. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Κύριε Πρόεδρε, παρακαλώ να μου προσθέσετε το ήμισυ τουλάχιστον του χρόνου του Κοινοβουλευτικού Εκπροσώπου της Νέας Δημοκρατίας τον οποίο δεν τον αφαιρέσατε. Ο κ. Πολύδωρας πήρε επιπλέον δέκα λεπτά.
      ΠΡΟΕΔΡΕΥΩΝ (Γεώργιος Σούρλας): Έχετε επιπλέον δύο λεπτά.
      ΧΡΗΣΤΟΣ ΠΑΠΟΥΤΣΗΣ: Θα κρατήσω και τα υπόλοιπα λεπτά για την τριτολογία μου.
      Ερωτώ για μια άλλη πράξη, γιατί καλό είναι να κάνουμε επιθέσεις στο παρελθόν, αλλά να κοιτάμε και το παρόν. Σας ρωτώ, λοιπόν, εάν είναι αλήθεια η φημολογία που υπάρχει ότι σκοπίμως δεν έχει λειτουργήσει ακόμα η ανεξάρτητη αρχή ελέγχου των καζίνο, διότι στο μεσοδιάστημα επιχειρήθηκε να υπάρξει τροποποίηση των αδειών σε ένα καζίνο και να του δοθεί η δυνατότητα να χρησιμοποιήσει τριακόσια μηχανάκια. Είναι αλήθεια αυτό; Τότε γιατί δεν λειτουργεί η ανεξάρτητη αρχή ελέγχου του καζίνο που προβλέπεται από τη νομοθεσία, την οποία ψήφισε η κυβέρνηση του ΠΑΣΟΚ;
      Τέλος, όσον αφορά τους Ολυμπιακούς Αγώνες, εγώ πιστεύω, κύριε Πρόεδρε, ότι η Κυβέρνηση της Νέας Δημοκρατίας έχει τεράστιες ευθύνες. Διότι είναι εγκλωβισμένη στο νεοφιλελεύθερο δογματισμό της, αρνείται να παρέμβει στις αγορές και ετοιμαζόμαστε για ολυμπιακό ρεκόρ στον τιμάριθμο. Αυτή είναι η πραγματικότητα.
      Επιτέλους, τώρα που κυβερνάτε –γιατί μέχρι τώρα κάνατε αντιπολίτευση- αντιληφθείτε, παρακαλώ, τη διαφορά στην έννοια του θεατή των Ολυμπιακών Αγώνων και τον τουρίστα. Είναι ο μόνος τρόπος για να ασκήσετε μια συγκεκριμένη πολιτική στον τομέα του τουρισμού και να αντιληφθούμε την υπεραξία των Ολυμπιακών Αγώνων προς όφελος της χώρας μας, της οικονομίας μας, της τουριστικής βιομηχανίας σε συνδυασμό πάντοτε με τη δημιουργία νέων θέσεων απασχόλησης και για το παρόν -και για τη φετινή περίοδο- αλλά και για τα επόμενα χρόνια.
      Κύριε Πρόεδρε, τα υπόλοιπα θα τα αναφέρω στην τριτολογία μου, γιατί απ’ ό,τι φαίνεται θα χρειαστεί κι αυτή.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Τουρισμού κ. Λιάσκος έχει το λόγο για πέντε λεπτά.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Παρ’ ότι κάνατε κρίσεις απαράδεκτες, δεν θα μπω σ’ αυτά τα ζητήματα. Εμείς θεωρούμε ότι μετά από πολύ προσεκτική μελέτη ορίζουμε στελέχη στις θέσεις των επικεφαλής των Οργανισμών, τα οποία πράγματι έχουν και την έξωθεν καλή μαρτυρία και, αν θέλετε, λειτουργούν προς την κατεύθυνση της τουριστικής ανάπτυξης του τόπου. 
      Εν πάση περιπτώσει, προηγούμενες συγκρίσεις δεν θέλω να κάνω, γιατί ο προηγούμενος Πρόεδρος του ΕΟΤ, ο κ. Πατέλης, ήταν και ο μελετητής του ΕΟΤ ο οποίος όταν ανέλαβε τον Οργανισμό υπέγραφε -κύριε Παπουτσή, για να ξέρετε- τα εντάλματα των μελετών που είχε κάνει ως μελετητής του ΕΟΤ. Το λέω για να ξέρετε ποιους είχατε εσείς. 
      Λοιπόν, αν έχουμε τέτοιους εμείς, να μας τους φέρετε στη Βουλή. Εσείς που βάλατε στο «ψυγείο» χιλιάδες στελέχη, άξια στελέχη της Δημόσιας Διοίκησης, είστε ο τελευταίος που μπορείτε να ομιλείτε -εσείς εννοώ εκπροσωπώντας αυτήν την παράταξη που εκπροσωπείτε- για διώξεις. Κανείς δεν έχει διωχθεί. Αν θέλετε, αντικαταστήσαμε διευθυντή ο οποίος πράγματι δεν είχε τα τυπικά προσόντα για να έχει αυτήν τη θέση. Έναν μόνο γενικό διευθυντή έχει η Γενική Γραμματεία Τουρισμού και αναζητήστε, παρακαλώ, πώς έχει κριθεί. 
      Θέλω εσείς να αναζητήσετε -γιατί σας έχω εμπιστοσύνη- να δείτε πώς έχει κριθεί. Γι’ αυτήν τη θέση δεν έκανε. Διευθυντής είναι και πάλι σε άλλη διεύθυνση, αλλά δεν έκανε γι’ αυτήν τη θέση.
      Σε ό,τι αφορά τις επιτροπές ελέγχου καζίνο που είπατε, εμείς δεν αντικαταστήσαμε καμία επιτροπή, κύριε Παπουτσή. Τι λέτε; Δεν κατάλαβα. Η επιτροπή που υπήρχε προηγούμενα, υπάρχει. Αυτή η επιτροπή που υπάρχει, αυτή λειτουργεί. Αυτή δραστηριοποιείται. Δεν το ξέρετε αυτό; Ρωτήστε να ενημερωθείτε. Υπήρχε και υπάρχει μια επιτροπή ελέγχου καζίνο. 
      Αλλά να σας πω το εξής: Ας τα αφήσουμε όλα αυτά. Εμείς εδώ είμαστε –το ξέρετε πολύ καλά- λίγες βδομάδες Κυβέρνηση. Λειτουργούμε πράγματι προς την κατεύθυνση της ανασυγκρότησης του τουρισμού της πατρίδας μας. Και εκκρεμότητες αντιμετωπίσαμε και τα θέματα όπως σας είπα, όλα τα εκκρεμή τα δρομολογήσαμε και τα επιλύουμε, παρ’ ότι έπρεπε -κι αυτό είναι το δίκαιο- να είχαν αντιμετωπιστεί και συνεχίζουμε μ’ ένα πραγματικά οραματικό, κατατεθειμένο πρόγραμμα τουριστικής ανάπτυξης, το οποίο και έχετε στα χέρια σας και γνωρίζετε. Σας ανέφερα τις βασικές του γραμμές. Από εκεί και ύστερα είχατε την αίσθηση ότι διά της μαγικής ράβδου σε μερικές βδομάδες θα υλοποιείτο το πρόγραμμα του τουρισμού της Νέας Δημοκρατίας;
      Είστε πολιτικός έμπειρος με χρόνια θητεία σε πολλά όργανα και γνωρίζετε ότι αυτό το πράγμα δεν μπορεί να γίνει και μάλιστα όταν προηγούμενα εσείς είπατε εδώ σ’ αυτήν την Αίθουσα ότι δεν κατορθώσατε να χαράξετε τουριστική στρατηγική, αλλά φτιάχνατε τα σχέδια μέχρι τώρα. Μας μιλήσατε για σχέδια από το 2004 μέχρι το 2010 και μας είπατε ότι έχετε έτοιμο το νομοσχέδιο για τον ιαματικό τουρισμό, για την αξιοποίηση κλπ. Αλλά εγώ σας είπα ότι, δυστυχώς, όπως καταμαρτυρούν οι φορείς, δεν υπήρχε τουριστική πολιτική μέχρι σήμερα. Αυτή είναι η αλήθεια. Απλώς η κατάσταση που υπήρχε διαχειριζόταν τρέχουσες εκκρεμότητες και μάλιστα με χείριστο τρόπο και με αγκυλώσεις απαράδεκτες. 
      Εμείς προχωρούμε και στην αναδιοργάνωση και στη σύνδεση με τις περιφέρειες και σε επίπεδο τοπικής τουριστικής πολιτικής και προχωρούμε να ανασυντάξουμε όλα όσα απαιτούνται να ανασυνταχθούν στον τουρισμό: και τη διαφήμιση και το θεσμικό πλαίσιο για την επιχειρηματικότητα και την κινητροδότηση με τον αναπτυξιακό νόμο και να καλύψουμε τα ζητήματα των συναρμοδιοτήτων με τα άλλα εμπλεκόμενα Υπουργεία, γιατί είχατε δημιουργήσει μια διυπουργική, κύριε Παπουτσή, αλλά δεν συνεδρίαζε ποτέ σε επίπεδο Γενικών Γραμματέων, για να ξέρετε. Σας το λέω υπευθύνως, δεν συνεδρίαζε ποτέ. 
      Τη δημιουργήσατε τον περασμένο χρόνο, αφού είδατε το πρόβλημα, αλλά δεν λειτούργησε ποτέ.
      Ας μην έρχεστε λοιπόν –σας λέω για άλλη μία φορά- για πράξεις και παραλείψεις ετών, να εγκαλείτε σε απολογία εμάς που πραγματικά ξεκινήσαμε να σχεδιάσουμε την τουριστική ανάπτυξη του τόπου. Να είστε δίκαιοι και να μας κρίνετε εκ του αποτελέσματος στο σωστό χρονικό σημείο. Να μην εγκαλείτε ανθρώπους που πραγματικά εργάζονται προς τη σωστή κατεύθυνση –εκτός αν αυτό σας πειράζει- να απολογηθούν για πράγματα τα οποία δεν έγιναν.
      (Στο σημείο αυτό κτυπάει του κουδούνι λήξεως του χρόνου ομιλίας του κυρίου Υφυπουργού)
      Σε ό,τι αφορά στη δήλωσή σας για το θέμα των ευρωεκλογών, επειδή είπατε ότι μέχρι τώρα λαϊκίζουμε, θα σας πω κάτι. Όπως πολύ καλά ξέρετε, ο ελληνικός λαός αντιλαμβάνεται ποιος πορεύεται με σοβαρότητα και συνέπεια και από εκεί και πέρα θα δείτε και το αποτέλεσμα στις ευρωεκλογές. Εκεί θα κριθείτε πάλι για άλλη μία φορά.
      Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας): Ο κ. Παπουτσής έχει το λόγο.
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε.
      Παρακολουθώ με πολύ μεγάλη προσοχή τον κύριο Υφυπουργό. Καταβάλλει πράγματι πολύ μεγάλη προσπάθεια. Όμως θέλω για μία ακόμα φορά να επισημάνω, κύριε Πρόεδρε, ότι ο κύριος Υφυπουργός αναφέρεται μέσα στο πλαίσιο μίας ιδεοληψίας που καθορίζει το κόμμα του, τη Νέα Δημοκρατία, και κυρίως προσδιορίζει τον αντιπολιτευτικό του λόγο στην κυβέρνηση του ΠΑΣΟΚ.
      Κύριε Υπουργέ, μην αγνοείτε την ευρωπαϊκή και την παγκόσμια πραγματικότητα. Δεν είναι διαφορετική η Ελλάδα. Κεντρικός κατευθυνόμενος τουρισμός δεν υπάρχει πουθενά. Επιχειρήθηκε στη Σοβιετική Ένωση και ατύχησε, δεν υπάρχει. Επιχειρείται σε χώρες όπως είναι η Ελλάδα, όπου επικρατούν πολιτικές οι οποίες θέλουν να εκφράσουν συγκεκριμένα οικονομικά συμφέροντα. Εκεί παραπλανήστε και παρασύρεστε. 
      Ανατρέξτε στις πολιτικές της Ευρωπαϊκής Ένωσης, του Παγκόσμιου Οργανισμού Τουρισμού, όπου θέλετε, εκτός από τις Ηνωμένες Πολιτείες, οι οποίες ακολουθούν πολιτική προστατευτισμού στον τουρισμό και μη μου πείτε ότι στην εσωτερική αγορά της Ευρωπαϊκής Ένωσης, της οποίας τμήμα είναι η ελληνική αγορά, εσείς θέλετε να φέρετε πολιτική προστατευτισμού και κεντρικού σχεδιασμού.
      Παντού, σε ολόκληρο τον κόσμο, η ανταγωνιστικότητα της τουριστικής βιομηχανίας και ο συνδυασμός αυτής της πολιτικής με τις πολιτικές προστασίας του περιβάλλοντος και δημιουργίας νέων θέσεων απασχόλησης, καθορίζεται και ενισχύεται από τη συνολική ανάπτυξη της οικονομίας, από τη χρηματοδότηση και τη δημιουργία των υποδομών της χώρας στις μεταφορές, στις τηλεπικοινωνίες, στην ενέργεια και βεβαίως από το γενικότερο οικονομικό περιβάλλον, από το φορολογικό περιβάλλον και κυρίως από τους αναπτυξιακούς νόμους που η κάθε κυβέρνηση κράτους-μέλους της Ευρωπαϊκής Ένωσης έχει τη δυνατότητα να φέρνει για να ενισχύει τον έναν ή τον άλλο τομέα της βιομηχανίας της και της οικονομίας της. Το ίδιο συμβαίνει και στην Ελλάδα.
      Παραλάβατε μία οικονομία ισχυρή, παραλάβατε την Ελλάδα στην Οικονομική και Νομισματική Ένωση. Η τουριστική βιομηχανία, πολύ νωρίτερα, πρώτη απ’ όλες τις χώρες της Ευρωπαϊκής Ένωσης, προετοιμάστηκε για τη χρήση του ευρώ. Εγώ ως Επίτροπος της Ευρωπαϊκής Ένωσης ήμουν εκείνος που σε συνεργασία με την ελληνική κυβέρνηση διαμορφώσαμε το πλαίσιο και κάναμε δεκάδες σεμινάρια στην τουριστική βιομηχανία για να είναι έτοιμη. Και είναι έτοιμη και επωφελήθηκε.
      Επιπλέον, η τουριστική βιομηχανία ήταν εκείνη η οποία δεν απαιτούσε κεντρική παρέμβαση, κρατική παρέμβαση. Απαιτούσε ένα καθαρό αναπτυξιακό περιβάλλον και ταυτόχρονα υποδομές, γιατί οι υποδομές είναι εκείνες που φέρνουν τους τουρίστες και δημιουργούν ασφάλεια. Επιπλέον απαιτεί και κάτι άλλο η τουριστική βιομηχανία: Ασφάλεια όσον αφορά στο εξωτερικό περιβάλλον. 
      Ήταν η πολιτική μας αυτή. Ήταν η πολιτική της κυβέρνησης του ΠΑΣΟΚ, η πολιτική της ειρήνης, της φιλίας και της συνεργασίας με τους λαούς της περιοχής που εγγυάται την ασφάλεια. Και γι’ αυτόν το λόγο, την ώρα που γίνονταν κρίσεις και πόλεμοι στην περιοχή μας, ο τουρισμός εδώ δεν βυθίστηκε. Αντίθετα, κρατήθηκε ψηλά και υπήρξε κερδοφορία σε πολλές περιπτώσεις. Κρατήσαμε ένα πολύ μεγάλο μέρος του τουριστικού ρεύματος της Ευρώπης και βεβαίως τους Έλληνες τουρίστες. 
      Αυτή είναι η αλήθεια, κύριε Υφυπουργέ, και όσο και αν προσπαθήσετε, δεν πρόκειται να τη διαγράψετε με τίποτα. Εμείς είμαστε εδώ, θα ελέγξουμε το έργο σας και όλες τις πρωτοβουλίες σας. Ένα σας λέμε μόνο: Θα είμαστε αυστηρότατοι εκεί που θα παρεκκλίνετε και εκεί που θα προτάσσετε το συμφέρον ορισμένων οικονομικών δυνάμεων της τουριστικής βιομηχανίας -γιατί αυτό φοβούμαστε και το λέμε από τώρα- από το γενικότερο συμφέρον της χώρας, του λαού και της κοινωνίας μας. Αυτή είναι η αλήθεια. 
      Από εκεί και πέρα, όσον αφορά στα υπόλοιπα ζητήματα, εμείς ευχόμαστε το ταχύτερο δυνατόν να δημιουργηθεί το Υπουργείο Τουρισμού, αν και έχουμε σοβαρότατες επιφυλάξεις για το πώς θα χρηματοδοτηθεί –υπάρχουν πολλά ερωτηματικά- διότι έχετε την απογραφή του κ. Αλογοσκούφη, τη δημοσιονομική πειθαρχία και την εποπτεία της Ευρωπαϊκής Ένωσης, η οποία επιβάλλει μείωση των δαπανών του κράτους, για να δούμε από πού θα χρηματοδοτηθεί το Υπουργείο Τουρισμού, όπως επίσης και οι πολιτικές που αφορούν την προβολή.
      Και επειδή πολύ σας ακούω να μιλάτε για την προβολή της περιφέρειας, του κέντρου και όλων αυτών, θα ήθελα να ακούσω μια πρόταση, συγκεκριμένη όμως, όχι γενικά και αόριστα. Τι ποσό σκοπεύετε να προτείνετε στο νέο προϋπολογισμό, ο οποίος έρχεται τώρα; ‘Ηδη αρχίζει να ετοιμάζεται το προσχέδιο του προϋπολογισμού 2005. Τι σκοπεύει το Υπουργείο σας; Τι πρόταση έχετε καταθέσει στον κ. Αλογοσκούφη; Γιατί προφανώς την έχετε καταθέσει.
       Ποιο κονδύλι λοιπόν έχετε καταθέσει για την προβολή του τουρισμού για το 2005; Θα ήθελα να το ακούσουμε συγκεκριμένα, γιατί  τώρα αρχίζει και μετράει ο χρόνος. Τώρα εσείς κυβερνάτε και εμείς είμαστε εδώ για να σας εγκαλούμε να κυβερνάτε σωστά, για να εγκαλούμε την Κυβέρνηση να κυβερνά προς όφελος του ελληνικού λαού.
       Εκείνο το οποίο βλέπουμε όμως είναι ότι αυτούς τους τρεις μήνες δεν κυβερνάτε προς όφελος του ελληνικού λαού. Στην πραγματικότητα υπάρχει πλήρης απραξία, η οποία έχει σοβαρότατες επιπτώσεις και επιπλέον δημιουργείται και πολιτική σύγχυση εν’ όψει των ευρωπαϊκών εκλογών, οι οποίες έχουν εξαιρετική σημασία για τη χώρα μας και όπου δυστυχώς αποφεύγετε να μιλήσετε επί της ουσίας και επί συγκεκριμένων στόχων. Και αποφεύγετε, διότι δεν μπορείτε να αντιπαρατεθείτε στα επιτεύγματα, στο έργο και στην πολιτική φιλοσοφία του ΠΑΣΟΚ για την Ευρώπη του μέλλοντος, την κοινωνική Ευρώπη και την Ευρώπη της δημοκρατίας. 
      Αυτή είναι η αλήθεια, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, έχετε το λόγο μόνο για δύο λεπτά.
      ΑΝΑΣΤΑΣΙΟΣ ΛΙΑΣΚΟΣ  (Υφυπουργός Τουρισμού):  Πρέπει να ξέρετε, κύριε Παπουτσή και κύριοι συνάδελφοι, ότι πράγματι με τον επανασχεδιασμό του Γ΄ Κοινοτικού Πλαισίου στο ΕΠΑΝ, γιατί ήδη εμείς κάναμε επανασχεδιασμό, το οποίο μέχρι σήμερα χαρακτηριζόταν από τη Γενική Γραμματεία και τις δράσεις που εντάσσονταν στον τουρισμό από μια πολύ χαμηλή απορροφητικότητα, έχουμε ήδη προχωρήσει και σε έκτακτη διαφημιστική εκστρατεία, αλλά και ταυτόχρονα σε αναθεώρηση των μέτρων τα οποία συμβάλλουν στη δημόσια υποδομή τουριστικής ανάπτυξης στην περιφέρεια. Και ήδη περίπου αυξήσαμε το μέτρο πέντε που αφορά τις δημόσιες δαπάνες κατά 50 εκατομμύρια ευρώ με δική μας παρέμβαση, επειδή κάτι κάνουμε και εμείς αυτές τις μέρες. Δεν καθόμαστε και περιμένουμε το νομοσχέδιο. Το λέω χαριτολογώντας.
      ΧΡΗΣΤΟΣ ΠΑΠΟΥΤΣΗΣ: Ζητάμε να μάθουμε. 
      ΑΝΑΣΤΑΣΙΟΣ ΛΙΑΣΚΟΣ  (Υφυπουργός Τουρισμού): Να σας πω λοιπόν ότι κάνουμε ολοκληρωμένες παρεμβάσεις για τουριστικές υποδομές και μέσω του ΕΟΤ και στις νομαρχίες και στην ΕΤΑ και στην ενίσχυση των ιδιωτικών επενδύσεων και στην προβολή και διαφήμιση και βέβαια κάνουμε έναν ολοκληρωμένο στρατηγικό σχεδιασμό που να μην είναι κρατισμός παλαιού  τύπου.
      Ήθελα να ξέρετε ότι μέχρι σήμερα δεν είχε ανάλογα κονδύλια μέσα από το Γ΄ Κοινοτικό  Πλαίσιο ο τουρισμός. Δυστυχώς, σε επίπεδο προσφοράς στο Ακαθάριστο Εθνικό Προϊόν που με τις συμπληρωματικές δράσεις προσεγγίζει το 18%, αντίστοιχη χρηματοδότηση από το Γ’ Κοινοτικό Πλαίσιο είχε 1%.
      ΧΡΗΣΤΟΣ ΠΑΠΟΥΤΣΗΣ:  Για τις υπηρεσίες. ‘Οχι για τις υποδομές.
      ΑΝΑΣΤΑΣΙΟΣ ΛΙΑΣΚΟΣ  (Υφυπουργός Τουρισμού):  Μιλάω για το Γ’ Κοινοτικό Πλαίσιο σε επίπεδο επενδύσεων και υποδομών. Είχε 1% περίπου. 
      ΧΡΗΣΤΟΣ ΠΑΠΟΥΤΣΗΣ:  Όχι για τις υποδομές. Για τις υπηρεσίες. 
      ΑΝΑΣΤΑΣΙΟΣ ΛΙΑΣΚΟΣ  (Υφυπουργός Τουρισμού):  Να πούμε ότι και η απορροφητικότητα μέχρι σήμερα είναι σε μηδενικά επίπεδα, σε σχέση με αυτό που θα έπρεπε να υπάρχει στο χρονικό σημείο που βρίσκεται το Γ’ Κοινοτικό Πλαίσιο Στήριξης. ‘Αμεσα φροντίζουμε να ξεκολλήσουμε και τη χρηματοδότηση των δράσεων που έχουν ταχθεί και βεβαιωθείτε ότι μέχρι τέλος του χρόνου θα έχουμε τέτοιο ολοκληρωμένο σχεδιασμό, που από κει και πέρα θα δείτε και τον προϋπολογισμό και το νομοσχέδιο και πώς θα είναι η κατάσταση σε σχέση μ’ αυτό που σήμερα βρήκαμε, από του χρόνου και μετά. Και τότε να μας κρίνετε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 5/3/14.5.2004 επερώτησης τριάντα ενός Βουλευτών του ΠΑΣΟΚ προς τον Υπουργό Τουρισμού, σχετικώς με την τουριστική πολιτική της Κυβέρνησης.
      Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
            Με τη συναίνεση του Σώματος και ώρα 21.44’ λύεται η συνεδρίαση για την προσεχή Πέμπτη 3 Ιουνίου 2004 και ώρα 10.30’, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου των Υπουργείων Οικονομίας και Οικονομικών και Απασχόλησης και Κοινωνικής Προστασίας «Κατάργηση ειδικής εισφοράς επί των συντάξεων του Δημοσίου και των άλλων ασφαλιστικών φορέων», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 1/6/04                         ΣΕΛ.1

