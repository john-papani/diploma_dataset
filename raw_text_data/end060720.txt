     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΟΕ΄
     Πέμπτη 20 Ιουλίου 2006 
     
     ΘΕΜΑΤΑ
     
     Α. ΕΙΔΙΚΑ ΘΕΜΑΤΑ
     Επί διαδικαστικού θέματος, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1.Κατάθεση αναφορών, σελ.
     2.Απαντήσεις Υπουργών σε ερωτήσεις Βουλευτών, σελ.
     3.Ανακοίνωση του δελτίου επικαίρων ερωτήσεων της Τρίτης 25 Ιουλίου 2006, σελ.
     4.Συζήτηση επικαίρων ερωτήσεων:
     α)Προς τον Υπουργό Δημόσιας Τάξης, σχετικά με την ίδρυση διασωστικού πυροσβεστικού σταθμού στον Όλυμπο, σελ.
     β)Προς τον Υπουργό Απασχόλησης και Κοινωνικής Προστασίας, σχετικά με την εφαρμογή των κανόνων υγιεινής και ασφάλειας στις επιχειρήσεις ΜΑΡΟΥΛΗ Α.Ε. και ΙΟΝΙΟΝ Α.Ε. κ.λπ., σελ.
     γ)Συζήτηση Επερώτησης Βουλευτών του ΠΑ.ΣΟ.Κ., σχετικά με την υγιεινή και την ασφάλεια στην εργασία, σελ.
     
     Γ. ΝΟΜΟΘΕΤΙΚΗ ΕΡΓΑΣΙΑ
     1)ΚΑΤΑΘΕΣΗ ΣΧΕΔΙΟΥ ΝΟΜΟΥ
     Οι Υπουργοί Απασχόλησης και Κοινωνικής Προστασίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Εθνικής Παιδείας και Θρησκευμάτων, Δικαιοσύνης και Εμπορικής Ναυτιλίας κατέθεσαν σχέδιο νόμου: «Εφαρμογή της αρχής της ίσης μεταχείρισης ανδρών και γυναικών όσον αφορά στην πρόσβαση στην απασχόληση, στην επαγγελματική εκπαίδευση και ανέλιξη, στους όρους και στις συνθήκες εργασίας και άλλες συναφείς διατάξεις».
     2)ΚΑΤΑΘΕΣΗ ΕΚΘΕΣΕΩΝ ΔΙΑΡΚΩΝ ΕΠΙΤΡΟΠΩΝ
      1Η Διαρκής Επιτροπή Κοινωνικών Υποθέσεων καταθέτει την Έκθεσή της στην πρόταση νόμου αρμοδιότητας του Υπουργείου Απασχόλησης και Κοινωνικής Προστασίας «Μέτρα για την προστασία των ανέργων».σελ.
     2.Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών «Κύρωση της Συμφωνίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου για την αποφυγή της διπλής φορολογίας και την αποτροπή της φοροδιαφυγής, αναφορικά με τους φόρους εισοδήματος και κεφαλαίου».σελ.
     
     ΟΜΙΛΗΤΕΣ
     Α)Επί διαδικαστικού θέματος:
     ΣΟΥΡΛΑΣ Γ. σελ.
     ΧΡΙΣΤΟΦΙΛΟΠΟΥΛΟΥ Π. σελ.
     Β)Επί των επικαίρων Ερωτήσεων:
     ΓΙΑΚΟΥΜΑΤΟΣ Γ. σελ.
     ΓΚΑΤΖΗΣ Ν. σελ.
     ΠΑΠΑΓΕΩΡΓΙΟΥ Α. σελ.
     ΠΟΛΥΔΩΡΑΣ Β. σελ.
     Γ)Επί της Επερώτησης:
     ΒΑΡΒΙΤΣΙΩΤΗΣ Μ. σελ.
     ΓΙΑΚΟΥΜΑΤΟΣ Γ. σελ.
     ΓΡΗΓΟΡΑΚΟΣ Λ. σελ.
     ΚΟΥΣΕΛΑΣ Δ. σελ.
     ΝΑΣΙΩΚΑΣ Ε. σελ.
     ΤΣΙΟΚΑΣ Θ. σελ.
     ΤΣΙΤΟΥΡΙΔΗΣ Σ. σελ.
     ΧΡΙΣΤΟΦΙΛΟΠΟΥΛΟΥ Π. σελ.
     ΧΩΡΕΜΗΣ Α. σελ.
 ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΟE΄
     Πέμπτη 20 Ιουλίου 2006
     Αθήνα, σήμερα στις 20 Ιουλίου 2006, ημέρα Πέμπτη και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση. 
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Αθανάσιο Παπαγεωργίου, Βουλευτή Πιερίας, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Επιμελητήριο Πέλλας ζητεί την ένταξη του Νομού Πέλλας στην ανώτερη ζώνη κινήτρων για επενδύσεις επιχειρήσεων.
     2) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Κυριακή Μουρατίδου, κάτοικος Αριδαίας Πέλλας, ζητεί τη στήριξη των μικροεπαγγελματιών του Νομού Πέλλας.
     3) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας στο οποίο ζητείται η άμεση παράδοση των εργατικών κατοικιών Κοζάνης.
     4) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Σωματείο Επενδυτών ΒΙΠΕ Σερρών ζητεί την κατασκευή δύο σύγχρονων ανισόπεδων κόμβων έξω από τις περιοχές «ΚΑΛΑ ΔΕΝΔΡΑ» και «ΧΡΙΣΤΟΣ».
     5) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Πρόεδρος του Αγροτικού Συνεταιρισμού Ηλιοκώμης Δήμου Κορμίστας Νομού Σερρών ζητεί την αποζημίωση των καπνοπαραγωγών της περιοχής για τις ζημιές που υπέστησαν λόγω ακραίων καιρικών φαινομένων.
     6) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί την ανάπτυξη της Περιφέρειας με τη μεταφορά Δημοσίων Υπηρεσιών, Εκπαιδευτικών Ιδρυμάτων κ.λπ.
     7) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα κατέθεσαν αναφορά με την οποία ο Δήμος Αθηναίων ζητεί την κατεδάφιση αυθαίρετης κατασκευής στην Ακαδημία Πλάτωνος.
     8) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην παράνομη οικοδομική δραστηριότητα που παρατηρείται δίπλα σε προστατευμένη παραλία της Ζακύνθου.
     9) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην επιβάρυνση του περιβάλλοντος από τις εκπομπές διοξιδίου του άνθρακα των μονάδων ηλεκτροπαραγωγής της Δ.Ε.Η..
     10) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την αύξηση της χρηματοδότησης του τομέα πρόνοιας και κοινωνικής φροντίδας της περιόδου 2007 – 2013.
     11) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία οι Ελαιοπαραγωγικές Οργανώσεις «Ελαιώνας» και «Νηλέας» Νομού Μεσσηνίας προτείνουν μέτρα για την αποφυγή φαινομένων εκφυλισμού κατά την εφαρμογή συστημάτων Ολοκληρωμένης Διαχείρισης στην παραγωγή ελαιολάδου.
     12) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Παναιτωλοακαρνανική Συνομοσπονδία ζητεί την αυτονόμηση του Πανεπιστημίου Αγρινίου, την αποπεράτωση του οδικού άξονα Αντίρριο – Άρτα με τι παρακάμψεις Αγρινίου – Αμφιλοχίας κ.λπ..
     13) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Παναιτωλοακαρνανική Συνομοσπονδία ζητεί να μην κατατεθεί ο νόμος περί εκτροπής των υδάτων του Αχελώου.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Κίνημα για τα Δικαιώματα του Παιδιού και του Πατέρα ζητεί την αναθεώρηση του οικογενειακού δικαίου για την επίλυση των προβλημάτων επικοινωνίας του παιδιού με τον πατέρα, μετά τη διακοπή της έγγαμης συμβίωσης των συζύγων.
     15) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύλλογος Εργοδηγών – Σχεδιαστών Δημοσίου, Ν.Π.Δ.Δ./Ο.Τ.Α. Περιφέρειας Πελοποννήσου ζητεί την ένταξη υπαλλήλων πτυχιούχων εργοδηγών κατηγορίας Δ.Ε. στην κατηγορία Τ.Ε.Ο..
     16) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Σύλλογος Μηχανικών Διπλωματούχων Ανωτάτων Σχολών Νομού Ζακύνθου ζητεί τη στελέχωση των τεχνικών υπηρεσιών και της Πολεοδομίας Ζακύνθου.
     17) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο κ. Μιλτιαδάκος Μιλτιάδης, Αντιπύραρχος, αναφέρεται σε υπηρεσιακό του πρόβλημα.
     18) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία Ενώσεις Αστυνομικών, Πυροσβεστών και Λιμενικών ζητούν την οικονομική και εργασιακή αναβάθμιση του προσωπικού της ΕΛ.ΑΣ., του Πυροσβεστικού και Λιμενικού Σώματος.
     19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η κ. Ευαγγελία Χάρου ζητεί τον αποχαρακτηρισμό ιδιοκτησίας της στα Κατάπολα Αμοργού από την Αρχαιολογική υπηρεσία.
     20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την άμεση δρομολόγηση του πλοίου «ΒΙΤΣΕΝΤΖΟΣ ΚΟΡΝΑΡΟΣ» στην ακτοπλοπλοϊκή γραμμή των δυτικών Κυκλάδων.
     21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κιμώλου ζητεί την πύκνωση των ακτοπλοϊκών δρομολογίων από και προς τη Νήσο Κίμωλο.
     22) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Ερμούπολης Σύρου ζητεί την κατοχύρωση των θέσεων εργασίας των ήδη εργαζομένων στο Κ.Ε.Π. Ερμούπολης.
     23) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Ποδοσφαιρικών Σωματείων Κυκλάδων ζητεί την άμεση χρηματοδότηση των λειτουργικών δαπανών της.
     24) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κύθνου ζητεί την πύκνωση των ακτοπλοϊκών δρομολογίων από και προς τη Νήσο Κύθνο.
     25) Ο Βουλευτής Ηρακλείου κ. ΕΜΜΑΝΟΥΗΛ ΜΑΤΖΑΠΕΤΑΚΗΣ κατέθεσε αναφορά με την οποία το Σωματείο Συνταξιούχων Τυπογράφων – Μισθωτών Γραφικών Τεχνών ζητεί την επίλυση συνταξιοδοτικού προβλήματος μερίδας των μελών του.
     26) Οι Βουλευτές Φθιώτιδας, Αχαΐας, Λάρισας, Δράμας, Βοιωτίας και Πιερίας κύριοι ΗΛΙΑΣ ΚΑΛΛΙΩΡΑΣ, ΘΕΟΦΙΛΟΣ ΒΑΣΙΛΕΙΟΥ, ΚΩΝ/ΝΟΣ ΑΓΟΡΑΣΤΟΣ, ΣΤΑΥΡΟΣ ΔΑΪΛΑΚΗΣ, ΜΙΧΑΗΛ ΓΙΑΝΝΑΚΗΣ και ΑΝΤΩΝΙΟΣ ΚΑΡΠΟΥΖΑΣ αντίστοιχα κατέθεσαν αναφορά με την οποία οι Φοιτητές του Τμήματος Τεχνολογίας και Οργάνωσης Μ.Μ.Ε. του Τ.Ε.Ι. Πατρών Αχαΐας ζητούν να τους ορισθεί τόπος και χρόνος ορκωμοσίας και απονομής των πτυχίων τους.
     27) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Σύνδεσμος Γουνοποιών Άργους Ορεστικού και περιχώρων ζητεί την αύξηση του χρόνου ισχύος των αδειών εισαγωγής και εξαγωγής των γουναρικών.
     28) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία υπάλληλοι της Νομαρχιακής Αυτοδιοίκησης Καστοριάς ζητούν να τους καταβληθεί το επίδομα αυξημένης ευθύνης – αποδοτικότητας.
     29) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Δήμαρχος Ακριτών Νομού Καστοριάς ζητεί την αποζημίωση κτηνοτρόφου της περιοχής του.
     30) Οι Βουλευτές Ξάνθης και Β΄ Πειραιώς κύριοι ΠΑΝΑΓΙΩΤΗΣ ΣΓΟΥΡΙΔΗΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία η Ένωση Ελλήνων Χημικών υποβάλλει προτάσεις για τις αλλαγές στην τριτοβάθμια εκπαίδευση.
     31) Ο Βουλευτής Νόμου Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία κάτοικοι Σχοινιά Μαραθώνα Αττικής ζητούν τη διάσωση και προστασία του Εθνικού πάρκου Σχοινιά στο  Μαραθώνα.
     32) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην έλλειψη ενεργειακής και περιβαλλοντικής «ταυτότητας» των μεγάλων κτηρίων στη χώρα μας.
     33) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία κάτοικοι του Βόλου ζητούν την απομάκρυνση κεραιών κινητής τηλεφωνίας από την περιοχή τους.
     34) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Αδαμαντιάδης Αχιλλέας ζητεί την εξαίρεση των κατοικιών της Αφήσσου από την υποχρέωση να διατηρούν τις στέγες τους με την παραδοσιακή πλάκα.
     35) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Αλεξιάδης Αναστάσιος ζητεί την αναγνώριση πτυχίου του.
     36) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία η Ομοσπονδία Επαγγελματιών – Βιοτεχνών και Εμπόρων Νομού Τρικάλων ζητεί τη ρύθμιση των ασφαλιστικών εισφορών του Τ.Ε.Β.Ε. για τους επαγγελματοβιοτέχνες και εμπόρους του Νομού Τρικάλων.
     37) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε δημοσίευμα εφημερίδας το οποίο αναφέρεται στην αδυναμία σύνδεσης με το διαδίκτυο της ορεινής Δωρίδας.
     38) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμαρχος Δελφών ζητεί την κατασκευή έργων υποδομής για τη θωράκιση του ιερού χώρου των Δελφών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 11669/9-6-06 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. Δ13/Β/5.25/13253/30-6-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω σχετικής ερώτησης που κατέθεσαν στη Βουλή των Ελλήνων οι Βουλευτές κύριοι Δ. Πιπεργιάς και Β. Κεγκέρογλου, σας διαβιβάζουμε το υπ' αριθ. 2906/23-6-2006 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στα θιγόμενα στην ανωτέρω σχετική ερώτηση θέματα.
     Ο Υπουργός
     Δ. ΣΙΟΥΦΑΣ»
     2. Στην με αριθμό 11732/14-6-06 ερώτηση του Βουλευτή κ. Ιωάννου Γιανέλλη - Θεοδοσιάδη δόθηκε με το υπ’ αριθμ. Δ13/Β/Φ.5.25/13504/3-7-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω σχετικής ερώτησης που κατέθεσε στη Βουλή των Ελλήνων ο Βουλευτής κ. Γ. Γιαννέλλης-Θεοδοσιάδης, σας διαβιβάζουμε το υπ' αριθ. 2965/27-6-2006 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στο θιγόμενο στην ανωτέρω σχετική Ερώτηση θέμα.
     Το Υπουργείο Ανάπτυξης έχει ζητήσει από τη διοίκηση της ΔΕΗ Α.Ε. να εξετάζει με κατανόηση τέτοιου χαρακτήρα αιτήσεις.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 11982/20-6-06 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. Β13-325/29-6-06 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Φραγκιαδουλάκης, με θέμα «Φαρμακευτική πολιτική» και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου-Γ.Γ.Καταναλωτή του Υπ. Ανάπτυξης, σας γνωστοποιούμε τα ακόλουθα:
     Επί κυβερνήσεων ΠΑΣΟΚ και ειδικά μετά το 1998, οι φαρμακευτικές δαπάνες των ασφαλιστικών ταμείων εξάπλασιάσθηκαν. Οι νέες τιμές δεν έχουν ακόμα ανακοινωθεί. Και όταν ανακοινωθούν θα υπάρχουν φάρμακα των οποίων οι τιμές θα μειωθούν και φάρμακα των οποίων οι τιμές θα αυξηθούν. Για παράδειγμα για πρώτη φορά στη χώρα μας, θα μειωθούν οι τιμές στα φάρμακα των οποίων η πατέντα έχει λήξει και θα αυξηθούν οι τιμές σε λογικά επίπεδα σε εκείνα τα φάρμακα, στα οποία, αν δεν δοθεί λογική αύξηση, θα έχουμε την επανάληψη του φαινομένου της απόσυρσης τους, όπως συνέβη κατά κόρον την περίοδο 1998-2003, και της εκ νέου εισαγωγής τους στην εγχώρια αγορά με νέο όνομα, η νέα συσκευασία και σε τιμή τριπλάσια, τετραπλάσια ή και δεκαπλάσια.
     Σε ότι αφορά την επιβάρυνση των ασφαλιστικών ταμείων από τη φαρμακευτική δαπάνη, αυτή δεν επηρεάζεται μόνο από την τιμή, αλλά κυρίως από την έλλειψη ουσιαστικού εσωτερικού ελέγχου. Το έργο της μηχανογράφησης των ασφαλιστικών ταμείων, η εφαρμογή του Barcode και ο αυστηρός έλεγχος των συνταγών κάθε γιατρού είναι η αποτελεσματική απάντηση. Ένα έργο, το οποίο οι κυβερνήσεις του ΠΑΣΟΚ αμέλησαν να υλοποιήσουν και το οποίο η νέα κυβέρνηση έχει ξεκινήσει και πραγματοποιεί. Τέλος, είναι αυτονόητο ότι δεν πρόκειται να υιοθετήσουμε άκριτα τα αιτήματα των φαρμακευτικών εταιρειών.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     4. Στην με αριθμό 11615/18-6-06 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. Δ5ΗΛ//Α/Φ6/147/3977/3-7-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ’ αριθ. 11615/08-06-06 ερώτησης που κατατέθηκε στη Βουλή από την ως άνω Βουλευτή σας στέλνουμε τα υπ' αριθ. Γ ΔΝΣ/3032/30-06-2006 και 4136/20-06-06 έγγραφα της ΔΕΗ Α. Ε και του ΔΕΣΜΗΕ ΑΕ αντίστοιχα τα οποία και καλύπτουν το θέμα.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 11883/16-6-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Δ5/ΗΛ/Α/Φ6/151/14074/5-7-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ' αριθ. 11883/16-06-06 ερώτησης που κατατέθηκε στη Βουλή από τον ως άνω Βουλευτή σας στέλνουμε το υπ' αριθ. ΓΔΝΣ/3038/30-06-2006 έγγραφο της ΔΕΗ Α.Ε. το οποίο και καλύπτει το θέμα.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 11865/16-6-06 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. Δ13/Β/Φ.5.25/3950/7-7-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω σχετικής ερώτησης που κατέθεσαν στη Βουλή των Ελλήνων οι Βουλευτές κύριοι Δ. Πιπεργιάς και Β. Κεγκέρογλου, σας διαβιβάζουμε το υπ' αριθ.3036/30-6-2006 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στο θιγόμενο στην ανωτέρω σχετική ερώτηση θέμα.
     Ο Υπουργός
     Δ. ΣΙΟΥΦΑΣ»
     7. Στην με αριθμό 11938/20-6-06 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. 102/2006/30-6-06 έγγραφο από την Υπουργό Τουριστικής Ανάπτυξης η ακόλουθη απάντηση:
     «Απαντώντας στην ανωτέρω ερώτηση σας γνωρίζουμε τα ακόλουθα:
     α) Με το Ν. 3270/2004, οι Δ/νσεις Τουρισμού, τα Τμήματα και τα γραφεία Υποστήριξης Τουρισμού των Περιφερειών της χώρας καταργήθηκαν και από 1ης Ιανουαρίου 2005, συστάθηκαν σε κάθε Περιφέρεια, Περιφερειακές Υπηρεσίες Τουρισμού (Π.Υ.Τ.) του ΕΟΤ, οι οποίες έχουν την ίδια καθ' ύλην και κατά τόπο αρμοδιότητα με τις καταργηθείσες αντίστοιχες υπηρεσιακές μονάδες τουρισμού των Περιφερειών.
     β) Στο ΠΔ 313/2001 δεν υπήρχε η πρόβλεψη σύστασης γραφείων πληροφοριών τουρισμού αλλά μόνον Γραφείων Υποστήριξης Τουρισμού. Επίσης και στο σχέδιο του νέου οργανογράμματος του ΕΟΤ δεν υπάρχει μέχρι στιγμής σχετική πρόβλεψη για σύσταση Γραφείων Πληροφοριών ως περιφερειακών υπηρεσιών του ΕΟΤ. Μόνον στο ΠΔ 343/2001, περί «Οργανισμού Διάρθρωσης Υπηρεσιών του Ελληνικού Οργανισμού Τουρισμού (ΕΟΤ)» και ειδικότερα στο άρθρο -11- προβλέπεται ότι: « Η παροχή πληροφοριών γίνεται από γραφεία πληροφοριών που λειτουργούν με ευθύνη του Τμήματος Δημοσίων Σχέσεων της Διεύθυνσης Υπηρεσιών Εξωτερικού του ΕΟΤ και συστήνονται ύστερα από εισήγηση του ΕΟΤ με απόφαση του εποπτεύοντος Υπουργού, που δημοσιεύεται στην εφημερίδα της Κυβέρνησης.»
     γ. Σύμφωνα με τα ανωτέρω, το θέμα της ίδρυσης Γραφείου Πληροφοριών του ΕΟΤ στον Πύργο της Ηλείας εξετάζεται από τη Διοίκηση του Οργανισμού με κριτήριο την τουριστική σημασία της περιοχής και την ταχύτερη και καλύτερη εξυπηρέτηση των πολιτών, των τουριστών και των επιχειρηματιών του τουριστικού κλάδου στα πλαίσια της γενικότερης αναβάθμισης του τουριστικού προϊόντος.
     Η Υπουργός
     ΦΑΝΗ ΠΑΛΛΗ-ΠΕΤΡΑΛΙΑ»
     8. Στην με αριθμό 11881/16-6-06 ερώτηση των Βουλευτών κυρίων Αντωνίου Σκυλλάκου και Δημητρίου Τσιόγκα δόθηκε με το υπ’ αριθμ. 98/200/29-6-06 έγγραφο από την Υπουργό Τουριστικής Ανάπτυξης η ακόλουθη απάντηση:
     «Απαντώντας στην ανωτέρω ερώτηση σας γνωρίζουμε τα ακόλουθα:
     Είναι σαφές ότι η οποία διευθέτηση/ λύση του ζητήματος δεν μπορεί να επιτευχθεί παρά μόνο μέσα από τις ρυθμίσεις της ισχύουσας εργατικής νομοθεσίας, για την εφαρμογή της οποίας είναι αποκλειστικά αρμόδιο το συνερωτώμενο Υπουργείο Απασχόλησης & Κοινωνικής Προστασίας.
     Πέραν όμως των ρυθμίσεων που άπτονται των στενά εργασιακών θεμάτων σημειώνουμε ότι στο ν.3299/2004 συμπεριλήφθηκε για πρώτη φορά στην Α΄ ομάδα των προβλεπόμενων κινήτρων/ ενισχύσεων για τις τουριστικές επενδύσεις η επιδότηση του μισθολογικού κόστους. Αυτό σημαίνει πρακτικά ότι για κάθε ενισχυόμενη ξενοδοχειακή επένδυση (είτε πρόκειται για νέο ξενοδοχείο είτε για επέκταση ή εκσυγχρονισμό λειτουργούντος) επιδοτείται σημαντικά το μισθολογικό κόστος για τα δυο πρώτα έτη με παράλληλη υποχρέωση της επιχείρησης να απασχολήσει τους εργαζόμενους (των οποίων η μισθοδοσία επιδοτείται) για διάστημα πέντε ετών. Αυτό το μέτρο είναι απόδειξη, πέρα από κάθε αμφισβήτηση, της προσπάθειας που καταβάλλεται για συνάρτηση της επιχειρηματικότητας με την απασχόληση και τον -κατά το δυνατό-περιορισμό της ανεργίας.
     Η Υπουργός
     ΦΑΝΗ ΠΑΛΛΗ-ΠΕΤΡΑΛΙΑ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Η πρώτη με αριθμό 897/17.7.2006 επίκαιρη ερώτηση της Βουλευτού της Νέας Δημοκρατίας κ. Σοφίας Καλαντζάκου προς τον Υπουργό Αγροτικής Ανάπτυξης και Τροφίμων, σχετικά με τον έλεγχο των προϊόντων καλλιεργειών ολοκληρωμένης διαχείρισης, διαγράφεται λόγω κωλύματος του κυρίου Υπουργού.
     Δεύτερη είναι η με αριθμό 898/17.7.2006 επίκαιρη ερώτηση του Βουλευτή Πανελληνίου Σοσιαλιστικού Κινήματος κ. Αθανασίου Παπαγεωργίου προς τον Υπουργό Δημόσιας Τάξης, σχετικά με την ίδρυση διασωστικού πυροσβεστικού σταθμού στον Όλυμπο.
     Αναλυτικότερα η επίκαιρη ερώτηση του κ. Παπαγεωργίου έχει ως εξής: 
     «Ο Όλυμπος, το παγκόσμιο μνημείο της φύσης και εθνικός μας δρυμός, δέχεται κατ’ έτος τεράστιο αριθμό επισκεπτών που τα τελευταία χρόνια ανέρχεται στις εκατόν πενήντα χιλιάδες περίπου. Οι μισοί τουλάχιστον είναι ξένοι.
     Δυστυχώς η αύξηση των επισκεπτών συνοδεύεται και από αύξηση των αρνητικών συμβάντων, ατυχημάτων ή δυστυχημάτων. Θρηνούμε κάθε χρόνο την απώλεια ζώων, ενώ δεκάδες είναι οι τραυματίες. Αξίζει να σημειωθεί ότι το 70% περίπου των περιστατικών στα βουνά της Ελλάδας συμβαίνει στον Όλυμπο. Τα τελευταία πενήντα χρόνια, καταγράφηκαν τουλάχιστον πενήντα θάνατοι και εκατοντάδες τραυματισμοί. Ήδη το 2006, έχει αυξηθεί δραματικά ο αριθμός των θυμάτων. Σε πολλές περιπτώσεις παρατηρήθηκε μεγάλη καθυστέρηση αντίδρασης, με οδυνηρές συνέπειες.
     Οι διασωστικές ανάγκες πολλαπλασιάζονται καταδεικνύοντας την έλλειψη πρόσφατα. Η αρνητική αυτή εικόνα, έχει πρώτιστα τεράστιο κόστος σε ανθρώπινες ζωές και εκθέτει τη χώρα μας διεθνώς, δυσφημίζοντας το εθνικό μας μνημείο.
     Κρίνεται επομένως αναγκαία η άμεση ίδρυση και κατασκευή διασωστικού πυροσβεστικού σταθμού στο Λιτόχωρο Πιερίας. Ο σταθμός θα καλύπτει και τις ανάγκες που προκύπτουν στον εθνικό οδικό άξονα λειτουργώντας παράλληλα ως αντιμετώπιση ατυχημάτων. Επιβάλλεται η δημιουργία ενός τέτοιου σταθμού άμεσης παρέμβασης, με ειδικό εξοπλισμό και στελέχωση με εκπαιδευμένο, για τις ιδιαίτερες ανάγκες, προσωπικό. Η Β΄ Ε.Μ.Α.Κ., με έδρα τη Θεσσαλονίκη, δεν μπορεί να επέμβει άμεσα λόγω της απόστασης.
     Για το εν λόγω έργο, από το 2003, είχε παραχωρηθεί επαρκής έκταση από το Δήμο Λιτοχώρου και εγκριθεί η χρηματοδότησή του από την Περιφέρεια Κεντρικής Μακεδονίας.
     Εν τω μεταξύ, ιδιαίτερα την περίοδο που διανύουμε, επιβάλλεται η λήψη άμεσων μέτρων.
     Ερωτάστε, κύριε Υπουργέ:
     1. Πού βρίσκεται το ζήτημα σήμερα; Τι προτίθεστε να πράξετε σχετικά με την ίδρυση και κατασκευή του διασωστικού πυροσβεστικού σταθμού στο Λιτόχωρο;
     2. Με ποια άμεσα μέτρα θα αντιμετωπίσετε τις αυξημένες ανάγκες της τρέχουσας περιόδου;»
     Ο Υπουργός Δημόσιας Τάξης κ. Βύρων Πολύδωρας έχει το λόγο.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ, κύριε Πρόεδρε. Ευχαριστώ και τον συνάδελφο κ. Παπαγεωργίου για την υποβολή της ερώτησης.
     Αποδέχομαι όλο το περιγραφικό σκεπτικό για τον Όλυμπο με το οποίο εισάγεται η ερώτηση. Ο Όλυμπος είναι ένας κορυφαίος ορειβατικός προορισμός. Θα έλεγε κανείς ότι είναι τόπος προσελκύσεως πολλών χιλιάδων επισκεπτών, όπως αναφέρεται στην ερώτηση του κ. Παπαγεωργίου. 
     Ειδικώς για την υπόθεση της ορειβασίας στον Όλυμπο το πρώτο σήμα που θέλω να συμφωνήσουμε ότι πρέπει να εκπεμφθεί από την παρέμβασή μου είναι ότι ορειβασία με την κηδεμονία του Πυροσβεστικού ή της Αστυνομίας ή των σωστικών μέσων δεν γίνεται. Αυτό είναι ένα σήμα που μας ενδιαφέρει για τη συχνότητα των ατυχημάτων και θέλω, κύριε συνάδελφε, να προσλάβει την εξής εξειδίκευση, από δήμους, σωματεία, ορειβατικούς συλλόγους, διευθυντές καταφυγίων όπως είναι οργανωμένος ο Όλυμπος πάντοτε να εξουδετερώνεται η αμέλεια. Προχθές ο άλλος έχασε το παιδί του, γιατί ήταν ολισθηρό το έδαφος στο Μίτικα. Άλλες προϋποθέσεις απαιτούνται για μία σοβαρή ορειβασία. Οι ίδιες προϋποθέσεις ή ανάλογες προϋποθέσεις απαιτούνται –και το λέω με ευθύνη όπως μου το εισηγήθηκαν από το Πυροσβεστικό Σώμα- παραδείγματος χάρη για την κατάβαση ποταμού. Είναι αθλήματα υψηλής επικινδυνότητας και θέλουν ειδικότερη πρόνοια και φροντίδα. 
     Τώρα επί της ερωτήσεως. Ο Όλυμπος περιλαμβάνει τις περιοχές του Κολινδρού, της Κατερίνης και του Λιτοχώρου. Η ερώτηση εξειδικεύεται –και καλώς- για το Λιτόχωρο. Στο Λιτόχωρο έχουμε ενισχυμένο πυροσβεστικό σταθμό με είκοσι ένα πρόσωπα και επιπλέον για τις περιπτώσεις εντάσεως κινδύνων, δηλαδή το καλοκαίρι ή και το χειμώνα για ειδικές περιπτώσεις, έχουμε επιπρόσθετα δεκαπέντε εποχικούς πυροσβέστες, έχουμε κατάλληλα εργαλεία και υλικοτεχνικό εξοπλισμό για σωστικές επεμβάσεις. Τα πρόσωπα που υπηρετούν στον Όλυμπο, δηλαδή στο Λιτόχωρο, όπως θα ξέρει ο κ. Παπαγεωργίου, είναι εκπαιδευμένα στην πλειοψηφία τους για σωστικές παρεμβάσεις στις Άλπεις σε ειδικά κέντρα. Έτσι μπορούμε να πούμε ότι παρακολουθούμε την εκδοχή του ατυχήματος με ειδικό ενδιαφέρον, με εντεταμένη την προσοχή μας. 
     Θέλω ειδικώς για την περίπτωση των υποδομών και της προοπτικής για το Λιτόχωρο να πω ότι έχει εγκριθεί –από το 2003 ήταν η διαδικασία- η ανέγερση του ειδικού κέντρου εκπαιδεύσεως διασωστών. Για όλη την Πυροσβεστική επελέγη ο Όλυμπος. Είμαι στην ευχάριστη θέση να ανακοινώσω ότι αυτό βρίσκεται στο τελικό στάδιο της δημοπράτησης. Έχω την απόφαση του δημοτικού συμβουλίου που εγκρίνει τη δημοπράτηση του έργου.
     ΠΡΟΕΔΡΕΥΩΝ (Γεώργιος Σούρλας): Με έδρα;
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Με έδρα το Λιτόχωρο. Εκεί, σ’ αυτό το κτηριακό συγκρότημα θα ενσωματωθεί ο υπάρχων πυροσβεστικός σταθμός. 
     Ο κ. Παπαγεωργίου προτείνει την εγκατάσταση στο Λιτόχωρο ειδικού διασωστικού κέντρου. Νομίζω από τη μελέτη που κάνουμε ότι ο πυροσβεστικός σταθμός με το εξειδικευμένο προσωπικό και το κέντρο εκπαίδευσης διασωστών απ’ όλη την Ελλάδα στο πρότυπο αυτό κέντρο στο Λιτόχωρο θα καλύψουν και θα φτιάξουν μία ισχύ πυρός για να αποκλείουμε το ατύχημα ή για να επεμβαίνουμε στο συμβάν στον Όλυμπο. Αυτό θα μας δίνει πολλά πλεονεκτήματα για την πρωτοπορία της Ελλάδας στην αντιμετώπιση αυτών των κινδύνων και αυτών των επεισοδίων.
     Όσον αφορά τον εθνικό δρόμο, που θα μπορούσε –μια σκέψη του συναδέλφου κυρίου Βουλευτού- να είναι στο Λιτόχωρο ένας ενισχυμένος πυροσβεστικός σταθμός, για να καλύπτει και τις ανάγκες της εθνικής οδού- απαντώ και είστε και του τόπου, κύριε Πρόεδρε. 
     Η εθνική οδός θα καλυφθεί με ειδικό σταθμό που θα έχουμε στα Τέμπη. Το Λιτόχωρο θα είναι ενισχυμένο, σχεδόν αποκλειστικά για τον Όλυμπο. Ο σταθμός των Τεμπών θα καλύπτει την εθνική οδό και έτσι μπορούμε να πούμε ότι αντιμετωπίζουμε την περιοχή Ολύμπου και εθνικής οδού, την περιοχή Πιερίας, με μια αυτοπεποίθηση για την αντιμετώπιση του επεισοδίου.
     ΠΡΟΕΔΡΕΥΩΝ (Γεώργιος Σούρλας): Δηλαδή, κύριε Υπουργέ, εκεί που είναι σήμερα και ο σταθμός της τροχαίας. 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι, εκεί θα είναι και ο πυροσβεστικός σταθμός για τα συναφή ατυχήματα. 
     Θέλω να σημειώσω, κύριε Πρόεδρε, για την παρατήρηση της γραπτής ερώτησης του κυρίου Βουλευτού, ότι ο χρόνος επεμβάσεως στο συμβάν είναι ελάχιστος σε λεπτά, μέχρι να αφιχθεί εις τον τόπο της επιχείρησης. Η επιχείρηση καθαυτή μπορεί να καλύπτει πολύ χρόνο από δύο έως επτά ώρες, αλλά εξαρτάται από τις τοπογραφικές συνθήκες του συμβάντος για τη διασωστική επέμβαση. 
     Τέλος, ο ισχυρισμός του κυρίου Βουλευτού ότι έχουμε συχνότητα ατυχημάτων, τα ατυχήματα δεν μπαίνουν σε συχνότητα. Μπορεί να συμβούν είτε να μη συμβούν. Αυτή είναι η έννοια του ατυχήματος. Δεν έχουμε στατιστική επιβάρυνση. Στατιστικές επιβαρύνσεις είχαμε το 2003, το 2001, αλλά αυτό δεν ενδιαφέρει αυτήν τη στιγμή. 
     Έχουμε γρήγορο χρόνο παρουσίας της Ε.Μ.Α.Κ. από τη Θεσσαλονίκη –είκοσι λεπτά είναι- στον τόπο επιχειρήσεως. Η επιχείρηση έχει το δικό της χρόνο. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. Τα υπόλοιπα στη δευτερολογία σας.
     Ο κ. Παπαγεωργίου, ο ερωτών Βουλευτής, έχει το λόγο.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, κατ’ αρχήν θέλω να ευχαριστήσω τον κύριο Υπουργό για την άμεση ανταπόκριση και το ενδιαφέρον που επέδειξε όλο αυτό το χρονικό διάστημα και ιδιαίτερα αφ’ ης στιγμής έλαβε το ερέθισμα εκ της ερωτήσεώς μου. 
     Κύριε Υπουργέ, θέλω να σας πω –και επειδή αρέσκεστε στη φιλολογική προσέγγιση των πραγμάτων- ότι εμείς στην Πιερία νιώθουμε πως ο Όλυμπος ως εθνικός δρυμός έχει μετατραπεί σε εθνικό οδυρμό, εξ αιτίας του ότι το 70% των ορειβατικών ατυχημάτων στατιστικά όλα αυτά τα χρόνια γίνονται στον Όλυμπο. Ή, κατ’ άλλους φιλολογούντες πάλι, ο θρόνος του Δία έχει μετατραπεί σε θρόνο του Άδη!
     Κύριε Υπουργέ, ο Όλυμπος αποτελεί περιουσιακό στοιχείο για την Πιερία, αλλά και για τη χώρα μας λόγω της ιστορίας, του μύθου αλλά και λόγω του κάλλους του, ένα απαράμιλλο μνημείο της φύσης, ένα μνημείο της ιστορίας. Αποτελεί ένα δυνατό σημείο και για τον τουρισμό, αλλά και για την ανάπτυξη της Πιερίας. Οι εκατόν πενήντα χιλιάδες άνθρωποι που προσεγγίζουν ετήσια τον Όλυμπο –αντιλαμβάνεστε- για την τοπική ανάπτυξη είναι πάρα πολύ σπουδαία υπόθεση.
     Δυστυχώς, κύριε Υπουργέ, ελλείψει υποδομών και ελλείψει εξειδικευμένων ανθρώπων έχει δυσφημισθεί, όπως σας είπα, όλα αυτά τα χρόνια. Και φυσικά δεν ισχυρίζομαι κι εγώ ότι πρέπει η ορειβασία να γίνεται ένα σπορ υπό την εποπτεία του κράτους, αλλά υπό την στήριξη του κράτους. Όπως γίνεται και σε άλλες περιπτώσεις, στις θάλασσες όπου υπάρχουν διασώστες για τους ανθρώπους που κολυμπούν.
     Χωρίς να έχω εμμονή στο αν θα πρέπει να ιδρυθεί διασωστικός σταθμός, θέλω να επισημάνω στον κύριο Πρόεδρο ότι παραχωρήθηκαν εννέα στρέμματα από το Δήμο Λιτοχώρου, παραχωρήθηκε ο χώρος ενώ είχαν εγκριθεί από το 2003-2004 περίπου 1.350.000 ευρώ. 
     Όντως είμαστε στο τελικό στάδιο αξιολόγησης της προσφοράς. Να επισπευσθούν οι διαδικασίες και των υποδομών στο πλαίσιο που έθιξε ο κύριος Υπουργός και επίσης να στελεχωθεί με τους απαραίτητους ανθρώπους αυτή η υποδομή, προκειμένου –επαναλαμβάνω- να απαντήσουμε στο αίτημα της Πιερίας, στο αίτημα της χώρας μας, της καλύτερης αξιοποίησης του Ολύμπου ως περιουσιακού στοιχείου της χώρας μας.
     Το 30% των ορειβατών είναι ξένοι. Και δυστυχώς –θα το πω με λύπη- από τις ανθρώπινες ζωές που χάνονται, που είναι το μεγάλο μας πρόβλημα, οι περισσότεροι είναι ξένοι. Αυτό αποτελεί τη χειρότερη εκδοχή, υπό την έννοια ότι δυσφημίζεται η χώρα μας.
     Θα σας παρακαλούσα, κύριε Υπουργέ –όπως δείξατε τη διάθεση να επισπεύσετε- να εποπτεύσετε άμεσα τις διαδικασίες, προκειμένου να ολοκληρωθεί αυτή η παρέμβαση στην περιοχή μας.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
     Κύριε Υπουργέ, έχετε το λόγο.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ και εγώ τον συνάδελφο κ. Παπαγεωργίου και σημειώνω για τα φιλολογικά ή ποιητικά ότι δεν θα συναποδεχθώ ότι είναι ο τόπος του Άδη. 
     Είναι πάντοτε και παραμένει το βουνό των Θεών. Είναι η έδρα του ελληνικού πολιτισμού, τουλάχιστον της εποχής του Δωδεκαθέου. Και είναι εντυπωσιακό ότι το Δωδεκάθεο συγκροτήθηκε γύρω στο 1100 -1200 π.Χ.. 
     Θέλω να σας ζητήσω να σκεφθούμε την αστρονομική και τοπογραφική δεινότητα του αρχαίου ελληνικού πνεύματος. Σκεφθείτε πόση γνώση και ικανότητα εκτιμήσεως υψομέτρων και τοπογραφίας είχαν που επέλεξαν το υψηλότερο βουνό. 
     Σας ζητώ να σκεφθούμε συγκεκριμένα πώς ήσαν ικανοί να κάνουν υψομέτρηση των ορέων του ελλαδικού χώρου και να κρίνουν με ασφάλεια ότι το υψηλότερο βουνό είναι ο πρόσφορος και ο ενδεδειγμένος τόπος για να εγκαταστήσουν το σύμβολο του Δωδεκαθέου. Είναι εντυπωσιακό. Εμένα με εντυπωσίασε…
     ΠΡΟΕΔΡΕΥΩΝ (Γεώργιος Σούρλας): Θα το έκαναν αυτό με το χρόνο του βρασμού. 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι, με τέτοιες διαδικασίες. Ευχαριστώ. 
     Λοιπόν, αυτή είναι η παρέκβαση: Δεν είναι τόπος του Άδη, δεν είναι τόπος του οδυρμού. 
     Επί του συγκεκριμένου σας λέω, κύριε Παπαγεωργίου, τα εξής: Το 1998 είχαμε δύο επεισόδια στον Όλυμπο, το 1999 τρία, το 2000 τρία, το 2001 δεκατρία, το 2002 έξι, το 2003 δεκατρία, το 2004 τρία, το 2005 πέντε και το 2006 έξι μέχρι σήμερα. 
     Θέλω να σας πω ότι το τοπίο και από πλευράς συμβάντων είναι κάτω από τη διεθνή, ας πούμε, δυσάρεστη στατιστική εκτίμηση των επεισοδίων. Ξέρετε πού χάνουμε; Γι’ αυτό, κύριε Πρόεδρε, το διατύπωσα ως εισαγωγική παρατήρηση. Χάνουμε στην προειδοποίηση των επισκεπτών και των ορειβατών για τις δύσκολες συγκυρίες, συνθήκες της ώρας που οι αθλητές ή οι ορειβάτες επιχειρούν, αναβαίνουν. Αυτό έχει κενό …
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Υπάρχει μία υποδομή, κύριε Υπουργέ. 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εκμεταλλεύομαι τη στιγμή να το πω εμφατικά και εσείς που είσαστε του τόπου να το διαμηνύσετε: Να φροντίζουμε οι συνθήκες υψηλής επικινδυνότητας να γίνονται γνωστές. Να μην επιχειρούν. Φαίνεται ο καιρός σ’ ένα ορατό μήκος χρόνου μιας ώρας, δύο ή τριών ωρών. Απαιτείται σύστημα προειδοποιήσεως των ορειβατών και των εκδρομέων και ειδική προσοχή με τα γνωστά μέτρα που πρέπει να λαμβάνονται από τους επιχειρούντες. 
     Εμείς ως κρατική υπηρεσία είμαστε δίπλα στους αναβάτες, δίπλα στους ορειβάτες, δίπλα στους επισκέπτες με καλή ετοιμότητα. 
     Ευχαριστώ για την ευέλικτη σκέψη σας ότι δεν είναι ανάγκη να επιμείνουμε ότι θα είναι ειδική Ε.Μ.Α.Κ. εκεί. Η Ε.Μ.Α.Κ. φτάνει σε είκοσι λεπτά. Θα είναι ειδικό, πρότυπο κέντρο εκπαίδευσης διασωστών όλου του Πυροσβεστικού που σημαίνει, όπως σας είπα και στην πρωτολογία μου, ότι παίρνει μία ισχύ πυρός για τη στήριξη ή τη γρήγορη επέμβαση στα ατυχήματα πολύ εντυπωσιακή. Καλύτερη από οποιοδήποτε  άλλο μέρος της Ελλάδος. 
     Όσον αφορά τις εργασίες, είμαστε στην ευχάριστη θέση, όπως σας είπα, να σας ανακοινώσουμε ότι η δημοπρασία ενεκρίθη και προχωρούμε στην εκτέλεση του έργου το ταχύτερο δυνατόν. Ελπίζουμε δηλαδή, άμα θέλουμε να κάνουμε τη χρονομέτρηση, ότι στο γύρισμα του χρόνου και κάτι θα είναι έτοιμο το κέντρο.
     Ευχαριστώ πολύ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολύδωρα και δράττομαι της ευκαιρίας να πω ότι σήμερα έδωσε μία νότα παρουσίας ως παλαιότερα Κοινοβουλευτικού Εκπροσώπου με φιλοσοφική και ιστορική επένδυση εκτελώντας πλέον τα καθήκοντα του Υπουργού Δημόσιας Τάξης. Τον στερούμαστε από τη Βουλή, τον κέρδισε το Υπουργείο Δημόσιας Τάξης. Ας είναι καλά.
     Η τρίτη με αριθμό 901/17-7-2006 επίκαιρη ερώτηση του Βουλευτή του Κομμουνιστικού  Κόμματος Ελλάδας κ. Γεωργίου Χουρμουζιάδη προς τον Υπουργό Πολιτισμού, σχετικά με την προστασία των αρχαιοτήτων εν όψει της κατασκευής του Μετρό στη Θεσσαλονίκη κ.λπ., διαγράφεται λόγω κωλύματος του κυρίου Υπουργού. 
     Επίκαιρες ερωτήσεις δευτέρου κύκλου:
     Η πρώτη με αριθμό 899/17-7-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη εξαίρεση των ελαιοπαραγωγών του Νομού Ηρακλείου από τις αποζημιώσεις, διαγράφεται λόγω κωλύματος του κυρίου Υπουργού.
     Κυρίες και κύριοι συνάδελφοι, εισερχόμαστε στη συζήτηση της δεύτερης με αριθμό 900/17-7-2006 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Απασχόλησης και Κοινωνικής Προστασίας, σχετικά με την εφαρμογή των κανόνων υγιεινής και ασφάλειας στις επιχειρήσεις «ΜΑΡΟΥΛΗ Α.Ε.» και «ΙΟΝΙΟΝ Α.Ε.» κ.λπ..
     Αναλυτικότερα η επίκαιρη ερώτηση του κ. Γκατζή έχει ως εξής: 
     «Την τελευταία του πνοή άφησε το απόγευμα της 4-7-2006 ο τριανταεπτάχρονος οδηγός στην εταιρεία παραγωγής μπετόν «ΜΑΡΟΥΛΗ Α.Ε.», Ερωτόκριτος Σπυράτος, πατέρας δύο ανήλικων παιδιών, ο οποίος μετά από δώδεκα ώρες δουλειάς τραυματίστηκε θανάσιμα όταν έπεσε και χτύπησε στο κεφάλι, στην προσπάθειά του να ξετυλίξει καλώδια του Ο.Τ.Ε. που μπλέχτηκαν στην μπετονιέρα που οδηγούσε. 
     Πρόκειται για τον εξηκοστό τρίτο θάνατο εργάτη από την αρχή της φετινής χρονιάς, σύμφωνα μόνο με τα επίσημα στοιχεία. Επιβεβαιώνεται ότι οι πολιτικές της «ανταγωνιστικότητας», της απελευθέρωσης των ωραρίων και της κατάργησης των Συλλογικών Συμβάσεων συνεπάγονται για τους εργαζόμενους όλο  και μεγαλύτερους κινδύνους ακόμα και για την ίδια τους τη ζωή. Η κατάσταση θα επιδεινώνεται, όσο η Κυβέρνηση αρνείται να καταργήσει τις ιδιωτικές υπηρεσίες πρόληψης και να ιδρύσει στη θέση τους δημόσιες, να προχωρήσει στην συγκρότηση κρατικού σώματος γιατρών εργασίας και τεχνικών ασφάλειας, καθώς και να επιβάλλει εργοδοτική εισφορά για την κάλυψη του επαγγελματικού κινδύνου. 
     Όπως καταγγέλλει το Εργατικό Κέντρο Κεφαλλονιάς και Ιθάκης, στις εταιρείες «ΜΑΡΟΥΛΗ Α.Ε.» και «ΙΟΝΙΟΝ Α.Ε.» που ανήκουν στον ίδιο εργοδότη συστηματικά παραβιάζονται τα ωράρια και οι συνθήκες ασφάλειας, αφού οι εργαζόμενοι εργάζονται τουλάχιστον δέκα ώρες την ημέρα και δύο Σαββατοκύριακα το μήνα υποχρεωτικά, ενώ οι συγκεκριμένες εταιρείες απολύουν εργαζόμενους επειδή διεκδικούν τα αυτονόητα και απειλούν με απόλυση όποιον συνδικαλιστεί. Επιπλέον, η Επιθεώρηση Εργασίας στην Κεφαλλονιά είναι αδύνατον να ανταποκριθεί στην αποστολή της, αφού λειτουργεί με ένα απαρχαιωμένο οργανόγραμμα που προβλέπει μία θέση Διοικητικού Υπαλλήλου, μια Κοινωνική Επιθεωρήτρια και έναν οδηγό! 
     Ερωτάται ο κύριος Υπουργός ποια μέτρα θα πάρει για την παραδειγματική τιμωρία όσων ευθύνονται για το θάνατο του Ερωτόκριτου Σπυράτου, την προστασία των εργατικών δικαιωμάτων και την εφαρμογή των κανόνων υγιεινής και ασφάλειας στις επιχειρήσεις «ΜΑΡΟΥΛΗ Α.Ε.» και «ΙΟΝΙΟΝ Α.Ε.», καθώς και την επαρκή επάνδρωση της Επιθεώρησης Εργασίας στην Κεφαλλονιά και τη διασφάλιση των απαραίτητων ελέγχων».
     Στην επίκαιρη ερώτηση του κ. Γκατζή θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος. 
     Ορίστε, κύριε Υπουργέ, έχετε το λόγο. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κύριοι συνάδελφοι, κύριε Γκατζή, ειλικρινά δεν υπάρχουν λόγια να εκφράσει κάποιος τη θλίψη του και την οδύνη του, όταν έχουμε θανατηφόρο εργατικό ατύχημα. 
     Είναι ένα θέμα που πρέπει να προβληματίσει όλους μας και πρέπει εδώ να κάνουμε όλοι μία υπέρβαση, για να μπορέσουμε να αντιμετωπίσουμε αυτήν τη μάστιγα στην αγορά εργασίας και στον τόπο δουλειάς.
     Ειδικά στη συγκεκριμένη περίπτωση, ο συμπατριώτης μου, ο Ερωτόκριτος Σπυράτος από το Ληξούρι, είναι μία τραγική περίπτωση ενός πατέρα με δύο μικρά παιδιά που έχει γεμίσει με θλίψη και οδύνη όλο το Υπουργείο και ειδικότερα την Επιθεώρηση Εργασίας.
     Άμεσα, κλιμάκιο από την Πάτρα επενέβη για να κάνει έλεγχο. Όπως ξέρετε, όμως, κύριε Γκατζή, υπάρχει και η ιατροδικαστική έκθεση που αναμένεται, η τοξικολογική, για να έχουμε ένα πλήρες πόρισμα. Και να είστε σίγουροι για ένα πράγμα, ότι θα επιβληθούν αυστηρότατες κυρώσεις για όποιες παραλείψεις και όποιες ευθύνες υπάρχουν και όπου υπάρχουν και όποιος είναι υπεύθυνος.
     Θέλω να σας πω ότι έχετε δίκιο. Μιλάτε για εξήντα τρία θανατηφόρα εργατικά ατυχήματα. Είναι εξήντα εννέα, εκ των οποίων οι δεκαέξι –καταθέτω τον πίνακα και στα Πρακτικά της Βουλής, για να τον έχετε, κύριε Γκατζή- οφείλονται σε παθολογικά αίτια.
     (Στο σημείο αυτό ο Υφυπουργός Προστασίας και Κοινωνικής Αλληλεγγύης κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     (να φωτογραφηθεί η σελ. 21)
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό δεν κάνει κανέναν υπερήφανο και δεν μπορούμε να πούμε σήμερα ότι δεν έχει την ευθύνη κάποιος γι΄ αυτούς τους θανάτους. 
     Όπως έχω πει και παλαιότερα, πέρα από το συγκεκριμένο περιστατικό, που μελετάται και θα καταλογιστούν ευθύνες και ελέχθη από το Σ.ΕΠ.Ε. Κεφαλληνίας –έχουμε και επίκαιρη επερώτηση του ΠΑ.ΣΟ.Κ. στη συνέχεια αυτά τα θέματα- αυτό το πρόβλημα απασχολεί και το Κοινοβούλιο και την Κυβέρνηση. Έχουμε δεσμευτεί ότι θα φέρουμε στην Ολομέλεια της Βουλής, μετά το καλοκαίρι, ένα σχέδιο νόμου που θα το δώσουμε και στα κόμματα για διαβουλεύσεις και ειδικά στο Κομμουνιστικό Κόμμα της Ελλάδας, για να μπορέσουμε πράγματι να αντιμετωπίσουμε αυτό το μεγάλο πρόβλημα.
     Επίσης, σας ενημερώνω ότι αύριο, λόγω αυτών των θανάτων, οι οποίοι ήταν εκατόν σαράντα –δεν μου αρέσουν οι αριθμοί, εκατόν σαράντα, εκατόν δέκα δεν έχει σημασία, πάντως υπάρχουν θάνατοι- έχουμε καλέσει εκπροσώπους από το Τεχνικό Επιμελητήριο στο Υπουργείο –και ο Υπουργός και εγώ προσωπικά- και από το Σωματείο των Οικοδόμων για να δούμε τι μπορούν να μας προτείνουν και από την πλευρά τους για να μπορέσουμε να αντιμετωπίσουμε αυτό το μεγάλο πρόβλημα.
     Πιστεύω, κύριε Γκατζή, ότι και με τη βοήθεια τη δική σας -με τη βοήθεια ιδιαίτερα του Κομμουνιστικού Κόμματος της Ελλάδας- θα μπορέσουμε να βάλουμε τις ασφαλιστικές δικλείδες για να αντιμετωπίσουμε πράγματι αυτά τα τραγικά περιστατικά.
     Επίσης, θέλω να σας ενημερώσω ότι έχουμε στείλει από τη Λευκάδα ακόμη μια υπάλληλο στο Σ.ΕΠ.Ε. και τώρα, εντός του Αυγούστου, θα προσλάβουμε μέσω των προγραμμάτων κατάρτισης και απασχόλησης «STAGE» τετρακόσια πενήντα άτομα για όλη την Ελλάδα για να στελεχώσουν μόνο τα Σ.ΕΠ.Ε.. Από αυτά τα άτομα τα τέσσερα θα πάνε στην Κεφαλλονιά, που είναι και η πατρίδα μου και πραγματικά νιώθω διπλή ευθύνη, όταν έχουμε τέτοια περιστατικά στο νησί της Κεφαλλονιάς.
     Κάνουμε ό,τι μπορούμε, κύριε Γκατζή και θέλουμε και τη βοήθεια σας. Αυτό δεν είναι θέμα κομματικής αντιπαράθεσης. Ο θάνατος δεν έχει χρώμα, δεν είναι ούτε μπλε, ούτε κόκκινος, ούτε πράσινος.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Ο ερωτών Βουλευτής κ. Γκατζής έχει το λόγο.
     ΝΙΚΟΛΑΟΣ ΓΚΑΤΖΗΣ: Ο θάνατος, κύριε Υπουργέ, πράγματι δεν έχει χρώμα, αλλά τα αίτια έχουν. Και δυστυχώς, σε αυτήν την περίπτωση κανείς δεν μπορεί να πει ότι η Κυβέρνηση δεν έχει ευθύνες.
     Κύριε Πρόεδρε, εξήντα τρία, πραγματικά, ήταν τα θύματα μέχρι εκείνη την ημέρα, στις 4-7-2006. Σήμερα έφθασαν τα εξήντα εννέα. Το 2005 η εργατική τάξη θρήνησε, κύριε Υπουργέ –και το ξέρετε αυτό- οχτακόσιους νεκρούς από εργατικά ατυχήματα.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ήταν εκατόν έντεκα.
     ΝΙΚΟΛΑΟΣ ΓΚΑΤΖΗΣ: Όχι, κύριε Υπουργέ.
     ΠΡΟΕΔΡΕΥΩΝ (Γεώργιος Σούρλας): Θα υπήρχαν και τραυματίες προφανώς.
     ΝΙΚΟΛΑΟΣ ΓΚΑΤΖΗΣ: Μιλάμε για σοβαρά ατυχήματα και για θανάτους.
     Ποιος έχει την ευθύνη γι΄ αυτήν την κατάσταση, κύριε Υπουργέ; Ποιος ευθύνεται για το ότι η εργοδοσία δεν τηρεί καμία από τις υποχρεώσεις της σύμφωνα με την εργατική νομοθεσία; Ποιος ευθύνεται που δεν τηρούνται οι κανόνες ασφαλείας, που δεν υπάρχουν τεχνικοί ασφαλείας, που δεν τηρούνται τα εργατικά δικαιώματα, που δεν τηρείται το ωράριο, που δεν γίνεται η εφαρμογή των συλλογικών συμβάσεων, που δεν υπάρχει ουσιαστικά καμιά δυνατότητα επιθεώρησης; Εδώ είναι τεράστιες οι ευθύνες της Κυβέρνησης.
     Κύριε Υπουργέ, από το Μάιο ακόμα είχαμε επισημάνει με ερώτηση των συντρόφων συναδέλφων, Κοσιώνη και Τσιόγκα, τις ελλείψεις που υπάρχουν στο Σώμα Επιθεώρησης Εργασίας στην Κεφαλονιά. Η απάντησή σας ήταν ότι θα στείλουμε για ένα μήνα έναν υπάλληλο.
     Κύριε Πρόεδρε, σας αναφέρω τι λέει η κεντρική υπηρεσία του Σ.ΕΠ.Ε., του Σώματος Ελεγκτών Επιθεωρητών κ.λπ.. Τονίζει ότι είναι υποχρεωτική η παρουσία δυο επιθεωρητών για τη διενέργεια επιτόπιων ελέγχων. Εκεί όμως υπάρχει μόνο ένας. Επομένως είναι πολλές οι περιπτώσεις για τις οποίες θέτουμε εμείς το θέμα αυτό. 
     Το πρώτο θέμα, κύριε Υπουργέ, είναι τι μέτρα θα πάρετε για τις τεράστιες αυτές αυθαιρεσίες, που στη συγκεκριμένη περίπτωσή σας που δούλευε ο Ερωτόκριτος Σπυράτος δεν τηρήθηκε τίποτα από την εργατική νομοθεσία. Τι μέτρα θα πάρουμε ενάντια σε αυτήν την τεράστια, την εγκληματική, θα έλεγα, αυθαιρεσία; Το ένα είναι αυτό.
     Το δεύτερο είναι, πώς θα τηρηθεί η εργατική νομοθεσία, πώς θα τηρηθούν τα δικαιώματα των εργαζομένων;
     Το τρίτο είναι, πώς θα επανδρωθεί, πώς θα στελεχωθεί η υπηρεσία των Σωμάτων Επιθεώρησης Εργασίας και στην Κεφαλλονιά;
     Εκεί στείλατε για ένα μήνα έναν υπάλληλο. Έτσι απαντάτε στην ερώτηση συναδέλφων – συντρόφων, του Κοσιώνη και του Τσιόγκα τον Μάιο και το ίδιο τονίζετε και σήμερα. Ότι, δηλαδή, θα λύσετε το πρόβλημα αυτό με εργαζόμενους που θα προσλάβετε από το «STAGE». Μιλάμε για μόνιμες θέσεις εργασίας και για υπαλλήλους που θα γνωρίζουν το αντικείμενο και θα μπορέσουν να εξοικειωθούν. Γιατί και εδώ, κύριε Πρόεδρε, έχουμε μια νεοδιοριζόμενη. 
     Γι’ αυτό, κύριε Υπουργέ, δεν είναι όλων οι ευθύνες ίδιες. Έχετε εσείς σοβαρότατες ευθύνες και αυτές θέλουμε να επισημάνουμε και θα τις λύσετε αν τηρήσετε τελικά όλα αυτά τα μέτρα, που προβλέπει έστω αυτή η ελλιπής εργατική νομοθεσία και στελεχώσετε και την Επιθεώρηση Εργασίας, όπως προβλέπει και πάλι ο νόμος.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για τη δευτερολογία σας. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Γκατζή, έχετε δίκιο. Όμως, πρέπει να ξέρετε ότι στην πολιτική θαύματα δεν γίνονται. Δεν υπάρχουν πολιτικοί με μαγικά ραβδάκια που από τη μια στιγμή στην άλλη μεταμορφώνουν και λύνουν προβλήματα. 
     Κάνουμε μια πάρα πολύ σκληρή προσπάθεια. Γιατί όπως ξέρετε το Σ.ΕΠ.Ε., πέρασε την τελευταία δεκαετία μια μεγάλη περιπέτεια. Ανήκε στην Τοπική Αυτοδιοίκηση, επανήλθε στο Υπουργείο. Προσπαθούμε να ανασυντάξουμε δυνάμεις. Προσπαθούμε με το πλαίσιο -που εμείς σεβόμαστε απόλυτα- του Α.Σ.Ε.Π. να εκλιπαρήσουμε για μόνιμες θέσεις, που δεν είναι θέμα δικό μας, αλλά βλέπετε τι δυσκολίες υπάρχουν και πόσο χρόνο καθυστερούν. Και εν πάση περιπτώσει δεν μπορεί ο εργάτης όταν έχει το ατύχημα να περιμένει τον έλεγχο από την πρόσληψη που θα γίνει μέσω του Α.Σ.Ε.Π., μετά από τρία χρόνια. Ναι, μεν μεταθέσαμε τον υπάλληλο για τέσσερις και όχι για δυο μήνες και τώρα μέσω του προγράμματος «STAGE», εντός του Αυγούστου, θα πλαισιώσουμε την υπηρεσία με άλλα τέσσερα-πέντε άτομα. 
     Στο σημείο αυτό θέλω να σας πω κάτι. Σε όλες τις υπηρεσίες και οφείλω να το πω αυτό δημόσια τα παιδιά, που έχουν προσληφθεί μέσω του «STAGE», δουλεύουν περισσότερο και από τους μόνιμους. Έχουν αποδώσει πάρα πολύ. Γι’ αυτό οφείλουμε δημόσια να τους εκφράσουμε ένα ευχαριστώ. 
     ΝΙΚΟΛΑΟΣ ΓΚΑΤΖΗΣ: Δεν ξέρουν το αντικείμενο, κύριε Υπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το πρόβλημα είναι τα δικαιώματα των εργαζομένων. Σ’ αυτήν την Κυβέρνηση, που δεν έχει ούτε δυόμισι χρόνια την ευθύνη του τόπου, δεν πρέπει να το λέτε, κύριε Γκατζή. Διότι τον Αύγουστο πέρυσι μόλις καταφέραμε τον τριπλασιασμό των διοικητικών προστίμων και των ποινικών ευθυνών. Δηλαδή, αυξήσαμε και δυναμώσαμε τα πρόστιμα και τις ποινικές ευθύνες για να μπορέσουμε να έχουμε εφαρμογή και για να μπορέσουν εκείνοι, οι οποίοι δεν καταλαβαίνουν και πιστεύουν σε μια εργασιακή ζούγκλα ότι αυτό δεν επιτρέπεται. 
     Προσπαθούμε και παλεύουμε όσο μπορούμε να είμαστε πράγματι δίπλα στους εργαζόμενους. Και αυτό το κάνουμε σε πάρα πολλές περιπτώσεις. Θα έχουμε τη δυνατότητα στη συνέχεια κατά τη συζήτηση της επερώτησης του ΠΑ.ΣΟ.Κ. να απαντήσουμε με στοιχεία για το πόσο έχουν αυτό το τελευταίο εξάμηνο αυξηθεί τα πρόστιμα και πώς αντιμετωπίζουμε αυτό το μεγάλο πρόβλημα. 
     Χρειάζεται πολλή δουλειά. Χρειάζεται η συναίνεση όλων. Χρειάζεται να δούμε τι  μπορούμε να κάνουμε και είναι λαμπρό πεδίο σε εσάς, στο σχέδιο νόμου που θα σας δώσω μέχρι το Σεπτέμβρη, να μας προτείνετε και άλλες παραμέτρους για να κάνουμε ένα περιβάλλον που πραγματικά ο εργαζόμενος θα μπορεί να έχει μια καλύτερη ποιότητα ζωής. 
     ΝΙΚΟΛΑΟΣ ΓΚΑΤΖΗΣ: Για να τιμωρηθούν οι αυθαιρεσίες, κύριε Υπουργέ, πρέπει να έχεις προσωπικό για να τις εντοπίσεις.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Ολοκληρώθηκε η συζήτηση των επικαίρων ερωτήσεων. 
     ΠΡΟΕΔΡΕΥΩΝ (Γεώργιος Σούρλας): Εισερχόμεθα στην ημερησία διάταξη των
     ΕΠΕΡΩΤΗΣΕΩΝ 
     Θα συζητηθεί η υπ’ αριθμόν 81/50/23-6-2006 επερώτηση των Βουλευτών του ΠΑ.ΣΟ.Κ. κυρίων Παρασκευής Χριστοφιλοπούλου, Τόνιας Ανωνίου, Ευάγγελου Βενιζέλου, Λεωνίδα Γρηγοράκου, Ιωάννη Δημαρά, Μιχάλη Καρχιμάκη, Δημητρίου Κουσελά, Ιωάννη Κουτσούκου, Αριστείδη Μουσιώνη, Έκτορα Νασιώκα, Γρηγορίου Νιώτη, Λάμπρου Παπαδήμα, Μιλιτάδη Παπαϊωάννου, Αικατερίνης Περλεπέ-Σηφουνάκη, Χρήστου Πρωτόπαπα, Συλβάνας Ράπτη, Δημητρίου Ρέππα, Νικολάου Σαλαγιάννη, Εμμανουήλ Σκουλάκη, Στέφανου Τζουμάκα, Θεοχάρη Τσιόκα, Αθανάσιου Τσούρα, Ελπίδας Τσουρή, Εμμανουήλ Φραγκιαδουλάκη, Χρήστου Χάϊδου, Αναστασίου Χωρέμη και Μαρίας Δαμανάκη, προς τον Υπουργό  Απασχόλησης και Κοινωνικής Προστασίας σχετικά με την υγιεινή και την ασφάλεια στην εργασία. 
     Ο Γραμματέας της Κοινοβουλευτικής Ομάδας της Νέας Δημοκρατίας κ. Σταύρου, ορίζει Κοινοβουλευτικό Εκπρόσωπο τον κ. Μιλτιάδη Βαρβιτσιώτη. Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει Κοινοβουλευτική Εκπρόσωπο την κ. Χριστοφιλοπούλου. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, θα ήθελα γι΄ ένα λεπτό το λόγο, επί της διαδικασίας. 
     ΠΡΟΕΔΡΕΥΩΝ (Γεώργιος Σούρλας): Ορίστε, κυρία Χριστοφιλοπούλου.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, ευχαριστώ που μου δίνετε το λόγο για να επισημάνω ένα διαδικαστικό θέμα. Όπως γνωρίζετε, σήμερα είναι μέρα που γίνεται ο Κοινοβουλευτικός Έλεγχος και συζητείται, κατά τη γνώμη μας, ένα πολύ σημαντικό θέμα: αυτό της υγιεινής και ασφάλειας των εργαζομένων. Όμως, την ίδια μέρα, παρ΄ ότι είναι νωρίτερα έχουμε, τη διεξαγωγή συζήτησης στην Επιτροπή Κοινωνικών Υποθέσεων, μ΄ ένα εξίσου σημαντικό θέμα, που είναι μια πρόταση νόμου των συναδέλφων του Κ.Κ.Ε. για το επίδομα ανεργίας. 
     Αυτήν τη στιγμή ο Υφυπουργός είναι εδώ, ο Υπουργός κ. Τσιτουρίδης, βρίσκεται στην Επιτροπή Κοινωνικών Υποθέσεων και οι Βουλευτές είμαστε μοιρασμένοι στα δυο. Υπήρξαν προβλήματα από τους συναδέλφους. Έθεσαν παράπονα και είπαν «εμείς θέλουμε να μιλήσουμε στην Επιτροπή, αλλά να είμαστε παρόντες και στη συζήτηση για την επερώτηση». 
     Και όπως γνωρίζετε, υπάρχουν στην επερώτηση και Βουλευτές, που έχουν οριστεί ως  ομιλητές. Θα ήθελα, λοιπόν, να παρακαλέσω θερμά τη δική σας βοήθεια να μην ξανασυμβεί αυτό, γιατί πραγματικά είναι κρίμα πολύ σημαντικά κοινωνικά θέματα να μην μπορεί η Βουλή να τα αντιμετωπίσει, όπως πρέπει. Θα ήθελα, κύριε Πρόεδρε, και τη δική σας συμπαράσταση σ' αυτό.
     ΠΡΟΕΔΡΕΥΩΝ (Γεώργιος Σούρλας): Κυρία Χριστοφιλοπούλου, έχετε δίκιο, γιατί, αν διεξάγονται ταυτόχρονα δύο συζητήσεις του αυτού αντικειμένου, της Διαρκούς Επιτροπής και εδώ του κοινοβουλευτικού ελέγχου, δεν δίνεται η δυνατότητα στους Βουλευτές. Είναι ανέφικτο. Εγώ θα μεταφέρω στην Πρόεδρο της Βουλής και στη Διάσκεψη των Προέδρων ότι πρέπει να προσπαθήσουμε να μην συμπίπτουν τέτοιες συνεδριάσεις. 
     Το λόγο έχει ο πρώτος επερωτών κ. Έκτορας Νασιώκας.
     ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κύριε Πρόεδρε.
     Κυρίες και κύριοι συνάδελφοι, κατ’ αρχάς, πριν από λίγο πληροφορήθηκα το θάνατο ενός νέου ανθρώπου με τον οποίο με συνδέουν κοινοί συγγενικοί δεσμοί. Είκοσι έξι χρονών παιδί σκοτώθηκε σε τροχαίο, ένα παιδί, το οποίο έχω βαπτίσει ο ίδιος και του οποίου είχα παντρέψει τους γονείς. Να συγχωρήσετε, λοιπόν, τη συγκίνησή μου και θα ζητήσω και συγγνώμη για πιθανές παραλείψεις στην εισήγησή μου. 
     Φέρνουμε σήμερα για συζήτηση στην Ολομέλεια ένα σημαντικό, κατά την άποψή μας, θέμα που αφορά την υγιεινή και την ασφάλεια στην εργασία, ένα θέμα που έχει τεράστιες ιατρικές, κοινωνικές, αλλά και οικονομικές επιπτώσεις. Και επερωτάμε την Κυβέρνηση και την ελέγχουμε πολύ αυστηρά, γιατί, κατά τη γνώμη μας, επί είκοσι οκτώ μήνες –κύριε Υφυπουργέ, άκουσα πριν τι είπατε για τον τριπλασιασμό των προστίμων και την ποινικοποίηση των ευθυνών- ουσιαστικά δεν έγινε τίποτα και οπωσδήποτε τίποτε δεν άλλαξε και τα πράγματα σ' αυτόν τον τομέα πηγαίνουν πολύ χειρότερα απ’ ό,τι ήταν πριν. 
     Θα σας το αποδείξω αυτό με πολλά στοιχεία. Υπάρχει υποστελέχωση -και εγώ θα έλεγα- και αποστελέχωση των ελεγκτικών οργάνων, μείωση των ελέγχων και κατάργηση ή μείωση της εκπαίδευσης, πιθανώς σταμάτημα και πολλών προγραμμάτων. 
     Άρα η Κυβέρνηση της Νέας Δημοκρατίας άλλα είπε και άλλα κάνει. Αλλιώς, δεν θέλει; Δεν ξέρει; Δεν μπορεί; Θέλει να αναθέσει το θέμα της υγιεινής και της ασφάλισης σε ιδιώτες, όπως διατείνονται οι δικοί τους κονδυλοφόροι; Γι' αυτό αφήνει το συγκεκριμένο θέμα να λιμνάσει; Δεν τους το επιτρέπουν οικονομικά συμφέροντα; Δεν ξέρω. Ό,τι και να ισχύει, κύριε Υφυπουργέ, σ' αυτόν τον τομέα μέχρι τώρα, στους είκοσι οκτώ μήνες, δεν είστε χρήσιμοι για τον τόπο. Άρα πρέπει να κάνουμε κάτι πολύ παραπάνω και να σας βοηθήσουμε και εμείς.
     Φαίνεται ότι συνεχίζετε να είστε Κυβέρνηση με πολλά λόγια και όχι έργα. Παραδείγματος χάριν, μιλάει ο Πρωθυπουργός για τους νταβατζήδες και μετά συναντιέται μαζί τους. Δικοί του άνθρωποι είναι. Κοιτάζετε μόνιμα στο παρελθόν, συγκρίνετε και πολλές φορές αυτοϊκανοποιείστε με τις αρνητικές πλευρές του παρελθόντος και τις αδυναμίες. Μα, αν είναι να συγκριθείτε με τις αδυναμίες και τις αρνητικές πλευρές του παρελθόντος, τότε δεν έχει και ο τόπος μέλλον, όχι εσείς ή εμείς. 
     Έτσι, κύριε Υφυπουργέ, μεταξύ άλλων σας ρωτάμε και σας ελέγχουμε για την παντελή έλλειψη εθνικής στρατηγικής για την υγιεινή και την ασφάλεια στην εργασία. Το βρίσκουμε κρίσιμο, πρώτο μέγεθος, το σχέδιο, το πρόγραμμα, τη στρατηγική. Δεύτερον, σας ρωτάμε για την υποβάθμιση του Σώματος των Επιθεωρητών, τη μείωση των ελέγχων, που δημιουργεί και την αθέτηση της δέσμευσης για περαιτέρω στελέχωσή του και για επέκταση του δικτύου του.
     Είπατε πριν για «STAGE». Θα αναφερθώ γι’ αυτό σε λίγο. Αναφερθήκατε και εσείς στο Α.Σ.Ε.Π. σαν να το έχετε άλλοθι. Λέτε ότι το Α.Σ.Ε.Π. αργεί. Γιατί δεν μας λέτε στους είκοσι οκτώ μήνες πόσες προκηρύξεις έχετε στείλει στο Α.Σ.Ε.Π. και για πόσες θέσεις και γιατί καθυστέρησε το θέμα στο Α.Σ.Ε.Π.; Σας λέω εγώ: καμία. Για την καθυστέρηση της εφαρμογής του ολοκληρωμένου πληροφορικού συστήματος και της μηχανοργάνωσης του Σώματος Επιθεωρητών σας ελέγχουμε και σας επερωτάμε.
     Σας επερωτάμε για τη μη προαγωγή των θεσμών του τεχνικού ασφάλειας και του γιατρού εργασίας, σαν εργαλεία ουσιαστικής διάγνωσης των κινδύνων για ατυχήματα και για ασθένειες στον εργασιακό χώρο. Είπατε, πριν, «θα στείλουμε επιτροπή, θα στείλουμε επιθεωρητές, θα επιβάλουμε κυρώσεις». Μα, το κρίσιμο θέμα, κύριε Υφυπουργέ, είναι η πρόληψη. Το θέμα είναι να μη γίνει το ατύχημα. Και βεβαίως οι κυρώσεις μπορεί να λειτουργούν καμιά φορά και ως προληπτικό μέτρο, αλλά άλλα είναι τα προληπτικά μέτρα, που θα σας τα αναπτύξω στη συνέχεια.
     Σας επερωτάμε για την έλλειψη σχεδιασμού και για τη μη συγκρότηση ενιαίου συστήματος καταγραφής των εργατικών ατυχημάτων. Θα σας παρουσιάσω εγώ δύο και τρεις απογραφές ατυχημάτων. 
     Τέλος, μεταξύ  άλλων σας ελέγχουμε για την πλήρη απουσία μηχανισμού και στρατηγικής για την καταγραφή και για τη μελέτη των ασθενειών, που σχετίζονται με την εργασία, ένα δεύτερο πολύ σημαντικό κομμάτι. 
     Τα ερωτήματα είναι αμείλικτα, είναι συγκεκριμένα. Ο Υπουργός καλείται να απαντήσει συγκεκριμένα. Όχι, όπως μας απαντήσατε, κύριε Υφυπουργέ, στην επερώτηση που είχαμε συζητήσει πριν από λίγο καιρό για τον Ο.Α.Ε.Δ.. Να μας πείτε, γιατί δεν κάνατε μετά τις εκλογές, τίποτα από αυτά που είπατε πριν τις εκλογές, όταν πριν ένα χρόνο, απαντούσατε εδώ σε επερώτηση των Βουλευτών του Συνασπισμού, για το ίδιο ακριβώς θέμα. 
     Ας έλθω, όμως, στα εργατικά ατυχήματα. Το 39% μόνο των εργατικών ατυχημάτων καταγράφονται στην Ελλάδα, όταν ο μέσος ευρωπαϊκός δείκτης είναι 87%. Άρα, έχουμε ένα πρώτο πρόβλημα. 
     Από το 2000 υποχρεούται η Εθνική Στατιστική Υπηρεσία να ενημερώνεται  μέσω των ταμείων, να καταγράφει και να δίνει όλα αυτά τα στοιχεία. Τα ταμεία, το Ι.Κ.Α. παραδείγματος χάριν -γιατί μιλάμε κυρίως για τον ιδιωτικό τομέα, μιλάμε για τα εργοτάξια, μιλάμε για τις επιχειρήσεις- δεν καταγράφει τα μικροατυχήματα. Δεν καταγράφει τα τριήμερα. Δεν ενημερώνει σε κάθε περίπτωση την Εθνική Στατιστική Υπηρεσία που, σύμφωνα με το νόμο, είναι υποχρεωμένη να καταγράψει, να μελετήσει, να εκδώσει τα αποτελέσματα, για να παρθούν μέτρα από το Υπουργείο, με βάση τη συχνότητα,  το βάρος των ατυχημάτων και τις πιθανότητες. 
     Έτσι, κύριε Υφυπουργέ, το 2005 το Σ.ΕΠ.Ε. κατέγραψε επτάμισι χιλιάδες εργατικά ατυχήματα. Το Ι.Κ.Α. δεκαεπτά χιλιάδες οκτακόσια. Το Σ.ΕΠ.Ε. κατέγραψε εκατόν δέκα θανατηφόρα. Το Ι.Κ.Α. μιλάει για εκατόν σαράντα εννέα –εκατόν πενήντα. Εδώ, θέλω να δούμε και  μια άλλη πλευρά, που δυστυχώς δεν την βλέπουμε και που είναι εξίσου σημαντική -βεβαίως η ανθρώπινη ζωή δεν τιμάται και όσο και να τιμάται, δεν αποκαθίσταται-  όσον αφορά το κόστος, το τραύμα, το θάνατο, την αναπηρία, την αποκατάσταση, την απώλεια ικανότητος εργασίας, την ποιότητα ζωής.
      Ο Παγκόσμιος Οργανισμός Υγείας υπολογίζει ότι το 3% του Α.Ε.Π. σπαταλιέται, δίνεται, για να καλύψει τα εργατικά ατυχήματα. Εάν αυτό ισχύει και στην Ελλάδα –θα σας δώσω τα στοιχεία που υπάρχουν, τις εκτιμήσεις στην Ελλάδα- τότε σχεδόν όσα χρήματα δίνουμε για την παιδεία, τα πληρώνει το κράτος, τα ταμεία, οι άνθρωποι για τα εργατικά ατυχήματα δια βίου. Στην Ελλάδα εκτιμάται ότι αυτό το ποσοστό είναι το 2% του Α.Ε.Π. ή περίπου 1.000.000.000 ευρώ. 
     Ας έλθω, όμως, στο δεύτερο μεγάλο θέμα, της υγιεινής και ασφάλειας, που έχει να κάνει με τις επαγγελματικές ασθένειες. Αυτές οι παθήσεις αποκλειστικά ή κατά κύριο λόγο, οφείλονται στην επίδραση βλαπτικών παραγόντων του περιβάλλοντος εργασίας στον άνθρωπο. Οι αιτίες που προκαλούν τις επαγγελματικές ασθένειες, βρίσκονται κυρίως στη φύση των υλικών, με τα οποία έρχεται σε επαφή ο εργαζόμενος, τις πρώτες ύλες, τα ενδιάμεσα υλικά, τα τελικά υλικά, τα τελικά προϊόντα. Οφείλονται στην τεχνολογική βάση της παραγωγικής διαδικασίας, στα παλιά μηχανήματα με φθορές, στην κακή συντήρηση ή στο ότι είναι νέας τεχνολογίας που δεν τα ξέρουν καλά ή που έχουν προβλήματα. 
     Οφείλονται επίσης στην εντατικοποίηση της παραγωγής –στόχος το μεγαλύτερο κέρδος- στην έλλειψη ειδίκευσης –η άγνοια πολλαπλασιάζει τον κίνδυνο- και σε άλλους παράγοντες του εργασιακού περιβάλλοντος, όπως ο κακός φωτισμός, ο αερισμός, η υγρασία, ο θόρυβος, η υπερβολική ζέστη ή το υπερβολικό κρύο, η σκόνη από διάφορες αιωρούμενες ουσίες.
     Οι επαγγελματικές ασθένειες μπορούν να εκδηλωθούν σε κάθε όργανο ή σύστημα του ανθρώπινου οργανισμού. Στο αναπνευστικό: ο καρκίνος του πνεύμονα, το επαγγελματικό άσθμα. Παλαιότερα, οι πνευμονοκοκκιάσεις θέριζαν, αλλά και τώρα είναι συχνές. Στο δέρμα: το επαγγελματικό έκζεμα, οι δερματίτιδες. Στο κεντρικό και περιφερειακό νευρικό σύστημα: ψυχώσεις σε πολύ μεγάλη συχνότητα, παραλύσεις νεύρων. Στο συκώτι: τοξικές βλάβες του ήπατος ή καρκίνος. Στο πεπτικό, στο ουροποιητικό, στο αιμοποιητικό. λευχαιμίες, αναιμίες, απλασίες του μυελού των οστών, στα όργανα αναπαραγωγής, στο μυοσκελετικό, στα αισθητήρια όργανα. Παντού!
     Κι εδώ υπάρχει και ένα δεύτερο θέμα, διότι το χρονικό διάστημα που μεσολαβεί μέχρι να εκδηλωθεί μία επαγγελματική ασθένεια, μπορεί να είναι μικρό, αλλά μπορεί να είναι και μεγάλο, ανάλογα με τη φύση του βλαπτικού παράγοντα, με την ένταση και με τη διάρκεια. Μπορεί κάποιος να αποσυρθεί από μία εργασία, να συνταξιοδοτηθεί ή να πάει σε άλλη εργασία και να αρρωστήσει μετά. Μπορεί κάποιος να αισθάνεται την ενοχλητική σκόνη που μπαίνει στα πνευμόνια του. Η ακοή του μπορεί να βασανίζεται από υπερβολικούς θορύβους και κραδασμούς. Δυστυχώς, όμως, όλοι αυτοί οι εργαζόμενοι αγνοούν τους πραγματικούς κινδύνους, που κρύβονται πίσω από την ενοχλητική αυτή επιφάνεια. Οι εργαζόμενοι δεν ξέρουν τους κινδύνους, επειδή κανένας, κύριε Υφυπουργέ, δεν ανέφερε τους κινδύνους όπως πρέπει. 
     Θα πρέπει, λοιπόν, οι πάντες να αναφέρουν τους κινδύνους πιο έντονα και βεβαίως θα πρέπει να το κάνει η επιστημονική κοινότητα. Και θα έρθω και στις υπηρεσίες του Υπουργείου σας. Ύψιστο, λοιπόν, χρέος μας είναι να ενημερώσουμε όλους αυτούς τους ανθρώπους.
     Και θα πρέπει τώρα να πούμε το εξής: Η πρόληψη είναι η λύση και όχι η θεραπεία. Όχι στον τραυματισμό και στην ασθένεια. Πρόληψη, για να μη δημιουργηθεί το πρόβλημα.
     Ε λοιπόν, κύριε Υφυπουργέ, στην Ελλάδα η εικόνα είναι τραγική. Δυστυχώς, οι υπηρεσίες σας καταγράφουν –για το 2005 θα σας πω, όχι ότι τα προηγούμενα χρόνια υπήρχαν καλύτερα αποτελέσματα- εννιά επαγγελματικές ασθένειες, όταν στην Αυστρία, με μικρότερο πληθυσμό από εμάς και με καλύτερες προφυλάξεις, κατέγραψαν τέσσερις χιλιάδες. Άρα, στην Ελλάδα είναι πολύ πάνω από πέντε χιλιάδες οι άνθρωποι, που κάθε χρόνο προστίθενται σ΄ αυτόν τον κατάλογο και πάσχουν από επαγγελματική ασθένεια. Και αυτό είναι πάρα πολύ σημαντικό.
     Εργατικά ατυχήματα, επαγγελματικές ασθένειες: Σ΄ αυτήν την παγκοσμιοποιημένη κοινωνία, σ΄ αυτήν την αγορά, η επιδίωξη του μεγιστοποιημένου κέρδους, η απορύθμιση, κύριε Υφυπουργέ, των εργασιακών σχέσεων, η κατάργηση του οκταώρου, παρά τις εκκλήσεις του Διεθνούς Γραφείου Εργασίας για ασφαλείς συνθήκες εργασίες, συμβάλλουν στο να αυξηθούν τα εργατικά ατυχήματα και οι επαγγελματικές ασθένειες.
     Εδώ θα ήθελα να κάνω μία παρατήρηση πολύ σημαντική. Τα περισσότερα εργατικά θανατηφόρα ατυχήματα των τελευταίων χρόνων, όπως και αυτό δυστυχώς, κύριε Υφυπουργέ, για το οποίο μιλούσατε πριν λίγο, συνέβησαν είτε μετά τη λήξη του οκταώρου ή στη διάρκεια υπερωριακής απασχόλησης είτε σε εργαζόμενους σε υπεργολάβους και σε μετανάστες. Συνέβησαν, δηλαδή, σ΄ αυτούς στους οποίους υπάρχει μία έντονη πίεση και μία απορύθμιση των διαδικασιών, όχι σε όποιους εργάζονται με σταθερό ωράριο και σε σταθερές συνθήκες.
     Πού συμβαίνουν; Στους χώρους εργασίας, στα εργοτάξια, στα τσιμεντάδικα, στα βαφεία, στις βυρσοδεψίες, στον αμίαντο, σε χώρους όπου υπάρχει κίνδυνος από τη νέα τεχνολογία. Κυρίως, μιλάμε για τον ιδιωτικό τομέα. Πρέπει, όμως, να μιλήσουμε το ίδιο και για το δημόσιο. Πρέπει να μιλήσουμε για όλους τους χώρους.
     Θα ήθελα να μου δώσετε την ευκαιρία, για μισό λεπτό, να μιλήσω για τον αγροτικό χώρο. 
     Στον αγροτικό χώρο και πολλά εργατικά ατυχήματα έχουμε και για πολλούς λόγους, αλλά έχουμε και επαγγελματικές ασθένειες, κυρίως από φυτοφάρμακα. Τα μέτρα που χρειάζεται προληπτικά να πάρει ο κάθε αγρότης, αυτά που περιγράφουν, ας πούμε, τα κουτιά από τα φυτοφάρμακα που χρησιμοποιεί, δεν τηρούνται ή τηρούνται ελάχιστα. Και τα κατάλοιπα πετιούνται και σε νερά και σε χώρους που απαγορεύεται και σε χωματερές, που δεν είναι χωματερές.
     Υπάρχει μεγάλη ευθύνη και των ίδιων, που πρέπει να ενημερωθούν, αλλά κυρίως των νομαρχιακών υπηρεσιών, της κτηνιατρικής, της γεωπονικής υπηρεσίας και της Διεύθυνσης Γεωργίας. Σ’ αυτόν τον τομέα, επειδή τώρα ξέρουμε πολύ περισσότερα, πρέπει να κάνουμε περισσότερα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα πάρω και το χρόνο της δευτερολογίας μου. 
     ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Νασιώκα. 
     ΕΚΤΟΡΑΣ ΝΑΣΙΩΚΑΣ: Ένα ακόμη θέμα, κύριε Υφυπουργέ, για το οποίο έχετε ευθύνη, είναι το κάπνισμα στους χώρους εργασίας. Υπάρχει ένα πρόγραμμα υπογεγραμμένο από όλους, πριν τρία-τέσσερα χρόνια από την τότε κυβέρνηση, από τη Γ.Σ.Ε.Ε. και για τον ιδιωτικό τομέα, από το Σ.Ε.Β. και από πολλούς άλλους. Συμφώνησαν οι πάντες για ένα περιβάλλον ελεύθερο καπνού. Σε όλους τους χώρους εργασίας, όπου εργάζονται πάρα πολλοί εργαζόμενοι, καπνίζουν όλοι μαζί συγχρόνως ή σχεδόν όλοι, για να μην είμαστε υπερβολικοί, γιατί κάπου μπορεί να έγινε και κάτι. 
     Είναι πολύ σημαντικό και ας φαίνεται εκ πρώτης όψεως ότι είναι μόνο μια κακιά συνήθεια αυτών που καπνίζουν. Είναι ένα τεράστιο πρόβλημα με τεράστιες επιπτώσεις και στις επαγγελματικές ασθένειες, ιδιαίτερα του αναπνευστικού. Το περιβάλλον το ίδιο επηρεάζει το αναπνευστικό αυτών που εργάζονται. Η έκθεση στον καπνό πολλαπλασιάζει αυτά τα αποτελέσματα δραματικά. Εάν είχα χρόνο θα σας έδινα πολλά στοιχεία γι’ αυτό. Άρα, αυτό το πρόγραμμα, που είναι κυρίως πρόγραμμα υγείας και ασφάλειας για όλους, πρέπει η Κυβέρνηση να το προχωρήσει, γιατί είναι κάτι συμφωνημένο.
     Θα σας εξηγήσω τώρα, γιατί σας κρίνω αυστηρά από την αρχή για ένα θέμα τόσο σημαντικό, αλλά και τόσο γενικευμένο και τόσο διαχρονικό. Πρώτα-πρώτα, δεν εφαρμόζεται η νομοθεσία. Εξαγγείλατε νέες νομοθετικές παρεμβάσεις. Δεν τις βλέπουμε, δεν συμβαίνουν. Είπατε ότι θα συμβούν τώρα. Τις είχατε εξαγγείλει πριν δύο χρόνια, τις είχατε εξαγγείλει πριν ένα χρόνο, τις εξαγγέλλετε τώρα, αλλά δεν ξέρω πότε θα ψηφιστούν και εάν ψηφιστούν, πότε θα εφαρμοστούν. Δεν το κάνετε. 
     Ανακοινώσατε την αναβάθμιση του Σ.ΕΠ.Ε., είπατε ότι θα υπαχθεί το σώμα, αυτό σε γενική γραμματεία –τώρα υπάγεται σε ειδική γραμματεία- και αυτό δεν γίνεται. Μιλήσατε για στελέχωση του ΣΕΠΕ και συμβαίνει το αντίθετο. Από τετρακόσιους έντεκα, που ήταν οι τεχνικοί επιθεώρησης με τους γιατρούς, το 2001 που έγινε η πρόσληψη, γιατί το 1999 ξεκίνησε πάλι να επαναλειτουργεί το σώμα, αφού εν τω μεταξύ είχε μια περιπέτεια και πήγε στη νομαρχιακή αυτοδιοίκηση, τώρα είναι τριακόσιοι. Εκατόν έντεκα άνθρωποι έφυγαν και πήγαν στον ιδιωτικό τομέα. Απ’ ό,τι γνωρίζω -και ενημερώστε μας γι’ αυτό- δεν έγιναν προκηρύξεις. 
     Μιλήσατε προηγουμένως εναντίον του Α.Σ.Ε.Π., αλλά εσείς δεν κάνατε προκήρυξη, για να σας καθυστερήσει το Α.Σ.Ε.Π.. Λέτε ότι το αντιμετωπίζετε με τα προγράμματα «STAGES». Δεν είναι κακό να βοηθήσουν τα προγράμματα απόκτησης εμπειρίας, αλλά δεν μπορούν να σηκώσουν το βάρος ούτε της επιθεώρησης ούτε του ελέγχου.
     Το μόνο που αυξήθηκε, όπως είπατε, είναι τα κατώτερα όρια των προστίμων. Βεβαίως, υπάρχει το ερώτημα εάν πληρώνονται τα πρόστιμα και πότε πληρώνονται, γιατί σύμφωνα με τα στοιχεία που έχω εγώ, τώρα πληρώνονται πρόστιμα που είχαν μπει το 2001. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γι’ αυτό ευθύνονται τα διοικητικά δικαστήρια. 
     ΕΚΤΟΡΑΣ ΝΑΣΙΩΚΑΣ: Έρχομαι τώρα στο θέμα του ΣΕΠΕ. Πραγματικά, είναι ένα πάρα πολύ σημαντικό εργαλείο. Δεν το ενεργοποιήσατε. Σας είπα και πριν ότι είναι μόνο τριακόσιοι οι υπάλληλοι και απ’ αυτούς, οι εξήντα είναι γιατροί, εάν τα στοιχεία μου –έχω εδώ και τα δικά σας στοιχεία- είναι ακριβή. Αυτοί οι άνθρωποι, οι τεχνικοί, είναι κυρίως απόφοιτοι Πολυτεχνείου, φυσικομαθηματικοί, χημικοί, βιολόγοι και βεβαίως είναι και οι γιατροί. Δεν αναδιοργανώνετε το σύστημα. Καθυστερήσατε δύο χρόνια να κάνετε τις κρίσεις των διευθυντών και όχι γιατί υπήρχε πρόβλημα. Το πρόβλημα ήταν ότι όλα βρίσκονταν σ΄ έναν αναβρασμό. Λεγόταν ότι γίνονται κρίσεις, γίνονται καινούργιοι διευθυντές, καινούργιοι τμηματάρχες, αλλά δεν γίνονταν. 
     Η άλλη πλευρά, πέρα από την υγιεινή και ασφάλεια, η κοινωνική επιθεώρηση, η οποία ελέγχει, στηρίζει και βεβαίως ενημερώνει τους εργαζόμενους για τα εργατικά δικαιώματά τους που καταστρατηγούνται πλήρως, έχει και αυτή αποδεκατιστεί και δεν συμβάλλει στην υγιεινή και στην ασφάλεια, διότι καταστρατηγούνται δικαιώματα των εργαζομένων και αυτοί επιβαρύνονται. 
     Άρα, κύριε Υπουργέ, αυτό το βασικό σας εργαλείο, το αποδυναμώσατε. Να, γιατί έχετε λιγότερες επιθεωρήσεις και ελέγχους αυτό το διάστημα. Κυρίως, όμως, κύριε Υπουργέ, έχετε μεγάλη ευθύνη –όχι εσείς προσωπικά, αλλά το Υπουργείο Υγείας- για τους γιατρούς εργασίας. Πράγματι, η ιατρική εργασίας, παρ’ όλο που θεσμοθετήθηκε το 1986 με προεδρικό διάταγμα, λειτουργούσε και λειτουργεί ακόμη, δυστυχώς, με τις μεταβατικές διατάξεις του ν. 1568/1985.
     Έχουμε πολύ λίγους γιατρούς εργασίας. Δεν έχουμε έδρα πανεπιστημιακή. Δεν διδάσκεται αυτό στα πανεπιστήμιά μας. Έχουμε μόνο ένα τμήμα στο Θριάσιο. Είχαμε τις διατάξεις του ν.3144/2003 και του ν.3722/2004 και μετά ψηφίστηκε μεταβατική διάταξη, για να μπορούν όσοι γιατροί θέλουν, ανεξαρτήτως ειδικότητας, να υποβάλουν αίτηση στο ΚΕ.Σ.Υ. και ως εκ τούτου, να λάβουν μια ταχύρρυθμη, ανάλογα με το τι ειδικότητα έχουν, εκπαίδευση και να γίνουν γιατροί εργασίας.
     Κύριε Υπουργέ, θέλω να σας ενημερώσω για το εξής: Τετρακόσιοι ενενήντα γιατροί εδώ και ενάμιση χρόνο έχουν καταθέσει αυτά τα χαρτιά. Είναι στο Κεντρικό Συμβούλιο Υγείας του Υπουργείου Υγείας. Δεν κινήθηκε τίποτα και δεν φαίνεται ότι θα κινηθεί. Δεν προσδιορίστηκε τι ταχύρρυθμη εκπαίδευση χρειάζεται ο καθένας. Δεν πάνε κάπου ως υπεράριθμοι. Δεν γίνεται τίποτα για ένα εργαλείο, το οποίο είναι πολύ σημαντικό.
     Ευθύνη έχετε και για το Ελληνικό Ινστιτούτο Υγιεινής και Ασφάλισης Εργαζομένων. Γιατί; Φαίνεται ότι δεν το θέλετε. Χρηματοδοτείται από το Λ.Α.Ε.Κ. και άρα, δεν χρηματοδοτείται από το κράτος. Είναι ένα θέμα που το έχουν αναλάβει οι εργαζόμενοι και οι εργοδότες. Δεν συμμετέχει πουθενά το κράτος. Δεν έχει καμία σχέση το κράτος. Κάνει συστηματικές μελέτες. Κάνει μετρήσεις. Κάνει σεμινάρια. Κάνει εκπαίδευση γιατρών εργασίας. Τώρα, έκανε τις δεκαοκτώ εξειδικευμένες μελέτες για πρώτη φορά. Έχει γραφεία. Έχει κεντρικό τμήμα στην Αθήνα, παράρτημα στη Θεσσαλονίκη, στην Κομοτηνή, στο Βόλο, στην Τρίπολη, στα Γιάννενα. Τώρα, έγινε προκήρυξη και για την Κρήτη. 
     Κυκλοφορεί η φήμη ότι εσείς –δεν ξέρω γιατί, δεν ξέρω αν γίνατε κρατιστές τώρα- θέλετε να το αλλάξετε, θέλετε να το κάνετε τριμερές, θέλετε να βάλετε και το κράτος. Τι θέλετε να διαχειριστείτε; Τα εισοδήματα του ΛΑΕΚ ή το ίδιο το όργανο, το επιστημονικό όργανο που χρειαζόμαστε πάρα πολύ; Να και ένα άλλο εργαλείο, λοιπόν, το οποίο δεν το προωθείτε, αλλά το υποβαθμίζετε. Υπάρχει, λοιπόν, μεγάλο πρόβλημα.
     Κύριε Υπουργέ, σίγουρα δεν λέει κανένας ότι όλα ήταν καλά και τώρα δεν είναι. Απλώς, αντί να πάνε μπροστά, πάνε πίσω. Η βελτίωση των συνθηκών εργασίας και ευρύτερα της ποιότητας ζωής στο εργασιακό περιβάλλον, πρέπει να αποτελεί βασικό στοιχείο της κοινωνικής πολιτικής. Έμμεσα αποτελεί και στοιχείο της οικονομικής πολιτικής, αφού η βελτίωση και η άνοδος της ποιότητας του ανθρώπινου δυναμικού, θα οδηγήσει μακροπρόθεσμα και σε εξορθολογισμό της οργάνωσης της εργασίας, της παραγωγής, αλλά και σε άνοδο της ποιότητας των προϊόντων.
     Απαιτείται, λοιπόν, χάραξη μακροπρόθεσμης εθνικής πολιτικής και ελπίζω σήμερα να την εξαγγείλετε συγκεκριμένα και γραπτώς. Επίσης, να εισαχθούν τα θέματα υγιεινής και ασφάλισης της εργασίας σε όλες τις βαθμίδες της εκπαίδευσης και σε προγράμματα κατάρτισης του Ο.Α.Ε.Δ.. Να επανεξεταστεί το θεσμικό πλαίσιο και να βελτιωθούν οι ατέλειες. Να δοθούν κίνητρα στις μικρομεσαίες επιχειρήσεις για βελτίωση των συνθηκών εργασίας που είναι: εξοπλισμός, εκπαίδευση, οργάνωση, έλεγχος από κατάλληλους φορείς, επιθεώρηση, συνδικάτα. Να γίνει αναβάθμιση των συμμετοχικών διαδικασιών και των εργαζομένων. Να εκσυγχρονιστεί το πλαίσιο αναγνώρισης και καταγραφής των επαγγελματικών ασθενειών. Να γίνουν καμπάνιες ενημέρωσης. Γίνονται τόσα άλλα, γιατί να μη γίνει καμπάνια ενημέρωσης και ευαισθητοποίησης εργοδοτών και εργαζομένων; Να γίνει η χρηματοδότηση του Σ.ΕΠ.Ε. από τα ασφαλιστικά ταμεία. Να συνταχθεί πληροφοριακό έντυπο ενημέρωσης και να διανεμηθεί. Να υπάρξει υποχρεωτική, ουσιαστική εκπαίδευση των δημοσίων υπαλλήλων και άλλα πολλά. Γιατί να μη συζητήσουμε την καθιέρωση εισφοράς επαγγελματικού κινδύνου; Ως πρόταση, ας τη συζητήσουμε σ’ αυτόν το διάλογο που ανοίγεται.
     Κύριε Υφυπουργέ, έχετε πεδίο δόξης λαμπρό για να κάνετε έργο και εμείς, για να σας στηρίξουμε. Να σταματήσετε, όμως, τα λόγια. Να προτάξετε, να ιεραρχήσετε πολύ ψηλά το θέμα της υγιεινής και της ασφάλειας στους χώρους εργασίας. Να πάψετε να κοιτάζετε μόνο πίσω, γιατί κάποιος που κοιτάζει πίσω, δεν μπορεί να εκφράζει το μέλλον. Δεν μπορεί να είναι η Κυβέρνηση που ανοίγει δρόμους. Είναι η Κυβέρνηση που κλείνει δρόμους και κάποιον άλλο στόχο του έχει μόνο στο πρόγραμμά της.
     Επειδή πιστεύω ότι πραγματικά σας ενδιαφέρει το θέμα, πιστεύω ότι αυτά που δεν έγιναν αυτούς τους είκοσι οκτώ μήνες, μπορείτε να τα προτάξετε τώρα. Να ξέρετε ότι αν τα προτάξετε, εμείς θα σας στηρίξουμε. Διαφορετικά, θα είμαστε σκληροί επικριτές, όπως μας επιβάλλει ο ρόλος μας ως Αξιωματική Αντιπολίτευση.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νασιώκα. Ο κ. Νασιώκας κάλυψε όλο το χρόνο, και της δευτερολογίας του. Υπήρξε αυτή η παρέκκλιση, γιατί εισαγωγικά αναφέρθηκε στο θλιβερό συμβάν, το οποίο τον έχει φορτίσει συναισθηματικά. 
     Το λόγο έχει ο κ. Γρηγοράκος.
     ΛΕΩΝΙΔΑΣ ΓΡΗΓΟΡΑΚΟΣ: Κυρίες και κύριοι συνάδελφοι, κύριε Πρόεδρε, κύριε Υπουργέ, μιλάμε σήμερα, βέβαια, για την ασφάλεια της εργασίας, αλλά είμαστε υποχρεωμένοι, κύριοι συνάδελφοι, να μιλάμε και για την ασφάλεια των πολιτών. Η ασφάλεια των πολιτών, σ΄ ένα διεθνοποιημένο μοντέλο, όπως αυτές τις ημέρες, ιδιαίτερα στη Μέση Ανατολή και όταν τα στρατεύματα των προηγμένων χωρών είναι μισθοφορικά, θα πρέπει να μας απασχολήσει σ΄ ένα άλλο επίπεδο γενικά ως προς τα νέα μοντέλα εργασίας που βρίσκουμε σήμερα ανά τον κόσμο, δηλαδή εργαζόμενοι εναντίον εργαζομένων, εργαζόμενοι πολίτες, εργαζόμενοι οπλίτες, εργαζόμενοι στρατιώτες εναντίον των πολιτών. 
     Η καθημερινότητα, λοιπόν, είναι η πολιτική και μ΄ αυτήν πρέπει να ασχοληθούμε. Η Νέα Δημοκρατία καλόπιστα, κύριε Υπουργέ, απουσίασε από την καθημερινότητα του παγκοσμιοποιημένου πολίτη. Εννέα ημέρες έκανε ο Πρωθυπουργός να βγει και να πάρει θέση για το Μεσανατολικό. Ως Βουλευτής Λακωνίας σας λέω, λοιπόν, ότι πριν μισή ώρα ησχολούμην μ΄ ένα εργατικό ατύχημα στο Νοσοκομείο Σπάρτης. Ο ηλεκτρολόγος του νοσοκομείου, στα πλαίσια των εργασιών του, έπαθε ηλεκτροπληξία, διασωληνώθηκε και το σύστημα έψαξε να βρει μονάδα εντατικής θεραπείας. Πουθενά, ούτε στον ιδιωτικό τομέα ούτε στο δημόσιο τομέα. Ασχολήθηκε, λοιπόν, ένα ολόκληρο σύστημα για να βρούμε μία μονάδα εντατικής θεραπείας για έναν εργαζόμενο του Νοσοκομείου Σπάρτης σαράντα πέντε χρονών, τον ηλεκτρολόγο του Νοσοκομείου Σπάρτης, ο οποίος έπαθε ηλεκτροπληξία και είναι διασωληνωμένος στο Νοσοκομείο Σπάρτης. 
     Αντί γι’ αυτό, όμως, κύριε Υπουργέ, ακούσαμε χθες από τον κ. Πολύδωρα τους νεολογισμούς του για τους αστυνόμους της οικολογίας, για τους δραγάτες που λέει σήμερα η εφημερίδα το «ΤΟ ΒΗΜΑ», για τους praetores urbanis. Πολιτικές σας επιλογές είναι αυτές, να έχετε praetores urbanis και να μην έχετε κρεβάτια στη μονάδας εντατικής θεραπείας στα νοσοκομεία.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν μπορώ να απαντήσω εγώ γι’ αυτά. 
     ΛΕΩΝΙΔΑΣ ΓΡΗΓΟΡΑΚΟΣ: Αυτά είναι. Για την ασφάλεια της εργασίας, μιλάω. Ο εργαζόμενος αυτός στο Νοσοκομείο Σπάρτης, έπαθε ηλεκτροπληξία στα πλαίσια των καθηκόντων του και αυτήν τη στιγμή είναι διασωληνωμένος και δεν υπάρχει μονάδα εντατικής θεραπείας, διότι κάνετε πολιτικές επιλογές διαφορετικές από αυτές που ζητά η κοινωνία, κύριε Υπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για τους «οικολογικούς» αστυνόμους μιλάω. 
     ΘΕΟΧΑΡΗΣ ΤΣΙΟΚΑΣ: Οι αγροφύλακες θα ασκήσουν και έργο ιατρικό!
     ΛΕΩΝΙΔΑΣ ΓΡΗΓΟΡΑΚΟΣ: Στο ίδιο έργο θεατές, κύριοι συνάδελφοι. Αναφέρω τους εννιά χιλιάδες επτακόσιους, τους χίλιους οκτακόσιους, τις εννιά χιλιάδες τώρα. Εντάξει, είναι επικοινωνιακή πολιτική στην υγεία.
     Πάμε στο θέμα μας, όμως, μια και εσείς ο ίδιος βέβαια επιμένετε για το θέμα. Ξέρω, κύριε Υπουργέ, ότι σε προσωπικό επίπεδο τα χειρίζεστε καλόπιστα, αλλά ξέρετε ότι τα πρόσωπα ασκούν και πολιτικές και οφείλετε, λοιπόν, αυτές τις πολιτικές, που τις εφαρμόζετε και εσείς ο ίδιος, γιατί είστε γνώστης των θεμάτων, να τις προχωρήσετε πιο γρήγορα.
     Εμείς δεν αποποιούμεθα των ευθυνών των προηγούμενων χρόνων, το ότι έχουμε μόνο εξήντα πέντε θέσεις γιατρών εργασίας σε σχέση με τις τόσο μεγάλες ανάγκες που έχει το σύστημα, αλλά και εσείς τώρα, δυόμισι χρόνια, δεν έχετε ακουμπήσει καθόλου το σύστημα, καθόλου το θέμα αυτό. Το θέμα του Σώματος των Επιθεωρητών Εργασίας έχει αφεθεί εντελώς στην τύχη του και το ξέρετε. Υπάρχουν σημαντικές ελλείψεις, λοιπόν, σε στελεχιακό δυναμικό και μείωση των ετησίων ελέγχων που διενεργούν η τεχνική, υγειονομική, αλλά και κοινωνική επιθεώρηση και το Σ.ΕΠ.Ε.. Πότε θα γίνουν, επιτέλους, αυτές οι κρίσεις των διευθυντών στη συγκεκριμένη υπηρεσία;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έγιναν, έγιναν. Όταν καταθέσατε την επερώτηση δεν υπήρχαν, αλλά τώρα έγιναν. 
     ΛΕΩΝΙΔΑΣ ΓΡΗΓΟΡΑΚΟΣ: Έγιναν; Εντάξει. Να ένα καλό νέο. Με χαρά το ακούμε αυτό. Αλλά πιστεύουμε ότι στα πλαίσια του κοινοβουλευτικού μας ελέγχου συμβάλαμε και εμείς σ΄ αυτό ώστε να γίνουν.. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αρκετά.
     ΛΕΩΝΙΔΑΣ ΓΡΗΓΟΡΑΚΟΣ: Έτσι είναι.
     Κύριε Υπουργέ, χθες και προχθές έγιναν δύο σημαντικές και πραγματικά επικίνδυνες πυρκαγιές στα πλαίσια των εργαζομένων. Τα είπε ο κ. Νασιώκας προηγουμένως. Ήταν δύο μεγάλες πυρκαγιές και στην Αθήνα και στη Θεσσαλονίκη και ξέρετε ότι όλα αυτά είναι θέματα δημόσιας υγείας.
     Κανείς δεν μας είπε τίποτα γι’ αυτές τις δύο μεγάλες πυρκαγιές και τις επιπτώσεις που έχουν στο περιβάλλον και τη δημόσια υγεία. Είσθε άνθρωπος που ασχολείται με τα θέματα της υγείας, έχετε ένα ευαίσθητο πόστο στο Υπουργείο Εργασίας και Κοινωνικών Ασφαλίσεων και είστε και γιατρός και ξέρετε τα θέματα υγείας. Κανείς! 
     Ξέρουμε ότι κάθε ρύπος πάνω από τα επιτρεπτά όρια, δημιουργεί σίγουρα μια κατάσταση έκτακτης ανάγκης, δηλαδή, ένα επείγον περιστατικό υγείας και υπολογίζεται ότι χίλιοι εννιακόσιοι εργαζόμενοι νοσούν ετησίως στην Ελλάδα εξαιτίας των κακών συνθηκών εργασίας, εξαιτίας όλων αυτών των χώρων που επικρατούν στους χώρους εργασίας. 
     Είναι, λοιπόν, εμφανής σήμερα η αδυναμία της Κυβέρνησης -δυόμισι χρόνια μετά, κύριε Υπουργέ!- να θωρακίσει τη δημόσια υγεία με τους ελέγχους, με τους μηχανισμούς καταγραφής όλων αυτών των συμβάντων που γίνονται στους χώρους εργασίας και όλων αυτών των επαγγελματικών νοσημάτων που υπάρχουν στην Ελλάδα και ανέφερε και ο Υπουργός κ. Νασιώκας. Οι εφτά στους δέκα νοσούν σε παγκόσμιο επίπεδο. 
     Έχουν καταγραφεί πάρα πολλά επαγγελματικά νοσήματα, ενώ στην Ελλάδα βλέπω ότι δεν καταγράφεται κανένας επαγγελματικός θάνατος. Ένας, λέει, θάνατος από καρκίνο στο Ι.Κ.Α. αποδόθηκε σε επαγγελματική νόσο. Μα, είναι δυνατόν να λέμε αυτά τα πράγματα επισήμως; Σημαίνει ότι κάτι δεν κάνουμε καλά! Σημαίνει ότι δεν έχουμε φτιάξει τους ανάλογους ελεγκτικούς και επιστημονικούς μηχανισμούς στην Ελλάδα για να αποδίδουμε «τα του Καίσαρος τω Καίσαρι» και τα του Θεού τω Θεώ. Πώς θα γίνει; Το Ι.Κ.Α. παραδέχτηκε μόνο ένα θάνατο το 2005!
     Σας λέω, λοιπόν, από την εμπειρία και μόνο ότι στο 18% των μετρήσεων στους χώρους των χειρουργείων διαπιστώνεται υπέρβαση στα ανώτερα όρια των αναισθητικών αερίων! Στους χώρους των χειρουργείων! Επίσης, σας λέω ότι το 20% του πληθυσμού της Ελλάδας υποφέρει από άσθμα και αλλεργίες που δημιουργούνται από την έκθεση στους χώρους εργασίας. 
     Τώρα δεν συζητάμε για τους επτακόσιους γιατρούς που υπάρχουν σήμερα και από τους οποίους μόνο οι εξήντα πέντε έχουν την ειδικότητα του γιατρού εργασίας, διότι, όπως είδατε, υπάρχουν ανύπαρκτες υποδομές. Ούτε το πανεπιστήμιο έχει βρει το δρόμο του, ώστε να φτιάξει και έδρα του γιατρού εργασίας, διότι φαίνεται ότι άλλες είναι οι προτεραιότητές του! 
     Έτσι, λοιπόν, έχουμε πρόσφατα από την Ευρωπαϊκή Ένωση την πρωτοβουλία για υγιή χώρο εργασίας, με στόχο να παρέχει στους εργοδότες και στους εργαζόμενους εύκολη πρόσβαση σε πληροφορίες που αφορούν τον τρόπο βελτίωσης του εργασιακού περιβάλλοντος, ώστε αυτό να γίνει υγιέστερο και παραγωγικότερο για τους Έλληνες πολίτες και τους πολίτες της Ευρωπαϊκής Ένωσης.
     Βέβαια, αυτή η προσπάθεια απευθύνεται στις ειδικές ανάγκες των μικρομεσαίων επιχειρήσεων και περιλαμβάνει ένα κύκλο σεμιναρίων –ξέρετε, κύριε Υπουργέ, τη ρότα της Ευρωπαϊκής Ένωσης- στα οποία θα συμμετέχουν οι δέκα νέες χώρες της Ευρωπαϊκής Ένωσης, αλλά και η Βουλγαρία με τη Ρουμανία.
     Έτσι, λοιπόν, η Ελλάδα δεν πρέπει να γίνει και να μείνει απλός παρατηρητής, κυρίες και κύριοι συνάδελφοι -κύριε Υπουργέ, σας παρακαλώ, να δείτε αυτό το θέμα- τέτοιων εξελίξεων στην Ευρωπαϊκή Ένωση.
     Επίσης, έχουμε την αλόγιστη χρήση των φυτοφαρμάκων. Δηλαδή, στην ουσία έχουμε επαγγελματική έκθεση των Ελλήνων αγροτών. Εγώ προέρχομαι από το Νομό Λακωνίας, ο οποίος θρηνεί πολλά θύματα από τη μεγάλη και αλόγιστη χρήση φυτοφαρμάκων. Παρατηρούνται φοβερές λευχαιμίες, φοβεροί καρκίνοι, φοβερές νεοπλασίες! Θέλουμε καλύτερη και πληρέστερη ενημέρωση των αγροτών και δεν έχει γίνει τίποτε τα τελευταία χρόνια. Όμως, είμαστε υποχρεωμένοι εμείς εδώ από το Βήμα της Βουλής, αλλά και εσείς που έχετε αυτήν τη στιγμή την ευθύνη διακυβέρνησης της χώρας να ασχοληθείτε με το θέμα αυτό!
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε, και ευχαριστώ για την ανοχή σας.
     Έτσι, λοιπόν, παρά τον τεράστιο όγκο διαθέσιμων πληροφοριών που έχουμε για όλα αυτά τα θέματα και ενώ φαίνεται ότι οι εργοδότες είναι προς αυτήν τη ρότα και θέλουν να βοηθήσουν, φαίνεται ότι η ελληνική πολιτεία μένει απαθής. 
     Πραγματικά, υπάρχει μια κατανόηση στη νομοθεσία εκ μέρους των εργοδοτών και σε διάφορες εργασίες που έχουν γίνει, φαίνεται ότι είναι πάρα πολύ ευαισθητοποιημένοι, διότι θέλουν να αποφύγουν όσο το δυνατόν περισσότερο τη δυσφήμιση για τις εταιρείες τους, για τις δουλειές τους και καταλαβαίνετε ότι μια τέτοια δυσφήμιση δημιουργείται από ένα κακό περιστατικό, μία κακή ένεση, ένας θάνατος στο χώρο της εργασίας. 
     Κυρίες και κύριοι συνάδελφοι, πρέπει οπωσδήποτε στο θέμα της εργασίας να αποκτήσουμε επιτέλους στην Ελλάδα μια εργασιακή συνείδηση και πάνω απ’ όλα πρόληψη, η οποία θα πρέπει να περνάει από το μικρότερο παιδί μέχρι το μεγαλύτερο εργαζόμενο στην Ελλάδα. Και αυτό, πρέπει να γίνει μέσα από την εκπαίδευση και την κατάρτιση ευαισθητοποίησης στα σχολεία, στα επαγγελματικά λύκεια και βέβαια, στα πλαίσια μιας συνεχούς επαγγελματικής κατάρτισης. Πρέπει να γίνει μέσα από την ευαισθητοποίηση των εργοδοτών, ούτως ώστε να έχουμε ένα ελεγχόμενο εργασιακό περιβάλλον.
     Και βέβαια θα πρέπει οπωσδήποτε εμείς να βλέπουμε τι γίνεται στο μέλλον και να παρακολουθούμε τις εξελίξεις και να βλέπουμε  πώς οι νέες τεχνολογίες μπορούν να προστατεύσουν τον άνθρωπο. 
     Τελειώνοντας, θέλω να πω ότι ο ασφαλής και υγιής χώρος εργασίας αποτελεί σήμερα, όσο ποτέ άλλοτε, κύριε Υφυπουργέ, το ζητούμενο για ένα παραγωγικό εργασιακό περιβάλλον με μειωμένο κόστος ιατρικής ασφάλισης και μια ισορροπημένη ζωή μεταξύ εργασίας και οικογένειας. 
     Έχετε έναν ευαίσθητο χώρο και πρέπει εσείς, κύριε Υφυπουργέ, να τον υπηρετήσετε. Είστε γνώστης των καταστάσεων, όλων αυτών των κινδύνων που προέρχονται από τους χώρους εργασίας, είστε γιατρός, και πρέπει να μας δείξετε την ανάλογη ευαισθησία. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Γρηγοράκο.
     Ο κ. Κουσελάς έχει το λόγο.
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, συζητάμε σήμερα ένα μείζον ζήτημα που χαρακτηρίζει και την ποιότητα του κοινωνικού μας πολιτισμού, αλλά και των εργασιακών σχέσεων.
     Για να πάρουμε μία γεύση του μεγέθους του προβλήματος, θα αναφερθώ σε ορισμένα στοιχεία της Διεθνούς Οργάνωσης Εργασίας, με βάση τα οποία έχουμε εξακόσιες ογδόντα πέντε χιλιάδες ατυχήματα τη μέρα σε παγκόσμια κλίμακα. 
     Στη χώρα μας βέβαια, με βάση τα επίσημα στοιχεία, κάθε τρεις μέρες θρηνούμε έναν εργαζόμενο και κάθε δεκαπέντε λεπτά έχουμε ένα εργατικό ατύχημα. Και αυτά, χωρίς να λάβουμε υπ΄ όψιν τις επαγγελματικές ασθένειες για την καταγραφή και την παρακολούθηση των οποίων δεν έχουμε, δυστυχώς, κανένα στοιχείο, προκειμένου να είμαστε ικανοποιημένοι. 
     Άκουσα πριν τον Υφυπουργό Εργασίας να επιχαίρει για τη μείωση των θανατηφόρων ατυχημάτων κατά το 2005. Αναφέρθηκε σε εκατόν έντεκα θανατηφόρα ατυχήματα. Είναι ύβρις, κύριε Υφυπουργέ, για τους εργαζόμενους, αλλά και για τη νοημοσύνη μας, να κάνουμε αναφορά σε τέτοιου είδους στοιχεία, όταν γνωρίζουμε πάρα πολύ καλά ότι τα θανατηφόρα ατυχήματα κατά βάση έχουν σχέση με τις κατασκευές και τα δημόσια έργα. Οι κατασκευές και τα δημόσια έργα, μετά την ολοκλήρωση των Ολυμπιακών Αγώνων, μειώθηκαν κατακόρυφα και ήταν φυσικό και επόμενο να υπάρξει συγκριτικά και μία μείωση των θανατηφόρων ατυχημάτων κατά το 2005. 
     Όμως, τα ερωτήματα που υπάρχουν σε σχέση με το μεγάλο αυτό ζήτημα είναι πολλά και μεγάλα: Έχουμε σήμερα πρόληψη; Έχουμε επαρκείς ελέγχους; Έχουμε επαρκή και κατάλληλα στελέχη, καθώς και μηχανισμούς διαμόρφωσης και επιβολής προδιαγραφών, μελέτης των ασθενειών, εκτίμησης των κινδύνων; Έχουμε στρατηγική και πολιτική βούληση, προκειμένου να επιβάλλουμε τη νομοθεσία, μία νομοθεσία που εδώ και χρόνια ομολογουμένως είναι από τις καλύτερες που υπάρχουν στο χώρο της Ευρωπαϊκής Ένωσης; Και, όμως, είναι μία νομοθεσία η οποία δεν εφαρμόζεται. 
     Ο προηγούμενος Υπουργός κ. Παναγιωτόπουλος είχε πει κατά τις προγραμματικές δηλώσεις της Κυβέρνησης –και μας τιμά σήμερα με την παρουσία του- αλλά και κατά τη συζήτηση ανάλογης επερώτησης του Συνασπισμού πέρυσι τον Απρίλιο, ότι θα έφερνε ένα σχέδιο νόμου για το τριμερές, όπως είπε, εθνικό ινστιτούτο -παραμένει βέβαια άγνωστη η σχέση του με το υπάρχον ΕΛ.ΙΝ.Υ.Α.Ε.- ότι θα επανίδρυε το κέντρο διάγνωσης και ιατρικής εργασίας στο Ι.Κ.Α., ότι θα άλλαζε τον τρόπο αξιολόγησης του κινδύνου των επιχειρήσεων, θα απέτρεπε ο εργοδότης -που είναι απαράδεκτο- να είναι σε ορισμένες περιπτώσεις και τεχνικός ασφαλείας, θα βελτίωνε τη στελέχωση του Σ.ΕΠ.Ε., τη μηχανογράφηση των δεδομένων του και την κάλυψη όλης της χώρας από γραφεία του Σ.ΕΠ.Ε. και από αντίστοιχους τεχνικούς και υγειονομικούς ελέγχους. 
     Αυτά είχε πει τότε ο κ. Παναγιωτόπουλος, αλλά και κατόπιν εσείς στην ερώτηση που ανέφερα. Αυτά, δυστυχώς, έμειναν –δεν ξέρω αν φταίει η απομάκρυνση του κ. Παναγιωτόπουλου από το Υπουργείο Εργασίας ή συνολικά η πολιτική της Κυβέρνησης- διακηρύξεις χωρίς περιεχόμενο, λόγια του αέρα.
     Το 2005 είδαμε να μειώνεται το ελεγκτικό έργο της Τεχνικής και Υγειονομικής Επιθεώρησης σε σχέση με το 2004 και το 2003. Υπήρξε σημαντική μείωση στις αναφορές, στις μηνύσεις, στη διακοπή εργασιών, στα πρόστιμα. Σε όλα αυτά έχουμε μια μείωση της τάξης του 22%, κύριε Υφυπουργέ, έναντι του 2004 και 30% έναντι του 2003. Αυτή είναι η πραγματικότητα.
     Εγώ δεν θα ρωτήσω αν, τελικά, παραπέμφθηκαν οι παραβάτες στη δικαιοσύνη, αλλά θέλω να μου πείτε ειλικρινά, πού απεικονίζεται ο τριπλασιασμός των προστίμων που κάνατε με το ν. 3385 σ’ αυτά τα δεδομένα; Μήπως πρέπει να μας ανησυχεί αντί να μας καθησυχάζει η αύξηση της παραβατικότητας…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα κάνω χρήση και της δευτερολογίας μου.
     … της μη συμμόρφωσης με τους νόμους για την υγιεινή και την ασφάλεια των εργοδοτών, η οποία σταθερά διαπιστώνεται στους ελέγχους που γίνονται; Ποιος αλήθεια τους άνοιξε την όρεξη; Τους άνοιξε ή δεν τους άνοιξε την όρεξη η περίφημη ευελιξία, μιας κακώς εννοούμενη ευελιξία και μια κακώς εννοούμενη ανταγωνιστικότητα; 
     Είστε, πραγματικά, διατεθειμένοι σαν Κυβέρνηση να ανεχτείτε εκπτώσεις για τα ζητήματα της υγιεινής και της ασφάλειας και να νομιμοποιήσετε, δηλαδή, στην πράξη ένα κοινωνικό dumping σε βάρος των εργαζομένων, που ξέρετε πολύ καλά ότι το κάνουν πολλές επιχειρήσεις; Θα επιτρέψετε στα πλαίσια της όξυνσης του ανταγωνισμού να γίνει η εργασιακή ζωή μια ζούγκλα αθέμιτου ανταγωνισμού; Γιατί εκεί οδεύουμε.
     Θα ήθελα αλήθεια να μας πείτε κύριε Γιακουμάτο, τι έγινε με την κάλυψη των κενών του Σ.ΕΠ.Ε., ζήτημα για το οποίο είχατε δεσμευτεί πριν από λίγες εβδομάδες στη Βουλή, μετά το θανατηφόρο ατύχημα στον «ΤΙΤΑΝΑ». Θα καλύψετε μήπως τις θέσεις που λείπουν στο Σ.ΕΠ.Ε. με προσλήψεις μέσα από το πρόγραμμα «STAGE»; Αυτή είναι η στρατηγική σας; Αυτός είναι ο στόχος σας;
     Κύριοι της Κυβέρνησης, δεσμευτήκατε ότι θα προχωρήσετε στο διαγνωστικό κέντρο ιατρικής της εργασίας στο Ι.Κ.Α. Βέβαια, μιλήσατε μόνο για το Ι.Κ.Α. Αφήσατε απ’ έξω και το δημόσιο και τον αγροτικό τομέα. Εγώ θα έλεγα πέρα από αυτό, όπως εξ αρχής προβλεπόταν για τη λειτουργία του Εθνικού Συστήματος Υγείας, να υπάρχει γιατρός εργασίας -και αυτό αποτελεί πρότασή μου- σε κάθε Κέντρο Υγείας.
     Έχουμε όμως επάρκεια γιατρών εργασίας, όταν χρειαζόμαστε εκατοντάδες και βγαίνουν μόνο είκοσι πέντε κάθε τέσσερα χρόνια; Στην καλύτερη περίπτωση μέσα από αυτό θα καλυφθεί μόνο το 20% των αναγκών. Το Υπουργείο Παιδείας λοιπόν, αντί να κλείνει σχολές με τις βάσεις, καλό θα ήταν να έχει ένα σχέδιο γι’ αυτό το ζήτημα.
     Τι γίνεται αλήθεια με το μεγάλο ζήτημα της μηχανογράφησης του Σ.ΕΠ.Ε., που είναι μια σοβαρότατη εκκρεμότητα και βασική προϋπόθεση, προκειμένου το Σ.ΕΠ.Ε. να μπορέσει να λειτουργήσει αποτελεσματικά; 
     Τέλος, θέλουμε να μας απαντήσετε στο εξής: Τι θα γίνει προκειμένου να μπει τάξη στα θέματα των ενοικιαζόμενων και των υπεργολάβων; Τουλάχιστον ας μας αφυπνίσει το πρόσφατο τραγικό ατύχημα του «ΤΙΤΑΝΑ» πριν θρηνήσουμε κι άλλα θύματα.
     Κύριε Υπουργέ, γνωρίζετε πολύ καλά ότι είμαι ένας άνθρωπος που έχει δώσει μάχες στους χώρους εργασίας, προκειμένου να υπάρχει εφαρμογή της εργατικής νομοθεσίας και των νόμων. Έχω συγκρουστεί πολλές φορές με τους εργοδότες.
     Τα εργατικά ατυχήματα, τα ζητήματα της υγιεινής και της ασφάλειας στους χώρους εργασίας δεν αντιμετωπίζονται –μέσα από την εμπειρία που έχω αποκτήσει- όλα αυτά τα χρόνια ούτε με επικοινωνιακά πυροτεχνήματα ούτε με γενικόλογες διακηρύξεις, όπως κάνετε εσείς σήμερα. 
     Αντιμετωπίζονται με στρατηγικές πρόληψης, με αποτελεσματικούς μηχανισμούς και τέλος, κύριε Υπουργέ, αντιμετωπίζονται με ισχυρή πολιτική βούληση για την εφαρμογή της εργατικής νομοθεσίας. Δυστυχώς όμως, αυτή η πολιτική βούληση λείπει από την Κυβέρνησή σας.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Τσιόκας.
     ΘΕΟΧΑΡΗΣ ΤΣΙΟΚΑΣ: Κυρίες και κύριοι συνάδελφοι, κύριε Υπουργέ, γιατί κάναμε αυτήν την επερώτηση; Γιατί διαπιστώνουμε εδώ και είκοσι επτά μήνες ότι η δική σας αντίληψη για την ανάπτυξη, η δική σας αντίληψη για την εργασία είναι ευθέως αναντίστοιχα ανάλογη με τη διάθεση και τη θέληση των εργαζομένων, με τις πραγματικές ανάγκες της οικονομίας. 
     Είκοσι επτά μήνες τώρα, δεν κατανοείτε ότι μια στρατηγική ανάπτυξης δεν μπορεί να έχει θύματα τους ανθρώπους. Δεν μπορεί στο όνομα της οικονομικής μεγέθυνσης οι επιπτώσεις να αφορούν τους εργαζόμενους και τις δυνάμεις της εργασίας. Δεν μπορεί στο όνομα της άκρατης κερδοφορίας να θεωρούμε ως πάρεργο τα ζητήματα υγιεινής και ασφάλειας. Για μας, για το ΠΑ.ΣΟ.Κ. για τις προοδευτικές δυνάμεις της κοινωνίας, για τις δυνάμεις της εργασίας, δηλαδή, η ανάπτυξη προϋποθέτει πάνω απ’ όλα πέρα από τους άλλους δείκτες και τη βελτίωση των συνθηκών εργασίας και την ποιότητα ζωής των εργαζομένων. Εμείς θεωρούμε ότι η άνοδος της ποιότητας του ανθρώπινου δυναμικού είναι προϋπόθεση για μια βιώσιμη ανάπτυξη. 
     Γι’ αυτό το λόγο, λοιπόν, προτάσσουμε σήμερα μ΄ αυτήν την επερώτηση και το ζήτημα αυτό, το ζήτημα, δηλαδή, της υγείας και της ασφάλειας στα ζητήματα της εργασίας. Το θεωρούμε μείζον ζήτημα γιατί κατανοούμε ότι τον τελευταίο καιρό, τα τελευταία χρόνια σ΄ όλον τον κόσμο και πολύ περισσότερο στη χώρα μας, οι ακραίες δυνάμεις του φιλελευθερισμού επιτίθενται στις δυνάμεις της εργασίας, τις θεωρούν εμπόδιο στην κερδοφορία, αδιαφορούν για τις επιπτώσεις στην υγεία και την ασφάλεια, απορυθμίζουν τις εργασιακές σχέσεις, δημιουργούν ένα ευρύτατο καθεστώς ανασφάλειας. Δεν κατανοούν αυτές οι ακραίες δυνάμεις της αγοράς ότι όταν υπάρχουν επιπτώσεις πάνω στα ζητήματα υγιεινής και ασφάλειας στους εργαζόμενους τότε μειώνεται και η παραγωγικότητα, μειώνεται και η ανταγωνιστικότητα, δεν υπάρχει προοπτική. Και όμως όλα τα ιδρύματα, τα επιστημονικά, τα κοινωνικά, δείχνουν ότι ένας εργαζόμενος στο χώρο της εργασίας του, δέχεται άμεσα τις επιπτώσεις πάνω στα ζητήματα υγείας, είτε γιατί αυξάνεται το ωράριο, είτε γιατί είναι ανασφαλές το περιβάλλον, είτε γιατί απορυθμίζονται οι εργασιακές σχέσεις.
     Η φύση των υλικών με τα οποία έρχεται σε επαφή ένας εργαζόμενος είναι φυσικό να του δημιουργεί επιπτώσεις στην υγεία και αυτό πέρα, δηλαδή, από τις επιπτώσεις στην υγεία, έχει επιπτώσεις και στην απόδοση την εργασιακή. Τεχνολογική βάση πάνω στην οποία λειτουργεί, η έλλειψη ενημέρωσης, η εντατικοποίηση της παραγωγής είναι παράγοντες που επιδρούν πάνω στην υγεία. 
     Σας ανέφερε πριν ο κ. Νασιώκας μια σειρά από ευρήματα που αφορούν στα αναπνευστικά προβλήματα που μπορεί να έχει ένας εργαζόμενος, που αφορούν επιπτώσεις που μπορεί να έχει ένας εργαζόμενος στο νευρικό του σύστημα άρα και στην απόδοσή του, στο ουροποιητικό του σύστημα και σε μια σειρά από άλλα για να μη σας κουράζω. Όλα αυτά τι δείχνουν; Ότι χρειάζονται μελέτες, χρειάζεται μια στρατηγική, χρειάζεται πάνω απ’ όλα ένα εθνικό σχέδιο πολιτικής. Όχι μόνο δεν έχετε τη διάθεση αυτό το σχέδιο να το αναδείξετε, όχι μόνο δεν πήρατε καμία πρωτοβουλία αλλά και σ΄ αυτόν τον τομέα η Νέα Δημοκρατία κάνει, ακριβώς, τα ίδια που έκανε σε όλους τους άλλους τομείς. Ό,τι αφορά τους πολλούς, ό,τι αφορά την υγεία, την ασφάλεια, τη χρηστικότητα τα παραπέμπει στο μέλλον και λέει «θα το κάνω» το εξαγγέλλει. 
     Ό,τι αφορά τους λίγους το ρυθμίζει τώρα. Ό,τι αφορά την απορύθμιση των εργασιακών σχέσεων το κάνει τώρα. Ό,τι αφορά την ασφάλεια το κάνει στο μέλλον, γι’ αυτό κι εμείς σήμερα επανερχόμαστε και λέμε ότι τώρα είναι η ώρα η Κυβέρνηση να αναλογιστεί τις ευθύνες της και να συζητήσει σοβαρά με όλες τις πολιτικές και κοινωνικές δυνάμεις για μία εθνική στρατηγική πολιτικής για την ασφάλεια του πολίτη, για την υγιεινή και την ασφάλεια του εργαζόμενου. Γι’ αυτό εμείς μιλάμε για την ανάγκη να επανεξεταστεί άμεσα το θεσμικό πλαίσιο όπου φαίνεται ότι έχουν προκύψει καινούργια δεδομένα. Υπάρχουν προβλήματα, υπάρχουν ελλείψεις. 
     	Δεύτερον, λέμε ότι πρέπει να δοθούν κίνητρα στις μικρομεσαίες επιχειρήσεις για τη βελτίωση των συνθηκών εργασίας. Λέμε ότι υπάρχει ανάγκη να αναβαθμιστούν οι συμμετοχές στις διαδικασίες στα θέματα ασφάλειας ανάμεσα στους εργαζόμενους, στις οργανώσεις και στο κράτος. Λέμε ότι υπάρχει ανάγκη τώρα να ανοίξει συζήτηση για τον εκσυγχρονισμό του πλαισίου αναγνώρισης και καταγραφής των επαγγελματικών ασθενειών. Λέμε και προτείνουμε τώρα να ανοίξει συζήτηση ακόμα και γι’ αυτό που σας είπε ο κ. Νασιώκας, για την καθιέρωση εισφοράς επαγγελματικού κινδύνου. 
     Μιλάμε για την ανάγκη να υπάρξει συστηματική πολιτική πρόληψης, ενημέρωσης και ευαισθητοποίησης και των εργοδοτών και των εργαζομένων. Μιλάμε για την ανάγκη να υπάρξει μία άλλη οργανωτική δομή στην επιθεώρηση εργασίας. Κάνουμε ουσιαστικές προτάσεις. 
     Μιλάμε για την αναβάθμιση αυτών των θεσμών μέσα από τους οποίους ο εργαζόμενος θα νιώσει την αγωνία της πολιτείας και την προστασία της πολιτείας, θα τη νιώσει και ο εργοδότης και θα πορευθούν μαζί στην ποιοτική ανάπτυξη κι όχι απλώς στην εξάντληση των ανθρώπων. Γι’ αυτό λοιπόν μιλάμε για την ανάγκη να υπάρξει ουσιαστική πλήρωση των θέσεων όχι μέσα από τα «STAGES» και μέσα απ’ αυτές τις εποχικού και ρουσφετολογικού χαρακτήρα καλύψεις των κενών, αλλά μέσα από σταθερές και μόνιμες δομές. 
     Μιλάμε για την ανάγκη να υπάρξει επανακαθορισμός των απαιτούμενων ειδικοτήτων, καθορισμός θέσεων και προσλήψεις καινούργιου χαρακτήρα. Μιλάμε για την ανάγκη να καθιερωθεί ένα σύστημα διαρκούς εκπαίδευσης, ώστε οι επιθεωρητές να ξέρουν όχι μόνο τις συνεχείς και νέες εξελίξεις, αλλά να ξέρουν και πώς θα μεταδώσουν αυτήν τη γνώση σ’ αυτούς που ενδιαφέρονται. 
     	Μιλάμε για την ανάγκη να υπάρχει συμμετοχή των επιθεωρητών σ’ όλα τα όργανα διαμόρφωσης της πολιτικής. Μιλάμε για την ανάγκη να υπάρξει οπωσδήποτε ο θεσμός του γιατρού εργασίας γιατί μ’ αυτόν το θεσμό θα αντιμετωπιστεί μία σειρά από προβλήματα.
     	Καταθέτουμε μία ολοκληρωμένη πρόταση και καλούμε την Κυβέρνηση είκοσι επτά μήνες μετά, επιτέλους να ανοίξει αυτός ο διάλογος, ώστε να διαμορφώσουμε και στη χώρα μας μία εθνική στρατηγική πάνω στα ζητήματα ασφάλειας και υγιεινής. 
     	Γι’ αυτόν το λόγο λοιπόν σήμερα όχι μόνο σας κριτικάρουμε, αλλά σας δείχνουμε και το δρόμο και αν μπορείτε, αφήστε το Κοινοβούλιο να πάρει τις πρωτοβουλίες, αφήστε το Κοινοβούλιο να δει επιτέλους τις αγωνίες και τις ανάγκες των εργαζομένων και να συμπορευτεί σε μία άλλη λογική ανάπτυξης.
     	Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόκα.
     	Το λόγο έχει ο κ. Χωρέμης.
     	ΑΝΑΣΤΑΣΙΟΣ ΧΩΡΕΜΗΣ: Κυρίες και κύριοι συνάδελφοι, η επερώτηση των Βουλευτών του ΠΑ.ΣΟ.Κ. για την υγιεινή και την ασφάλεια στοχεύει στο να καταδείξει ότι υπάρχει έλλειψη εθνικής στρατηγικής στα ζητήματα που αφορούν την υγιεινή και την ασφάλεια στη χώρα μας.
     	Ο ρόλος του Σ.ΕΠ.Ε. υποβαθμίζεται και ασφαλώς αυτό σχετίζεται με την έλλειψη προσωπικού, αλλά βέβαια και με την έλλειψη μηχανοργάνωσης. Αυτά είναι τα δύο βασικά στοιχεία της μη σωστής, αλλά αντίθετα υποβαθμισμένης λειτουργίας.
     	Υπάρχει ανυπαρξία ενιαίου συστήματος καταγραφής των εργατικών ατυχημάτων, καθώς επίσης και πλήρης απουσία μηχανισμού και στρατηγικής για την καταγραφή και τη μελέτη των ασθενειών που σχετίζονται με την εργασία. Η ειδικότητα της ιατρικής της εργασίας, ένα μεγάλο ζητούμενο για την ελληνική κοινωνία, παραμένει υποτονική και θεσμικά παραμελημένη. Το Ι.Κ.Α. το 2004 κατέγραψε -θα το είπαν και οι συνάδελφοι προηγουμένως- τριάντα εννέα επαγγελματικές ασθένειες στη χώρα μας, τη στιγμή που με τις πιο συντηρητικές εκτιμήσεις θα έπρεπε να είναι τουλάχιστον δύο χιλιάδες.
     Επίσης, στον τομέα της καταγραφής των εργατικών ατυχημάτων το Σ.ΕΠ.Ε. καταγράφει το 1/3 των ατυχημάτων που καταγράφει το Ι.Κ.Α., αντί να γράφει πολύ περισσότερα.
     Ο κύριος Υπουργός της Απασχόλησης και της Κοινωνικής Προστασίας στις προγραμματικές δηλώσεις της Κυβέρνησης δεσμευόταν τότε για την αναδιοργάνωση και βελτίωση των υπηρεσιών του Σώματος Επιθεώρησης Εργασίας. 
     Δεσμεύτηκε επίσης στη Βουλή στις αρχές του 2005 ότι θα έχει έτοιμο το νομοσχέδιο του Υπουργείου για τη δημιουργία Εθνικού Ινστιτούτου Υγείας και Ασφάλειας στην εργασία παρά την ύπαρξη του Ελληνικού Ινστιτούτου Υγιεινής και Ασφάλειας, που αφορά τους κοινωνικούς εταίρους.
     Δεσμεύτηκε επίσης για την προετοιμασία Κέντρου Διάγνωσης και Ιατρικής της Εργασίας στο Ι.Κ.Α. με ειδική στελέχωση και εξοπλισμό.
     Δεσμεύτηκε για την αλλαγή του τρόπου αξιολόγησης του κινδύνου των επιχειρήσεων και αποφυγή ορισμού του εργοδότη ως τεχνικού ασφαλείας της επιχείρησης.
     Δεσμεύτηκε για την αναθεώρηση όλου του πλαισίου της ιατρικής της εργασίας που αναφέραμε.
     Δεσμεύτηκε για τη δημιουργία Γραφείων του Σ.ΕΠ.Ε. σε όλη την Ελλάδα. 
     Τι έχει υλοποιηθεί από όλα αυτά μέχρι σήμερα, αγαπητέ κύριε Υπουργέ; Δυόμισι χρόνια μετά, η έκθεση πεπραγμένων του Σώματος Επιθεώρησης Εργασίας για το 2005 δείχνει σταθερά μείωση των ετήσιων ελέγχων που δημιουργούνται τόσο από την Τεχνική και Υγειονομική Επιθεώρηση όσο και από την Κοινωνική Επιθεώρηση του Σ.ΕΠ.Ε. Οι έλεγχοι της Τεχνικής και Υγειονομικής Επιθεώρησης έχουν μειωθεί κατά δύο χιλιάδες εκατόν εξήντα τέσσερις μεταξύ 2003-2004 και κατά εξακόσιους ογδόντα τέσσερις μεταξύ 2004-2005. 
     Και αυτό συμβαίνει, ενώ είναι γνωστό ότι η χώρα μας υπολείπεται κατά πολύ στην τήρηση των προδιαγραφών υγιεινής και ασφάλειας στην εργασία. Επιπλέον, τα ετήσια πρόστιμα που επέβαλε η Τεχνική και Υγειονομική Επιθεώρηση στην ίδια διετία μειώθηκαν στο μισό.
     Ασφαλώς, η υποστελέχωση συνιστά τον μείζονα λόγο για τον οποίο έχουμε αυτά τα πράγματα, τα εντελώς αρνητικά φαινόμενα στο χώρο της δικής μας ευθύνης της διοίκησης. Ασφαλώς, το προσωπικό που υπάρχει και δεν αντιστοιχεί στις ανάγκες, το λιγότερο από το κανονικό, εξαναγκάζεται να ελέγχει χωρίς επιτόπου επισκέψεις και ό,τι έλεγχο κάνει, τον κάνει από το γραφείο. 
     Επίσης -και νομίζω ότι έχει τεθεί από τους συναδέλφους- υπάρχει και το μεγάλο ζήτημα των κρίσεων των διευθυντών και τμηματαρχών στο Σώμα που δεν έχουν ολοκληρωθεί. Δηλαδή τι περιμένετε; Να περάσουν άλλα δυόμισι χρόνια για να κάνετε τη στελέχωση και να αποδώσετε τις ηγεσίες μέσα στη διοίκηση, προκειμένου να προχωρήσουν τα πράγματα;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τις κάναμε τις κρίσεις.
     ΑΝΑΣΤΑΣΙΟΣ ΧΩΡΕΜΗΣ: Πώς λοιπόν κατά τα άλλα είναι βασικός άξονας πολιτικής της Κυβέρνησης η υγιεινή και η ασφάλεια στην εργασία, αυτό που επικαλείσθε;
     Ήθελα απλώς κλείνοντας να σας ρωτήσω, αγαπητέ Υφυπουργέ. Στο ζήτημα του εργατικού ατυχήματος στη Σωληνουργία στην Κόρινθο νομίζετε ότι έχουμε οδηγηθεί σε ικανοποιητικές απαντήσεις και καλύψεις; Είναι ένα τεράστιο θέμα, στο οποίο είστε ενήμερος και θα ήθελα -σας παρακαλώ- να μου πείτε πώς οι μεγάλες και βαρύγδουπες εξαγγελίες σχετίζονται με αυτή την αρνητική εξέλιξη πάνω στο θέμα των συνθηκών εργασίας στα Σωληνουργεία τότε και στην ικανοποίηση των αιτημάτων αυτών που ήταν θύματα και των οικογενειών τους.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χωρέμη.
     Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, θα προτιμήσω να δώσω σύντομες απαντήσεις στους συναδέλφους, που κατανοώ πλήρως και τις ανησυχίες τους, αλλά και τις θέσεις που έχουν εκφράσει για την υγεία και ασφάλεια των εργαζομένων.
     Πρώτα θα ήθελα, κύριε Νασιώκα, να σας πω ένα ευχαριστώ, διότι αυτή η επισήμανση για το κάπνισμα είναι πάρα πολύ σημαντική και είναι ακόμα σημαντικότερη, όταν το λέει ένας –δυστυχώς εις βάρος της υγείας μου- βαρύς καπνιστής.
     Έδωσα σχετική εντολή και στον κ. Κουρούση, ο οποίος επιτυχώς εδώ και δύο χρόνια ηγείται του Σ.ΕΠ.Ε., αλλά και στο Γενικό Διευθυντή και στον έτερο διευθυντή. Και έμμεσα να απαντήσω ότι όταν κάνατε την επίκαιρη ερώτηση, ίσως δεν είχαν γίνει οι κρίσεις των διευθυντών. Αλλά οι κρίσεις των διευθυντών έχουν τελειώσει και την ερχόμενη εβδομάδα τελειώνουν και για τους τμηματάρχες. Άρα, το θέμα κρίσεων έχει λήξει. 
     Κύριε Νασιώκα, έδωσα εντολή, λοιπόν, να δούμε αυτό το διάταγμα του καπνίσματος που είχατε βγάλει εσείς το 2002. Αυτό θα αποτελέσει ένα μπούσουλα για μας και στην επεξεργασία του σχεδίου νόμου που κάνουμε, θα έχουμε μέσα και το κάπνισμα, το οποίο σήμερα είναι πραγματικά απαράδεκτο στους χώρους δουλειάς: Να έχουμε τους παθητικούς καπνιστές και τα μεγάλα προβλήματα και να μην προωθούμε την ποιότητα ζωής των εργαζομένων. 
     Το δεύτερο που θέλω να απαντήσω, αφορά αυτά που είπατε όλοι για τα πρόστιμα και ότι έχουν μειωθεί οι έλεγχοι. Πράγματι αν δει κάποιος τα στατιστικά στοιχεία θα δει ότι είναι κατά ένα μικρό ποσοστό μειωμένοι. Όμως το ζητούμενο δεν είναι να πηγαίνει το Σ.ΕΠ.Ε. να κόβει ένα χαρτάκι και να αθροίζουμε ποσοτικά τους ελέγχους. Το ζήτημα είναι να εστιάσουμε τους ελέγχους σε συγκεκριμένους κλάδους που έχουμε τα πολλά θανατηφόρα εργατικά ατυχήματα. Αν δείτε, κύριοι συνάδελφοι του ΠΑ.ΣΟ.Κ., τα περισσότερα είναι σε μικρές οικοδομές. 
     Άρα, εστιάζουμε, προγραμματίζουμε και ελέγχουμε σε βάθος. Αυτός, λοιπόν, ο ποιοτικός έλεγχος είναι αυτός που κάνει τη διαφορά και δεν είναι καθαρά ποσοτικό το θέμα.
     Τρίτον, κύριε Κουσελά, είπατε κάτι για το ΕΛ.ΙΝ.Υ.Α.Ε.. Πράγματι το ΕΛ.ΙΝ.Υ.Α.Ε. είναι ένα χρήσιμο εργαλείο. Είναι ένας φορέας εργαζομένων και εργοδοτών. Όμως μέχρι τώρα δεν έχει λύσει το πρόβλημα, κύριε Κουσελά. Προσφέρει κάποιο έργο, αλλά όχι αυτό που χρειάζεται η ελληνική κοινωνία. 
     Το ζήτημα δεν είναι να καταργήσουμε το ΕΛ.ΙΝ.Υ.Α.Ε., αλλά είναι να το αναβαθμίσουμε. Το ΕΘ.ΙΝ.Υ.Α.Ε. που λέμε εμείς να κάνουμε είναι αναβάθμιση του ΕΛ.ΙΝ.Υ.Α.Ε.. Δεν πρέπει να ανησυχούν, γιατί όλο το υλικό, όλη την εμπειρία που έχει, θα την ενσωματώσουμε αναβαθμίζοντάς το σε ΕΘ.ΙΝ.Υ.Α.Ε.. 
     Αυτό τι σημαίνει; Σημαίνει ότι με τη διμερή χρηματοδότηση που έχει τώρα με τους μικρούς πόρους και με το λίγο επιστημονικό προσωπικό, θα μπορούμε μετά με τριμερή χρηματοδότηση, συμμετέχοντας και το κράτος για την υγεία και την ασφάλεια των εργαζομένων –και πρέπει να το κάνει το κράτος- να έχουμε καλύτερο αποτέλεσμα. Θα σας περιγράψω σε λίγο πώς θα το λειτουργήσουμε και πώς θα ενσωματώσουμε και το ΕΛ.ΙΝ.Υ.Α.Ε., αν θέλει. Πάντα με διαβούλευση και συνεννόηση. Αν δεν θέλει, ας παραμείνει, όπως έχει. 
     Όμως, αυτό το σχέδιο νόμου θα έλθει στα χέρια σας μέχρι το Σεπτέμβρη, οπότε εκεί θα δούμε ακριβώς –και θα σας εξηγήσω παρακάτω- πώς μπορεί να γίνει. Άρα, δεν μιλάμε για υποβάθμιση.
     Όσον αφορά για τους γιατρούς εργασίας, πράγματι υπάρχει ένα μεγάλο πρόβλημα από το ΚΕ.Σ.Υ.. Ήδη εγώ τώρα θα αναγκαστώ να παρέμβω και στο ΚΕ.Σ.Υ., για να έχουμε τους τετρακόσιους γιατρούς, κύριε Γρηγοράκο, που θέλετε.
     Κύριε Κουσελά, ποτέ δεν επιχαίρω έστω κι αν υπάρχει ένας νεκρός, έστω κι αν υπάρχει ένας ανάπηρος. Θα ήμουνα μαζοχιστής. Δεν επιχαίρει κανείς. Στατιστικά αναφέρουμε κάποιους αριθμούς για να δούμε αν γίνεται κάποια δουλειά, αν γίνεται λίγη ή πολύ δουλειά. Αυτό το νόημα είχε ο αριθμός 111 από τους 140. Αλλά έστω κι ένας νεκρός ή ένας ανάπηρος, είναι θλίψη. Δεν είναι να επιχαίρει κανείς. Ουδέποτε είχα τέτοια λογική. 
     Να σας διορθώσω λίγο λέγοντάς σας για τα εργατικά ατυχήματα του Ολυμπιακού Χωριού και για τους Ολυμπιακούς Αγώνες ότι αυτά ήταν δεκατρία συνολικά. Στα τέσσερα χρόνια είχαμε δεκατρία θανατηφόρα εκ των οποίων τα έξι στο Ολυμπιακό Χωριό. Μην λέμε για τα ολυμπιακά έργα κ.λπ.. Δέκα τρία ήταν συνολικά ... 
     ΔΗΜΗΤΡΙΟΣ ΚΟΥΣΕΛΑΣ: Για τα έργα, όχι για το Ολυμπιακό Χωριό. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, για τα ολυμπιακά έργα συζητώ τώρα. Στα Ολυμπιακά έργα είχαμε δεκατρείς θανάτους στα τέσσερα χρόνια εκ των οποίων οι έξι ήταν στο Ολυμπιακό Χωριό. Μη λέμε, λοιπόν, ότι σταμάτησαν τα Ολυμπιακά έργα και γι’ αυτό μειώθηκαν οι θάνατοι. Δεν είναι σωστό επιχείρημα. 
     Όσον αφορά τι κάναμε στα δύομισι χρόνια, έχω να πω ότι μπορούσαμε να είχαμε κάνει –και έπρεπε να είχαμε κάνει- περισσότερα. Δεν αντιλέγει κανείς. Έχετε δίκιο. Κάναμε όμως, όπως το προεδρικό διάταγμα για εναρμόνιση της οδηγίας 2003 για το θόρυβο. Είναι μία μεγάλη υπόθεση ο θόρυβος στο χώρο εργασίας. Κάναμε παρουσιάσεις, εκπαιδευτικά συνέδρια και εκπαιδεύσεις που ήταν πολύ σημαντικά καθώς και η εναρμόνιση με την κοινοτική οδηγία 2003/10 ήταν πάρα πολύ σημαντική, επίσης. 
     Όσον αφορά άλλο προεδρικό διάταγμα αναλόγως της οδηγίας 2003/18 για την προστασία των εργαζομένων στην έκθεση από αμίαντο, δεν έχει γίνει τίποτα. Η χώρα μας είχε μεγάλο πρόβλημα από τον αμίαντο και ουδέποτε μέχρι τώρα είχε λειτουργήσει κάτι. 
     Υπάρχει τώρα εθνική επιτροπή, έχει λειτουργήσει η εθνική επιτροπή, είναι και ο Taylor ο καθηγητής, είναι και ο κ. Μπεχράκης, ο πνευμονολόγος καθηγητής. Είναι μία επιτροπή, η οποία έχει ήδη συνεδριάσει τρεις φορές. Ήδη, έχουμε τα πρώτα αποτελέσματα για το μεσοθηλίωμα –που θα το χαρακτηρίσουμε επαγγελματική νόσο- και έχει γίνει σ’ αυτόν τον τομέα δουλειά. Και στις 26 Νοεμβρίου, μαζί με τη Γ.Σ.Ε.Ε., φτιάχνουμε ειδική ημερίδα για τον αμίαντο, με ξένους επιστήμονες καλεσμένους από την Ευρώπη.
     Άρα, λοιπόν, ο κ. Κράπης που είναι ο Γενικός Διευθυντής, έχει επιληφθεί του θέματος και προχωράμε πάρα πολύ καλά, όσον αφορά το θέμα του αμίαντου που είναι ένα πολύ σημαντικό θέμα.
     Επίσης, διοργανώνουμε τεχνικά σεμινάρια για ενημέρωση σε πάρα πολλούς τομείς.
     Επίσης, έχουμε την εναρμόνιση της οδηγίας για τον καθορισμό των οριακών τιμών έκθεσης, την εναρμόνιση της κοινοτικής οδηγίας –που είχαν παραμείνει αυτά στα αζήτητα για τις ηλεκτρομαγνητικές ακτινοβολίες- και έχουμε πάρα πολλά ακόμα και θα μπορούσαμε να κάνουμε ακόμα περισσότερα.
     Όμως, ποιο είναι το πρόβλημα; Το πρόβλημα, κυρίες και κύριοι συνάδελφοι, είναι ότι το νομοθετικό πλαίσιο που διέπει τον ευαίσθητο τομέα της υγείας και της ασφάλειας στους χώρους εργασίας, συνομολογείται από όλους –και από το Κ.Κ.Ε. και από εσάς- και αδυνατεί να ανταποκριθεί πλήρως στις ανάγκες της εποχής, λόγω της πολυπλοκότητας της νομοθεσίας, της έλλειψης κωδικοποίησης της νομοθεσίας και άλλων πολλών παραγόντων.
     Θα σας πω ένα πράγμα. Και βέβαια υπάρχει αναντιστοιχία μεταξύ I.K.A. και Σ.ΕΠ.Ε. και Εθνικής Στατιστικής Υπηρεσίας. Και βέβαια, αυτά που καταγράφονται είναι τα λιγότερα, γιατί είναι πολύ περισσότερα και δεν καταγράφονται όλα. Όταν συμβεί κάτι που καταγράφεται, είναι αντικειμενικό. Τα υπόλοιπα, όμως, που δεν καταγράφονται είναι τα περισσότερα. Γιατί; Δηλαδή στο I.K.A. ποιος καταγράφει; Στο Υπουργείο Ναυτιλίας καταγράφει το I.K.A.; Όχι. Στο Υπουργείο Συγκοινωνιών καταγράφει;
     Άρα, λοιπόν, να η ανάγκη του ΕΘ.ΙΝ.Υ.Α.Ε.! Να, η ανάγκη του εθνικού κέντρου, όπου εκεί μέσα θα υπάρχουν εκπρόσωποι του Υπουργείου Ναυτιλίας, εκπρόσωπος του Υπουργείου Μεταφορών για τα τρένα, κ.λπ., μέσα από το οποίο θα ξέρουμε και θα έχουμε μία συνολική εικόνα των ατυχημάτων.
     Το υφιστάμενο νομικό πλαίσιο μέχρι τώρα βασίζεται –και το είπατε και εσείς- σ’ ένα διπολικό σχήμα, γιατρός εργασίας-τεχνικός ασφάλειας. Και αυτό λύνει το πρόβλημα; Φτάνει; Όχι. Αυτό το δίπολο σχήμα δεν καλύπτει ένα πολύπλευρο και σύνθετο πρόβλημα.
     Η σύγχρονη τάση στον τομέα της υγείας και της ασφάλειας απαιτεί τη στροφή προς το σχήμα της διεπιστημονικής ομάδας. Φτάσαμε στο φεγγάρι, έχουμε βιοτεχνικά, βιοχημικά, μαγνητικά, χίλια δυο. Θέλουμε, λοιπόν, μία διεπιστημονική ομάδα καλυμμένη τόσο από πλευράς νομοθεσίας, όσο και από πλευράς Υπουργών και υπηρεσιών.
     Όσον αφορά τη συγκέντρωση ανθρώπινου δυναμικού, διεπιστημονικής σύνθεσης, με αποκλειστικό σκοπό την πρόληψη, συμφωνούμε απόλυτα. Εκεί είναι το πρόβλημα, στην πρόληψη. Το πρόβλημα δεν είναι στο να παίρνεις το νεκρό και να τον θάβεις και να ζητάς ευθύνες. Ο αποκλειστικός σκοπός είναι η πρόληψη του επαγγελματικού κινδύνου και η βελτίωση των συνθηκών εργασίας, πλαισιωμένα από το κράτος –πρέπει να είναι και το κράτος συμμέτοχο- από τους εργαζόμενους και από τους εργοδότες, ενώ στο ΕΛ.ΙΝ.Υ.Α.Ε.  είναι μόνο οι εργαζόμενοι και οι εργοδότες.
     Έτσι θα θέσουμε μία δυναμική για να προωθήσουμε την επαγγελματική υγεία και ασφάλεια. Γι’ αυτό, λοιπόν, επιμένω στην πρότασή μου που την είχα κάνει και το 2005, για το Εθνικό Ινστιτούτο Υγείας και Ασφάλειας της Εργασίας σε τριμερή βάση. Σ’ αυτό το τριμερές όργανο το οποίο θα συσταθεί, η συμμετοχή του κράτους δίνει τη δυνατότητα πρόσβασης σ’ όλους τους χώρους εργασίας –όπου και να είναι αυτό, σε όποιο Υφυπουργείο και αν ανήκει, δεν υπάρχουν στεγανά- για μετρήσεις φυσικών, χημικών, βιολογικών παραγόντων –ακόμα και στο Στρατό- για εργονομικές μελέτες, κάτι που δεν επιτυγχάνεται με το διμερή φορέα ΕΛ.ΙΝ.Υ.Α.Ε., κύριε Κουσελά. Αυτό δεν επιτυγχάνεται.
     Το προηγούμενο μοντέλο για τη λειτουργία του ΕΘ.ΙΝ.Υ.Α.Ε. βασίζεται στην εμπειρία για τη λειτουργία και την οργάνωση ανάλογων δομών σε ευρωπαϊκό επίπεδο, στη Φινλανδία, στη Γαλλία, τη Δανία, τη Γερμανία, στην Ισπανία. Μόνο εμείς είμαστε πάντα πίσω.
     Ποιο θα είναι το έργο αυτού του φορέα; Να οργανώσει σε εθνικό επίπεδο συλλογή στοιχείων για τις επαγγελματικές ασθένειες –όπως είπατε, κύριε Γρηγοράκο- και για τα εργατικά ατυχήματα.
     Η επαγγελματική ασθένεια φέρνει και τα εργατικά ατυχήματα και τα θανατηφόρα ειδικά. Λέμε ότι είχε ζάλες, είχε επαγγελματική ασθένεια. 
     Είναι άλλωστε γνωστό το πρόβλημα που υπάρχει, αναφορικά με την ανυπαρξία συνολικής εικόνας για το σύνολο των εργατικών ατυχημάτων. Επί είκοσι χρόνια, απ’ το 1984 και μετά, για να μην πω ακόμα παραπέρα, ουδέποτε υπήρχε σωστή καταγραφή, ολοκληρωμένη καταγραφή. Αυτό είναι το πρώτο που θα κάνει, δηλαδή τη συλλογή στοιχείων.
     Το δεύτερο βασικό που θα κάνει αυτό το διεπιστημονικό όργανο είναι να επεξεργάζεται στατιστικά τα στοιχεία. Ποιος θα τα επεξεργαστεί; Οι δυο άνθρωποι του ΕΛ.ΙΝ.Υ.Α.Ε., κύριε Κουσελά; Επίσης, θα αναπτύξει πολιτικές πρόληψης του επαγγελματικού κινδύνου. Αυτό θα κάνει το Εθνικό Ινστιτούτο. Αυτό θα είναι καταγεγραμμένο στο σχέδιο νόμου. 
     Θα διενεργεί συστηματική καταγραφή και παρακολούθηση της επικινδυνότητας των συνθηκών εργασίας, μέσω ειδικών προγραμμάτων μετρήσεων και μελετών. Θα εκπαιδεύει αυτό το Εθνικό Ινστιτούτο γιατρούς εργασίας και τεχνικούς ασφάλειας και θα εκπροσωπεί τη χώρα μας σε ό,τι αφορά τις επαγγελματικές ασθένειες και τα εργατικά ατυχήματα. 
     Το Ινστιτούτο θα στελεχωθεί και θα πλαισιωθεί από άτομα με υψηλό βαθμό εξειδίκευσης, ενώ οι προτεινόμενοι τομείς από τους οποίους θα μπορούσε να αποτελείται είναι οι κάτωθι:
     Τομέας στατιστικής παρακολούθησης και επεξεργασίας –πολύ σημαντικός τομέας- τομέας ιατρικής της εργασίας, τομέας βιομηχανικής ασφάλειας και υγείας στην εργασία, τομέας επιδημιολογίας, τομέας ενημέρωσης και τεκμηρίωσης, τομέας κοινωνικών λειτουργών και επισκεπτριών υγείας, λειτουργία κινητών μονάδων υγείας. 
     Έτσι, λοιπόν, προτείνεται αυτός ο νέος τομέας ο οποίος θα συνεργάζεται δια νόμου, υποχρεωτικά, με εξειδικευμένους φορείς, όπως τα ανώτατα και τεχνολογικά εκπαιδευτικά ιδρύματα. Ποιος σήμερα συνδέει, ποιο είναι το δίπολο με τα ανώτατα και τεχνολογικά εκπαιδευτικά ιδρύματα, όσον αφορά την ασφάλεια και υγεία στους εργαζόμενους; Κανείς. 
     Με τα νοσοκομεία, με τους ιατρικούς συλλόγους που θα είναι μέσα, με το Σύλλογο Χημικών Μηχανικών και τους υπολοίπους, θα κάνει διακρατικό φορέα που θα μπορεί να συνεργάζεται και πάνω από όλα και βασικότερα με τους κοινωνικούς εταίρους. Αυτούς αφορά. Αυτό το προσχέδιο, όπως σας έχω πει, είναι έτοιμο. Το Σεπτέμβρη θα κατατεθεί στα κόμματα και στους φορείς.
     Η εθνική στρατηγική για την υγεία και τη ασφάλεια στην εργασία στην Ελλάδα από πλευράς του Υπουργείου Απασχόλησης και Κοινωνικής Προστασίας είναι πολυεπίπεδη και υλοποιείται μέσα από τη Γενική Διεύθυνση Συνθηκών του Σ.ΕΠ.Ε. Δεν θα πω τις γνωστές ιστορίες. Όλοι δοκιμάζουμε και ανάλογα με το αποτέλεσμα κρινόμαστε και βλέπουμε αν έχει επιτευχθεί ή όχι ο στόχος. 
     Πράγματι, από το 1999 που ήρθε στο Υπουργείο πάλι το Σ.ΕΠ.Ε από τριακόσιους πενήντα επτά υπαλλήλους που ήταν εκεί, παραμένουν οι ίδιοι και δεν έχει προσληφθεί κανείς. Εντός του Αυγούστου – δεν μιλάω αφηρημένα- θα έχουμε τετρακόσιους σαράντα υπαλλήλους –μπορεί και περισσότερους, αλλά οι τετρακόσιοι σαράντα είναι σίγουροι- με «STAGES» δεκαοκτάμηνα. Θα διπλασιάσουμε τους εργαζόμενους του Σ.ΕΠ.Ε. 
     Και μη μου πείτε ότι είναι ανειδίκευτοι. Θα κάτσουν μέσα, θα γράφουν, θα κάνουν τη διεκπεραίωση και θα βγαίνουν έξω οι επιθεωρητές. Κανείς δεν θα μείνει μέσα στο Σ.ΕΠ.Ε από τους τετρακόσιους που υπηρετούν τώρα. Αυτό θα γίνει από 1η Σεπτεμβρίου, όταν πάνε με τα νέα προγράμματα αυτοί οι τετρακόσιοι σαράντα που σας είπα. 
     Άρα, λοιπόν, πιστεύω ότι θα έχουμε πάρα πολύ σημαντικά επιτεύγματα. Κάνουμε προσπάθεια. Το Σεπτέμβρη – δεν βλέπω κανέναν Ξανθιώτη εδώ- κάνουμε πανευρωπαϊκή εβδομάδα για την ασφάλεια και την υγεία στην εργασία. Συγκεκριμένα θα είναι στις 29 στο Κιλκίς και στις 30 του μηνός στην Ξάνθη, όπου θα είμαι εκεί για να δώσουμε τη μάχη. 
     Πέρα από εκεί και στη Θεσσαλονίκη κάνουμε την Ευρωπαϊκή Εβδομάδα για την Ασφάλεια και την Υγεία. Προσπαθούμε, όσο μπορούμε, να έχουμε διεισδυτικότητα και να έχουμε καλύτερη ενημέρωση προς την κοινωνία και τον ελληνικό λαό. Δεν θέλω να πω για τα αποτελέσματα του πρώτου εξαμήνου που τα δημοσιεύσαμε. Του δευτέρου εξαμήνου που θα δημοσιευθούν θα είναι πολύ μεγαλύτερα. Θέλω να σας πω, όμως, ότι αυξάνουμε κατά 25% τους ελέγχους και τους επανελέγχους και κατά 23% τα πρόστιμα. 
     (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Το θέμα δεν είναι θέμα, αν εισπράξαμε 5.000.000 ή 10.000.000. Το θέμα είναι –και δίνω σημασία- η δομή, η οργάνωση των Επιθεωρητών Εργασίας και η ποιοτική αναβάθμιση, για να προλαμβάνουμε και να μην έχουμε αυτά τα τραγικά θανατηφόρα εργατικά ατυχήματα.
     Ο πρώην Υπουργός –δεν είναι εδώ βέβαια ο κ. Παναγιωτόπουλος- με την ίδρυση του ν. 3385, τον Αύγουστο του 2005 τριπλασίασε τις διοικητικές και διπλασίασε τις ποινικές κυρώσεις. Είπε ένας συνάδελφος από το ΠΑ.ΣΟ.Κ., τα πρόστιμα τα εισπράττετε; Βέβαια, το 20% άμεσα. Το υπόλοιπο πάει στα διοικητικά δικαστήρια. Πράγματι καθυστερεί. Ακόμη εισπράττουμε του 2003. Και με ένα εργασιακό νομοσχέδιο –εργασιακό, όχι ασφαλιστικό- που ελπίζω να είναι τον Οκτώβριο στη Βουλή, θα λύσουμε και μερικές άλλες εκκρεμότητες που έχουμε στο χώρο του Σ.ΕΠ.Ε., όπως την ίδρυση Επιθεώρησης Εργασίας που έχουμε βάλει και στο ασφαλιστικό  σε μερικές περιοχές.
     Δίνουμε μάχη. Αύριο έχουμε καλέσει το Τεχνικό Επιμελητήριο, έχουμε καλέσει τον κατασκευαστικό κλάδο, όλους τους συλλόγους, για να συζητήσουμε και να δούμε για τον συγκεκριμένο κλάδο, πώς μπορούμε να αντιμετωπίσουμε τα ατυχήματα που έχουν μεγάλη συχνότητα. Αν δείτε τον κατάλογο που έδωσα στα Πρακτικά, η μεγαλύτερη συχνότητα εργατικών ατυχημάτων, θανατηφόρων και μη, είναι στα οικοδομικά και μάλιστα στις μικρές οικοδομές. Τους έχουμε καλέσει αύριο από κοινού, να δούμε τι μπορούμε να κάνουμε και πώς μπορούμε να αντιμετωπίσουμε αυτά τα ατυχήματα.
     Σε χώρους εκτροφής, όπου επιμένει ο κ. Γρηγοράκος  για την αγροτική Λακωνία και την αγροτική Μάνη και ο οποίος είναι και κτηνοτρόφος, πέρα από γιατρός. Οι χώροι εκτροφής, υποδοχής και επεξεργασίας πτηνών πράγματι αγγίζει εμάς. Στους χώρους αυτούς διενεργούνται συστηματικοί έλεγχοι και με τη νόσο των πτηνών και δίνουμε μεγάλη σημασία εκεί, για να μην υπάρχει ανασφάλεια και κίνδυνος…
     ΛΕΩΝΙΔΑΣ ΓΡΗΓΟΡΑΚΟΣ: Ο κ. Βαρβιτσιώτης είναι ελαιοπαραγωγός.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γι’ αυτό το λόγο εκδόθηκε ειδικό δελτίο από το Σ.ΕΠ.Ε., το οποίο διανέμεται, κατά τη διάρκεια των ελέγχων σε όλες τις επιχειρήσεις, στις οποίες υπάρχει η πιθανότητα να εμφανιστεί η νόσος και εκεί είχε σημαντική προσφορά και συνεισφορά το Σ.ΕΠ.Ε.. 
     Συνεχίζουμε ελέγχους σε μεγάλες επιχειρήσεις, δεδομένου ότι επιχειρήσεις όπως η Δ.Ε.Η., ο Ο.Τ.Ε., ο Ο.Σ.Ε., η Ε.ΥΔ.Α.Π., προκειμένου να μειώσουν το κόστος εργασίας –και εδώ έχουν δίκιο- χρησιμοποιούν εργολάβους σε διάφορες εργασίες. Εντείνουμε τους ελέγχους αυτούς στους χώρους εργασίας και ειδικά για τους εργολάβους έχουμε εντείνει πάρα πολύ τους ελέγχους, για να μπορούμε πράγματι εκεί να έχουμε μεγαλύτερη ασφάλεια  όσον αφορά την εργασία τους.
     Υπάρχει, κύριε Κουσελά, πτωτική τάση στο σύνολο του αριθμού των αναγγελθέντων στο Ι.Κ.Α.. Σας εξήγησα πώς είναι τα θέματα αυτά.
     Θέλω, όμως, να σας πω και κάτι άλλο που θέσατε από την αρχή. Η επερώτηση είχε και ένα ερώτημα για το Κέντρο Διάγνωσης και Ιατρικής Εργασίας στο Ι.Κ.Α.. Σας ενημερώνω ότι το κέντρο αυτό λειτουργεί ήδη και μάλιστα με την υπ’ αριθμόν 070/9-6-2006 απόφαση του διοικητή του ιδρύματος, αποφασίστηκε η σύσταση εσωτερικής υπηρεσίας και πρόβλεψης για τους εργαζόμενους. Άρα, λοιπόν, σήμερα που είναι η επερώτηση, καλά το βάλατε, λειτουργεί. 
     ΛΕΩΝΙΔΑΣ ΓΡΗΓΟΡΑΚΟΣ: Λειτουργεί;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στο Ι.Κ.Α..
     ΛΕΩΝΙΔΑΣ ΓΡΗΓΟΡΑΚΟΣ: Πού, σε ποιο Ι.Κ.Α.; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μισό λεπτό, να σας πω. Αυτό είναι ένα Κέντρο Διάγνωσης και Ιατρικής Εργασίας. Το κέντρο αυτό διαθέτει εργαστήριο τοξικολογίας στο οποίο πραγματοποιούνται μετρήσεις βαρέων μετάλλων στους εργαζόμενους στη βαριά βιομηχανία. Περισσότερες πληροφορίες, στο διοικητή και στο Ι.Κ.Α.. Το γραφείο αυτό λειτουργεί.
      Εν πάση περιπτώσει καλό είναι να είμαστε όλοι σε αυτόν τον τομέα υποψιασμένοι, να έχουμε τις ανησυχίες μας. Καλό θα είναι στο σχέδιο νόμου που θα σας δώσω, μέχρι το Σεπτέμβρη, να προσθέσετε εκεί ό,τι μπορείτε. Δεν θα είναι έργο μιας Κυβέρνησης. Είναι έργο ενός λαού, μιας κοινωνίας που αγωνίζεται για να έχει όσο μπορεί λιγότερους νεκρούς, λιγότερα εργατικά ατυχήματα.
      Σε μια ευνομούμενη κοινωνία, σε μια σύγχρονη δημοκρατία προτεραιότητα είναι ο εξανθρωπισμός στο χώρο της εργασίας, η ποιότητα ζωής στο χώρο εργασίας και πάνω απ’ όλα η ασφάλεια του κάθε εργαζόμενου, του κάθε Έλληνα και της κάθε Ελληνίδας.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Θερινές εκπτώσεις μας κάνετε, κύριε Υπουργέ. Ευχαριστούμε. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ευχαριστώ για την επισήμανση, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τρίτης 25 Ιουλίου 2006.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 908/20-7-2006 επίκαιρη ερώτηση του Βουλευτού της Νέας Δημοκρατίας κ. Σοφίας Καλαντζάκου προς τον Υπουργό Αγροτικής Ανάπτυξης και Τροφίμων, σχετικά με τον έλεγχο των προϊόντων καλλιεργειών ολοκληρωμένης διαχείρισης κ.λπ.
     2. Η με αριθμό 902/20-7-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ανδρέα Λοβέρδου προς τον Υπουργό Εξωτερικών, σχετικά με την αντιμετώπιση του αιτήματος του Λιβάνου για ανθρωπιστική βοήθεια, τις πρωτοβουλίες της Ελληνικής Κυβέρνησης κ.λπ..
     3. Η με αριθμό 912/20-7-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Πολιτισμού, σχετικά με την ολοκλήρωση των εργασιών αποκατάστασης του κτηρίου που θα στεγαστεί το Επιμελητήριο Εικαστικών Τεχνών Ελλάδος κ.λπ..
     4. Η με αριθμό 909/20-7-2006 επίκαιρη ερώτηση της Βουλευτού  του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικά με την συνεργασία της Δ.Ε.Η. με την Εταιρεία Contour Global κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 904/20-7-2006 επίκαιρη ερώτηση της Βουλευτού της Νέας Δημοκρατίας κ. Έλενας Ράπτη προς τον Υπουργό Πολιτισμού, σχετικά με την ανανέωση των προγραμματικών συμβάσεων μεταξύ Δήμου Θεσσαλονίκης κα του Υπουργείου κ.λπ..
     2. Η με αριθμό 905/20-7-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την πυρκαγιά στην χωματερή Ταγαράδων Θεσσαλονίκης κ.λπ..
     3. Η με αριθμό 911/20-7-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αναβάθμισης του Κέντρου Υγείας Ζαγκλιβερίου στο Νομό Θεσσαλονίκης κ.λπ..
     4. Η με αριθμό 910/20-7-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τις καθυστερήσεις στην κατασκευή και λειτουργία νέων Νοσοκομείων κ.λπ.»
     Η κ. Χριστοφιλοπούλου έχει το λόγο.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε. Θα ξεκινήσω λέγοντας ότι η ασφάλεια στον χώρο εργασίας είναι ένα πεδίο που δεν επιτρέπει εκπτώσεις. Ούτε θερινές, ούτε χειμερινές, ούτε άλλου είδους. 
     Κύριε Υφυπουργέ, σας ακούσαμε προσεκτικά και πρέπει να σας επισημάνω ότι εμείς στο ΠΑ.ΣΟ.Κ. με βαθύτατο αίσθημα ευθύνης καταθέσαμε αυτή την επερώτηση -και περιμέναμε χρόνο πολύ για να κατατεθεί αυτή η επερώτηση- ακριβώς γιατί θεωρούμε ότι αυτό το μείζον θέμα της ασφάλειας στην εργασία δεν είναι ένα θέμα που σηκώνει μικροπολιτική και αντιπαράθεση. 
     Το δεύτερο πράγμα που θέλω να σας πω και να σχολιάσω είναι ότι έμαθα πρόσφατα από εσάς ότι τώρα αναλάβατε και την αρμοδιότητα -και θέλω να σας συγχαρώ γι’ αυτήν τη νέα αρμοδιότητα που αναλάβατε και να ελπίσω ότι θα κάνετε ότι μπορείτε σε προσωπικό επίπεδο- αλλά θα επισημάνω ότι, δυστυχώς, σε κυβερνητικό επίπεδο φαίνεται ότι είναι τεράστιο το χάσμα προτεραιοτήτων αντίληψης και φιλοσοφίας μεταξύ της Κυβέρνησης και του ΠΑ.ΣΟ.Κ. Γιατί; Το λέει –το είπε ο κ. Γρηγοράκος- το πρωτοσέλιδο έγκριτης εφημερίδας σήμερα: «Η ώρα του δραγάτη». 
     Αγαπητέ κύριε Υφυπουργέ, σας τιμώ σε προσωπικό επίπεδο και το ξέρετε. Είναι λίγα –και θα σας χειροκροτήσουμε- αυτά που μπορείτε να κάνετε σε μια κυβέρνηση της οποίας προτεραιότητα είναι οι προσλήψεις των «δραγάτηδων», οι οποίοι ονομάζονται αντί για οικολόγοι αγροφύλακες. Οικολόγοι στα χωριά. Άρα λοιπόν, ελπίζω, κύριε Γιακουμάτο, να μπορέσετε έστω για λίγο να θέσετε στις πραγματικές προτεραιότητες τις προσλήψεις όχι μόνο νοσηλευτών αλλά και στελεχών Σ.ΕΠ.Ε.. Συμβάλλω και εγώ στην τεκμηρίωση που έθεσαν οι συνάδελφοι μου Βουλευτές του ΠΑ.ΣΟ.Κ. στο γιατί πρέπει να είναι ύψιστη προτεραιότητα οι προσλήψεις στο Σ.ΕΠ.Ε., μαζί με τις προσλήψεις των νοσηλευτών και όχι βέβαια οι «δραγάτηδες» στα χωριά για να εξοφλήσουμε και κάποια γραμμάτια εποχής Μητσοτάκη. 
     Βεβαίως κατανοούμε ότι έρχονται οι εκλογές... Κατανοούμε ότι αυτή η Κυβέρνηση έχει δυο μόνο πράγματα στο μυαλό της: το πώς θα επανιδρύσει το κράτος και θα βάλλει τα δικά της παιδιά παντού. Και βεβαίως πως επικοινωνιακά θα τα καλύψει όλα. Άρα, λοιπόν, εγώ δεν αμφισβητώ τις προσωπικές προθέσεις σας, κύριε Γιακουμάτο. Δεν αμφισβητώ ότι θα προσπαθήσετε να κάνετε και να έχετε την δική μας δέσμευση –το είπαν και οι άλλοι συνάδελφοι- ότι σε οποιαδήποτε πρωτοβουλία σας για να αυξηθεί ο αριθμός των στελεχών του Σ.ΕΠ.Ε., για να παρθούν πρωτοβουλίες ευρύτερες στις οποίες θα αναφερθώ στο μέλλον, θα έχετε το ΠΑ.ΣΟ.Κ. συμπαραστάτης σας. Αλλά, όμως δεν μπορούμε να μην επισημάνουμε ότι είστε σε τρομερά περιοριστικά όρια δεδομένης αυτής της οικονομικής πολιτικής αυτής της Κυβέρνησης, η οποία χαμήλωσε την μπάρα σε όλα, με αποτέλεσμα ένα μεγάλο κομμάτι του Έλληνα εργαζόμενου να μην μπορεί να πάει ούτε διακοπές και, βεβαίως, δεδομένης αυτής της Κυβέρνησης της οποίας προτεραιότητα -στους λίγους πόρους που έχει καταφέρει να διαθέσει σε προσλήψεις  είναι οι αγροφύλακες. 
     Έρχομαι τώρα στο ίδιο το θέμα για να δώσω, δυστυχώς, και άλλον έναν περιορισμό, που είναι ευρύτερος περιορισμός στις πρωτοβουλίες σας -και τον θέτω υπ΄ όψιν σας. Ένας περιορισμός που τίθεται από την ίδια την πολιτική μιας κυβέρνησης η οποία επενδύει στην φθηνή εργασία. Και γι’ αυτό βάζω πρώτα τα μείζονα πολιτικά θέματα. Είναι σαφές ότι ο ν.3385 αύξησε τα πρόστιμα όπως άλλωστε κάνατε σε ένα παράλληλο θέμα, το θέμα της οδικής ασφάλειας. Η ίδια η Κυβέρνηση αντιμετωπίζει αυτά τα θέματα με τον ίδιο τρόπο. Μεμονωμένα αυξάνει τα πρόστιμα στους οδηγούς. Μα, είναι αυτή η μόνη λύση; Εσείς ο ίδιος είπατε -και συμφωνώ απολύτως- ότι το θέμα είναι η πρόληψη. Όμως το μόνο μέτρο που ουσιαστικά πήρε αυτός ο εργασιακός νόμος ήταν η αύξηση των προστίμων. 
     Όλα τα άλλα ήταν υπέρ της μονομερούς ευελιξίας, υπέρ της κατάργησης των δικαιωμάτων των εργαζομένων και της καταστρατήγησης συλλογικών αυτονομιών που θεσπίζει το Σύνταγμα. Πριν από λίγο είπατε ότι θέλετε –και μπορεί να θέλετε εσείς προσωπικά- να σεβαστείτε τα δικαιώματα των εργαζομένων, όμως η νομοθεσία σας δεν τα σέβεται. Ο νόμος 3385 ήταν μονομερώς υπέρ της ευελιξίας. Και πράγματι, ζούμε σε μια εποχή που το μήνυμα είναι η ευελιξία. Κυρίως το νεοφιλελεύθερο μήνυμα είναι η ευελιξία. 
     Στο πολιτικό σας λόγο, βεβαίως, βάζετε και πολλά κοινωνικά. Όπως βάζατε και προεκλογικά ταξίματα. Ναι, όμως, ξέρετε ποια είναι η πράξη; Άκουσα τον κ. Παναγιωτόπουλο, τον τέως Υπουργό, που πήρε το λόγο στην Επιτροπή προηγουμένως να μιλά περί ευελιξίας και ασφάλειας, την περίφημη flexicurity. Και του απάντησα παρεμβαίνοντας: Πού είναι το κομμάτι της ασφάλειας; Δεν το βλέπουμε.
     Όταν η ίδια μας την εποχή, η παγκοσμιοποιημένη οικονομία σημαίνει ότι ο εργαζόμενος βιώνει περισσότερο άγχος και του επιβάλλετε εσείς άνωθεν την ευελιξία και τη διευθέτηση του χρόνου εργασίας, όλα πάνε πιο γρήγορα και η μόνη του προστασία είναι τα διπλά πρόστιμα, –έχετε τριπλασιάσει το κατώτερο πλαφόν του προστίμου- τα οποία θα εκδικαστούν. Και όπως εσείς είπατε, το 80% των προστίμων πάνε στα δικαστήρια και αργούν πάρα πολύ να πληρωθούν. 
     Άρα, η βασική σας πολιτική για την εργασία, για το χρόνο εργασίας, για τις συνθήκες εργασίας, για την ευελιξία στην εργασία είναι μονομερής, μονομερέστατη. Είναι «δώστε τα όλα στον ανταγωνισμό», εργασιακή ζούγκλα. Μέσα εκεί εγώ δέχομαι ότι εσείς ως Κυβέρνηση, ως ηγεσία του Υπουργείου Απασχόλησης –χαιρετίζω και την προσέλευση του κ. Υπουργού σε αυτή την επερώτηση- θα κάνετε μεμονωμένες παρεμβάσεις τις οποίες και θα σχολιάσω. Όμως, το ίδιο το οικονομικό πλαίσιο και το δικό σας πλαίσιο απασχόλησης, όπως αυτό προσδιορίζεται και από το ν.3385, δεν δίνει και πολλά περιθώρια. Και οι προτεραιότητές σας -ξαναλέω- είναι σε προσλήψεις άλλες αγροφυλάκων, και «γαλάζια ρουσφέτια». 
     Αν λοιπόν στόχος είναι και η ασφάλεια στην εργασία, τι έχουμε να δώσουμε σε έναν εργαζόμενο που είναι σήμερα σε μια μεσαία επιχείρηση στο Θριάσιο, στη Θεσσαλονίκη στη βόρεια Ελλάδα και βιώνει έντονα την ανασφάλεια από τον παράγοντα ανεργία; Έχουμε να δώσουμε την παρουσία ενός σοβαρού επιτελείου ασφάλειας, τον τεχνικό ασφάλειας και τον γιατρό εργασίας, θεσμούς που πρέπει να αναβαθμιστούν. Και έχουμε να του δώσουμε και ένα ακόμα πράγμα, κύριε Υπουργέ, που είναι οι σωστοί έλεγχοι και όχι μόνο έλεγχοι αλλά και συμβουλευτική υποστήριξη των γιατρών εργασίας, των τεχνικών ασφαλείας, των σωματείων των επιτροπών για την υγιεινή και την ασφάλεια στην εργασία στο χώρο της εργασίας. 
     Άρα, πρέπει και οφείλουμε και οφείλετε εσείς ως Κυβέρνηση σήμερα να δημιουργήσετε τις συνθήκες εκείνες μέσα στις επιχειρήσεις ευνοώντας τη δημιουργία επιτροπών υγιεινής και ασφάλειας, όπως αυτές προσδιορίζονται από το ν.1568. Και μπορείτε να φέρετε και θεσμικές βελτιώσεις στο υπάρχον σύστημα. Παραδείγματος χάριν, μπορεί να γίνουν αυτές οι Επιτροπές, όπως θα πρότεινα, υποχρεωτικού χαρακτήρα, να φέρετε ένα άλλο πνεύμα, να διευκολύνετε αυτή τη συνεννόηση μέσα στις επιχειρήσεις και να δώσετε την πρέπουσα σημασία στα ζητήματα ασφάλειας και υγιεινής, ζητήματα που ξέρετε ότι και ως κοινωνική κουλτούρα μάς λείπουν στην Ελλάδα. Γιατί, όπως είπε ο κ. Νασιώκας, λέμε: «Ωχ αδερφέ, καπνίζουμε στο χώρο εργασίας. Ασ’ το, δεν πειράζει. Θα το φτιάξουμε αργότερα. Πάμε γρήγορα. Δεν βαριέσαι.». Υπάρχει όντως αυτή η κοινωνική νοοτροπία σε πολλούς χώρους εργασίας. 
     Πρέπει να την ανατρέψουμε. Με ποιον τρόπο; Έχετε τρία εργαλεία ως Κυβέρνηση. Το πρώτο και το κυριότερο είναι ο ελεγκτικός μηχανισμός. Και εδώ όσο και αν «πιπιλάτε την καραμέλα» των είκοσι χρόνων –και λυπάμαι που σας άκουσα πάλι να «πιπιλάτε αυτή την καραμέλα» για το ΠΑ.ΣΟ.Κ.- ξέρετε πολύ καλά ότι ο ελεγκτικός μηχανισμός, η αναβάθμιση του Σ.ΕΠ.Ε. ήρθε από το ΠΑ.ΣΟ.Κ.. Δεν λέμε ότι ολοκληρώθηκε. Λέμε: Συνεχίστε το. 
     Ξέρετε πολύ καλά ότι επί δυόμισι χρόνια δεν προσλάβατε έναν υπάλληλο, έναν γιατρό εργασίας, έναν τεχνικό ασφαλείας, διοικητικό προσωπικό. Σήμερα μας λέτε ότι θα πάρετε από τα προγράμματα «STAGE». Πάρτε από τα προγράμματα «STAGE». Κακό δεν κάνει. Βεβαίως, με τις διαδικασίες που το παίρνετε υπάρχει και ένα θέμα διαφάνειας, αλλά το έχουμε θέσει σε άλλη επερώτηση. Πάρτε όμως από το «STAGE». Κακό δεν κάνει.
     Προσλάβετε όμως και πείστε, κύριε Υφυπουργέ -γιατί λείπατε την ώρα που το λέγαμε- τον κ. Αλογοσκούφη, τον κ. Καραμανλή, ότι δεν είναι προτεραιότητα ο «δραγάτης» στα χωριά και ο αγροφύλακας, αλλά η στελέχωση του Σ.ΕΠ.Ε., για να έχουμε σοβαρούς ελέγχους. Και δώστε σε αυτούς τους ανθρώπους τη δυνατότητα να έχουν τον επαρκή χρόνο και να σας μεταφέρουν, στην Κεντρική Υπηρεσία του Υπουργείου Εργασίας, την εικόνα από τις επιχειρήσεις, τα πραγματικά προβλήματα από τις επιχειρήσεις. Διότι εάν το Σ.ΕΠ.Ε. δεν μετέχει ως αυτόνομη Υπηρεσία μέσα στο Υπουργείο Εργασίας στη διαμόρφωση της συνολικής πολιτικής, δεν θα μπορέσουμε πραγματικά να έχουμε την εικόνα των επιχειρήσεων. Και θα νομοθετούμε με βάση τις κοινοτικές οδηγίες, για τις οποίες δεν θα έχουμε την επαρκή γνώση των συνθηκών υγιεινής και ασφάλειας που υπάρχουν στις επιχειρήσεις μας, για να παίρνουμε και να διεκδικούμε τις ελληνικές θέσεις στα φόρα των Βρυξελλών όπως πρέπει. 
     Άρα, χρειάζεστε το Σ.ΕΠ.Ε. δυνατό, στελεχωμένο και για τον επιτελικό ρόλο που πρέπει να παίξει το Υπουργείο Εργασίας στο πώς ακριβώς διαμορφώνεται η νομοθετική πολιτική κι εδώ και στις Βρυξέλλες. 
     Για εμάς είναι προτεραιότητα. Κάντε το. Εάν το κάνετε, θα σας χειροκροτήσουμε. Φέραμε την επερώτηση αυτή, για να δείξουμε ότι το Σ.ΕΠ.Ε. πρέπει να αναβαθμιστεί συνολικά, όπως υποσχεθήκατε. Θέλετε να το κάνετε γενική γραμματεία; Κάντε το γενική γραμματεία. Δεν είναι, όμως, μόνο εκεί το θέμα. Το θέμα είναι το Σ.ΕΠ.Ε. να έχει τον ουσιαστικό ρόλο, που πρέπει να έχει.
     Οι έλεγχοι: Χαίρομαι πολύ που το τελευταίο πεντάμηνο εσείς οι ίδιοι καταλάβατε πόσο έχουν μειωθεί οι έλεγχοι τα δύο τελευταία χρόνια. Και τους αυξάνετε. 
     Και θα ήθελα παρακαλώ να κατατεθούν -εφόσον υπάρχουν- τα στοιχεία γι’ αυτή την περίφημη πολιτική της στόχευσης σε ειδικούς χώρους εργασίας όπου υπάρχει μεγάλο πρόβλημα. Εάν υπάρχουν στοιχεία, θα ήθελα να κατατεθούν στη Βουλή των Ελλήνων, ούτως ώστε να γνωρίζουμε και ποια είναι τα αποτελέσματα από τους στοχευμένους ελέγχους που κάνει το Σ.ΕΠ.Ε., για να μπορούμε να μιλάμε συγκεκριμένα και να ελέγχουμε κι εμείς εσάς συγκεκριμένα. Άρα, λοιπόν, θεωρώ ότι οι έλεγχοι είναι ένα πολύ σημαντικό στοιχείο.
     Περνώ γρήγορα στα θέματα προγραμματισμού και νομοθετικού έργου. 
     Σας άκουσα, κύριε Υφυπουργέ, να μιλάτε γι’ αυτό το νέο φορέα. Ξέρετε, αυτή η «φορεομανία» και η μανία να μεγαλώνετε το κράτος, όταν ο Πρωθυπουργός σας ως Αρχηγός της αξιωματικής αντιπολίτευσης έλεγε ότι θα το μειώσει, πραγματικά έχει καταντήσει «μαϊντανός». Ποιο είναι το πρόβλημα; Φτιάξτε έναν φορέα ως λύση. Και βέβαια, η στελέχωση αυτού του φορέα –περιμένω να δω το νομοσχέδιο- πώς θα γίνει; Με ποιες διαδικασίες θα γίνει; Φτιάχνουμε φορέα για να αποφύγουμε τη στελέχωση μέσω Α.Σ.Ε.Π., που και το Α.Σ.Ε.Π. έχει συνέντευξη; Θέλω να το δω. Επιφυλάσσομαι. Να κατατεθεί το νομοσχέδιο και, αν θέλετε, να μας το στείλετε και πριν. Θα έχετε τις παρατηρήσεις μας, τον ειλικρινή διάλογο και τη συμβολή μας με τις απόψεις μας έγκαιρα, εφόσον έγκαιρα μας το δώσετε.
     Θέλω, όμως, να επισημάνω το εξής: Φτάνει με τους καινούργιους φορείς. Έχουμε το ΕΛ.ΙΝ.Υ.Α.Ε. Θεωρούμε ότι το ΕΛ.ΙΝ.Υ.Α.Ε. πρέπει να γίνει τριμερές; Καλέστε τους κοινωνικούς εταίρους και θέστε το. Εγώ δεν λέω ότι το ΕΛ.ΙΝ.Υ.Α.Ε. τα κάνει όλα θαύμα. Το θέμα, όμως, είναι τι είδους φορέα θέλουμε και αν ένας φορέας ακόμη μπορεί να λύσει το πρόβλημα.
     Όσον αφορά το θέμα της συστηματικής καταγραφής –νομίζω το έθεσε και ο κ. Γρηγοράκος και πολλοί από τους ομιλητές μας- θέλω να πω τα εξής:
     Κύριε Γιακουμάτο, έχω εδώ μία συνέντευξή σας του 2004 –μόλις είχατε αναλάβει- όπου λέγατε και εσείς ο ίδιος για ενιαίο σύστημα καταγραφής. 
     Το θέμα, λοιπόν, δεν είναι αν θα γίνει φορέας. Το θέμα, όμως, της καταγραφής είναι μείζον, για να μπορέσουμε να έχουμε στοιχεία.
     Εμείς τι προτείνουμε; Υπάρχει η Εθνική Στατιστική Υπηρεσία. Πράγματι όλα αυτά που είπατε κι εσείς και οι συνάδελφοί μου του ΠΑ.ΣΟ.Κ. για το Ι.Κ.Α., το Σ.ΕΠ.Ε. και τις διαφορετικές καταγραφές, ισχύουν. Και δεν θα πούμε εμείς ότι αυτό το πρόβλημα το λύσαμε -δεν το λύσαμε εμείς- διότι εμείς ούτε καταστροφολογούμε ούτε παραμυθιάζουμε. Δεν το λύσαμε το πρόβλημα. Θέλετε να το λύσετε εσείς; Εμείς θα συμβάλουμε προς τη σωστή του λύση. Σκεφτείτε. Αυτά πρέπει να τα καταγράφει η Εθνική Στατιστική Υπηρεσία. Και πρέπει να τα έχετε στα χέρια σας. 
     Σας ερωτώ, λοιπόν: Γιατί δεν συμμετέχουμε σε πάρα πολλά από τα τεκταινόμενα σε ευρωπαϊκό επίπεδο; Ένας από τους λόγους είναι επειδή ακριβώς δεν μπορούμε να στείλουμε σωστή στατιστική εργατικών ατυχημάτων, επαγγελματικών ασθενειών, να καθιερώσουμε τον κατάλογο. Πραγματικά, πάρτε αυτή την πρωτοβουλία για τις επαγγελματικές ασθένειες. 
     Βλέπουμε όμως –και μας λένε κιόλας όταν εμείς, τα κόμματα, πηγαίνουμε στην Ευρωπαϊκή Ένωση- και ακούμε ότι από όλα τα προγράμματα που θέσπισε ο Ειδικός Φορέας του Μπιλμπάο, η Ελληνική Κυβέρνηση τα τελευταία δύο χρόνια είναι απούσα.
     Είναι έτσι; Τι γίνεται με το Κ.Υ.Α.Ε. στο Υπουργείο Εργασίας; Δεν πρέπει να στελεχωθεί επιπλέον; Δεν πρέπει να αναβαθμιστεί; Δεν πρέπει αυτό και γενικότερα η Γενική Διεύθυνση Υγιεινής και Ασφάλειας της Εργασίας στο Υπουργείο Εργασίας να έχει στενότατη συνεργασία και με το Σ.ΕΠ.Ε.; Γιατί, λοιπόν, αφήνονται οι υπάρχουσες δομές στο έλεός τους; 
     Επιτρέψτε μου στο λίγο χρόνο που μου απομένει να θέσω ένα τελευταίο και μείζον θέμα, το οποίο έθιξα στην αρχή, αλλά δεν το τεκμηρίωσα. Οποιεσδήποτε θεσμικές πρωτοβουλίες και πρωτοβουλίες προσλήψεων στελεχών και αν αναλάβετε ως Κυβέρνηση -ή εμείς που θα είμαστε σύντομα κυβέρνηση- εάν δεν υπάρχει μια εθνική συνεννόηση και μια εθνική στρατηγική, δεν θα καταλύσουμε τις αντιλήψεις που υπάρχουν στις επιχειρήσεις, που υπάρχουν στους εργοδότες, που υπάρχουν και στα συνδικάτα για το τι σημαίνει υγιεινή και ασφάλεια στην εργασία, πόσο πρέπει να επενδύσουμε ως χώρα σ' αυτό και κυρίως πώς να εκπαιδεύσουμε, κάτι που δεν κάναμε και εμείς όσο θα οφείλαμε, γιατί το κάναμε αποσπασματικά. 
     Νομίζω ότι η πολιτεία πρέπει να εκπέμψει κάποια μηνύματα και να κάνει εκπαίδευση. Βγάλτε μερικά σποτ στην τηλεόραση. Γιατί δεν το κάνετε; Εγώ βλέπω διάφορες καταχωρήσεις στις εφημερίδες για την πολιτική του τάδε Υπουργείου, του άλλου Υπουργείου. Πέρυσι τέτοιο καιρό έβγαιναν ολοσέλιδες καταχωρήσεις από το Υπουργείο Εθνικής Οικονομίας για το ασφαλιστικό σύστημα των  τραπεζών, το οποίο έχει καταρρεύσει αυτή τη στιγμή, όπως και το νομοθέτημα που περάσατε, το οποίο είναι ένα τεράστιο φιάσκο για το οποίο σας έχουμε καταθέσει επίκαιρη ερώτηση. Αγκομαχάτε τώρα, αλλά εμείς σας τα λέγαμε πέρυσι.  Γι’ αυτό το πράγμα είχατε βάλει ολοσέλιδες διαφημίσεις. 
     Χάθηκε, κύριε Υπουργέ της Απασχόλησης να βάλετε ολοσέλιδες διαφημίσεις για τα ατυχήματα, να βγάλετε ένα σποτ για τον αμίαντο, για τον καρκίνο, για το θόρυβο; Φτάνει μόνο η ενσωμάτωση της οδηγίας; Όχι, δεν φτάνει. Πρέπει να στείλετε μηνύματα στον κόσμο. Όχι αγροφύλακες, αλλά στελέχη για το Σ.ΕΠ.Ε. και νοσηλευτές στα νοσοκομεία. Όχι καταχωρήσεις προβολής και κομματικής προπαγάνδας μέσω των Υπουργείων, αλλά τέτοια κοινωνικά  μηνύματα, ούτως ώστε όλοι οι Έλληνες πολίτες και όλοι οι μη Έλληνες που ζουν και εργάζονται στη χώρα να αποκτήσουν συνείδηση και κυρίως οι εργοδότες και τα συνδικάτα με την καταλυτική συμβολή της πολιτείας. 
     Κάντε το, κύριοι Υπουργοί, και η Αξιωματική Αντιπολίτευση δεν θα καταστροφολογήσει. 
     Ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
     Θα ήθελα να ανακοινώσω προς το Σώμα ότι οι Υπουργοί Απασχόλησης και Κοινωνικής Προστασίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Εθνικής Παιδείας και Θρησκευμάτων, Δικαιοσύνης και Εμπορικής Ναυτιλίας κατέθεσαν σχέδιο νόμου: «Εφαρμογή της αρχής της ίσης μεταχείρισης ανδρών και γυναικών όσον αφορά στην πρόσβαση στην απασχόληση, στην επαγγελματική εκπαίδευση και ανέλιξη, στους όρους και στις συνθήκες εργασίας και άλλες συναφείς διατάξεις».
     Παραπέμπεται στην αρμόδια Διαρκή Επιτροπή. 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα το λόγο. 
     ΠΡΟΕΔΡΕΥΩΝ (Ιωάννης Τραγάκης): Θέλετε να κάνετε μια παρέμβαση, κύριε Υπουργέ, ή να δευτερολογήσετε, όπως δικαιούστε; 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα κάνω μια πολύ σύντομη παρέμβαση, κύριε Πρόεδρε. 
     Να ξεκαθαρίσω κάτι το οποίο δημιουργεί μάλλον εντυπώσεις, γιατί αμφισβητείται από κάποιους, χωρίς να έχουμε καταλάβει ακόμη τη βάση της αμφισβήτησης. Εκτιμούμε ότι είναι πάρα πολύ σημαντικός ο ρόλος ενός σώματος για την ενίσχυση της αποτελεσματικότητας της πολιτείας σε σημαντικούς τομείς για τους Έλληνες της άλλης Ελλάδας, έξω από την Αθήνα. Και αναφέρομαι στην απαξίωση που επιχειρείται για το Σώμα της Αγροφυλακής. 
     Όσοι ζούμε, αφουγκραζόμαστε και εκπροσωπούμε την άλλη Ελλάδα, ξέρουμε ότι πρέπει στη σύγχρονη κοινωνία μας ένας φορέας σύγχρονος, που θα ανταποκρίνεται στις απαιτήσεις αυτής της νέας Ελλάδας της περιφέρειας, να έλθει να ενισχύσει το ρόλο και την αποτελεσματικότητα της πολιτείας. Η δημιουργία αυτού του Σώματος προφανώς δεν είναι αναντίστοιχη με την ανάγκη ενίσχυσης άλλων μηχανισμών ελέγχου και την ενίσχυση της παρουσίας της πολιτείας σε ευαίσθητους χώρους, όπως ο χώρος της εργασίας, η προάσπιση της υγιεινής και της ασφάλειας στο χώρο αυτό. 
     Εμείς πιστεύουμε ότι οι πολιτικές μας –αποδεικνύεται και στη συζήτηση και θα συνεχίσει ο αρμόδιος Υπουργός κ. Γιακουμάτος την προβολή των κυβερνητικών πολιτικών- για την ενίσχυση του ρόλου και της αποτελεσματικότητας του Σ.ΕΠ.Ε. είναι ήδη προφανείς. Τα αποτελέσματα των πολιτικών μας είναι προφανή, αλλά θα αναφερθεί ο κ. Γιακουμάτος ειδικότερα. 
     Πρέπει να σας πω ότι η προσπάθειά μας για την ενίσχυση, την επίτευξη του στόχου για υγιεινή και ασφάλεια στο χώρο της εργασίας δεν περιορίζεται μόνο στην εναρμόνισή μας με το Κοινοτικό Δίκαιο. Παίρνουμε πρωτοβουλίες, και μιλώντας δύο φορές στα τελευταία δύο συμβούλια Υπουργών της Απασχόλησης, πήραμε πρωτοβουλίες για να μπορέσουμε σε ευρωπαϊκό επίπεδο να διατηρήσουμε το υψηλότερο δυνατό αξιακό και κοινωνικό πρότυπο και να αποτρέψουμε την υιοθέτηση πολιτικών οι οποίες στη βάση ατομικών συμβάσεων ή στη βάση απεριόριστου χρόνου στην αγορά εργασίας, θα έρχονταν να ανατρέψουν την προσπάθειά μας και τις πολιτικές μας για την ενίσχυση της υγιεινής και της ασφάλειας στο χώρο της εργασίας.
     Εντείνουμε, λοιπόν, τις πολιτικές μας, εναρμονιζόμαστε με τις κοινοτικές πολιτικές, πρωταγωνιστούμε στη διαμόρφωση ή στη διατήρηση κοινοτικών πολιτικών και από εκεί και πέρα παρουσιάζουμε στην Εθνική Αντιπροσωπεία –και θα συνεχίζουμε να παρουσιάζουμε- μήνα με το μήνα, εξάμηνο με το εξάμηνο, χρόνο με το χρόνο, τους περισσότερους, ουσιαστικότερους και ποιοτικότερους ελέγχους του Σώματος Επιθεώρησης Εργασίας, το οποίο δεσμευόμαστε ότι θα ενισχύσουμε στη βάση αυτών που θα σας πει ο αρμόδιος Υφυπουργός. 
     Θεωρώ ακόμη πάρα πολύ σημαντικό, παίρνοντας την ευκαιρία από αυτό που είπε η κυρία συνάδελφος, να πω στο Σώμα ότι το ασφαλιστικό των τραπεζών δεν τινάζεται στον αέρα, ούτε καταρρέει. Δεν πρέπει να δημιουργούμε εντυπώσεις σε μια εποχή όπου η ευθύνη γύρω από αυτό το θέμα πρέπει να μεγαλώσει.
     Να σας πω, λοιπόν, κατηγορηματικά ότι το ασφαλιστικό των τραπεζών δεν καταρρέει. Και μην «παίζουμε» με το θέμα αυτό, εδώ μέσα. Να αντισταθούμε όλοι μαζί. Και έχει χρέος η Εθνική Αντιπροσωπεία, στην οποία είμαστε για την προάσπιση των συμφερόντων του ελληνικού λαού, να προασπίζεται αυτά τα οποία πρέπει να προασπίζουμε για το καλό των πολλών Ελλήνων. Να μείνουμε απέξω από παιχνίδια που παίζονται έξω από το πολιτικό σύστημα.
     Να σας δηλώσω και πάλι κατηγορηματικά ότι το ασφαλιστικό των τραπεζών δεν καταρρέει. Μπορεί να «καταρρέει» κατά κάποιους, οι οποίοι έχουν επιχειρηματικούς στόχους. Πάντως δεν είναι συζήτηση την οποία σε πολιτικό επίπεδο πρέπει να κάνουμε.
     ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης έχει το λόγο.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι η πιο σημαντική δήλωση ήταν αυτή η τελευταία του Υπουργού, η οποία φέρνει και την τάξη και την εμπιστοσύνη στους επενδυτές, στους ανθρώπους οι οποίοι συμμετέχουν σε διαδικασίες αποκρατικοποιήσεων τραπεζών και λειτουργεί καταλυτικά ως κορυφαία δήλωση σε μία κορυφαία κυβερνητική πρωτοβουλία για την ολοκλήρωση της ιδιωτικοποίησης της Εμπορικής Τραπέζης.
     Κύριε Πρόεδρε, νομίζω ότι κανένας δεν μπορεί ούτε να επαίρεται ούτε βεβαίως να προσπαθεί να αποκομίσει κομματικά οφέλη από τα εργατικά ατυχήματα. Στόχος μιας κοινωνίας οργανωμένης, σωστά δομημένης είναι η μείωση των εργατικών ατυχημάτων. Σ’ αυτήν την προσπάθεια και οι προηγούμενες κυβερνήσεις συνολικά από το 1974 μέχρι σήμερα έχουν επιτύχει πολλά. Δεν υπάρχει αμφιβολία ότι η κατάσταση στην προστασία του εργαζόμενου έχει βελτιωθεί τα τελευταία χρόνια.
     Αυτό το οποίο και η Κυβέρνηση αυτή συνεχίζει να κάνει με σοβαρότητα, συνέπεια και υπευθυνότητα είναι να διενεργεί ελέγχους, να προστατεύει τον εργαζόμενο, να επιβάλει πρόστιμα στον παρανομούντα εργοδότη. Και αυτό φαίνεται από τα στατιστικά στοιχεία. Έτσι πολύ απλά θα μπω σ’ αυτά τα στατιστικά στοιχεία: Το πρώτο πεντάμηνο οι έλεγχοι του 2006 αυξήθηκαν κατά 10% σε σχέση με το 2005. Αυτό δείχνει ότι το Σώμα Επιθεώρησης Εργασίας κάνει σωστά τη δουλειά του. Το ότι αυξήθηκαν περίπου 15% οι αποφάσεις για διακοπή εργασιών επίσης δείχνει ότι το Σώμα Επιθεωρητών Εργασίας κάνει τη δουλειά του. Και δεν συζητάω για τα πρόστιμα που ανήλθαν από 670.000 σε 991.000 ευρώ για το πρώτο πεντάμηνο του 2006.
     Νομίζω ότι αυτά τα στοιχεία δείχνουν ότι σωστά πορευόμαστε, σωστά πηγαίνουμε και θα πρέπει να ενισχύσουμε τις πρωτοβουλίες που αναλαμβάνει η Κυβέρνηση και το Σ.ΕΠ.Ε. ακριβώς στον έλεγχο της εργασίας. 
     Θα ήθελα, όμως, να σχολιάσω και ορισμένα από αυτά που ακούστηκαν, διότι άκουσα εδώ περί δραγάτηδων. Φέρνοντας πρωτοσέλιδα εφημερίδων, οι οποίες θέλουν να κάνουν τη δική τους δουλειά, να βγάλουν ένα πιασάρικο τίτλο, ουσιαστικά ευτελίζουμε και απομονώνουμε τη μισή Ελλάδα. Αυτή είναι η Ελλάδα που ζητά σήμερα την προστασία στο χωράφι, η Ελλάδα, η οποία αισθάνεται ότι είναι απομονωμένη από το κέντρο, ότι δεν έχει τις παροχές του κέντρου, η περιφέρεια, ο αγροτικός κόσμος, ο οποίος ελπίζει στη δημιουργία ενός σύγχρονου Σώματος Αγροφυλακής, το οποίο θα προστατεύει και το περιβάλλον και είναι πολύ σωστή η πρωτοβουλία που αναλαμβάνει η Κυβέρνηση ακριβώς για την προστασία του περιβάλλοντος, η οποία όμως σήμερα ευτελίζεται ως σώμα δραγάτηδων. 
     Με συγχωρείτε, κύριε Πρόεδρε, αλλά νομίζω ότι αυτές οι πολιτικές που ξέχασαν την περιφέρεια ήταν που οδήγησαν το ΠΑ.ΣΟ.Κ. στο να φέρει ένα εκλογικό αποτέλεσμα, όπου όλος ο χάρτης της περιφέρειας να έχει βαφτεί μπλε. Αυτή ήταν η πολιτική, η πολιτική του ότι δεν δίνουμε σημασία στην αγροτική Ελλάδα. Δεν δίνουμε το σεβασμό που πρέπει στον Έλληνα αγρότη, δεν προστατεύουμε το περιβάλλον εκεί που βρίσκεται, μακριά από την Αθήνα. Νομίζω ότι θα έπρεπε τουλάχιστον στις επόμενες παρατηρήσεις που θα κάνει η Κοινοβουλευτική Εκπρόσωπος του ΠΑ.ΣΟ.Κ. να μην συνδυάζει τα δύο, γιατί είναι λάθος να λέμε ότι θα πρέπει να προσλαμβάνουμε επιθεωρητές εργασίας και όχι αγροφύλακες, λες και μόνο αυτό που χρειάζεται είναι η προστασία της εργασίας και δεν χρειάζεται η προστασία του ελληνικού αγροτικού κόσμου, ο οποίος βρίσκεται σε συρρίκνωση και υφίσταται και μία μείωση του εισοδήματός του λόγω της παγκοσμιοποίησης της αγροτικής οικονομίας. 
     Κύριε Πρόεδρε, αυτό το οποίο συστηματικά συζητάμε σε αυτήν την Αίθουσα είναι για τους μηχανισμούς μέσα από τους οποίους θέλουμε να βελτιώσουμε το κράτος. Πολλές φορές μιλήσαμε για την επανίδρυση. Θεωρώ ότι λάθος μιλήσαμε α για επανίδρυση, για ίδρυση κράτους θα έπρεπε να μιλήσουμε και το λέω με ευθύνη, γιατί σε μία χώρα, στην οποία συστηματικά παραβιάζονται οι νόμοι ακόμα και από τις δημόσιες υπηρεσίες ή τις πρώην δημόσιες επιχειρήσεις, θα πρέπει να ιδρύσουμε μηχανισμούς ελέγχου, προστασίας των πολιτών και πάνω απ’ όλα προστασίας των εργαζομένων. Αυτό σήμερα προσπαθεί να κάνει το Σ.ΕΠ.Ε., όταν εντείνει τους ελέγχους ακόμα και στις ίδιες τις δημόσιες επιχειρήσεις, οι οποίες χρησιμοποιούν εργολάβους σε πάρα πολλές από τις εργασίες τους, στον Ο.Σ.Ε., στην Δ.Ε.Η., στην Ε.Υ.Δ.Α.Π.. 
     Ξέρετε, κύριε Πρόεδρε, είναι φοβερό ότι το 50% των εργατικών ατυχημάτων γίνεται στην οικοδομή, ιδιαίτερα στη μικρή οικοδομή, σ’ αυτή που κτίζει ο κάθε Έλληνας με το υστέρημά του, για να στεγάσει τα παιδιά του, για να εξασφαλίσει το μέλλον τους, για να βελτιώσει το εισόδημά του, εκεί που πραγματικά υπάρχει η έννοια της συμπίεσης του κόστους, εκεί που πραγματικά ο κάθε μεροκαματιάρης που πληρώνει από το υστέρημά του, βάζοντας και ένα δάνειο, ένα καινούριο σπίτι και θέλει να το πάρει όσο πιο γρήγορα και όσο πιο φθηνά. Εκεί δημιουργείται όλο το θέμα. Χρειάζεται μια συνειδητοποίηση της κοινωνίας ότι τον εργαζόμενο που βάζουμε σ΄ αυτήν την οικοδομή θα πρέπει να τον προστατεύσουμε, ότι το λίγο παραπάνω κόστος, που σημαίνει την ασφάλεια του εργαζομένου, θα πρέπει να το καταβάλουμε και δεν χρειάζεται καινούρια εισφορά, όπως άκουσα από τον πρώτο επερωτώντα του ΠΑ.ΣΟ.Κ. τον κ. Νασιώκα. 
     Δεν χρειάζεται να επιβάλουμε καινούρια εισφορά, αλίμονο. Σήμερα, ο Έλληνας εργαζόμενος ίσως καταβάλει τις περισσότερες εισφορές -και ο εργοδότης του και ο ίδιος- σε σχέση με όλους τους υπόλοιπους Ευρωπαίους. Και άλλη εισφορά να βάλουμε; Αυτή είναι η λογική του ΠΑ.ΣΟ.Κ.; Δεν θα προστατεύσουμε την ύπαιθρο, αλλά θα φορομπήξουμε για άλλη μια φορά τους εργαζόμενους; Διαφωνούμε μ' αυτήν την πολιτική. Αυτό το οποίο εμείς θέλουμε να κάνουμε είναι να μειώνουμε τις εισφορές, να μειώνουμε τα βάρη στην εργασία, να δημιουργούμε ευελιξία, να δημιουργούμε κίνητρα για περισσότερη απασχόληση. Και αυτή η πολιτική μας φέρνει αποτελέσματα. 
     Κύριε Πρόεδρε, πριν από μερικά χρόνια, πριν από δύο-τρία χρόνια, μία κινέζικη εταιρεία αγόρασε το εργοστάσιο, τη χαλυβουργία της «KRUPS» στη Γερμανία. 
     Τη μετέφερε και άρχισε να την «αποξηλώνει» και να τη μεταφέρει στην Κίνα. Όταν εμφανίστηκαν οι χίλιοι περίπου Κινέζοι εργάτες στη Γερμανία για να «αποξηλώσουν» το εργοστάσιο, νόμισαν οι κάτοικοι του γειτονικού χωριού, που είχαν χάσει την εργασία τους γιατί είχε κλείσει η χαλυβουργία, ότι ήλθε καινούργιο κινέζικο τσίρκο στο χωριό τους, γιατί ήταν κάποιοι οι οποίοι κρέμονταν από τις καμινάδες, χωρίς κανένα δίχτυ προστασίας, χωρίς κράνη, χωρίς σύρματα και έτσι άρχισαν το ξήλωμα. Κάπως έτσι ήταν και τα Ολυμπιακά Έργα! Χωρίς δίχτυ προστασίας, έγινε ένας οργασμός σε όλη τη χώρα και είχαμε και πάρα πολλά ατυχήματα σ’ αυτά.
     Αυτό το οποίο εμείς οφείλουμε να κάνουμε είναι να μη μετατρέψουμε την Ελλάδα σε Κίνα, ούτε να δημιουργήσουμε αυτήν την εικόνα του κινέζικου τσίρκου. Εμείς αυτό που οφείλουμε να κάνουμε είναι να θέσουμε σωστές, γερές βάσεις. Και έχετε δίκιο σε ό,τι λέτε για την κοινωνική ευαισθητοποίηση. Όμως, προφανώς λόγω του κοινοβουλευτικού φόρτου δεν παρακολουθείτε τηλεόραση, γιατί έχω δει όλο το τελευταίο διάστημα για πρώτη φορά, από μία Κυβέρνηση, η οποία θεωρείται ή καταδικάζεται σαν «νεοσυντηρητική» ή «νεοφιλελεύθερη», να έχει βγάλει σποτ για το καλοκαίρι για την προστασία των εργαζομένων -ειδικά των εργαζομένων- από τον καύσωνα, από τους κινδύνους που υπάρχουν τους καλοκαιρινούς μήνες. 
     Νομίζω, λοιπόν, ότι αυτό είναι ένα πρώτο βήμα που δείχνει ότι αυτή η Κυβέρνηση έχει και την ευαισθησία, αλλά έχει και τη διάθεση και τη θέληση να φέρει αποτελέσματα.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε συνάδελφε. 
     Θα ήθελα να ανακοινώσω προς το Σώμα τα εξής: 
     1. Η Διαρκής Επιτροπή Κοινωνικών Υποθέσεων καταθέτει την Έκθεσή της στην πρόταση νόμου αρμοδιότητας του Υπουργείου Απασχόλησης και Κοινωνικής Προστασίας «Μέτρα για την προστασία των ανέργων».
     2. Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών «Κύρωση της Συμφωνίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου για την αποφυγή της διπλής φορολογίας και την αποτροπή της φοροδιαφυγής, αναφορικά με τους φόρους εισοδήματος και κεφαλαίου».
     Το λόγο έχει η Κοινοβουλευτική Εκπρόσωπος του ΠΑ.ΣΟ.Κ. κ. Χριστοφιλοπούλου. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, θα κάνω μόνο δύο-τρεις επισημάνσεις. 
     Θεωρώ υποχρέωσή μου να απαντήσω στον κύριο Υπουργό και στον Κοινοβουλευτικό Εκπρόσωπο της Νέας Δημοκρατίας δια της αποφάσεως της γνωμοδοτήσεως του Συμβουλίου της Επικρατείας στο θέμα του ασφαλιστικού των τραπεζών και να επιμείνω στη θέση μας ότι είναι στον αέρα. Και τους καλούμε, όπως τους καλούσαμε και ένα χρόνο πριν, να καθίσουν ξανά στο τραπέζι των διαπραγματεύσεων μήπως και βρεθεί μία ουσιαστική και συνταγματική λύση στο πρόβλημα, διότι επισημαίνει η Έκθεση ότι η παράγραφος 6 του άρθρου 62 του ν. 3371 δεν εφαρμόζεται σε νομικά πρόσωπα και φορείς που έχουν συσταθεί με συλλογικές διαπραγματεύσεις, διότι προστατεύονται αυτά από το άρθρο 22 του Συντάγματος. Δεν έχει νόημα να την καταθέσω στα Πρακτικά, γιατί θεωρώ ότι η Βουλή των Ελλήνων έχει την γνωμοδότηση του Συμβουλίου της Επικρατείας. 
     Πραγματικά, όμως, αυτή η γνωμοδότηση, εφόσον η Κυβέρνηση θέλει να την τηρήσει και δεν θέλει να παρανομήσει για άλλη μια φορά, αυτό δείχνει. Από μηδενική βάση πρέπει να αρχίσει ξανά ο διάλογος για το ασφαλιστικό των τραπεζών. Αυτή είναι η θέση μας. 
     Το δεύτερο πράγμα που θα ήθελα να πω είναι ότι μακράν από εμάς να πούμε, να προσλάβουμε νοσηλευτές, αντί για κοινωνικούς επιθεωρητές ή επιθεωρητές υγιεινής και ασφάλειας της εργασίας ή τον έναν ή τον άλλο κοινωνικό χώρο που χρειάζεται στελέχωση. 
     Όμως, εμείς θα πούμε –και το λέμε ξανά- ότι οι αγροφύλακες -γιατί όπως και να τους βαφτίσετε, αγροφύλακες είναι- για μας θα ήταν πολύ δεύτερη προτεραιότητα. 
     Όσο για την αγροτιά, μην κοιτάτε τώρα που είναι καλοκαίρι. Το τι κάνατε για την αγροτιά, θα σας τα πουν οι δικοί σας αγρότες, οι «γαλάζιοι»! Ρωτήστε τους! Και δεν μπορούν να σας τα πουν τώρα, γιατί τώρα είναι η περίοδος των θερινών εργασιών και μάλλον είναι στα χωράφια τους. Θα σας τα πουν από το φθινόπωρο –φαντάζομαι- ότι οι «δικοί σας» αγρότες, αυτοί που έκλειναν τους δρόμους στις δικές μας κυβερνήσεις!
     Παρ’ όλα αυτά, κύριε Πρόεδρε, δεν θέλω να κλείσω με αντιπολιτευτικούς τόνους, γιατί, όπως είπα και στην αρχή της ομιλίας μου, πρόθεση της Αξιωματικής Αντιπολίτευσης για την υγιεινή και ασφάλεια της εργασίας ήταν να ωθήσει -όπως θεωρώ ότι και το έκανε, γιατί τουλάχιστον έγιναν οι κρίσεις, κύριε Γιακουμάτο, και με τη δική μας παρέμβαση, μετά από δυόμισι χρόνια- την Κυβέρνηση προς το να μπορέσει –ό,τι και όσο μπορεί στη δική της λογική- να συμβάλει στην επέκταση του θεσμού του γιατρού εργασίας και την αναβάθμισή του, του Τεχνικού Ασφαλείας και του Σώματος Επιθεώρησης Εργασίας. 
     Ευχαριστώ πάρα πολύ. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μας αδικείτε, κυρία Χριστοφιλοπούλου, όσον αφορά τα spots και τα διαφημιστικά μηνύματα. Θα σας ενημερώσω ότι τον Ιούνιο, τον προηγούμενο μήνα, έπαιξαν δύο spots στις τηλεοράσεις για τον καύσωνα και για την ασφάλεια των εργαζομένων. 
     Δεύτερον, θα σας αφιερώσω ένα πάρα πολύ χρήσιμο βιβλίο με τίτλο «Ο θόρυβος στην εργασία και ασφάλεια στα εργοτάξια». Κάνουν πάρα πολύ μεγάλη προσπάθεια στο ενημερωτικό και πληροφοριακό τμήμα.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν φθάνουν.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το λέω αυτό γιατί δεν θέλω να αδικείτε τους εργαζόμενους στο Σ.ΕΠ.Ε.. 
     Επειδή κόπτεσθε πολλές φορές για τα «γαλάζια παιδιά», να σας πω ότι έχω την τύχη και την τιμή να υπηρετώ ένα Υπουργείο όπου τα ποσοστά της ΠΑΣΚΕ είναι «Τσαουσέσκικα», δηλαδή περνούν το 80%. Άρα, πώς γίνεται τώρα ο θύτης να γίνεται θύμα και το θύμα θύτης, πώς γίνεται να μιλάτε για γαλάζια παιδιά κυρία Χριστοφιλοπούλου, όταν σε όλο τον δημόσιο τομέα όπου γίνονται συνδικαλιστικές εκλογές, η ΠΑΣΚΕ να ξεπερνάει το 80%; Ούτε στη Ρουμανία επί Τσαουσέσκου τόσο πολύ, τόσο βαθύ καταπράσινο σαν τη χολή και ο δημόσιος τομέας.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αυτό το τρίκ το αντιπαρέρχομαι.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 81/50/23.6.2006 επερώτησης Βουλευτών του ΠΑ.ΣΟ.Κ. προς τον Υπουργό Απασχόλησης και Κοινωνικής Προστασίας, σχετικά με απουσία εθνικής στρατηγικής για την Υγιεινή και την Ασφάλεια στην Εργασία.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 13.20΄ λύεται η συνεδρίαση για την Τρίτη 25 Ιουλίου 20006 και ώρα 18.00΄ με αντικείμενο εργασιών του Σώματος κοινοβουλευτικό έλεγχο α) συζήτηση επικαίρων ερωτήσεων και β) νομοθετική εργασία σύμφωνα με την ημερήσια διάταξη που θα σας διανεμηθεί.
     Η ΠΡΟΕΔΡΟΣ                                            ΟΙ ΓΡΑΜΜΑΤΕΙΣ
