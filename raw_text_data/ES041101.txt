
Δευτέρα 1 Νοεμβρίου 2004
ΣΥΝΕΔΡΙΑΣΗ ΝΑ΄
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Α΄
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Π. Αλιβιζάτου και  Π. Μαντούβαλου, σελ.
β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επερώτησης Βουλευτών του ΠΑΣΟΚ προς τον Υπουργό Οικονομίας και Οικονομικών σχετικά με τη γαλακτοβιομηχανία «ΔΩΔΩΝΗ Α.Ε.», σελ.

ΟΜΙΛΗΤΕΣ
Επί της επερώτησης:
ΑΡΓΥΡΗΣ Ε., σελ.
ΒΕΡΕΛΗΣ Χ., σελ.
ΔΟΥΚΑΣ Π., σελ.
ΚΟΛΙΟΠΑΝΟΣ Θ., σελ.
ΜΑΚΡΥΠΙΔΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΝΤΟΥΛΑΣ Μ., σελ.
ΠΑΠΑΓΕΩΡΓΙΟΥ Γ., σελ.
ΠΑΠΑΧΡΗΣΤΟΣ Ε., σελ.
ΠΟΛΥΔΩΡΑΣ Β., σελ.
ΤΣΙΟΓΚΑΣ Δ., σελ.
ΠΡΑΚΤΙΚΑ  ΒΟΥΛΗΣ
ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΣΥΝΕΔΡΙΑΣΗ  ΝΑ΄
Δευτέρα 1 Νοεμβρίου 2004
     Αθήνα, σήμερα την 1η Νοεμβρίου 2004, ημέρα Δευτέρα και ώρα 18.10΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ. 
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση. 
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Μιχαήλ Παντούλα, Βουλευτή Ιωαννίνων, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Περιφερειακή Ένωση Βορειοδυτικής Ελλάδας του Πανελλήνιου Συνδέσμου Τυφλών διαμαρτύρεται για την αφαίρεση οικονομικών δικαιωμάτων του φορέα τους.
2) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Δήμαρχος Παλλήνης διαμαρτύρεται για την καθυστέρηση υλοποίησης του έργου της αποχέτευσης των Μεσογείων.
3) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες, η Ανώτατη Συνομοσπονδία Πολυτέκνων Ελλάδας, η Γενική Συνομοσπονδία Αναπήρων και Θυμάτων Αντίστασης και η Πανελλήνια Οργάνωση Αγωνιστών Εθνικής Αντίστασης ζητούν την άμεση δημοσίευση της προκήρυξης των θέσεων του Ν. 2643/98 για το 2004.
4) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Ανώτατη Συνομοσπονδία Πολυτέκνων Ελλάδος ζητεί τις ελεύθερες και χωρίς περιορισμούς μετεγγραφές των τέκνων των πολυτέκνων.
5) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία το Νομαρχιακό Συμβούλιο Χανίων ζητεί άμεσες ρυθμίσεις για την αντιμετώπιση των οικονομικών προβλημάτων της Νομαρχιακής Αυτοδιοίκησης όπως  τη θεσμοθέτηση του Εθνικού Αναπτυξιακού Πόρου κ.λπ.
6) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία Έλληνες Γονείς Απόφοιτων Ευρωπαϊκού Σχολείου Λουξεμβούργου διαμαρτύρονται για το σύστημα συμμετοχής των παιδιών τους στις εξετάσεις για τα ΑΕΙ-ΤΕΙ.
7) Οι Βουλευτές κ. ΑΓΓΕΛΟΣ ΤΖΕΚΗΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία  εκπρόσωποι των μαζικών φορέων των εσπεριδοκαλλιεργητών και των ελαιοκαλλιεργητών του Νομού Άρτας ζητούν την αποτίμηση των ζημιών στο φυτικό κεφάλαιο των εσπεριδοειδών και των ελαιοδένδρων από παγετό και την αποζημίωση των δικαιούχων.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Νικ. Σούμπασης ζητεί την επίλυση συνταξιοδοτικού του προβλήματος από το Ταμείο Εμπόρων.
9) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δρ. Περικλής Τσέργας ζητεί να προσμετρηθεί η υπηρεσία του ως μόνιμος πάρεδρος του Παιδαγωγικού Ινστιτούτου στη σύνταξη.
10) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Ιδιωτικός Ραδιοφωνικός Σταθμός «ΕΙΡΗΝΗ» ζητεί να εγκριθεί η επαναλειτουργία του.
11) Η Βουλευτής Αττικής κ. ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ κατέθεσε αναφορά με την οποία ο Σύλλογος Γονέων Δημοτικού Σχολείου Πόρτο Ράφτη Αττικής ζητεί την επίλυση του στεγαστικού προβλήματος του Σχολείου και την κάλυψη των κενών θέσεων δασκάλων.
12) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία Αγροτικοί Συνεταιρισμοί και Σύλλογοι Μαντουδίου Εύβοιας ζητούν την ομοιοποίηση του πλαφόν παράδοσης σύσπορου βάμβακος σε όλη την περιοχή Μαντουδίου Εύβοιας.
13) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δικηγορικός Σύλλογος Καρδίτσας ζητεί την αύξηση των οργανικών θέσεων Ειρηνοδικών του Ειρηνοδικείου Καρδίτσας.
14) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία οι Συνομοσπονδίες Ατόμων με αναπηρία, Πολύτεκνων Ελλάδας, Αναπήρων και Θυμάτων Πολέμου και η Πανελλήνια Οργάνωση Αγωνιστών Εθν. Αντίστασης ζητούν να δημοσιευθεί η προκήρυξη του έτους 2004 σύμφωνα με το Ν. 2643/98.
15) Ο Βουλευτής Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η «ΚΙΝΗΣΗ για την ΑΜΕΣΗ ΔΗΜΟΚΡΑΤΙΑ» ζητεί να μειωθεί το πληθυσμιακό όριο που απαιτείται για να διαιρεθεί ένας Δήμος σε Διαμερίσματα.
16) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία Φορείς που εκπροσωπούν προστατευόμενες κατηγορίες του Ν. 2643/98 ζητούν τη δημοσίευση της προκήρυξης του Νόμου καθώς και την περαιτέρω βελτίωσή του.
17) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ  κατέθεσαν αναφορά με την οποία ο Σύνδεσμος Εργαζομένων της ΑΣΠΡΟΦΩΣ Α.Ε. ζητεί όλες οι συμβάσεις εργασίας να μετατραπούν σε αορίστου χρόνου.
18) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος Δήμου Παλικής Κεφαλληνίας ζητεί την επίλυση προβλημάτων λειτουργίας των δύο τμημάτων του ΤΕΙ Ιονίων Νήσων στο Ληξούρι Κεφαλληνίας.
19) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Σωματείο Ξενοδοχοϋπαλλήλων Σερβιτόρων και Εργατών Ξενοδοχείων Ζακύνθου ζητεί την άμεση στελέχωση της υπηρεσίας του ΟΑΕΔ Ζακύνθου.
20) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ, ΙΩΑΝΝΗΣ ΠΑΤΣΙΛΙΝΑΚΟΣ και ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία ο Σύλλογος Συνταξιούχων Γενικής Τράπεζας Ελλάδος ζητεί την εξυγίανση και βιωσιμότητα του Ταμείου Αλληλοβοήθειας Προσωπικού της Γενική Τράπεζας.
21) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Ένωση Συλλόγων Γονέων και Κηδεμόνων Αλεξανδρούπολης, ο Σύλλογος Δασκάλων και Νηπιαγωγών «Γεώργιος Βιζυηνός» και η Α΄ Ένωση Λειτουργών Μέσης Εκπαίδευσης Έβρου ζητούν την επίλυση των έντονων και χρονιζόντων προβλημάτων που αφορούν στην εκπαίδευση και τη μόρφωση των παιδιών του Νομού Έβρου.
22) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Σύλλογος Γονέων ΤΕΕ Άμφισσας καταγγέλλει την έλλειψη εκπαιδευτικού προσωπικού στο ΤΕΕ.
23) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο κ. Ανδρέας Νικολαϊδης διαχειριστής της πολυκατοικίας Πατρέως 55-61 στην Πάτρα ζητεί την άμεση απομάκρυνση των κεραιών κινητής τηλεφωνίας που βρίσκονται στις στέγες τριών πολυκατοικιών στην περιοχή της πλατείας Βασιλ. Γεωργίου Α΄.
24) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την άμεση χορήγηση του επιδόματος θέρμανσης στα άτομα με αναπηρία και τις οικογένειές τους.
25) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Δήμος Σαλαμίνας Αττικής ζητεί τη λήψη μέτρων πυροπροστασίας της περιοχής της.
26) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την άμεση χορήγηση του επιδόματος θέρμανσης στα άτομα με αναπηρία και τις οικογένειες τους.
27) Ο Βουλευτής Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία η Οικονομική και Κοινωνική Επιτροπή Ελλάδος (ΟΚΕ) ζητεί τη λήψη μέτρων αναβάθμισης του ρόλου της ως οργάνου έκφρασης των συνολικών κοινωνικών συμφερόντων.
28) Ο Βουλευτής Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με την οποία οι Συνομοσπονδίες Ατόμων με αναπηρία, Πολυτέκνων Ελλάδας, Αναπήρων και Θυμάτων Πολέμου και η Πανελλήνια Οργάνωση Αγωνιστών Εθνικής Αντίστασης ζητούν να δημοσιευθεί η προκήρυξη του Ν. 2643/98 για το έτος 2004.
29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί να χορηγηθεί το επίδομα αναπηρίας σε όλα τα μέλη του συνταξιούχους τηλεφωνητές του δημοσίου.
30) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Πρόεδρος και Διευθύνων Σύμβουλος Εταιρείας Κατεψυγμένων Λαχανικών Λοκρίδος κ. Γεώργιος Χαλδούπης ζητεί την επίλυση υπόθεσής του στην Αγροτική Τράπεζα της Ελλάδας.
31) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Εξωραϊστικός Σύλλογος και το Συνοικιακό Συμβούλιο Εργατικών Κατοικιών ΙΙΙ Νέας Μαγνησίας Λαμίας ζητεί την επίλυση προβλήματος  έλλειψης χώρου στάθμευσης αυτοκινήτων.
32) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Εξωραϊστικός Σύλλογος και το Συνοικιακό Συμβούλιο Εργατικών Κατοικιών ΙΙΙ Νέας Μαγνησίας Λαμίας ζητεί οικονομική κάλυψη εξόδων του.
33) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Εξωραϊστικός Σύλλογος και το Συνοικιακό Συμβούλιο Εργατικών Κατοικιών ΙΙΙ Νέας Μαγνησίας Λαμίας ζητεί την αγορά οικοπέδου από τον ΟΕΚ.
34) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Εξωραϊστικός Σύλλογος και το Συνοικιακό Συμβούλιο Εργατικών Κατοικιών ΙΙΙ Νέας Μαγνησίας Λαμίας ζητεί την επιστημονική συμπαράσταση των μηχανικών του ΟΕΚ σε κατασκευαστικά προβλήματα των κατοικιών τους.
35) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Κωνσταντίνος Αστρακάς  κάτοικος Λαμίας ζητεί τη διενέργεια αυτοψίας σε οικοδομικό συγκρότημα κατοικιών και βιοτεχνιών στην περιοχή.
36) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ιερά Μονή Αγίου Γεωργίου στους Μύλους Φθιώτιδας ζητεί οικονομική ενίσχυση για την ανέγερση Ξενώνα.
37) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Ραδιοτηλεοπτικός Οργανισμός ΣΤΑΡ Α.Ε. Κεντρικής Ελλάδας ζητεί τη χορηγία του περιοδικού ΑΣ Λαμία ΠΑΕ.
38) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί να συμπεριληφθούν τα ξενοδοχεία Ε΄ κατηγορίας στο πρόγραμμα κοινωνικού τουρισμού έτους 2005-2006.
39) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί την τροποποίηση του Ν. 2971/01.
40) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου ζητεί τη χρηματοδότηση έργων αποχέτευσης – ύδρευσης στο νησί.
41) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ανάφης Κυκλάδων ζητεί τη χρηματοδότηση ακτοπλοϊκής γραμμής  σύνδεσης της Ανάφης με τη Θήρα.
42) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Τήνου ζητεί την κατασκευή γηπέδων καλαθοσφαίρισης.
43) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Κύθνου διαμαρτύρεται για την καθυστέρηση αποκατάστασης των ζημιών από καιρικά φαινόμενα στο νησί της Κύθνου.
44) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Μήλου ζητεί να καλυφθούν οι κενές θέσεις καθηγητών στα Δημοτικά Σχολεία Μήλου και Κιμώλου.
45) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Δρυμαλίας Κυκλάδων ζητεί την έγκριση χρηματοδότησης για την ολοκλήρωση έργων του προγράμματος «ΕΛΛΑΔΑ 2004» στην περιοχή του Δήμου του.
46) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Σύλλογος Βοήθεια στο Σπίτι Νομού Καρδίτσας ζητεί τη χορήγηση πολυμορφικών αυτοκινήτων.
47) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γεώργιος Σημίτης, κάτοικος Δ.Δ. Π. Μυλοποτάμου Δήμου Κύρρου Πέλλας, ζητεί την επίλυση φορολογικού προβλήματος.
48) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την κίνηση των Ι.Χ. οχημάτων στο κέντρο των πόλεων.
49) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ευνοϊκότερη τιμολογιακή αντιμετώπιση για τους δημότες 4 Δήμων της Αχαΐας και Αιτωλ/νίας κατά τη διάβαση της γέφυρας Ρίου – Αντιρρίου.
50) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η πρόσληψη 14 πολύτεκνων – ιερωμένων – εκπαιδευτικών εκτός εξετάσεων του ΑΣΕΠ.
51) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση ενεργοποίηση προγραμμάτων απασχόλησης από τον ΟΑΕΔ.
52) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πολυτεκνική Οργάνωση Πατρών και Περιχώρων Αχαΐας ζητεί να της χορηγηθεί ένα πούλμαν 16-24 θέσεων.
53) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Αρχηγών Μονογονεϊκών Οικογενειών Νομού Έβρου ζητεί να συμπεριληφθούν οι μονογονεϊκές οικογένειες στις νέες φορολογικές ρυθμίσεις.
54) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ομοσπονδία Ενώσεων Συλλόγων Γονέων Νομού Αχαΐας, υποβάλλει προτάσεις της αναφορικά με τις μετεγγραφές των φοιτητών.
55) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Παναιγιάλειος Ένωση Συνεταιρισμών ζητεί την εκκαθάριση των ποσών επιδότησης της ελαιοκομικής περιόδου 2002-2003.
56) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Εκπολιτιστικός Σύλλογος Συνοικίας Μακρυγιάννη Πατρών ζητεί την οικονομική ενίσχυση των δραστηριοτήτων του.
57) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία η Ένωση Πολιτών Ματαράγκας Μεσολογγίου ζητεί την επίλυση του προβλήματος ύδρευσης στο Δήμο Αρακύνθου.
58) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ  ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Νομαρχιακό Συμβούλιο Ημαθίας με αφορμή την πολύνεκρη τραγωδία στο Μαλιακό κόλπο, ζητεί να επισπευσθούν όλα τα υπό μελέτη ή εκτέλεση έργα οδοποιίας της χώρας αλλά και της Ημαθίας ειδικότερα.
59) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία εργαζόμενοι με συμβάσεις ορισμένου χρόνου και συμβάσεις έργου που απασχολούνται στην τοπική αυτοδιοίκηση και στον ευρύτερο δημόσιο τομέα στο Νομό Λευκάδας και την Επαρχία Βόνιτσας ζητούν την μετατροπή των συμβάσεών τους σε αορίστου χρόνου.
60) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την άμεση χορήγηση του επιδόματος θέρμανσης στα άτομα με αναπηρία και τις οικογένειές τους.
61) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Γενική Συνομοσπονδία Επαγγελματιών Βιοτεχνών Εμπόρων Ελλάδος (ΓΣΕΒΕΕ) διαμαρτύρεται για την υποβάθμιση του θεσμικού ρόλου της ΟΚΕ και ζητεί τη λήψη άμεσων αποφάσεων για την υποβολή όλων των Νομοσχεδίων οικονομική και κοινωνικής υφής για γνωμοδότηση στην ΟΚΕ.
62) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Εργαζομένων ΟΤΑ και Δημ. Επιχειρήσεων Θεσσαλονίκης ζητεί τη μετάταξη του κ. Δ. Ακριτίδη στο Δήμο Συκεών.
63) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την οικονομική στήριξη των δραστηριοτήτων  του Γλωσσικού Ομίλου Βόλου Μαγνησίας.
64) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την κατασκευή έργων υποδομής στη νήσο Αλόννησο.
65) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Σύλλογος Γονέων Μαθητών και Μαθητριών Ενιαίου Λυκείου Μύρινας Λήμνου ζητεί τα βιβλία της ξένης γλώσσας που διδάσκεται στα σχολεία να διανέμονται στους μαθητές δωρεάν.
66) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμος Πέτρας Λέσβου ζητεί να λειτουργήσει στην περιοχή του Λιμενικός Σταθμός και Τελωνείο.
67) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Πολιτιστικός Σύλλογος Μυτιληναίων Πετρούπολης «Ο ΘΕΟΦΙΛΟΣ» ζητεί την οικονομική στήριξη των δραστηριοτήτων του.
68) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Χρήστος Κιοσέογλου αναφέρεται στο θέμα της πιστοποίησης των πτυχίων γλωσσομάθειας.
69) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία το παράρτημα Καρδίτσας του ΤΕΙ Λάρισας ζητεί να λειτουργήσει εργαστήριο πιστοποίησης ευρωπαλέτας στο ΤΕΙ Καρδίτσας.
70) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Αργιθέας Καρδίτσας ζητεί την αποκατάσταση των ζημιών που προκλήθηκαν από ακραία καιρικά φαινόμενα στην περιοχή του.
71) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Δήμαρχος Αμπελώνα Λάρισας ζητεί οικονομική ενίσχυση για να πραγματοποιηθούν αντιπλημμυρικά  και αποχετευτικά έργα στο Δήμο του.
72) Ο Βουλευτής Καρδίτσας κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε δημοσίευμα εφημερίδας που αφορά στην επιλογή καθηγητών Γενικής Παιδείας στα Μουσικά Σχολεία.
73) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά αποζημιώσεις καλλιεργητών στην περιοχή Τυμπακίου.
74) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην αξιοποίηση των επιδοτούμενων προγραμμάτων για τον εκσυγχρονισμό των ενοικιαζομένων διαμερισμάτων κ.λπ.
75) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμαρχος Ηρακλείου Κρήτης ζητεί την παραχώρηση κτιρίου για την δημιουργία Μουσείου Φυσικής Ιστορίας.
76) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Δημοτικό Συμβούλιο Κρήτης ζητεί τον επαναπροσδιορισμό των ορίων των Αρχαιολογικών Ζωνών Κνωσσού.
77) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Οικονομική και Κοινωνική Επιτροπή Ελλάδος ζητεί την αναβάθμιση του θεσμικού της ρόλου.
78) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Μακρύ Γιαλού Λασιθίου ζητεί οικονομική ενίσχυση για την αποκατάσταση των ζημιών από τις βροχοπτώσεις που έπληξαν το Δήμο του.
79) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης Μεγάρων διαμαρτύρεται για την απόλυση συμβασιούχων συναδέλφων τους.
80) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης ζητεί την ένταξη σε κατασκευαστικό πρόγραμμα του ΟΕΚ έτους 2005 της ανέγερσης νέου οικισμού στη Νεάπολη.
81) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων ΕΚΑΒ Κρήτης ζητεί την πρόσληψη προσωπικού στους νέους τομείς του ΕΚΑΒ στη Σητεία και Ιεράπετρα.
82) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Αμφίκλειας Φθιώτιδας ζητεί την αναβάθμιση του πρακτορείου της ΔΕΗ στην Αμφίκλεια.
83) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Αμφίκλειας Φθιώτιδας ζητεί αύξηση των πιστώσεων που δικαιούται για το έτος 2004.
84) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Θεσσαλιώτιδος Φθιώτιδας ζητεί να επιλυθεί το ιδιοκτησιακό πρόβλημα που καθυστερεί  το έργο της ανάδειξης της ακρόπολης της αρχαίας Πρόερνας στο Νέο Μοναστήρι.
85) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Εκπολιτιστικός Επιμορφωτικός Σύλλογος Υπαταίων «ΟΙ ΑΙΝΙΑΝΕΣ» ζητεί οικονομική ενίσχυση για τη συνέχιση των δραστηριοτήτων του.
86) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων τα οποία αναφέρονται στο κυκλοφοριακό πρόβλημα της Πάτρας.
87) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις συμβάσεις των εξοπλιστικών προγραμμάτων.
88) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί να συμπεριληφθούν τα ξενοδοχεία Ε΄ κατηγορίας στο πρόγραμμα κοινωνικού τουρισμού 2005-2006.
89) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Νομαρχιακή Αυτοδιοίκηση Λάρισας ζητεί τη χρηματοδότηση του έργου ανέγερσης του Αστυνομικού Μεγάρου Λάρισας.
90) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Ομοσπονδία Εμποροραπτών – Ραπτών Ελλάδος ζητεί να ενταχθεί το επάγγελμα των ραπτών στα παραδοσιακά επαγγέλματα.
91) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την κατασκευή του Δυτικού Σιδηροδρομικού Άξονα Ελλάδας.
92) Ο Βουλευτής Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Λεύκτρου Μεσσηνίας ζητεί την ίδρυση πυροσβεστικού κλιμακίου εντός της περιοχής του.
93) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία Κάτοικοι και Φορείς του Δημοτικού Διαμερίσματος Ροδιάς του Δήμου Γαζίου Ηρακλείου ζητούν την απομάκρυνση κεραιών κινητής τηλεφωνίας που έχουν παράνομα εγκατασταθεί στην περιοχή τους.
     94) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμος Ηρακλείου Κρήτης ζητεί να του παραχωρηθεί κτίριο που ανήκει στη ΔΕΗ, για να δημιουργήσει Μουσείο Φυσικής Ιστορίας.
95) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία Γονείς Μαθητών της ομάδας πετοσφαίρισης του Αριστοτελείου Κολεγίου Θεσσαλονίκης ζητούν να ανακηρυχθεί η ομάδα πετοσφαίρισης του Αριστοτελείου Κολεγίου, ως πρωταθλήτρια Λυκείων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 358/29-4-04 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. ΤΚΕ/Φ1/12073/28-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμό 358/29-4-2004, που κατέθεσε στη Βουλή ο Βουλευτής κ. Θάνος Μωραΐτης, για τη μετατροπή των συμβάσεων ιδιωτικού δικαίου ορισμένου χρόνου ή έργου σε αορίστου των συμβασιούχων εργαζομένων, μέσω του προγράμματος ΕΠΕΑΕΚ, στη Πανεπιστημιακή Σχολή Αγρινίου που υπάγεται στο Πανεπιστήμιο Ιωαννίνων, σας γνωρίζουμε τα εξής:
     Το Υπουργείο Εσωτερικών Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης Ιουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το Διάταγμα για την μετατροπή των συμβάσεων θα κριθεί από τα αρμόδια όργανα κατά περίπτωση.
     Για όσους δεν συμπεριληφθούν στις ανωτέρω ρυθμίσεις, θα υπάρξει νομοθετική ρύθμιση, για ενδεχόμενη μοριοδότησής τους, κατά τη διαδικασία πρόσληψης τακτικού προσωπικού, όπως έχει ανακοινωθεί από τον Υπουργό Εσωτερικών, Δημόσιας Διοίκησης και Αποκέντρωσης.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
    2. Στην με αριθμό 606/10-5-04 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. Β-484/2-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 606/10-5-04, που κατέθεσε στη Βουλή η Βουλευτής κ. Έλσα Παπαδημητρίου, σύμφωνα και με το έγγραφο αριθμ. ΥΠΑ/Δ13/ A/21665/859/1-6-04 της Υπηρεσίας Πολιτικής Αεροπορίας (Υ.Π.Α.), σας πληροφορούμε ότι:
     1. Στον Νομό Αργολίδας δεν μπορεί να κατασκευαστεί αεροδρόμιο, διότι η περιοχή ευρίσκεται στη ζώνη επιρροής των 100 χλμ. από τον Διεθνή Αερολιμένα Αθηνών.
     2. Σχετικά με την μετατροπή του στρατιωτικού αεροδρομίου της Τριπόλεως σε πολιτικό, σας γνωστοποιούμε ότι από τη μελέτη «Ανάπτυξης Αερολιμένα Τρίπολης για πτήσεις Πολιτικής Αεροπορίας», που εκπονήθηκε από ιδιωτικό Μελετητικό Γραφείο για λογαριασμό της Υ.Π.Α., προκύπτει ότι, σύμφωνα με τους διεθνείς Κανονισμούς (Annex 14, PANS-OPS του ICAO) δεν είναι εφικτή η λειτουργία αεροδρομίου που θα εξυπηρετεί πτήσεις αεροσκαφών Πολιτικής Αεροπορίας κατηγορίας D (ήτοι, μεγάλων αεροσκαφών, με εκπέτασμα πτερύγων από 36 έως 52 μ. και εκπέτασμα τροχών από 9 έως 14μ.). Η εν λόγω μελέτη, αφού εγκριθεί σύμφωνα με την Υπηρεσιακή διαδικασία, θα μπορεί να γνωστοποιηθεί στους ενδιαφερόμενους.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
    3. Στην με αριθμό 603/10-5-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 162Β/2-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην ανωτέρω ερώτηση, σας ενημερώνουμε ότι το ΥΠΕΧΩΔΕ δεν έχει εκδώσει καμία απόφαση σχετιζόμενη με τις εγκαταστάσεις της Πολεμικής Αεροπορίας για τις οποίες επισημαίνεται στην Ερώτηση του Βουλευτή κ. Φώτη Κουβέλη ότι ευρίσκονται πλησίον της περιοχής Τερψιθέας Γλυφάδας όπου οι κάτοικοι αναφέρουν αύξηση θανάτων από καρκίνο. Εξάλλου τα έργα και δραστηριότητες που εξυπηρετούν σκοπούς Εθνικής Άμυνας δεν περιλαμβάνονται στο πεδίο εφαρμογής των κείμενων διατάξεων περιβαλλοντικής αδειοδότησης.
     Το ΥΠΕΧΩΔΕ θα εξετάσει τη δυνατότητα σύστασης Επιτροπής με συμμετοχή και των Υπουργείων Εθνικής Άμυνας και Υγείας καθώς και της Ελληνικής Επιτροπής Ατομικής Ενέργειας για τη διερεύνηση του θέματος.
     Ο Υπουργός
     Γ. ΣΟΥΦΛΙΑΣ»
     4. Στην με αριθμό 608/10-5-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 29518/3-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σχετικά με την εκτέλεση έργων για τη βελτίωση του οδικού τμήματος Πιτσινέικα - Ριγάνι στο Δήμο Ναυπάκτου, σας γνωρίζουμε ότι η Περιφέρεια Δυτικής Ελλάδας στα πλαίσια της ιεράρχησης των αναγκών και των χρηματοδοτικών δυνατοτήτων της, θα εξετάσει την ένταξη του εν λόγω έργου στο Γ΄ ΠΕΠ Δυτικής Ελλάδας.
     Ο Υφυπουργός
     Α. ΝΑΚΟΣ»
     5. Στην με αριθμό 909/20-5-04 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 184/9-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Aπαvτώντας στην παραπάνω ερώτηση που κατέθεσε ο Βουλευτής κ. Σ. Κουτμερίδης, σας πληροφορούμε τα εξής:
     Ο ΕΛ.Γ.Α. προχωρά ήδη στην εφαρμογή καταβολής των αποζημιώσεων για τις ζημιές στη φυτική παραγωγή εντός τριμήνου από το χρόνο συγκομιδής του προϊόντος. Ήδη πληρώνονται οι πρώτες περιπτώσεις αποζημιώσεων εντός 3 μηνών.
     Σε περίπτωση καθυστέρησης πέραν του τριμήνου, οι αποζημιώσεις θα καταβάλλονται στους δικαιούχους εντόκως.
     Ο Υπουργός
     Σ. ΤΣΙΤΟΥΡΙΔΗΣ»
    6. Στην με αριθμό 998/25-5-2004 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 22473/ΕΥΣ/3321/8-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σχετικά με την ερώτηση με αρ. πρωτ. 998/25-05-04 του Βουλευτή κ. Β. Κεγκέρογλου, σας γνωρίζουμε ότι:
     Στα πλαίσια της με αρ. πρωτ. 2921/11-07-03 πρόσκλησης της Υπηρεσίας Διαχείρισης ΠΕΠ Κρήτης, έχουν υποβληθεί οι προτάσεις, συνοδευόμενες από τα αντίστοιχα Τεχνικά Δελτία Έργου. Μετά από τους προβλεπόμενους σχετικούς ελέγχους για τη φύση, το είδος, τη συμβατότητα, την πληρότητα, την ωριμότητα και τη σκοπιμότητα των προτεινόμενων έργων και υποέργων, η ανωτέρω Υπηρεσία εισηγείται αναφορικά με την ένταξή τους στο Επιχειρησιακό Πρόγραμμα, στο Γενικό Γραμματέα της Περιφέρειας.
     Ο Υφυπουργός
     ΧΡΗΣΤΟΣ ΦΩΛΙΑΣ»
    7. Στην με αριθμό 296/27-4-2004 ερώτηση των Βουλευτών κυρίων Σταύρου Σκοπελίτη και Ιωάννου Πατσιλινάκου δόθηκε με το υπ’ αριθμ. 21909/ΕΥΣ/3114/7-6-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης, η οποία μας διαβιβάστηκε από το ΥΠΕΣΔΔΑ και στο βαθμό που αφορά το ΥΠΟΙΟ, σας γνωρίζουμε ότι:
     Στην Περιφέρεια Βορείου Αιγαίου, για την τρέχουσα προγραμματική περίοδο 2000 - 2006, υλοποιείται το ΠΕΠ Βορείου Αιγαίου που αποτελεί σημαντική οικονομική και αναπτυξιακή παρέμβαση. Η μέχρι σήμερα αργή πορεία εφαρμογής του οφείλεται σε μία σειρά λόγους με κυριότερους τη συνθετότητα της φύσης και του περιεχομένου του Προγράμματος και την ελλιπή στελέχωση των Τελικών Δικαιούχων.
     Ήδη με την ενδιάμεση αναθεώρηση των Επιχειρησιακών Προγραμμάτων, στα πλαίσια του Γ' ΚΠΣ, και στο ΠΕΠ Βορείου Αιγαίου, στην εφαρμογή της πολιτικής για τη βέλτιστη αξιοποίηση της δυναμικής και των πόρων του Προγράμματος, στον χρονικό ορίζοντα της τρέχουσας προγραμματικής περιόδου, καθώς και την αποφυγή απώλειας πόρων από την εφαρμογή αυστηρών δημοσιονομικών κανόνων, αντιμετωπίζονται τέτοια θέματα και αναμένεται σημαντική βελτίωση. Προς αυτήν την κατεύθυνση σχεδιάστηκε και τίθεται σε εφορμογή ειδικό «πρόγραμμα επιτάχυνσης».
     Για την ενίσχυση της διοικητικής κα διαχειριστικής ικανότητας των αδύναμων Τελικών Δικαιούχων, συγκροτήθηκε και λειτουργεί ειδική ομάδα υποστήριξης από τη ΜΟΔ του ΚΠΣ. Η ομάδα αυτή υποστηρίζει φορείς, κυρίως Δήμους και Νομαρχίες στις νησιωτικές Περιφέρειες και στην Περιφέρεια Βορείου Αιγαίου.
     Όσον αφορά στην ενεργοποίηση του ΠΕΠ Βορείου Αιγαίου, σας γνωρίζουμε ότι, με τα έως σήμερα οικονομικά στοιχεία (ΟΠΣ 15.05.2004), ο προϋπολογισμός των Μέτρων του Προγράμματος για τα οποία έχουν αναληφθεί νομικές δεσμεύσεις ανέρχεται στο 25% της Δημόσιας Δαπάνης. Οι πραγματοποιηθείσες δαπάνες φθάνουν στο 17% της δέσμευσης της Δημόσιας Δαπάνης των ετών 2001 - 2004, με πρόβλεψη να φθάσει το 31% μέχρι το τέλος του τρέχοντος έτους.
     Ο Υφυπουργός
     ΧΡΗΣΤΟΣ ΦΩΛΙΑΣ»
     8. Στην με αριθμό 832/18-5-04 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 170/7-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Π. Αντωνακόπουλος, σας πληροφορούμε τα εξής:
     1. Για τις καλυπτόμενες από τον ΕΛ.Γ.Α. ζημιές που προκλήθηκαν από την ανεμοθύελλα της 5-5-04 σε καλλιέργειες καρπουζιού του Ν. Ηλείας, οι Γεωπόνοι του Υποκ/τος ΕΛ.Γ.Α. Πάτρας διενήργησαν αμέσως τις απαραίτητες επισημάνσεις και ενημέρωσαν τους παραγωγούς να υποβάλουν Δηλώσεις.
     Το έργο των εξατομικευμένων εκτιμήσεων άρχισε ήδη από 12-5-04 (πριν τη λήξη της προθεσμίας για υποβολή Δηλώσεων) και θα ολοκληρωθεί το συντομότερο δυνατό.
     2. Σύμφωνα με τον Κανονισμό Ασφάλισης Φυτικής Παραγωγής του ΕΛ.Γ.Α., η μείωση του αντικειμενικώς προσδοκώμενου εισοδήματος εξ αιτίας καλυπτόμενων ασφαλιστικά ζημιογόνων αιτίων, θεωρείται ζημιά και περιλαμβάνεται στο πόρισμα εκτίμησης.
     Σημειώνεται ότι, το προσωπικό που υπηρετεί στο Υποκ/μα ΕΛ.Γ.Α. Πάτρας, καλύπτει επαρκώς τις ανάγκες του Υποκ!τος και δεν εκκρεμεί αίτημά του για άμεση πρόσληψη επιπλέον εποχικού . προσωπικού του κλάδου ΠΕ Γεωπόνων.
     Ο Υπουργός
     Κ. ΤΣΙΤΟΥΡΙΔΗΣ»
     9. Στην με αριθμό 966/24-5-04 ερώτηση των Βουλευτών κυρίων Μιχάλη Καρχιμάκη, Νόρας Κατσέλη, Χρήστου Αηδόνη και Μάρκου Μπόλαρη δόθηκε με το υπ’ αριθμ. ΥΠΠΟ/ΓΡ.ΑΝ.ΥΦ.ΥΠ.Κ.Ε./70/26-5-04 έγγραφο από την Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ΄ αριθμ. 966/24.05.2004 ερώτηση των Βουλευτών κυρίων Μιχάλη Καρχιμάκη, Νόρας Κατσέλη, Χρήστου Αηδόνη και Μάρκου Μπόλαρη, σας γνωρίζουμε τα εξής:
     Η σύνθεση του Διοικητικού Συμβουλίου της Εταιρείας «Ολυμπιακά Ακίνητα Α.Ε.», έγινε με Κοινή Υπουργική Απόφαση του Υπουργού Οικονομίας και Οικονομικών και της Αναπληρωτού Υπουργού Πολιτισμού και με κριτήριο την καλύτερη δυνατή στελέχωση της Εταιρείας που εποπτεύουν τα δύο Υπουργεία. Είναι αυτονόητο ότι όλα τα μέλη του Δ.Σ. της Εταιρείας έχουν στενή σχέση συνεργασίας με την πολιτική ηγεσία, προκειμένου να υλοποιήσουν τις πολιτικές αποφάσεις της Κυβέρνησης.
     Η σύνθεση του Διοικητικού Συμβουλίου έχει ως εξής:
     Χρήστος Χατζηεμμανουήλ, Πρόεδρος, Επίκουρος Καθηγητής Οικονομικών του London School of Economics.
     Δημήτρης Κυριακάκος, Αντιπρόεδρος, Αρχιτέκτων - Πολεοδόμος.
     Μέλη: Σπύρος Κλαδάς, Δικηγόρος, Λεωνίδας Κορρές, Οικονομολόγος και Μιχάλης Παλαιολόγος, Δημοσιογράφος.
     Σχετικά με το ύψος της αποζημίωσης των μελών του Δ.Σ. κατά τις συνεδριάσεις τους, προφανώς αναφέρεστε στα χρήματα που εισέπρατταν τα στελέχη που είχε διορίσει η απελθούσα κυβέρνηση του ΠΑΣΟΚ. Η νέα Διοίκηση δεν έχει καν αποφασίσει για το θέμα της αποζημιώσεως των νέων μελών, διότι το νέο Δ.Σ. έχει θέσει άλλες προτεραιότητες στα θέματα που εξετάζει.
     Σύμφωνα με τα οικονομικά στοιχεία και την πολιτική που ακολουθούσε η προηγούμενη διοίκηση, τα μέλη του Δ.Σ. έλαβαν 14.106,60€ έκαστος συνολική αποζημίωση για τις συνεδριάσεις από 1.10.2002 έως 31.12.2003. Αποστέλλεται συνημμένα και το σχετικό απόσπασμα Πρακτικού.
     Η Αναπληρωτής Υπουργός
     ΦΑΝΗ ΠΑΛΛΗ-ΠΕΤΡΑΛΙΑ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    10. Στην με αριθμό 1032/25-5-04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 17407/282/16-6-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση, σας γνωρίζουμε τα εξής:
     Ο Δήμος Βιάννου κατέθεσε την πρόταση για χρηματοδότηση του έργου «Εγκατάσταση επεξεργασίας και Διάθεσης λυμάτων Οικισμών Άνω Βιάννου, Λουτρακίου, Κάτω Βιάννου Δήμου Βιάννου» συνολικού προϋπολογισμού 575.000 ευρώ, δύο φορές σε ανταπόκριση σχετικών προσκλήσεων του Επιχειρησιακού προγράμματος ΠΕΡΙΒΑΛΛΟΝ (ΕΠΠΕΡ 2000-2006).
     Την πρώτη φορά κατατέθηκε στις 3/11/2003 στο πλαίσιο της 3ης πρόσκλησης του Μέτρου 6.2 «Βασικά έργα υποδομής στον τομέα της διαχείρισης των υδάτων»
     Η Πρόσκληση αυτή προέβλεπε ότι η αξιολόγηση των προτάσεων θα γίνει με το σύστημα της «Άμεσης Αξιολόγησης», δηλαδή της αυτοτελούς αξιολόγησης κάθε πρότασης, με την υποβολή της, και κατά σειρά πρωτοκόλλησης στην Υπηρεσία μας, έως εξαντλήσεως του προϋπολογισμού της αντίστοιχης Πρόσκλησης. Η συγκεκριμένη πρόταση πήρε αριθμό πρωτ. 168887 (σειρά 31η) και ο προϋπολογισμός είχε εξαντληθεί σε άλλες προτάσεις που είχαν κατατεθεί προγενέστερα.
     Την δεύτερη φορά κατατέθηκε αίτηση στις 6/11/2003 στο Πλαίσιο της 4ης Πρόσκλησης του μέτρου 1.2 «Ειδικές παρεμβάσεις στον τομέα της αποχέτευσης και ειδικά έργα».
     Η πρόκληση αυτή προέβλεπε ότι η αξιολόγηση των προτάσεων θα γίνει με το σύστημα της «Συγκριτικής Αξιολόγησης», δηλαδή, κάθε πρόταση αξιολογείται με βάση ορισμένα κριτήρια, εκ των οποίων άλλα λαμβάνουν δυαδική βαθμολογία (Ναι/ΟΧΙ) και άλλα αριθμητικό βαθμό.
     Η πρόταση αυτή αξιολογήθηκε αρνητικά, παρ΄ότι ήταν μέσα στους στόχους του Μέτρου 1.2, διότι έλαβε μικρότερη βαθμολογία σε σχέση με άλλες προτάσεις που κατατέθηκαν, λόγω του επιπέδου ωριμότητας από άποψη μελετών και αδειοδοτήσεων.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     11. Στην με αριθμό 1328/4-6-04 ερώτηση των Βουλευτών κυρίων Βασιλείου Κεγκέρογλου, Μιχαήλ Καρχιμάκη και Εμμανουήλ Όθωνα, δόθηκε με το υπ’ αριθμ. 266/7-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές, κύριοι Β. Κεγκέρογλου, Μ. Καρχιμάκης, Μ. Όθωνας, σας πληροφορούμε τα εξής:
     Στα πλαίσια του Μέτρου 4.3 του Επιχειρησιακού Προγράμματος «Αγροτική Ανάπτυξη - Ανασυγκρότηση της Υπαίθρου 2000-2006 (ΕΠΑΑ-Α Υ 2000-2006)», με τη 2η Προκήρυξη του Μέτρου έχουν κατατεθεί στην αρμόδια Υπηρεσία του Υπουργείου προγράμματα για πιστοποίηση καθώς και για δράσεις προβολής και προώθησης αγροτικών προϊόντων (σύνολο 418).
     Η αξιολόγηση των προτάσεων που έχουν υποβληθεί δεν έχει αρχίσει μέχρι σήμερα, διότι υπήρξε νομικό πρόβλημα όσον αφορά τα κριτήρια αξιολόγησης τα οποία θα λαμβάνονταν υπόψη για το σύνολο των προτάσεων της 2ης Προκήρυξης.
     Με βάση όμως την υπ' αριθμ. 130/2004 Γνωμοδότηση του Δ' Τμήματος του Νομικού Συμβουλίου του Κράτους, η οποία έγινε δεκτή, θα ανακληθεί η 2η Προκήρυξη στο πλαίσιο της οποίας υποβλήθηκαν οι προαναφερθέντες συγκεκριμένοι εκκρεμείς φάκελοι-αιτήσεις οι οποίοι και θα επιστραφούν στους ενδιαφερομένους, με παράλληλη έκδοση και δημοσίευση νέας προκήρυξης για το Μέτρο 4.3, στην οποία θα γίνεται μνεία των νέων κριτηρίων αξιολόγησης της Υπουργικής Απόφασης 125761/04, βάσει των οποίων θα χωρήσει η σχετική αξιολόγηση των υποβληθησομένων φακέλων - αιτήσεων.
     Ο Υπουργός
     Σ. ΤΣΙΤΟΥΡΙΔΗΣ»
      12. Στην με αριθμό 1366/8-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ900α/4102/7264/22-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1366/08-06-2004 ερώτησης, που κατέθεσε ο Βουλευτής κ. Μιχάλης Καρχιμάκης, με θέμα την εκλογή των αιρετών οργάνων στα Ανώτατα Στρατιωτικά Εκπαιδευτικά Ιδρύματα (ΑΣΕΙ), σας γνωρίζουμε τα ακόλουθα:
      Η προηγούμενη Πολιτική Ηγεσία του Υπουργείου Εθνικής Άμυνας, αποδεχόμενη την αποστολή του Φ. 900/8/8357/Σ.84/25 Φεβρουαρίου 2004 εγγράφου του ΕΠΥΕΘΑ και τελώντας σε γνώση του περιεχομένου του παραβίασε κατά τρόπο άμεσο και ευθύ την κείμενη νομοθεσία για τα Ανώτατα Στρατιωτικά Ιδρύματα και τούτο διότι σύμφωνα με τις διατάξεις των ισχυόντων νομοθετημάτων (άρθρο 14 παρ.4 Ν.2292/1995 και 1 παρ.5 Ν. 3187/2003) η εποπτεία επί των ΑΣΕΙ ασκείται από τον Υπουργό Εθνικής Άμυνας αποκλειστικά δια των Γενικών Επιτελείων, οι Αρχηγοί των οποίων είναι υπεύθυνοι έναντι του Υπουργού Εθνικής Άμυνας για την άρτια εκπαίδευση του προσωπικού τους. Ως εκ τούτου δεν υπήρχε κάποιου είδους νομιμοποίηση του ΕΠΥΕΘΑ όχι μόνο να εκδώσει το έγγραφο που προαναφέρεται αλλά ούτε και να δώσει επιτακτικό χαρακτήρα στο περιεχόμενό του, όπως προκύπτει από τη φράση «πρέπει σε κάθε ΑΣΕΙ να κινηθούν οι διαδικασίες εκλογής…..», λαμβανομένου μάλιστα υπόψη του γεγονότος ότι το ΕΠΥΕΘΑ με το έγγραφο αυτό έθεσε κανόνες δικαίου, που αφορούσαν τις διαδικασίες διεξαγωγής των αρχαιρεσιών, οι οποίες μπορούσαν να αποτελέσουν αντικείμενο αποκλειστικά και μόνο του Προεδρικού Διατάγματος με το οποίο θα κυρωνόταν ο Οργανισμός κάθε ΑΣΕΙ (άρθρο 26 παρ. 1 η Ν.3187/2003).
      Η επίκληση του άρθρου 31 παρ. 19 του Ν. 3187/2003, δεν διαφοροποιεί ουδόλως τα προεκτεθέντα και τούτο διότι η διάταξη της συγκεκριμένης παραγράφου δεν επιτάσσει κάποια δέσμευση αλλά αποτελεί έκφραση κατεύθυνσης προς τη Διοίκηση να προβεί στις απαραίτητες ενέργειες, στα πλαίσια όμως του Προεδρικού Διατάγματος με το οποίο θα κυρωνόταν ο Οργανισμός κάθε ΑΣΕΙ, η δε αναφορά στην εξάμηνη προθεσμία που τάσσεται από το άρθρο 26 παρ. 1 του Ν.3187/2003 είναι κατ' ουσία κενή περιεχομένου, καθόσον η προθεσμία αυτή δεν έχει αποκλειστικό χαρακτήρα, όπως έχει κριθεί επανειλημμένα από τα Διοικητικά Δικαστήρια.
      	Αναφορικά με το Φ. 900/71/1999/Σ.21/20 Μαΐου 2004 έγγραφο του ΕΠΥΕΘΑ, παρατηρούμε, από το περιεχόμενό του, ότι περιορίζεται σε μια διαπίστωση των όσων έχουν συμβεί, επαναλαμβάνει τη διατύπωση των άρθρων του νόμου περί ΑΣΕΙ και δεν υπεισέρχεται σε θέματα νομιμότητας και κύρους των αρχαιρεσιών, δηλαδή αποτελεί έκφραση γνώμης, η έκφραση της οποίας κρίθηκε απαραίτητη μετά την έκδοση του από 25/2/2004 εγγράφου με το πρόδηλα παράνομο περιεχόμενο, λαμβανομένης υπόψη και της συγχύσεως που προκάλεσε η έκδοση του τελευταίου αυτού εγγράφου.
      Από τα προαναφερόμενα συνάγεται το συμπέρασμα ότι η σημερινή Πολιτική Ηγεσία του Υπουργείου Εθνικής Άμυνας δεν λειτουργεί με τρόπο εξωθεσμικό και κατά παράβαση της κειμένης νομοθεσίας, όπως η απελθούσα, αλλά αντιθέτως εργάζεται πάντα εντός των πλαισίων της νομιμότητας με χειρισμούς που αποδεικνύουν σεβασμό σε νόμιμες και θεσμικές διαδικασίες. Η αβασάνιστη και αυθαίρετη υιοθέτηση αβασίμων δημοσιογραφικών σχολίων από τον ερωτώντα Βουλευτή, αποδεικνύει για πολλοστή φορά ότι η καθεστωτική νοοτροπία που διακατείχε την προηγούμενη Κυβέρνηση και την οδηγούσε στη διάπραξη παρανομιών, σε όλο το πλαίσιο λειτουργίας του Υπουργείου Εθνικής Άμυνας, είτε αφορούσε τη διενέργεια κρίσεων των αξιωματικών που είχε σαν αποτέλεσμα την παραίτηση καταξιωμένου Αρχηγού του ΓΕΝ, είτε τη δημιουργία και λειτουργία αδιαφανών διαδικασιών προμηθειών - εξοβελίζοντας τα θεσμικά όργανα της αρμόδιας Στρατιωτικής Ιεραρχίας -, ή η παράνομη επέμβαση στο ευαίσθητο χώρο της παρεχομένης από τα ΑΣΕΙ εκπαίδευσης, εξακολουθεί να υφίσταται, αποδεικνύοντας περίτρανα ότι ο σεβασμός της νομιμότητας και της διαφάνειας δεν αποτελεί για αυτή κριτήριο λειτουργίας ακόμα και στον ευαίσθητο τομέα της Εθνικής Άμυνας.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      13. Στην με αριθμό 844/18-5-04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 11743/2-7-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κος. Γιάννης Δραγασάκης, σας πληροφορούμε ότι:
      Όπως κατ' επανάληψη έχει τονιστεί από τη νέα ηγεσία του Υπουργείου Ανάπτυξης, αποτελεί ζήτημα πρώτης προτεραιότητας η έκδοση των αναγκαίων κανονιστικών αποφάσεων για την αποκατάσταση της εύρυθμης και αποτελεσματικής λειτουργίας της αγοράς.
      Ήδη, σε εφαρμογή των άρθρων 17 και 20 του Ν. 3054/2002 εκδόθηκε η με αριθμό πρωτ. Δ1/11144/24.6.04 Απόφαση του Υφυπουργού Ανάπτυξης με την οποία καθορίζονται οι υποχρεώσεις των διυλιστηρίων και των εταιριών εμπορίας πετρελαιοειδών για τη γνωστοποίηση των τιμών διάθεσης των προϊόντων, εκ μέρους τους στο Υπουργείο Ανάπτυξης και τη Ρ.Α.Ε.
      ΄Ετσι τα διυλ/ρια, θα γνωστοποιούν τον τρόπο με τον οποίο διαμορφώνουν τις εργοστασιακές (eχ factory) τιμές των πετρ/δών προϊόντων στις οποίες περιέχεται και το κόστος διύλισης. Επίσης οι εταιρείες εμπορίας πετρ/δών θα γνωστοποιούν στο ΥΠΑΝ και την ΡΑΕ τις πραγματικές τιμές (συμπεριλαμβανομένων τυχόν εκπτώσεων ή άλλων διακανονισμών) στις οποίες διαθέτουν τα πετρ/δή προϊόντα στους πρατηριούχους ανά νομό. (Αντίγραφο της σχετικής απόφασης σας συνυποβάλλουμε).
      Με την πρωτοβουλία αυτή αφ΄ενός μεν το Υπουργείο Avάπτυξης ενισχύει οπλοστάσιό του για την άσκηση μιας ολοκληρωμένης πετρελαϊκής πολιτικής, αφ΄ ετέρου δε αποκτά τη δυνατότητα της πλήρους γνώσης για την εξέλιξη και τη διαμόρφωση των τιμών
      Παράλληλα, το Υπουργείο ανάπτυξης εξαντλεί κάθε δική του δυνατότητα για την αποτελεσματική λειτουργία της αγοράς και της διαμόρφωσης των χαμηλότερων δυνατόν τιμών των προϊόντων.
      Μέσα στα μέτρα και τις πολιτικές μας περιλαμβάνονται:
      - Ενίσχυση και ενεργοποίηση της Επιτροπής Ανταγωνισμού για τον εντοπισμό περιπτώσεων εναρμονισμένων πρακτικών και φαινομένων αισχροκέρδειας.
      - Αξιοποίηση του ν. 3054/2002 για τη συγκρότηση των αναγκαίων ελεγκτικών μηχανισμών, ώστε να διασφαλιστεί ένα γνήσια ανταγωνιστικό περιβάλλον.
      - Μελέτη για τη ριζική διαφοροποίηση του συστήματος τιμολόγησης των διυλιστηρίων και των εταιρειών εμπορίας με κατεύθυνση την επιμήκυνση του χρόνου τιμολόγησης.
      - Ουσιαστική αναβάθμιση των ΚΕΔΑΚ (Κλιμάκια Ελέγχου Διακίνησης και Αποθήκευσης Καυσίμων) με την επέκταση των ελέγχων σε όλους τους φορείς του πετρελαϊκού συστήματος, δηλαδή της διύλισης, διακίνησης, αποθήκευσης μεταφοράς και διάθεσης των καυσίμων.
      	Παράλληλα, αναθεωρείται ριζικά το σύστημα της βεβαίωσης και της είσπραξης των επιβαλλομένων ποινών.
      Μέχρι σήμερα, στις περιπτώσεις βεβαίωσης προστίμων που οι παραβάτες προσέφευγαν στα δικαστήρια, δεν προβλεπόταν διαδικασία προείσπραξης ή εξωδικαστικού συμβιβασμού.
      Ενεργοποίηση της Γενικής Γραμματείας Καταναλωτή, η οποία είχε συσταθεί πριν από 7 χρόνια και παρέμενε ανενεργή έως το Μάρτιο του 2004.
      Σύντομα θα έλθει στη Βουλή Νομοθετική Ρύθμιση για αναβάθμιση της Επιτροπής Ανταγωνισμού και ενίσχυση του ρόλου της, για να λειτουργήσει πιο αποτελεσματικά και ως πραγματικά ανεξάρτητη αρχή.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 1303/4-6-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 7968/29-6-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Aπαντώντας στην αριθμ. 1303/2004 ερώτηση, που κατατέθηκε στη Βουλή από το Βουλευτή κ. Αλ. Αλαβάνo, σχετικά με τις ομαδικές απολύσεις, σας πληροφορούμε τα εξής:
      Σχετικά με τη νομοθεσία περί ομαδικών απολύσεων που ισχύει στην Ελλάδα, σας ενημερώνουμε ότι οι ομαδικές απολύσεις ρυθμίζονται από το ν. 1387/1983 «Έλεγχος Ομαδικών Απολύσεων και άλλες διατάξεις» όπως αυτός ισχύει σήμερα, μετά τις τροποποιήσεις του από τους Νόμους 1568/1985 «Υγιεινή και ασφάλεια των εργαζομένων», 2736/1999 «Στεγαστικά Προγράμματα του Οργανισμού Εργατικής Κατοικίας και άλλες διατάξεις», και 2874/2000 «Προώθηση της απασχόλησης και άλλες διατάξεις» σε συνέχεια των Κοινοτικών Οδηγιών 75/129/ΕΚ, 92/56/ΕΚ και 98/59/ΕΚ.
      Σύμφωνα με το άρθρο 1 του ν. 1387/1983, όπως ισχύει σήμερα, ομαδικές απολύσεις θεωρούνται όσες γίνονται από επιχειρήσεις ή εκμεταλλεύσεις που απασχολούν περισσότερους από 20 εργαζόμενους για λόγους που δεν αφορούν το πρόσωπο των απολυμένων (όπως απόλυση κατόπιν μηνύσεως) και υπερβαίνουν κάθε ημερολογιακό μήνα τα όρια που ορίζει ο νόμος, δηλαδή:
      - τους 4 εργαζόμενους για επιχειρήσεις ή εκμεταλλεύσεις, που απασχολούν από 20 έως 200 άτομα, και
      - ποσοστό 2-3% του προσωπικού και μέχρι 30 άτομα για επιχειρήσεις ή εκμεταλλεύσεις, που απασχολούν πάνω από 200 άτομα.
      - Το ποσοστό στα παραπάνω πλαίσια καθορίζεται για κάθε ημερολογιακό εξάμηνο και ανάλογα με τις συνθήκες της αγοράς εργασίας με απόφαση του Υπουργού Εργασίας, η οποία εκδίδεται μετά από γνώμη του Ανωτάτου Συμβουλίου Εργασίας και δημοσιεύεται στην Εφημερίδα της Κυβερνήσεως. Σύμφωνα με την αριθμ. 33558/10-12-2003 (ΦΕΚ 1880/Β΄/17-12-2003) απόφαση του Υπουργού Εργασίας και Κοινωνικών Ασφαλίσεων, για το Α΄ εξάμηνο του έτους 2004, το ποσοστό των απολύσεων προσωπικού για επιχειρήσεις ή εκμεταλλεύσεις που απασχολούν πάνω από 200 εργαζομένους καθορίζεται σε ποσοστό 2% του προσωπικού και μέχρι 30 άτομα κατ' ανώτατο όριο το μήνα. Απολύσεις πέραν του ορίου αυτού θεωρούνται ομαδικές.
      Επίσης, σχετικά με το κατά πόσον πρέπει να θεωρούνται ομαδικές απολύσεις κατά την έννοια του νόμου και οι παραιτήσεις εργαζομένων, που γίνονται υπό το κράτος εκφοβισμού για ενδεχόμενη απόλυσή τους, σας ενημερώνουμε ότι δεν υπάγεται στην αρμοδιότητα της Υπηρεσίας μας ο έλεγχος της παραίτησης εργαζομένου από την επιχείρηση όπου εργαζόταν, δηλαδή κατά πόσον η παραίτησή του ήταν πραγματική ή προσχηματική. Ο έλεγχος αυτός εναπόκειται στην κρίση των Δικαστικών Αρχών.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      15. Στην με αριθμό 1305/4-6-04 ερώτηση του Βουλευτή κ. Παναγιώτου Σγουρίδη δόθηκε με το υπ’ αριθμ. 4000/25-6-04 έγγραφο από τον Υπουργό Μακεδονίας –Θράκης η ακόλουθη απάντηση:
      «Απαντώντας στην με αριθμό 1305/4-6-2004 ερώτηση, που κατέθεσε στη Βουλή ο Βουλευτής κ. Παναγιώτης Σγουρίδης, αναφορικά με τις προσλήψεις προσωπικού, που έχουν γίνει σύμφωνα με τον Ν. 2190/94, από το Υπουργείο μας και τους εποπτευόμενους από αυτό οργανισμούς, σας γνωρίζουμε ότι :
      Το Υπουργείο μας, κάθε χρόνο προβαίνει στην πρόσληψη εποχιακού προσωπικού οκτώ (8) θέσεων με σχέση εργασίας ιδιωτικού δικαίου ορισμένου χρόνου, οκτώ (8) μήνες, για κάλυψη παροδικών αναγκών, σύμφωνα με τις διατάξεις του άρθρου 21 του Ν. 2190/94, όπως τροποποιήθηκε και συμπληρώθηκε με τον Ν. 3051/02.
      Σας πληροφορούμε ότι η υπηρεσία μας προβαίνει στις ανωτέρω προσλήψεις μετά από απόφαση εγκριτική της τριμελούς επιτροπής της ΠΥΣ 55/98, τηρώντας με απόλυτη ακρίβεια τις διατάξεις του άρθρου 21 του Ν. 2190/94.
      Εξ' άλλου επισημαίνουμε ότι το ΑΣΕΠ ασκεί τον έλεγχο της τυπικής και ουσιαστικής νομιμότητας των προσλήψεων αυτών και τόσο οι ανακοινώσεις πρόσληψης, όσο και οι πίνακες κατάταξης των υποψηφίων, αποστέλλονται στο ΑΣΕΠ πριν από την δημοσιοποίησή τους.
      Σε ότι αφορά τους εποπτευόμενους από το Υπουργείο Μακεδονίας-Θράκης φορείς και μετά από ενημέρωση που ζητήσαμε και λάβαμε από αυτούς, σας γνωρίζουμε τα εξής:
      Α. Προσλήψεις στις oπoίες έχει προβεί η Εταιρεία Ύδρευσης Αποχέτευσης Θεσσαλονίκης, Ε.Υ.Α.Θ. Α.Ε.
      1. Με την πράξη 128/5-4-96 του Υπουργικού Συμβουλίου προσλήφθηκαν τριάντα (30) άτομα με 8μηνη σύμβαση ορισμένου χρόνου για το έτος 1996 από τον τέως Οργανισμό Υδρεύσεως Θεσσαλονίκης (Ν.Π.Δ.Δ.)
      2. Με την πράξη 55/19-3-97 του Υπουργικού Συμβουλίου προσλήφθηκαν είκοσι (20) άτομα με 8μηνη σύμβαση ορισμένου χρόνου για το έτος 1997 από τον τέως Ο.Υ.Θ.
      3. Το έτος 1998 στο ΦΕΚ 58/3-9-98 Τεύχος προκηρύξεων ΑΣΕΠ προκηρύχθηκαν τριάντα (30) θέσεις προσωπικού με σύμβαση εργασίας Ιδιωτικού Δικαίου αορίστου χρόνου από τον τέως Ο.Υ.Θ και προσλήφθηκαν.
      4. Το ίδιο έτος στο ΦΕΚ 73/6-10-98 Τεύχος Προκηρύξεων ΑΣΕΠ προκηρύχθηκαν δύο (2) θέσεις προσωπικού με σύμβαση εργασίας Ιδιωτικού Δικαίου αορίστου χρόνου από τον τέως Οργανισμό Αποχετεύσεως Θεσσαλονίκης (Ν.Π.Δ.Δ.) και προσλήφθηκαν.
      5. Το έτος 2001 προκηρύχθηκαν έξι (6) θέσεις Ειδικού Επιστημονικού Προσωπικού με σύμβαση εργασίας Ιδιωτικού Δικαίου αορίστου χρόνου και προσλήφθηκαν τρία (3) άτομα (ΦΕΚ 65/2-3-2001 Τεύχος Προκηρύξεων ΑΣΕΠ) από την Ε.Υ.Α.Θ. (Συγχώνευση Ο.Υ.Θ. και Ο.Α.Θ.)
      6. Το έτος 2001 προκηρύχθηκαν τριάντα (30) θέσεις διαφόρων ειδικοτήτων με σύμβαση εργασίας Ιδιωτικού Δικαίου αορίστου χρόνου (ΦΕΚ 352/3-9-2001 Τεύχος Προκηρύξεων ΑΣΕΠ) και προσλήφθηκαν.
      7. Το έτος 2003 προκηρύχθηκαν ογδόντα (80) θέσεις διαφόρων ειδικοτήτων με σύμβαση εργασίας Ιδιωτικού Δικαίου αορίστου χρόνου (ΦΕΚ 207/15-7-2003 Τεύχος Προκηρύξεων ΑΣΕΠ) αλλά δεν έγινε ακόμη καμία πρόσληψη.
      Προσλήψεις στις οποίες έχει προβεί το Κέντρο Διαφύλαξης Αγιορείτικης Κληρονομιάς, ΚΕ.Δ.Α.Κ. (Ν.Π.Δ.Δ.)
      1. Με την αρ. 53/19-3-97 αίτηση της Επιτροπής του αρ. 2. παρ.2. της αρ. 236/1994 ΠΥΣ εγκρίθηκε η πρόσληψη από το ΚΕ.Δ.Α.Κ. εννέα (9) υπαλλήλων με σχέση εργασίας Ιδιωτικού Δικαίου ορισμένου χρόνου για ένα (1) έτος, σύμφωνα με τις διατάξεις του αρθρ. 21 παρ. 3 του Ν.2190/94 για την κάλυψη άμεσων αναγκών. Με την αρ. 179/97 απόφαση του Δ.Σ. του ΚΕ.Δ.Α.Κ. αποφασίστηκε η προκήρυξη πρόσληψης έξι (6) ατόμων. Με την 243/97 απόφαση του Δ.Σ. του ΚΕ.Δ.Α.Κ. επικυρώθηκαν οι πίνακες πρόσληψης των έξι (6) ατόμων.
      2. Με την αρ. 13/11-1-2000 απόφαση της Επιτροπής του αρθρ. 2 παρ. 1 της αριθμ. 55/98 ΠΥΣ εγκρίθηκε η πρόσληψη εννέα ατόμων με σχέση εργασίας Ιδιωτικού Δικαίου ορισμένου χρόνου για ένα (1). Το Δ.Σ. του ΚΕ.Δ.Α.Κ. με την 18/2000 απόφασή του προέβη στη δημοσίευση, σε δύο εφημερίδες της Θεσσαλονίκης, ανακοίνωσης για πρόσληψη εννέα(9) ατόμων. Με την 47/2000 απόφασή του το Δ.Σ. του ΚΕ.Δ.Α.Κ. προέβη στην επικύρωση του πρακτικού αξιολόγησης και στην πρόσληψη εννέα (9) ατόμων με σχέση εργασίας Ιδιωτικού Δικαίου ορισμένου χρόνου για ένα (1) έτος.
      Κατά της απόφασης αυτής υποβλήθηκε ένσταση από έναν υποψήφιο η οποία κατόπιν απεσύρθη.
      Προσλήψεις στις οποίες έχει προβεί η Εταιρεία Ύδρευσης Αποχέτευσης Θεσσαλονίκης, Ε.Υ.Α.Θ. Παγίων (Ν.Π.Δ.Δ.)
      Στην ΕΥ.Α.Θ. Παγίων έγιναν προσλήψεις οκτώ (8) τακτικών υπαλλήλων κατά τα έτη 2003 και 2004, σύμφωνα με τις διατάξεις του N.2190/94, μετά την έγκριση της σχετικής προκήρυξης αλλά και των οριστικών πινάκων διοριστέων από το ΑΣΕΠ. Το ΑΣΕΠ εκδίκασε επτά ενστάσεις που υποβλήθηκαν σε αυτό σύμφωνα με τις διατάξεις του Ν.2190/94 και έκανε αποδεκτή μία, που αφορούσε σειρά κατάταξης πέραν των θέσεων των διοριστέων.
      Επίσης κατά το έτος 2003 έγινε η πρόσληψη δικηγόρου με έμμισθη εντολή στην ΕΥ.Α.Θ. Παγίων, σύμφωνα με τις διατάξεις των Ν. 1649/86 και 1868/89, όπως προβλεπόταν στη σχετική εγκριτική απόφαση της Επιτροπής του άρθρου 2 παρ. 1 της αριθμ. 55/98 ΠΥΣ, δεδομένου ότι η πρόσληψη των παρεχόντων υπηρεσίες με έμμισθη εντολή εξαιρείται του N.2190/94.
      Ο Υπουργός
      ΝΙΚΟΛΑΟΣ ΤΣΙΑΡΤΣΙΩΝΗΣ»
      16. Στην με αριθμό 1372/9-6-04 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 272/25-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Θ. Τζάκρη, σας πληροφορούμε τα εξής:
      1. Για τις καλυπτόμενες από τον ΕΛ.Γ.Α. ζημιές που προκλήθηκαν από τις υπερβολικές βροχοπτώσεις Απριλίου (περίοδος ανθοφορίας) στις καλλιέργειες κερασιάς του Ν. Πέλλας, διενεργήθηκαν οι απαραίτητες επισημάνσεις και ενημερώθηκαν οι παραγωγοί για υποβολή δηλώσεων.
      Η προθεσμία υποβολής δηλώσεων έληξε στις 18-6-04.
      Αμέσως μετά άρχισε η διενέργεια εξατομικευμένων εκτιμήσεων και θα ολοκληρωθεί το συντομότερο δυνατό.
      2. Για τις καλυπτόμενες από τον ΕΛ.Γ.Α. ζημιές που προκλήθηκαν από τις βροχοπτώσεις - χαλαζοπτώσεις 4-6/6/04 στις καλλιέργειες κερασιάς και ροδακινιάς αντίστοιχα του Ν. Πέλλας, η διενέργεια εξατομικευμένων εκτιμήσεων άρχισε ήδη (πριν τη λήξη της προθεσμίας για υποβολή δηλώσεων) από κλιμάκιο 35 Γεωπόνων, το οποίο σύντομα θα ενισχυθεί και με άλλους.
      Το έργο των εκτιμήσεων θα ολοκληρωθεί το συντομότερο δυνατό.
      3. Ο ΕΛ.Γ.Α. προχωρά ήδη στην εφαρμογή καταβολής των αποζημιώσεων για τις ζημιές στη φυτική παραγωγή εντός τριμήνου από το χρόνο συγκομιδής του προϊόντος.
      Ήδη πληρώνονται οι πρώτες περιπτώσεις αποζημιώσεων εντός 3 μηνών.
      Σε περίπτωση καθυστέρησης πέραν του τριμήνου, οι αποζημιώσεις θα καταβάλλονται στους δικαιούχους εντόκως.
      Ο Υπουργός
      Σ. ΤΣΙΤΟΥΡΙΔΗΣ»
      
    17. Στην με αριθμό 293/27-4-04 ερώτηση των Βουλευτών κυρίων Νίκου Γκατζή, και Τάκη Τσιόγκα δόθηκε με το υπ’ αριθμ. Φ90022/10325/526/21-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση, που κατέθεσαν στη Βουλή οι Βουλευτές κ.κ. Ν. Γκατζής και Τ. Τσιόγκας και σχετικά με το θέμα των καταγγελιών κ. Στάθη Αφροδίτης και του κ. Καραμαρλή Δρόσου κατά της επιχείρισης «Αρχοντικό Καραμαρλή» στη Μακρυνίτσα Πηλίου, σας γνωρίζουμε τα κατωτέρω:
      1. Την 26/7/01 υπεβλήθη στο υποκατάστημα ΙΚΑ Βόλου δήλωση απασχόλησης καταγγελία της κ. Στάθη Αφροδίτης, στην οποία δήλωσε ότι απασχολήθηκε στο αρχοντικό Καραμαρλή από 1/4/99 έως 5/3/01 σαν ρεσεψιονίστ-σερβιτόρα και ότι δεν της καταβλήθηκαν για όλο το χρονικό διάστημα εργασίας της αποδοχές. Την εν λόγω απασχόληση βεβαίωσαν οι μάρτυρες Καραμαρλής Δρόσος, Δεληγιάννης Άγγελος και Κούτρας Κων/νος.
      2. Την 13/8/01 υπέβαλε επίσης δήλωση απασχόλησης-καταγγελία ο κ. Καραμαρλής Δρόσος κατά του ιδίου εργοδότη, όπου δήλωσε απασχόληση από 1/3/99 έως 13/4/01 σαν υπεύθυνος ξενοδοχείου και επιβλέπων οικοδομικών εργασιών. Την, απασχόλησή του βεβαίωσαν οι μάρτυρες Κατσικάρη Bενετία και Στάθη Αφροδίτη.
      3. Στη συνέχεια οι ανωτέρω ζήτησαν από τις αρμόδιες υπηρεσίες του τοπικού υποκαταστήματος ΙΚΑ - ΕΤΑΜ να παραμείνουν σε εκκρεμότητα οι καταγγελίες τους μέχρι να εκδοθούν οι σχετικές αποφάσεις επί αγωγών που υπέβαλαν (παράλληλα) για εργατικά θέματα κατά του εργοδότη τους.
      4. Το Μονομελές Πρωτοδικείο Βόλου εξέδωσε τις αριθ. 17,18/03 αποφάσεις με τις οποίες κρίθηκε για μεν την κ. Στάθη Αφροδίτη ότι απασχολήθηκε από 29/9/00 έως 31-5-01, επιδικάζοντας διαφορές αποδοχών για απασχόληση 18 Κυριακών μέχρι 31-3-01, για τις οποίες καταλογίστηκαν οι αντίστοιχες εισφορές, ενώ για το υπόλοιπο χρονικό διάστημα μέχρι 31/5/01 η επιχείρηση είχε τακτοποιήσει ασφαλιστικά την εργαζόμενη, για δε τον Καραμαρλή Δρόσο ότι δεν υφίστατο σχέση εξαρτημένης εργασίας και κατά συνέπεια το τοπικό υποκατάστημα τον έκρινε μη ασφαλιστέο στο ΙΚΑ-ΕΤΑΜ.
      Το ΙΚΑ-ΕΤΑΜ, έλαβε υπόψη τα προαναφερθέντα στοιχεία και ειδικά για την κ. Στάθη Αφροδίτη συνεκτίμησε επιπλέον ότι στην κάρτα πρόσληψης και στο Ειδικό Βιβλίο Καταχώρισης Νεοπροσλαμβανόμενου Προσωπικού σαν ημερομηνία πρόσληψης αναγράφεται η 29/9/00, στοιχεία τα οποία υπεγράφησαν από την καταγγέλλουσα. Επειδή ο εργοδότης τήρησε όλα τα στοιχεία που προβλέπονται από τις σχετικές διατάξεις, το αρμόδιο Υποκ/μα ΙΚΑ-ΕΤΑΜ με την αριθ. 14113/01/03 απόφαση απέρριψε το αίτημά της για ασφάλιση της κατά το πριν την 29/9/00 χρονικό διάστημα, γιατί σύμφωνα με την πάγια νομολογία των (δικαστηρίων, εάν ο εργοδότης τηρεί προσηκόντως τα προβλεπόμενα από το νόμο στοιχεία και τις επιβαλλόμενες γενικά υποχρεώσεις για την ασφάλιση του απασχολούμενου προσωπικού του, τα ασφαλιστικά όργανα του ΙΚΑ φέρουν πλήρως το βάρος απόδειξης της ενδεχόμενης κρίσης τους ότι τα ασφαλιστικά δεδομένα, όπως προκύπτουν από τα τηρούμενα από τον εργοδότη στοιχεία, είναι εικονικά..
      Όσον αφορά την καταγγελία του κ. Καραμαρλή Δρόσου αυτή απερρίφθη επίσης με την αριθ. 15105/01/03 απόφαση, διότι δεν απεδείχθη ότι αυτός παρείχε εξαρτημένη εργασία συνιστώσα το κύριο ή συγκύριο επάγγελμά του.
      Πάντως, κατά των εν λόγω αποφάσεων έχουν υποβληθεί οι σχετικές ενστάσεις από τους καταγγέλλοντες, η εκδίκαση των οποίων έχει αναβληθεί μετά από αίτημα των ιδίων.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
    18. Στην με αριθμό 278/27-4-04 ερώτηση του Βουλευτή κ. Νάσου Αλευρά δόθηκε με το υπ’ αριθμ. Β-288/21-5-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 278/27-4-2004, που κατέθεσε στη Βουλή ο Βουλευτής κ. Νάσoς Αλευράς, σχετικά με την άσκηση εντονότερου ελέγχου στην λειτουργία του ΟΤΕ, σας πληροφορούμε τα παρακάτω:
      1. Με το ν. 2167/1993, αναμορφώθηκε το καταστατικό του Ο.Τ.Ε. και αυτός υπήχθη στις διατάξεις του ν. 2190/1920, χωρίς να μεταβληθεί η νομική του προσωπικότητα και χωρίς να αλλοιώνεται ο χαρακτήρας του ως ανώνυμης εταιρίας, που ασκεί επιχείρηση δημόσιας ωφέλειας.
      2. Σύμφωνα με το άρθρο δεύτερο παρ. 3γ αυτού, από τη δημοσίευση του νόμου ο Ο.Τ.Ε. εξέρχεται ολικώς από τις διατάξεις, που αφορούν στο δημόσιο τομέα (με διατήρηση των δικαιωμάτων του Δημοσίου ως μετόχου και άσκησή τους από τον Υπουργό Οικονομικών).
      3. Ομοίως, με το ν. 2257/1994 αναμορφώνεται το καταστατικό του Ο.Τ.Ε. χωρίς όμως να μεταβάλλεται η νομική του προσωπικότητα και να αλλοιώνεται ο χαρακτήρας του.
      4. Εξ’ άλλου, η αποκρατικοποίηση, κατά το ν. 2000/1991 και άρθρο 22 ν. 2733/1999, δεν αποκόπτει το δεσμό των δημοσίων επιχειρήσεων κοινής ωφέλειας από την εποπτεία του κράτους, λόγω της αρχής της συνέχειας της λειτουργίας τους (βλ. και Α. Τάχου, Διοικ. Δίκ., 2000, παρ. 68, αριθμ. 10, όπου και νομολογία - Πρακτικά Επεξεργασίας Συμβουλίου Επικρατείας).
      5. Περαιτέρω, με τους νόμους 2246/1994 και 2867/2000, ρυθμίζεται η οργάνωση και λειτουργία στον τομέα των τηλεπικοινωνιών. Στους νόμους αυτούς υπάγεται, ως οργανισμός τηλεπικοινωνιών, και ο Ο.Τ.Ε., στον οποίο ανήκει η λειτουργία του δημόσιου τηλεπικοινωνιακού δικτύου.
      6. Οι τηλεπικοινωνιακές δραστηριότητες υπάγονται στην εποπτεία του Κράτους, η οποία ασκείτο αρχικά από τον Υπουργό Μεταφορών και Επικοινωνιών (ΥΜΕ) (άρθρο πρώτο, παρ. 4., άρθρο δεύτερο παρ. 1., ν. 2246/1994) και στη συνέχεια από την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.) Η αυτοτέλεια της αρχής αυτής δεν αποκλείει την εποπτεία του Υπουργού (πρβλ άρθρο δωδέκατο παρ. 2 ν. 2932/2001 για την Ρ.Α.Θ.Ε. και άρθρο 4 παρ. 2 ν. 2773/1999 για την Ρ.Α.Ε.).
      7. Εξ' άλλου, με το άρθρο 1 του ν. 2867/2000 ορίζεται, ότι το Υ.Μ.Ε.. χαράζει τις κατευθυντήριες γραμμές της πολιτικής των τηλεπικοινωνιών και λαμβάνει τις απαιτούμενες νομοθετικές πρωτοβουλίες στον τομέα των τηλεπικοινωνιών (παρ. 5), ασκώντας εποπτεία και διοικητικό έλεγχο στους κρατικούς τηλεπικοινωνιακούς οργανισμούς, όπως ο ΟΤΕ, και ότι το Κράτος δια των νομίμων οργάνων του και η .Ε.Ε.Τ.Τ. φροντίζουν ώστε η άσκηση των τηλεπικοινωνιακών δραστηριοτήτων να γίνεται με βάση τις αρχές της αντικειμενικότητας, της διαφάνειας, της ίσης μεταχείρισης και της αποφυγής διακρίσεων μεταξύ τηλεπικοινωνιακών επιχειρήσεων.
      Είναι λοιπόν προφανής, η αρμοδιότητα του Υ.Μ.Ε., ως εποπτεύοντος Υπουργού, να παρέχει οδηγίες και κατευθύνσεις και να παρακολουθεί τη λειτουργία του Ο.Τ.Ε., είτε ως επιχειρήσεως δημόσιας ωφέλειας με' το αποκλειστικό προνόμιο της εγκατάστασης, λειτουργίας και εκμετάλλευσης του δημόσιου τηλεπικοινωνιακού δικτύου (βλ και Πρακτικό Επεξεργασίας Σ.Ε. 385/1995, «το Σύνταγμα» 1996, σελ. 285), είτε ως τηλεπικoινωνιακού οργανισμού, στο πλαίσιο του ν. 2867/2000 με μέτοχο και το Κράτος.
      Η εποπτεία αυτή που αφορά τον Ο.Τ.Ε. είναι ανεξάρτητη από την εσωτερική του λειτουργία ως ανώνυμης εταιρείας με βάση τις διατάξεις του ν. 2190/1920 και τη συμμετοχή του Δημοσίου ως μετόχου δια του Υπουργού Οικονομικών στη λειτουργία αυτή (βλ. και άρθρο 22 παρ. 2 ν. 2733/1999)
      Άλλωστε, ανάλογο φαινόμενο απαντάται, δίχως την παραμικρή αμφισβήτηση, με την εποπτεία του Υπουργού Ανάπτυξης τόσο στην άσκηση δραστηριότητας ηλεκτρικής ενέργειας, όσο και στην Ρυθμιστική Αρχή Ενέργειας.
      Η ανωτέρω λεπτομερής καταγραφή του υπάρχοντος νομοθετικού πλαισίου απαντά πειστικά, κατά την νομική και πολιτική μας άποψη, και στα δύο σκέλη της ερώτησης αυτής.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
    19. Στις με αριθμό 335/28-4-04 και 524/28-4-04 ερωτήσεις των Βουλευτών κυρίων Μάνου Φραγκιαδουλάκη και Στέλιου Ματζαπετάκη δόθηκε με το υπ’ αριθμ. Β-351/19-5-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση των ερωτήσεων με αριθμ. πρωτ. 335/28-04-04 και 524/06-05-04 , που κατέθεσαν στη Βουλή οι Βουλευτές κ. κ. Μ. Φραγκιαδουλάκης και Στ. Ματζαπετάκης, σύμφωνα και με το με α.π. ΥΠΑ/Δ 13/Α/18567/703/11-05-04 έγγραφο της Υπηρεσίας Πολιτικής Αεροπορίας, κατά το λόγο αρμοδιότητας του Υπουργείου Μεταφορών και Επικοινωνιών, σας πληροφορούμε τα παρακάτω:
      1. Δεν έχουν ολοκληρωθεί οι διαδικασίες, που αφορούν τη λήψη Αποφάσεως για την κατασκευή αεροδρομίου στο Καστέλλι. Εκκρεμεί η έκδοση Αποφάσεως χωροθετήσεως του έργου από το ΥΠΕΧΩΔΕ, σύμφωνα με την μελέτη, που έχει υποβάλει η ΥΠΑ. Μετά την εν λόγω Απόφαση, η Υ.Π.Α θα συνεκτιμήσει όλες τις προϋποθέσεις (τεχν/κές περιβαλλοντικές-οικονομικές) και θα οριστικοποιήσει την Απόφαση και το χρονοδιάγραμμα, που θα αφορά στο εν λόγω έργο.
      2. Προκειμένου μέχρι τότε να λειτουργήσει κατά το δυνατόν (λόγω των υπαρχουσών δεσμεύσεων) καλύτερα τα αεροδρόμιο Ηρακλείου, η Υ.Π.Α. υλοποιεί σειρά έργων όπως:
      3. Επέκταση του Αεροσταθμού, έργο σε εξέλιξη με προβλεπόμενο πέρας εντός του 2005.
      Νέο δάπεδο αεροσκαφών, έργο του οποίου η κατασκευή θα αρχίσει άμεσα.
      Χώρος σταθμεύσεως επιγείων μέσων, έργο του οποίου η κατασκευή θα αρχίσει άμεσα.
      Νέος Πύργος Ελέγχου εναέριας κυκλοφορίας, έργο υπό ανάθεση, προς μελέτη από εξωτερικό μελετητή.
      3. Σε ό,τι αφορά το στρατιωτικό αεροδρόμιο Τυμπακίου, αυτό δεν είναι δυνατόν να αξιοποιηθεί ούτε στην παρούσα ούτε σε μελλοντική φάση για επιχειρησιακούς λόγους, ήτοι εμπόδια στα «τραπέζια» προσαπογειώσεως αεροσκαφών και σε μεγάλο μήκος, έλλειψη χώρου για την ανάπτυξη χερσαίων εγκαταστάσεων κ.λπ.
      4. Τον Κρατικό Αερολιμένα Ηρακλείου (ΚΑΗΚ) επισκέφθηκε πράγματι πρόσφατα κλιμάκιο Αξιωματούχων της Ευρωπαϊκής Ενώσεως, στο πλαίσιο επιθεωρήσεων διενεργουμένων σε Ευρωπαϊκούς Αερολιμένες, βάσει του ισχύοντος Ευρωπαϊκού Κανονισμού Ασφαλείας Πολιτικής Αεροπορίας 2320/02. Μέχρι στιγμής δεν έχει κοινοποιηθεί επισήμως το Πόρισμα με τα αντίστοιχα ευρήματα και, ως εκ τούτου, κρίνεται εξαιρετικά πρόωρη η εξαγωγή οποιωνδήποτε συμπερασμάτων και η προώθηση σχετικών διορθωτικών ενεργειών.
      5. Γεγονός, ασφαλώς, είναι ότι η υπάρχουσα χωροταξική δομή του ΚΑΗΚ και η πυκνή αεροπορική του κίνηση, σε συνδυασμό με τις αυξημένες απαιτήσεις ασφαλείας του προαναφερθέντος Ευρωπαϊκού Κανονισμού, απασχολεί έντονα την Υ.Π.Α και κατ’ επέκταση το Υπ.Μ.Ε., και εξετάζεται επισταμένως πάσα εναλλακτική λύση, σχετικά με την τοποθέτηση μηχανημάτων ελέγχου ασφαλείας αποσκευών, κατά τρόπον ώστε και τα απαιτούμενα πρότυπα ασφαλείας να τηρούνται και οι εξυπηρετούμενοι επιβάτες να υφίστανται την λιγότερη όχληση.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
    20. Στην με αριθμό 1327/4-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 52158/ΙΗ/17-6-04 έγγραφο από την Υπουργό Εθνικής Παιδεία και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1327/4-6-04, την οποία κατέθεσε ο Βουλευτής κ. Βασίλειος Κεγκέρογλου και αφορά στην ίδρυση τμημάτων ΤΕΕ στο Νομό Ηρακλείου, σας γνωρίζουμε τα ακόλουθα:
      1. Οι προτάσεις για ιδρύσεις σχολείων Τ.Ε.Ε. υποβάλλονται μετά από εισήγηση της Δ/νσης Δευτεροβάθμιας Εκπ/σης του κάθε Νομού και την έγκριση του Νομαρχιακού Συμβουλίου το πρώτο τρίμηνο κάθε ημερολογιακού έτους. Εκδίδεται Υπουργική Απόφαση και εν συνεχεία δημοσιεύεται σε ΦΕΚ, εφαρμόζεται δε από την επόμενη σχολική χρονιά.
      Σας γνωρίζουμε δε ότι το ΥΠΕΠΘ ιδρύει σε σχολεία Τ.Ε.Ε. ειδικότητες που έχουν θεσμοθετηθεί με Υπουργική Απόφαση και όσον αφορά στην ίδρυση νέων ειδικοτήτων θα πρέπει να γίνει μετά από τεκμηριωμένη πρόταση του ενδιαφερόμενου φορέα προς το Παιδαγωγικό Ινστιτούτο, Πράξη γνωμοδότησης, κατάρτιση ωρολογίων προγραμμάτων σπουδών και έγκριση - θεσμοθέτηση από το ΥΠΕΠΘ.
      Επιπρόσθετα σας πληροφορούμε ότι στα ΙΕΚ, τα οποία εποπτεύονται από τον Ο.Ε.Ε. Κ. και όπου παρέχεται κατάρτιση, λειτουργούν ειδικότητες που δεν λειτουργούν στα Τ.Ε.Ε.
      2. Στο Ν. Ηρακλείου λειτουργεί σε τέσσερα Τ.Ε.Ε. ο τομέας Γεωπονίας Τροφίμων και Περιβάλλοντος (3ο ΤΕΕ ΗΡΑΚΛΕΙΟΥ, 5ο ΤΕΕ ΗΡΑΚΛΕΙΟΥ, 1ο ΤΕΕ ΜΟΙΡΩΝ και 1οΤΕΕ ΑΡΚΑΛΟΧΩΡΙΟΥ) και ως εκ τούτου η ίδρυση νέας σχολικής μονάδας με ίδιο περιεχόμενο σπουδών δεν θα έχει την ανάλογη ανταπόκριση και θα αποδυναμώσει τα υπάρχοντα ολιγομελή τμήματα των Τ.Ε.Ε.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
    21. Στην με αριθμό 1044/25-5-04 ερώτηση του Βουλευτή κ. Αθανασίου Τσούρα δόθηκε με το υπ’ αριθμ. 52805/17-6-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 1044/25.5.2004 ερώτηση που κατατέθηκε στη Βουλή από το Βουλευτή κ. Αθ. Τσούρα, σχετικά με τις αλλαγές στη διοίκηση των Πε.ΣΥ.Π., σας γνωρίζουμε τα εξής:
      1. Το θεωρητικό ερώτημα περί «κινδύνου ακύρωσης» αποφάσεων ή πράξεων που αφορούν Δ.Σ. Πε.ΣΥ.Π. τίθεται μόνο σε περίπτωση προσβολής τους με ένδικα μέσα.
      Σε κάθε τέτοια περίπτωση αρμόδια για να αποφασίσει είναι η Ελληνική Δικαιοσύνη στην οποία θα πρέπει να προσφύγει κάποιος ενδιαφερόμενος.
      Το Υπουργείο Υγείας και Κοινωνικής Αλληλεγγύης δεν παρεμβαίνει στο έργο της Δικαιοσύνης, ούτε προεξοφλεί τις αποφάσεις τους.
      2. Το Υπουργείο Υγείας και Κοινωνικής Αλληλεγγύης, με νομοθετική ρύθμιση που προωθεί επιλύει το χρόνιο πρόβλημα δυσλειτουργίας το οποίο έχουν δημιουργήσει τα Πε.ΣΥ.Π. σε όλη την χώρα.
      Στόχος είναι η εξυγίανση του Ε.Σ.Υ. και όχι η αναπαραγωγή διοικητικών περιπλοκών του παρελθόντος.
      Προς αυτή την κατεύθυνση το Υπουργείο Υγείας και Κοινωνικής Αλληλεγγύης εργάζεται προκειμένου να αναδιοργανωθεί η Περιφερειακή δομή του Ε.Σ.Υ. σε νέα βάση αλλά και. να αποκτήσουν οι μονάδες Υγείας (Νοσοκομεία-Κέντρα Υγείας) διοικητική και οικονομική βιωσιμότητα.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
    22. Στην με αριθμό 1040/25-5-04 ερώτηση των Βουλευτών κυρίων Νίκου Γκατζή και Δημητρίου Τσιόγκα δόθηκε με το υπ’ αριθμ. 32153/16-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και κατόπιν σχετικού εγγράφου της Νομαρχιακής Αυτοδιοίκησης Μαγνησίας, για το αντικείμενο του θέματος, σας πληροφορούμε τα εξής:
      Στις 17-5-2004 διαπιστώθηκε διαρροή αγνώστου υγρού, σκούρου χρώματος από τις εγκαταστάσεις του εν λόγω εργοστασίου. Η επέμβαση της Νομαρχιακής Αυτοδιοίκησης Μαγνησίας υπήρξε άμεση. Σε συνεργασία με την ΔΕΥΑΜΒ σταμάτησε τη διαρροή από τις δεξαμενές και έγινε λήψη δείγματος για ανάλυση στο Γενικό Χημείο του Κράτους.
      Στη συνέχεια στις 20-5-2004 με έγγραφό του το Τμήμα Περιβάλλοντος της Νομαρχιακής Αυτοδιοίκησης Μαγνησίας, κατέθεσε αίτηση προς την Εισαγγελία Βόλου προκειμένου να επιτραπεί σε κλιμάκιο συναρμόδιων Υπηρεσιών να εισέλθει στον ιδιωτικό χώρο του εργοστασίου και να καταγράψει προϊόντα και υποπροϊόντα που
      φυλάσσονται στο χώρο του εργοστασίου και που πιθανώς να αποτελούν κίνδυνο για την Δημόσια Υγεία.
      Μετά από έκδοση της ζητηθείσας εντολής καθορίστηκε η 9-6-2004 ως ημέρα ελέγχου στον χώρο του εργοστασίου, Μετά την ολοκλήρωση του ελέγχου η διυπηρεσιακή Επιτροπή θα συντάξει σχετικό πρωτόκολλο και θα πρέπει να προτείνει τις απαιτούμενες περαιτέρω ενέργειες για τη διασφάλιση της υγείας των κατοίκων.
      Το Υπουργείο θα ήταν ευτυχές να έχει την αιτούμενη κατάληξη το ιδιοκτησιακό καθεστώς και τη διαμόρφωση του χώρου για τις δράσεις που περιγράφονται, πλην όμως αυτό είναι, απ' όσα μπορέσαμε να πληροφορηθούμε στην αρμοδιότητα του Υπουργείου Οικονομίας, το οποίο θα μπορούσε να απαντήσει σε αντίστοιχη ερώτηση
      Ο Υφυπουργός
      ΑΘΑΝΑΣΙΟΣ ΝΑΚΟΣ»
    23. Στην με αριθμό 1099/26-5-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 32363/18-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με την ένταξη στο ΠΕΠ Κρήτης των οδικών αξόνων Καρτερός- Επισκοπή και Συνοικισμός-Γαλύφα, και στα πλαίσια των αρμοδιοτήτων μας, σας πληροφορούμε τα εξής:
      Η μελέτη με τίτλο «Ολοκλήρωση μελέτης δρόμου Καρτερός-Επισκοπή Ηρακλείου», έχει ενταχθεί στη ΣΑΕΠ Κρήτης 2002 με κωδικό 2003 ΕΠ 202200028 και έχει ήδη ολοκληρωθεί η εκπόνησή της.
      Σε ό,τι αφορά το δρόμο συνοικισμού Γαλύφας του Δήμου Επισκοπής. υπάρχει τεχνική μελέτη του τμήματος «Άνω Βάθεια-Γαλύφα-Σμάρι-Διακλάδωση προς Καστέλλι» προϋπολογισμού 7 εκ. ευρώ.
      Η ένταξη των παραπάνω έργων στο ΠΕΠ Κρήτης μπορεί να εξεταστεί στα πλαίσια της κατανομής του αποθεματικού επίδοσης, εφόσον υποβληθεί πρόταση με σχετικό Τεχνικό  Δελτίο, κατόπιν σχετικής προκήρυξης της Διαχειριστικής Αρχής, και αφού εγκριθεί από το Περιφερειακό Συμβούλιο Κρήτης.
      Για τα λοιπά θέματα αρμόδιο να απαντήσει είναι το συvερωτώμενo Υπουργείο ΠΕΧΩΔΕ.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      24. Στην με αριθμό 372/29.4.04 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου και Δημητρίου Κουσελά δόθηκε με το υπ’ αριθμ. 1042291/61/20.5.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό πρωτ.372/29-4-2004 ερώτησης που κατέθεσαν οι Βουλευτές κύριοι Δημ. Πιπεργιάς, Βασ. Κεγκέρογλου και Δημ. Κουσελάς σχετικά με το ανωτέρω θέμα, σας γνωρίζουμε τα εξής:
      Α) Ως προς το αίτημα μείωσης της φορολογίας στα υγρά καύσιμα από πλευράς συντελεστών Ειδικών Φόρων Κατανάλωσης τυχόν μείωση τους δε θα είχε ουσιαστική επίδραση στο ύφος των τιμών διάθεσης στη κατανάλωση αφού βρίσκονται πολύ κοντά στο όριο των ελάχιστων κοινοτικών συντελεστών. Πέραν των ανωτέρω και η ανάγκη μεταφοράς στο Εθνικό δίκαιο της νέας Οδηγίας 2003/96 ΕΚ του Συμβουλίου της 27ης Οκτωβρίου 2003 «σχετικά με την αναδιάρθρωση του κοινοτικού πλαισίου φορολογίας των ενεργειακών προϊόντων και της ηλεκτρικής ενέργειας» που ισχύει από 01/01/2004, δεν αφήνει περαιτέρω περιθώρια για μείωση των συντελεστών Ε. Φ. Κ. των καυσίμων.
      Β) Ως προς το ερώτημα της εντατικοποίησης των ελέγχων ποιότητας και των ΕΧ FACTORY τιμών σύμφωνα και με την ισχύουσα νομοθεσία σας γνωρίζουμε ότι το ΣΔΟΕ στο πλαίσιο των ελέγχων διακίνησης, όπως αυτό είχε καταρτιστεί στον ετήσιο προγραμματισμό δράσης του για το 2004, εξακολουθεί να διενεργεί ελέγχους στα κομβικά σημεία διακίνησης (εθνικές οδούς, διόδια, λιμάνια κλπ.) σε 24ωρη βάση.
      Στόχος αυτών των ελέγχων είναι η προσπάθεια αποτελεσματικότερης αντιμετώπισης των νοσηρών φαινομένων λαθρεμπορίας, φοροδιαφυγής και νοθείας υγρών καυσίμων.
      Το ΣΔΟΕ για την υποβοήθηση αυτών των ελέγχων και το γρήγορο εντοπισμό των νοθευμένων καυσίμων, προχώρησε στην αγορά ειδικών TESTS ανίχνευσης, με τα οποία προμηθεύτηκαν όλες οι Περιφερειακές Διευθύνσεις μας τα οποία και χρησιμοποιούνται ήδη στους σχετικούς ελέγχους.
      Παράλληλα με τους ελέγχους διακίνησης, ειδικά συνεργεία έχουν πραγματοποιήσει ικανοποιητικό αριθμό ελέγχων, με ιδιαίτερη βαρύτητα στα ναυτιλιακά καύσιμα, σύμφωνα με ειδικό επιχειρησιακό σχέδιο και οδηγό ελέγχου, που έχουν συνταχθεί για το σκοπό αυτό.
      Ο Υφυπουργός
      ΑΔΑΜ ΡΕΓΚΟΥΖΑΣ»
      25. Στην με αριθμό 532/6.5.04 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 9915104/21.6.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης 532/06.05.2004 που κατατέθηκε από την Βουλευτή κ. Θ. Τζάκρη και κατά το μέρος που μας αφορά, σας γνωρίζουμε ότι το ζήτημα της εποχιακής απασχόλησης των αλλοδαπών στην αγροτική οικονομία, έχει εξετασθεί από το Υπουργείο μας σε συσκέψεις με τα συναρμόδια Υπουργεία που πραγματοποιήθηκαν με πρωτοβουλία του Υπουργείου Εξωτερικών.
      Θεωρούμε ότι, βάσει του μεγάλου αριθμού των νομίμων αλλοδαπών που διαβιούν και εργάζονται στη χώρα, ο αριθμός των μετακαλούμενων αλλοδαπών για τους οποίους έχει εγκριθεί θεώρηση εισόδου για εποχιακή απασχόληση είναι επαρκής και καλύπτει τις ανάγκες των εργοδοτών.
      Σύμφωνα με τις διατάξεις του αρ. 19 του Ν.2910/01όπως ισχύει, προβλέπεται ο καθορισμός ανωτάτου αριθμού αδειών εργασίας που χορηγούνται κάθε έτος σε αλλοδαπούς κατά ιθαγένεια, νομό, είδος και διάρκεια απασχόλησης με Κοινή Υπουργική Απόφαση των συναρμόδιων Υπουργών.
      Η ως άνω Κ.Υ.Α εκδίδεται ύστερα από έκθεση που καταρτίζεται κάθε έτος από Επιτροπή που εδρεύει στην έδρα κάθε Περιφέρειας, λαμβανομένων υπόψη του συμφέροντος της εθνικής οικονομίας, της προσφοράς εργασίας από ημεδαπούς ή αλλοδαπούς που διαμένουν νόμιμα στην Ελλάδα και της υφιστάμενης ζήτησης, τόσο σε καθεστώς μόνιμης όσο και εποχιακής απασχόλησης, με βάση τις ανάγκες κάθε έτους.
      Για την άμεση υλοποίηση των ανωτέρω προβλεπομένων, τα συναρμόδια Υπουργεία προβαίνουν στις κατάλληλες ενέργειες.
      Όσον αφoρά τα θέματα των διαδικασιών έγκρισης εισόδου και διαμονής καθώς και απαγόρευσης εισόδου σε αλλοδαπούς για λόγους εποχιακής απασχόλησης αρμόδιο να σας απαντήσει είναι το Υπουργείο Εξωτερικών στο οποίο κοινοποιούμε το παρόν.
      Ο Υφυπουργός
      Α. ΝΑΚΟΣ»
      26. Στην με αριθμό 586/7.5.04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 32971/21.6.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, σας γνωρίζουμε ότι :
      Όπως μας ενημέρωσε η Περιφέρεια Κρήτης με το αριθ.2257/17.6.2004 έγγραφό της, οι υφιστάμενες οργανικές θέσεις, στορ κλάδο δασοφυλάκων, είναι συνολικά πενήντα έξι (56) σε όλη την Περιφέρεια, από τις οποίες είναι κενές οι είκοσι (20), ενώ στη Διεύθυνση Δασών Ηρακλείου υπηρετούν επτά (7) δασοφύλακες.
      Η Περιφέρεια Κρήτης, στον τριετή προγραμματισμό προσλήψεων 2002-2004, είχε ζητήσει την πλήρωση δώδεκα (12) οργανικών θέσεων δασοφυλάκων, για όλες τις Διευθύνσεις Δασών και με την αριθ. ΔΙΠΠ/Φ/εγκρ.1/218/10363/24.6.2003 πράξη της τριμελούς Υπουργικής Επιτροπής, εγκρίθηκε η πλήρωση μέσω ΑΣΕΠ οκτώ (8) οργανικών θέσεων δασοφυλάκων, οι οποίες κατανεμήθηκαν ανά δύο (2) θέσεις σε κάθε νομό της Περιφέρειας και η διαδικασία πρόσληψης βρίσκεται στο στάδιο έκδοσης της σχετικής προκήρυξης.
      Επίσης με τις διατάξεις της παραγράφου 6 του άρθρου 19 του Ν.3208/2003 προβλέφθηκε η ένταξη στον κλάδο ΔΕ Δασοφυλάκων, υπαλλήλων που ανήκουν στους κλάδους ΔΕ Τεχνικού και ΥΕ Δασοπροστασίας, με αίτηση των ενδιαφερομένων, εντός προθεσμίας δύο μηνών, δηλαδή μέχρι 24.2.2004. Ανταποκρίθηκαν και υπέβαλαν αίτηση στο Ηράκλειο έξι (6) υπάλληλοι του κλάδου ΔΕ Τεχνικού και προωθείται άμεσα η διαδικασία ένταξής τους.
      Όσον αφορά τη δημιουργία σώματος αγροφυλάκων, σας γνωρίζουμε τα εξής:
      Μετά τη θέση σε ισχύ του Ν. 2218/1994, όπως τροποποιήθηκε με το Ν.2240/1994, η διοίκηση των τοπικών υποθέσεων νομαρχιακού επιπέδου ανήκει στις Νομαρχιακές Αυτοδιοικήσεις, από την έναρξη της ισχύος των οποίων καταργήθηκαν οι δημόσιες πολιτικές Υπηρεσίες και οι διοικητικές Υπηρεσίες που συγκροτούσαν τις Νομαρχίες.
      Επομένως και οι περιφερειακές Υπηρεσίες της Αγροφυλακής που, σύμφωνα με το Ν.Δ. 3030/1954, τελούσαν υπό την εποπτεία του Νομάρχη και αποτελούσαν Υπηρεσίες της Νομαρχίας, έχουν υπαχθεί στις Νομαρχιακές Αυτοδιοικήσεις όπου, με το N.2910/2001, μετατάχθηκε και το προσωπικό που υπηρετούσε σε αυτές και οι οποίες είναι αρμόδιες για την αγροτική ασφάλεια στην περιοχή τους.
      Επιπλέον, με τις διατάξεις του άρθρου 18 του Ω.Δ. 23/2002 «Αρμοδιότητες, σύστημα πρόσληψης, προσόντα, καθήκοντα, δικαιώματα και υποχρεώσεις του προσωπικού της Δημοτικής Αστυνομίας», οι κατά τόπο αρμοδιότητες της Αγροφυλακής μεταφέρονται από τις οικείες Νομαρχιακές Αυτοδιοικήσεις και πρόκειται να ασκηθούν, από τη δημοσίευση της Πράξης του Γενικού Γραμματέα της οικείας Περιφέρειας, που προβλέπεται από το τρίτο εδάφιο της περ. ιθ΄ της παρ. 1 του άρθρου 24 του Π.Δ. 410/95, από τη Δημοτική Αστυνομία του οικείου ΟΤΑ. ή Συμπολιτείας, μετά τη στελέχωση των εν λόγω υπηρεσιών.
      Οι αρμοδιότητες που θα ασκηθούν από τη Δημοτική Αστυνομία, σύμφωνα με το άρθρο 2 παρ.28 του Ω.Δ. 23/2000, αφορούν αυτές που ορίζονται από τις διατάξεις του Ν.Δ. 3030/1954 «Περί Αγροφυλακής», όπως αυτό έχει συμπληρωθεί και τροποποιηθεί μεταγενέστερα, και ιδίως: «…τη φρούρηση των αγροτικών κτημάτων για την πρόληψη της κλοπής, της φθοράς και άλλων αδικημάτων. Την προανάκριση γι' αυτά τα αδικήματα και τη δίωξη και την εκδίκαση όσων διώκονται σε βαθμό πταίσματος κατά τους ορισμούς του ανωτέρω νόμου. Την αστυνομία για τα αρδευτικά ύδατα. Οι αρμοδιότητες της αγροφυλακής εκτείνονται στην αγροτική έκταση, αναφέρονται στα αγροτικά κτήματα, τα ακίνητα και κινητά, τα χρησιμοποιούμενα για αγροτικές ή κτηνοτροφικές εργασίες ή σχετιζόμενα με τέτοιες εργασίες, όπως αυτά αναφέρονται ειδικότερα στον ως άνω Νόμο και τις λοιπές σχετικές διατάξεις.
      Παράλληλα, όπως ενημερωθήκαμε από το συνημμένο, στο ανωτέρω έγγραφο της Περιφέρειας Κρήτης, όμοιο της Νομαρχιακής Αυτοδιοίκησης Ηρακλείου, με τον Οργανισμό Οργάνωσης και Λειτουργίας της Ν.Α. Ηρακλείου (ΦΕΚ 1576/Β/27.10.2003), το Τμήμα Αγροφυλακής αναβαθμίστηκε σε Διεύθυνση, με την ονομασία «Διεύθυνση Αγροφυλακής και Προστασίας της Υπαίθρου».
      Η Ν.Α. Ηρακλείου έχει προβεί στην προμήθεια πέντε (5) αυτοκινήτων, τύπου τζιπ, των οποίων η παραλαβή θα γίνει εντός των ημερών και τα οποία θα διατεθούν στην προαναφερόμενη Διεύθυνση, προκειμένου να αξιοποιηθούν σε περιπολίες και ελέγχους στις αγροτικές περιφέρειες του νομού.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      27. Στην με αριθμό 734/13.5.04 ερώτηση των Βουλευτών κυρίων Μιχάλη Καρχιμάκη, Βασίλειου Οικονόμου, Τόνιας Αντωνίου, Κων/νου Σπηλιόπουλου, Πέτρου Κατσιλιέρη, Χρήστου Αηδόνη, Παναγιώτη Ρήγα, Βασίλειου Γερανίδη, Γιάννη Δριβελέγκα, Κων/νου Τσίμα, Στάθη Κουτμερίδη, Ευαγγελία Σχοιναράκη-Ηλιάκη και Νίκου Σαλαγιάννη, δόθηκε με το υπ’ αριθμ. Φ900α/4056/7211/7.6.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 734/13-05-2004 ερώτησης, που κατέθεσαν οι Βουλευτές κύριοι Μιχάλης Καρχιμάκης, Βασίλης Οικονόμου, Τόνια Αντωνίου, Κώστας Σπηλιόπουλος, Πέτρος Κατσιλιέρης, Χρήστος Αηδόνης, Παναγιώτης Ρήγας, Βασίλης Γερανίδης, Γιάννης Δριβιλέγκας, Κώστας Τσίμας, Στάθης Κουτμερίδης, Ευαγγελία Σχοιναράκη-Ηλιάκη, Νίκος Σαλαγιάννης, με θέμα τους πολιτικούς χειρισμούς στις Ένοπλες Δυνάμεις, σας γνωρίζουμε τα ακόλουθα:
      1. Η σημερινή Πολιτική Ηγεσία του Υπουργείου Εθνικής Άμυνας σέβεται τις Ένοπλες Δυνάμεις και μοχθεί καθημερινά για την εξύψωση του ηθικού τους με τη λήψη διαφόρων μέτρων.
      2. Στο σύντομο χρονικό διάστημα που έχει παρέλθει από την ανάληψη των καθηκόντων έχουν ήδη δρομολογηθεί μια σειρά μέτρων και νομοθετικών πρωτοβουλιών για σημαντικά θέματα, πολλά εκ των οποίων παρέμεναν για πολλά χρόνια ανεπίλυτα, ή παρέμεναν απλές εξαγγελίες. Ενδεικτικά αναφέρουμε την κατάθεση νομοσχεδίου με το οποίο λαμβάνεται περαιτέρω μέριμνα για τους ανυπότακτους, τη δημιουργία σώματος ψυχολόγων για τη διαρκή παροχή ολοκληρωμένης ψυχολογικής υποστήριξης στο προσωπικό των Ενόπλων Δυνάμεων, την επίλυση του θέματος των γυναικών - Ανθυπασπιστριών κλπ.
      3. Επίσης το ΥΠΕΘΑ εκπονεί σχέδιο ρύθμισης για αλλαγή του πλαισίου περί Ιεραρχίας και προαγωγών των στελεχών των Ενόπλων Δυνάμεων, ώστε να διασφαλιστεί ένα καθεστώς δίκαιης μεταχείρισης όλων των στελεχών και αποφυγής κομματικών ή εξωθεσμικών παρεμβάσεων, που αποτελούσε πάγια τακτική της προηγούμενης Κυβέρνησης, με αποτέλεσμα την καταρράκωση του ηθικού και της αξιοκρατίας.
      Παράλληλα, εκσυγχρονίζουμε το νομικό καθεστώς των προμηθειών των Ενόπλων Δυνάμεων, ώστε να θωρακίσουμε τη διαφάνεια και τη νομιμότητα στον ευαίσθητο αυτό χώρο με σκοπό να παύσει να αποτελεί προνομιακό πεδίο διαπλοκής και κατασπατάλησης δημοσίου χρήματος χωρίς επιχειρηματικό αντίκρισμα, ως μέχρι τώρα τα τελευταία χρόνια συνέβαινε.
      Τα τελευταία τραγικά συμβάντα με τους θανάτους στρατιωτών και Αξιωματικών, κατέδειξαν το μέγεθος της αδιαφορίας και του τέλματος που επικρατούσε στις ΕΔ τα τελευταία χρόνια. Το ανθρώπινο δυναμικό είχε περάσει σε δεύτερη μοίρα και κύριο μέλημα των προηγούμενων Ηγεσιών ήταν η διαπλοκή και η εξυπηρέτηση άνομων συμφερόντων. Η σύσταση Επιτροπής για την Υγιεινή και την Ασφάλεια στις ΕΔ, που για ένα σύγχρονο Στράτευμα είναι πλέον αδήριτη ανάγκη, αποτέλεσε εξαγγελία από την πρώτη στιγμή της ανάληψης των καθηκόντων του κ. ΥΕΘΑ και ήδη λειτουργεί.
      Επίσης για πρώτη φορά τα ζητήματα της προστασίας του περιβάλλοντος λαμβάνουν στις ΕΔ τη θέση που τους αρμόζει, με τη λειτουργία σχετικής Διεύθυνσης στους Κλάδους.
      4. Με την ανωτέρω ενδεικτική αναφορά των μέτρων που έχουμε εκδηλώσει ως Πολιτική Ηγεσία του ΥΠΕΘΑ αποδεικνύεται το αμέριστο ενδιαφέρον προς τις πραγματικές ανάγκες των ΕΔ και των στελεχών τους, καθώς και η προσπάθεια για την αναβάθμισή τους.
      5. Τις ενέργειες και τις αναληφθείσες πρωτοβουλίες μας τις διακρίνει η επιθυμία για αναγνώριση και αναβάθμιση του ρόλου των ΕΔ, ως θεσμού διασφάλισης της εδαφικής ακεραιότητας της Χώρας, αλλά και στα πλαίσια του κοινωνικού τους ρόλου.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      28. Στην με αριθμό 834/18.5.04 ερώτηση των Βουλευτών κυρίων Βασίλειου Οικονόμου, Μιχάλη Καρχιμάκη, Κων/νου Σπηλιόπουλο, Βασίλειου Γερανίδη, Τόνια Αντωνίου, Ευαγγελία Σχοιναράκη- Ηλιάκη, Ροδούλα Ζήση Παναγιώτη Ρήγα, Πέτρου Κατσιλιέρη, και Λεωνίδα Γρηγοράκου, δόθηκε με το υπ’ αριθμ. Φ900α/4065/7222/8.6.04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 834/18-05-2004 ερώτησης, που κατέθεσαν οι Βουλευτές κύριοι Βασίλης Οικονόμου, Μιχάλης Καρχιμάκης, Κώστας Σπηλιόπουλος, Βασίλης Γερανίδης, Τόνια Αντωνίου, Ροδούλα Ζήση, Ευαγγελία Σχοιναράκη- Ηλιάκη, Παναγιώτης Ρήγας, Πέτρος Κατσιλιέρης, και Λεωνίδας Γρηγοράκος με θέμα τις ετήσιες μεταθέσεις των στελεχών των Ενόπλων Δυνάμεων, σας γνωρίζουμε τα ακόλουθα:
      1. Η κοινοποίηση των μεταθέσεων των Αξιωματικών και Υπαξιωματικών των ΕΔ έχει ήδη αρχίσει να υλοποιείται. Οι σχετικές διαταγές για έγκριση και υπογραφή έχουν προωθηθεί στη Ιεραρχία του κάθε Κλάδου και η διαδικασία βαίνει προς ολοκλήρωση. Η μικρή καθυστέρηση εκδόσεως των διαταγών μεταθέσεων των Αξιωματικών κοινών σωμάτων οφείλεται στη διενέργεια των ετήσιων τακτικών κρίσεων του έτους 2004-2005, κατά ένα περίπου μήνα αργότερα σε σχέση με τα προηγούμενα έτη, λόγω των βουλευτικών εκλογών της 7ης Μαρτίου 2004.
      2. Με την εξεταζόμενη τροποποίηση του νομοθετικού πλαισίου περί Ιεραρχίας των Αξιωματικών, θα αντιμετωπιστεί συνολικά και διακλαδικά και το ζήτημα των μεταθέσεων εξωτερικού.
      3. Πρόθεση ανάκλησης Αξιωματικών από θέσεις του εξωτερικού πριν από τη λήξη της μετάθεσής τους δεν υφίσταται, εκτός εξαιρετικών περιπτώσεων, οι οποίες θα υπαγορεύονται από ανελαστικές υπηρεσιακές ανάγκες ή οικονομικούς περιορισμούς, καθώς και των περιπτώσεων εκείνων όπου τυχόν υπηρετούντα στελέχη δημιουργούν προβλήματα και υποπίπτουν σε πειθαρχικά παραπτώματα.
      Από τα ανωτέρώ προκύπτει, ότι το ΥΠΕΘΑ, υπό την καθοδήγηση της νέας Πολιτικής Ηγεσίας, σε σύντομο χρονικό διάστημα έπραξε όλα τα αναγκαία για διενέργεια των τακτικών μεταθέσεων, ώστε να μην επέλθει η παραμικρή δυσλειτουργία στις ΕΔ.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παντούλα. 
     Κυρίες και κύριοι συνάδελφοι, έχω την τιμή να ανακοινώσω στο Σώμα πως ο συνάδελφος Βουλευτής κ. Αλιβιζάτος ζητεί άδεια μετάβασης στο εξωτερικό από την Πέμπτη 4-11-2004 μέχρι τη Δευτέρα 15-11-2004. 
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
     Επίσης, ο συνάδελφος Βουλευτής κ. Μαντούβαλος ζητεί άδεια μετάβασης στο εξωτερικό από 1-11-2004 έως 4-11-2004. 
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 17/9/5-10-2004  επίκαιρη επερώτηση των Βουλευτών του Πανελληνίου Σοσιαλιστικού Κινήματος κυρίων Ευαγγέλου Αργύρη, Θεοδώρου Κολιοπάνου, Μιχαήλ Παντούλα, Ευαγγέλου Παπαχρήσου, Χρίστου Βερελή, Ανδρέα Μακρυπίδη, Αθανασίου Μωραΐτη και Ιωάννη Δριβελέγκα προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών σχετικά με τη γαλακτοβιομηχανία «ΔΩΔΩΝΗ» Α.Ε..
     Το λόγο έχει ο πρώτος επερωτών κ. Θεόδωρος Κολιοπάνος. 
     Ορίστε, κύριε συνάδελφε. Έχετε το λόγο. 
     ΘΕΟΔΩΡΟΣ ΚΟΛΙΟΠΑΝΟΣ: Κύριε Πρόεδρε, κυρίες και κύριοι συνάδελφοι, κύριε Υφυπουργέ, μαζί με τους υπόλοιπους συναδέλφους καταθέσαμε αυτήν την επίκαιρη επερώτηση σχετικά με το εργοστάσιο «ΔΩΔΩΝΗ» ΑΕ για τον εξής απλό λόγο: Διότι η Αγροτική Τράπεζα της Ελλάδας με κάποιες κινήσεις της προσπαθεί να αποκτήσει το 67% του μετοχικού κεφαλαίου της εταιρείας, διότι αποκτώντας αυτό μπορεί να πουλήσει το εργοστάσιο, την εταιρεία «ΔΩΔΩΝΗ» ΑΕ. 
     Αυτό, βέβαια, κατ’ αρχήν θα μπορούσε να είναι θεμιτό και αποδεκτό. Όμως, το κάνει εν κρυπτώ χωρίς τη συγκατάθεση των συνεταίρων της, των ενώσεων συνεταιρισμών και των κτηνοτρόφων που έχουν σήμερα το 40% της εταιρείας. Αυτό είναι το ζήτημα και γι’ αυτό ρωτάμε και τον Υπουργό Αγροτικής Ανάπτυξης και Τροφίμων και τον Υπουργό Εθνικής Οικονομίας γιατί αυτή η συμπεριφορά της Αγροτικής Τράπεζας της Ελλάδας. 
     Κυρίες και κύριοι, ίσως πολλοί πολίτες στη χώρα μας να μη γνωρίζουν ακριβώς τι σημαίνει η «ΔΩΔΩΝΗ» κυρίως για την Ήπειρο. 
      Πρέπει, λοιπόν, να πω δυο λόγια με πολύ συντομία για το ιστορικό, το πώς δημιουργήθηκε το εργοστάσιο αυτό, η εταιρεία αυτή, τι ρόλο έπαιξε μέχρι σήμερα και γιατί επιμένουμε να παραμείνει ο συνεταιριστικός της χαρακτήρας.
      Η εταιρεία έγινε το 1963 με πρωτοβουλία της Ενώσεως των Γεωργικών Συνεταιρισμών Ιωαννίνων και με τη στήριξη της Αγροτικής Τράπεζας της Ελλάδος. Ο σκοπός ίδρυσης της «ΔΩΔΩΝΗ» δεν ήταν μόνο να αποκομισθούν κέρδη και να δημιουργηθούν υπεραξίες, αλλά κυρίως η ανάπτυξη της κτηνοτροφίας στην Ήπειρο, η διασφάλιση και η ενίσχυση του εισοδήματος των παραγωγών μέσα από την επιχειρηματική δράση της βιομηχανίας και βέβαια, πάνω απ’ όλα, η αύξηση της απασχόλησης σε μια περιοχή, στην Ήπειρο, που τότε μαστιζόταν από τη μετανάστευση.
      Οι παραγωγοί-κτηνοτρόφοι όλο αυτό το διάστημα μέχρι σήμερα στήριξαν αυτήν την προσπάθεια, στήριξαν αυτό το εργοστάσιο, με αποτέλεσμα μέχρι και σήμερα η «ΔΩΔΩΝΗ» να είναι μια υγιής επιχείρηση, να παράγει πολύ καλά προϊόντα, που δυστυχώς δεν φθάνουν, λόγω ποσότητας, και στα μεγάλα κέντρα κατανάλωσης, στην Αθήνα, όπως είναι το γάλα, το γιαούρτι, τα τυριά. Κάνει εξαγωγές, είναι κερδοφόρα.
      Και αυτό γιατί το λέω; Διότι οι περισσότεροι έχουν την άποψη –και ίσως δικαιολογημένα- ότι πολλές συνεταιριστικές επιχειρήσεις είναι επιχειρήσεις που ζουν με δανεικά και σε βάρος του κράτους. Εδώ τα πράγματα είναι διαφορετικά, είναι εντελώς αντίθετα. Η «ΔΩΔΩΝΗ» πέτυχε ίσως αυτό που κάποτε οραματιζόμασταν ότι μπορεί να γίνει με τον κοινωνικό τομέα παραγωγής, δηλαδή, πέραν του κρατικού τομέα και πέραν του ιδιωτικού τομέα.
      Γι’ αυτό και σήμερα απορούμε με την τακτική που ακολουθεί η Αγροτική Τράπεζα και ρωτάμε και το Υπουργείο Οικονομίας και Οικονομικών και το Υπουργείο Αγροτικής Ανάπτυξης τι υπάρχει, ποια είναι η σκέψη της Αγροτικής Τράπεζας, γιατί προσπαθεί να αυξήσει το ποσοστό της από 60%, που είναι σήμερα, στο 67%; Η πρώτη μας σκέψη –κάθε λογικού ανθρώπου- είναι ότι η Αγροτική Τράπεζα δεν ενδιαφέρεται να έχει μεγαλύτερο ποσοστό σε μια γαλακτοβιομηχανία, τη στιγμή που είναι υποχρεωμένη σιγά-σιγά να αφήνει εξωτραπεζικές δραστηριότητες.
      Άρα, ο νους πάει κατευθείαν στην αλλαγή του καταστατικού. Διότι με το καταστατικό όπως ισχύει σήμερα και με το ποσοστό 60% η Αγροτική Τράπεζα δεν μπορεί να πουλήσει τις μετοχές της. Τι μπορεί να κάνει; Μπορεί να μεταβιβάσει τις μετοχές της, μετά από έγκριση του διοικητικού συμβουλίου, στις ενώσεις των συνεταιρισμών και στους παραγωγούς-κτηνοτρόφους. Αυτό λέει επί λέξει το καταστατικό. «Οι μετοχές της εταιρείας είναι ονομαστικές και μη μεταβιβάσιμες. Κατ’ εξαίρεση, μετά από έγκριση του διοικητικού συμβουλίου της εταιρείας, οι μετοχές, τις οποίες αναλαμβάνει η Πιστωτική Ένωση Γεωργικών Συνεταιρισμών Ιωαννίνων δύνανται να μεταβιβασθούν σε άλλες συνεταιριστικές οργανώσεις, οι δε μετοχές, τις οποίες αναλαμβάνει –αυτό γράφεται το 1963, όταν ιδρύεται η «ΔΩΔΩΝΗ» ΑΕ- η Αγροτική Τράπεζα της Ελλάδος, επίσης μετά από έγκριση του διοικητικού συμβουλίου, μπορούν να μεταβιβασθούν στην Πιστωτική Ένωση Γεωργικών Συνεταιρισμών Ιωαννίνων ή λοιπούς μετόχους συνεταιριστικές οργανώσεις».
      Άρα, τι επιδιώκει η Αγροτική Τράπεζα; Γιατί δεν το συζητά με τους συνεταίρους της; Κύριε Υφυπουργέ, ο πιο σκληρός επιχειρηματίας της αγοράς –φυσικό πρόσωπο- αν επρόκειτο να κάνει μια κίνηση στην επιχείρησή του, δεν θα φερόταν ποτέ με τέτοιον τρόπο στους συνεργάτες του, δεν θα φερόταν ποτέ με τέτοιο τρόπο στους συνεταίρους του επί σαράντα ένα ολόκληρα χρόνια. Τι θα έκανε ο επιχειρηματίας; Φαντάζομαι ότι θα καλούσε τους συνεργάτες και θα έλεγε ότι εγώ, η Αγροτική Τράπεζα της Ελλάδος θέλω να αποχωρήσω από την επιχείρηση. Εσείς ενδιαφέρεστε να πάρετε την επιχείρηση; Η απάντηση όμως είναι δεδομένη. Ήδη οι παραγωγοί έχουν απαντήσει ότι ενδιαφέρονται ακριβώς γι’ αυτό. Άμα, λοιπόν, θέλει η Αγροτική Τράπεζα να αποχωρήσει, μπορεί να συνεχίσει τη διαδικασία επαφών που άρχισε πριν δύο χρόνια με τους παραγωγούς και τις ενώσεις και να μεταβιβάσει και να πάρει τα χρήματα που δικαιούται από τις μετοχές της. Δεν κάνει όμως αυτό. Γιατί λοιπόν; Γιατί το κάνει αυτό; Για να διευκολύνει τους παραγωγούς, όπως ισχυρίζονται μερικοί συνάδελφοι της Νέας Δημοκρατίας στην περιοχή;
      Είναι δυνατόν να λέμε ότι η κίνηση της Αγροτικής Τράπεζας είναι υπέρ των παραγωγών; Και αν είναι, εξηγείστε μας ποιο είναι το σχέδιο. Τι θα πετύχει η τράπεζα μ΄ αυτό που προσπαθεί να κάνει και που δεν είναι νόμιμο; Και λέω δεν είναι νόμιμο, γιατί ήδη αυτή η προσπάθεια που κάνει για να πετύχει να συγκεντρώσει το 67% του κεφαλαίου, αγοράζοντας τις μετοχές της Ένωσης Συνεταιρισμών Άρτας, του Πογωνίου και της Κόνιτσας, οι αποφάσεις των τριών αυτών συνεταιρισμών έχουν ήδη προσβληθεί στη δικαιοσύνη. Ήδη την περασμένη Παρασκευή στις 22.10.2004 κερδίθηκαν στην Άρτα τα ασφαλιστικά μέτρα του πρωτοβάθμιου Συνεταιρισμού Γεωργουσών, που είναι μέλος της Ένωσης Συνεταιρισμών Άρτας, για κατάθεση αγωγής ακυρότητας της απόφασης του διοικητικού συμβουλίου της Ένωσης Συνεταιρισμών Άρτας και Φιλιππιάδας. Επίσης, οι Ενώσεις Αγροτικών Συνεταιρισμών Ιωαννίνων- Πρέβεζας κατέθεσαν αγωγή ακύρωσης της μεταβίβασης των μετοχών της Ένωσης Κόνιτσας στην Αγροτική Τράπεζα, γιατί δεν συνάδει με το άρθρο 8 του καταστατικού της εταιρείας.
      Οι τρεις αυτές ενώσεις πουλάνε τις μετοχές τους επειδή είναι χρεωμένες και επειδή θέλουν να βρουν χρήματα να πληρώσουν τις υποχρεώσεις τους. Ως εδώ έχει καλώς και βέβαια πρέπει να πληρωθούν οι εργαζόμενοι στις ενώσεις. Όμως αυτό θα έπρεπε να κάνει μία ένωση, να πουλήσει πρώτα ό,τι πολυτιμότερο έχει; Αν έχει κάτι πολύτιμο και αξιόλογο η Ένωση Συνεταιρισμών Άρτας, του Πογωνίου και της Κόνιτσας είναι οι κερδοφόρες μετοχές της «ΔΩΔΩΝΗ» ΑΕ. Όλα τα άλλα που έχουν (εγκαταστάσεις, ψυγεία, σούπερ-μάρκετ, κτήρια που νοικιάζουν στο κέντρο της πόλης, συσκευαστήριο εσπεριδοειδών που νοικιάστηκε σε ιδιώτη) είναι πολύ μικρότερης σημασίας και αξίας απ' ό,τι αυτές οι μετοχές. Άρα, λοιπόν, θα περίμενε κανείς να κάνουν το αντίθετο, να πουλήσουν περιουσιακά στοιχεία που δεν έχουν πλέον καμία αξία ή έχουν μικρή αξία και να αγοράσουν μετοχές της «ΔΩΔΩΝΗ» ΑΕ, αλλά εδώ είναι προφανές ότι ο πρόεδρος της Ένωσης Συνεταιρισμών Άρτας και Φιλιππιάδας είναι υπηρεσιακό στέλεχος της Αγροτικής Τράπεζας Ελλάδος, είναι διευθυντής του υποκαταστήματος της ΑΤΕ. στη Φιλιππιάδα του Νομού Πρέβεζας. Είναι, λοιπόν, προφανές -είναι και στέλεχος της ΔΑΚΕ Α ΤΕ- ότι αυτό το εκμεταλλεύεται η Αγροτική Τράπεζα και μέσω αυτών προσπαθεί να αγοράσει και να πετύχει αυτό το 67%, με το οποίο θα ανατρέψει ολόκληρη τη λειτουργία του εργοστασίου και της εταιρίας «ΔΩΔΩΝΗ» ΑΕ. 
      Γιατί νοιαζόμαστε οι Βουλευτές της Ηπείρου: Ελάχιστα πράγματα έχουν απομείνει στην Ήπειρο, που να έχουν πλέον οικονομική σημασία για τους ανθρώπους της υπαίθρου. Η «ΔΩΔΩΝΗ» είναι ένα απ΄ αυτά, είναι μία επιχείρηση που παρά την κακή εικόνα που έχει ο κόσμος για συνεταιριστικές επιχειρήσεις, απέδειξε το αντίθετο, απέδειξε ότι μπορεί να είναι υγιής, να παράγει καλά προϊόντα, να αγοράζει το γάλα σε καλύτερη τιμή από άλλες περιοχές, με άλλα λόγια,να στηρίζει τον παραγωγό της Ηπείρου.
      Όταν, λοιπόν, η Νέα Δημοκρατία, κύριε Υφυπουργέ, μιλάει και ισχυρίζεται για στροφή στην περιφέρεια, πώς εννοεί αυτήν τη στροφή; Γιατί κάποια στιγμή πράγματι η Ήπειρος έχει μία υστέρηση, αλλά τα τελευταία χρόνια εμείς αρχίσαμε να βλέπουμε κάποιο φως, που συνδέεται με συγκεκριμένα έργα, όπως με την κατασκευή της Εγνατίας Οδού, με τις όποιες καθυστερήσεις, με την κατασκευή του δυτικού άξονα, με τη ζεύξη του Ακτίου-Πρέβεζας, με τη ζεύξη του Ρίου-Αντιρρίου. Έρχεστε, λοιπόν, τώρα και ουσιαστικά και πρακτικά, εκτός αν διαφορετικά μας εξηγήσετε απατώντας στην επερώτησή μας, παίρνετε από τα χέρια των παραγωγών ένα εργoστάσιο, που εξήγησα ότι είναι καθ' όλα επιτυχημένο, για να πάει ενδεχομένως κάπου αλλού, δεν ξέρουμε πού. Και δεν έχουμε τίποτα με τον ιδιωτικό τομέα, αλλά αν ένα πείραμα πέτυχε, γιατί να πειραματιστούμε στο άγνωστο; 
      Έρχεστε να μας πείτε ότι παγώνει ο δυτικός άξονας, έρχεστε να μας πείτε ότι θα δούμε πότε θα προχωρήσει η Εγνατία. Ο κ. Τσιτουρίδης πριν μερικούς μήνες ήρθε στην Ήπειρο και στην Άρτα και υποσχέθηκε, μετά από τις μεγάλες καταστροφές που υπέστησαν οι αγρότες, αποζημιώσεις και στο φυτικό κεφάλαιο και στην απώλεια του εισοδήματος. Τίποτε απ΄ αυτά δεν έγινε.
    Αντίθετα, κάτι έγινε. Η Αγροτική Τράπεζα, χρησιμοποιώντας δηλώσεις των παραγωγών που ήταν υποχρεωμένοι να υπογράψουν τότε, πήρε πίσω μέρος της προκαταβολής που ήταν τρία (3) ευρώ ανά δέντρο στα εσπεριδοειδή, χωρίς βέβαια να ρωτήσει κανέναν. Κατευθείαν, «σπάζοντας» τους λογαριασμούς των αγροτών, πήρε πίσω αυτήν την προκαταβολή. 
    Ταυτόχρονα, ξέρετε πολύ καλά τι γίνεται με την ακρίβεια. Ξέρετε επίσης πολύ καλά τι γίνεται με τις τιμές των αγροτικών προϊόντων τη φετινή χρονιά. Κινούνται στο μισό από ό,τι οι περσινές τιμές. Όλα αυτά επιβεβαιώνουν, κύριε Υφυπουργέ, τη στροφή προς την ύπαιθρο, τη στροφή προς την Ήπειρο, που τόσα χρόνια λέγατε ότι το ΠΑΣΟΚ την αδίκησε κι έμεινε η τελευταία περιφέρεια, αυτή της Ηπείρου; Έτσι εννοείτε αυτήν τη στροφή; 
    Βέβαια το θέμα μας δεν παύει να είναι το συγκεκριμένο εργοστάσιο, η «ΔΩΔΩΝΗ» ΑΕ, για την οποία και για τις κινήσεις της Αγροτικής Τράπεζας οφείλετε να απαντήσετε ενώπιον του Κοινοβουλίου ποιο είναι το σχέδιο της Αγροτικής Τράπεζας. Διότι η Νέα Δημοκρατία μέχρις ότου γίνει Κυβέρνηση επέμενε σε όλους τους τόνους ότι πρέπει να παραμείνει ο συνεταιριστικός χαρακτήρας του συγκεκριμένου εργοστασίου «ΔΩΔΩΝΗ» ΑΕ διότι πίστευε μέχρι τώρα ότι είναι μια επιτυχημένη επιχείρηση. Και είναι επιτυχημένη γιατί είχε μια συγκεκριμένη σύνθεση, γιατί εννιά χιλιάδες παραγωγοί γάλακτος στήριξαν με νύχια και με δόντια αυτήν την εταιρεία γιατί κι αυτοί είδαν καλό από την εταιρεία, εισέπρατταν και εισπράττουν καλές τιμές στο γάλα -παρ’ όλα αυτά σε δύσκολες στιγμές πληρώθηκαν κάτω από τις πραγματικές τιμές μόνο και μόνο για να στηρίξουν την επιχείρηση- και, εν πάση περιπτώσει, είναι μια επιχείρηση που δεν έχει κανένα πρόβλημα. Όλοι, λοιπόν, λέγατε ότι θα παραμείνει ο συνεταιριστικός χαρακτήρας.
    Ρωτώ λοιπόν, κύριε Υφυπουργέ: Γιατί όλα αυτά; Γιατί αυτές οι κινήσεις στο παρασκήνιο της Αγροτικής Τράπεζας της Ελλάδος; Η άποψή μας είναι ότι προσπαθεί να κερδίσει, ακόμη και παράνομα και παράτυπα και στο παρασκήνιο, το 7% επιπλέον, που της δίνει το δικαίωμα να αλλάξει το καταστατικό της επιχείρησης. Γι’ αυτό, λοιπόν, που μέχρι πρότινος και όλοι οι συνάδελφοι της Νέας Δημοκρατίας οι Ηπειρώτες που είναι σήμερα στην Αίθουσα καταδίκαζαν, τι γνώμη έχουν σήμερα; Συμφωνούν γι’ αυτό; Πάνω απ’ όλα όμως έχει σημασία τι επιδιώκει το Υπουργείο Οικονομίας και το Υπουργείο Αγροτικής Ανάπτυξης. Διότι η τράπεζα στο κάτω-κάτω είναι ένα πιστωτικό ίδρυμα και μιλάει και αντιλαμβάνεται τα πράγματα μόνο με αριθμούς. Οι πολιτικοί όμως δεν είναι το ίδιο. Οι πολιτικοί βλέπουν και τους ανθρώπους. Βέβαια όλα αυτά πρέπει να τα πιστεύει κανείς. Μέχρι τώρα εσείς λέγατε ότι τα πιστεύετε, κύριε Υφυπουργέ. Μέχρι τώρα αυτό έλεγε η Νέα Δημοκρατία, ότι νοιάζεται για τους ανθρώπους, νοιάζεται για τους παραγωγούς, νοιάζεται για τους κτηνοτρόφους. Απομένει να το αποδείξετε και στην πράξη με τις αποφάσεις σας, με τα έργα σας και με την απάντησή σας ενώπιον του Κοινοβουλίου.
    Ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κολιοπάνο. 
    Πριν δώσω το λόγο στον κ. Παντούλα, κυρίες και κύριοι συνάδελφοι, έχω την τιμή να ανακοινώσω προς το Σώμα ότι με απόφαση του Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Ρέππα, Κοινοβουλευτικός Εκπρόσωπος από το ΠΑΣΟΚ για τη συζήτηση της σημερινής επερώτησης ορίζεται ο Βουλευτής κ. Ευάγγελος Αργύρης. 
    Επίσης, με απόφαση του Κοινοβουλευτικού Εκπροσώπου του ΚΚΕ, κ. Ορέστη Κολοζώφ, Κοινοβουλευτικός Εκπρόσωπος ορίζεται ο Βουλευτής κ. Δημήτριος Τσιόγκας. 
    Με απόφαση του Προέδρου του Συνασπισμού Ριζοσπαστικής Αριστεράς κ. Νίκου Κωνσταντόπουλου, ειδική αγορήτρια του Συνασπισμού Ριζοσπαστικής Αριστεράς ορίζεται η κ. Ασημίνα Ξηροτύρη-Αικατερινάρη. 
    Το λόγο έχει ο κ. Παντούλας. 
    ΜΙΧΑΗΛ ΠΑΝΤΟΥΛΑΣ: Ευχαριστώ, κύριε Πρόεδρε.
    Η αναφορά στη γαλακτοβιομηχανία «ΔΩΔΩΝΗ» ΑΕ δεν μπορεί να γίνει με όρους απλής οικονομικής μονάδας. Και τούτο γιατί η ιστορία της είναι συνυφασμένη, επί σαράντα ένα ολόκληρα χρόνια, με την ανάπτυξη της κτηνοτροφίας στην Ήπειρο, τη μείωση της αστικοποίησης του πληθυσμού και τις ευκαιρίες απασχόλησης στη δύσκολη αυτή περιοχή, την παραγωγή προϊόντων ταυτόσημων με την ποιότητα και τη διακίνησή τους στην Ελλάδα και στο εξωτερικό, τη συνεταιριστική λογική που μετέφερε στους κτηνοτρόφους- παραγωγούς, μέσω της πολιτικής τιμών, σημαντικό μέρος των κερδών του βιομηχανικού της κλάδου και τόσα άλλα. 
    Η εκτίμηση της πολυετούς αυτής προσφοράς της «ΔΩΔΩΝΗ» ΑΕ είναι φανερό ότι δεν αποτιμάται με τα καθιερωμένα μετρήσιμα κριτήρια. Άλλωστε, όταν αυτό επιχειρήθηκε πριν από περίπου δέκα χρόνια μέσω μελέτης εταιρείες διεθνούς κύρους το αποτέλεσμα ήταν να παρατηρηθούν σημαντικές αποκλίσεις στην αξία της μετοχής της, αναλόγως με την επιλεγόμενη μέθοδο αποτίμησης. Γι’ αυτό και στη συνείδηση όχι μόνο των συνεργαζομένων με τη «ΔΩΔΩΝΗ» κτηνοτρόφων, αλλά και του συνόλου της ηπειρωτικής κοινωνίας «η τιμή της είναι ατίμητη». 
     Η «ΔΩΔΩΝΗ» ΑΕ δεν αποτελεί, κύριε Υφυπουργέ, περιουσιακό στοιχείο της Αγροτικής Τράπεζας της Ελλάδος. Είναι εθνικός πλούτος. 
     Η Κυβέρνηση της Νέας Δημοκρατίας τα γνωρίζει όλα αυτά πολύ καλά, όπως τα γνώριζε και το 1991-1992, όταν για πρώτη φορά επιχείρησε να την πωλήσει σε ιδιώτες με αποτέλεσμα να συγκροτηθεί ένα πλατύ κοινωνικό μέτωπο που απέτρεψε, μέσω δυναμικών ενεργειών και κινητοποιήσεων, το ξεπούλημα της γαλακτοβιομηχανίας. 
     Δεν είναι δύσκολο βεβαίως να αντιληφθεί κανείς τι σημαίνει, πώληση της «ΔΩΔΩΝΗ» ΑΕ σε ιδιώτες: εκμετάλλευση του ονόματος, της τεχνογνωσίας της και των ιδανικών υψομετρικών και κλιματολογικών συνθηκών για την παραγωγή άριστου προϊόντος με παράλληλη όμως μείωση της τιμής του προϊόντος για τον παραγωγό. Πώληση της «ΔΩΔΩΝΗ» ΑΕ σε ιδιώτη σημαίνει ακόμη πλουσιότερο επιχειρηματία, φτωχότερο κτηνοτρόφο, καταδικασμένη σε μαρασμό κτηνοτροφική δραστηριότητα και μάλιστα σε μια περιοχή ιδανική για την ανάπτυξή της.
     Αντί, λοιπόν, να συζητάμε σήμερα για τις πραγματικές ή πιθανές προθέσεις της Κυβέρνησης σχετικά με το ιδιοκτησιακό καθεστώς της «ΔΩΔΩΝΗ» ΑΕ και να την εγκαλούμε για τις έως τώρα σκόπιμες υπεκφυγές της, νομίζω ότι θα ήταν πρέπον γι’ αυτήν, εφόσον πραγματικά η Κυβέρνηση αγωνιά για τη βιωσιμότητα  της εταιρείας, την τόνωση της κτηνοτροφίας στην ΄Ηπειρο και τη βελτίωση του εισοδήματος των κτηνοτρόφων, να είχε ήδη εκπονήσει και θέσει σε εφαρμογή ένα ειδικό αναπτυξιακό πρόγραμμα της τόσο σημαντικής για την τοπική και την εθνική οικονομία γαλακτοβιομηχανίας. Και μάλιστα σε μια περίοδο που ενώ η Ελλάδα διαθέτει συγκριτικά πλεονεκτήματα, την ίδια περίοδο δυστυχώς παρουσιάζεται και αισθητή μείωση των απασχολούμενων στην κτηνοτροφία. 
     Οι εισαγωγές τυροκομικών και γαλακτοκομικών προϊόντων είναι, γι’ αυτό το λόγο, σημαντικές. Όμως, δεν μπορεί να υπάρξει ισχυρή οικονομία χωρίς την αυτονομία μιας χώρας σε επίπεδο γεωργοκτηνοτροφικών προϊόντων.  Η Γαλλία, η Γερμανία, η Ολλανδία είναι από τα πλέον χαρακτηριστικά παραδείγματα. Εμείς δεν χρειάζεται να ανακαλύψουμε κάτι καινούργιο. Αρκεί να προσαρμόσουμε στην ελληνική πραγματικότητα μια από τις υπάρχουσες πετυχημένες συνταγές. Η «ΔΩΔΩΝΗ» ΑΕ μπορεί να αποτελέσει εργαλείο άσκησης όπως μέχρι τώρα, αγροτικής πολιτικής και μοχλό ανάπτυξης για ολόκληρη την ΄Ηπειρο και μέσα στις νέες, δύσκολες, συνθήκες. Η «ΔΩΔΩΝΗ» ΑΕ πιστεύω ότι είναι έτοιμη να αναλάβει αυτόν το ρόλο, αρκεί η πολιτεία να υποστηρίξει εμπράκτως την εφαρμογή, για παράδειγμα, ενός επιχειρησιακού προγράμματος, ώστε αυτή να μπει σε νέα τροχιά στο πλαίσιο του καταστατικού της εταιρείας, που με τρόπο πλάγιο επιχειρεί η Κυβέρνηση να ακυρώσει. 
     Αυτό θα σήμαινε, κύριε Υφυπουργέ, εφαρμογή ειδικών προγραμμάτων γα την γενετική βελτίωση του ζωικού κεφαλαίου και δημιουργία κέντρου αναπαραγωγής. Θα σήμαινε διασφάλιση υγιεινών συνθηκών διαβίωσης των ζώων, κατάλληλων ζωοτροφών και μάλιστα πιστοποιημένων. Θα σήμαινε δημιουργία  ειδικού κέντρου συνεχούς ενημέρωσης και κατάρτισης των κτηνοτρόφων. Θα σήμαινε ακόμη διαμόρφωση νέων πολιτικών σε επίπεδο ανταγωνισμού, με την προώθηση νέου τύπου τυροκομικών προϊόντων, όπως επίσης απόκτηση ενός σύγχρονου μάνατζμεντ, εφαρμογή κανόνων εταιρικής διακυβέρνησης της επιχείρησης, διαμόρφωση εσωτερικού κανονισμού λειτουργίας, εσωτερικού ελέγχου αξιολόγησης του προσωπικού και διαδικασιών προσλήψεων, όπως επίσης και εφαρμογή κανόνων κοινωνικής εταιρικής ευθύνης, ώστε να διασφαλίζονται απολύτως και τα συμφέροντα των κτηνοτρόφων και τα συμφέροντα των εργαζομένων σ’ αυτήν.
     Η σημερινή συζήτηση στη Βουλή όσο και αυτή που με έντονο τρόπο, κύριε Υφυπουργέ, διεξάγεται σε επίπεδο ηπειρωτικής κοινωνίας αυτή τη περίοδο προφανώς δεν μπορεί να αφορά το παρελθόν της εταιρείας. 
     (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτού)
     Σας παρακαλώ, κύριε Πρόεδρε, δώστε μου χρόνο από τη δευτερολογία. 
     Θα πάρουμε υπόψη, βέβαια, το παρελθόν με τα θετικά και τα αρνητικά της αλλά με την έγνοια μας στραμμένη πάντοτε στο μέλλον. Διασφάλιση όμως του μέλλοντος της «ΔΩΔΩΝΗ» ΑΕ σημαίνει πάνω απ’ όλα συνεπής εφαρμογή ενός ολοκληρωμένου υπηρεσιακού προγράμματος που να υπηρετεί την ανάπτυξή της, καθώς επίσης εφαρμογή ενός πλαισίου σύγχρονης διοίκησης της εταιρείας με απολύτως διαφανείς διαδικασίες. Εκείνο που προέχει σήμερα είναι η επιτυχής υλοποίηση των συγκεκριμένων αυτών στόχων. Γι’ αυτό και η εξαγορά των μετοχών των ενώσεων, αλλά και οι άλλες προτάσεις που ακούγονται τελευταία, εντελώς επιπόλαια και με νεφελώδη τρόπο, από κυβερνητικά και κομματικά στελέχη της Νέας Δημοκρατίας και σε επίπεδο Ηπείρου, αλλά και ευρύτερα, το μόνο που μπορούν να προσφέρουν σήμερα είναι να βάλουν από το παράθυρο τους ιδιώτες εκχωρώντας ουσιαστικά σε αυτούς το μάνατζμεντ της επιχείρησης, αλλάζοντας ταυτοχρόνως και το στρατηγικό χαρακτήρα της «ΔΩΔΩΝΗ».
     Έχουμε ευθύνη όλοι μας η «ΔΩΔΩΝΗ» ΑΕ να παραμείνει πρότυπο αγροτικής βιομηχανίας πιλοτικής μορφής για όλη την Ελλάδα και όχι μόνο. Εξάλλου, μια πολύ σοβαρή επιχείρηση, η «FRIESLAND», από τις μεγαλύτερες και πλέον επιτυχημένες βιομηχανίες στο χώρο των τυροκομικών προϊόντων δεν έχασε ποτέ τη συνεταιριστική και τη συμμετοχική της μορφή.
     Ιδού λοιπόν, κύριε Υφυπουργέ, πεδίο δόξης λαμπρό για την Κυβέρνηση, αντί να απεργάζεται οκτώ μήνες τώρα «εν κρυπτώ και παραβύστω» τρόπους που προκαλούν σκόπιμη σύγχυση και απαξιώνουν σταδιακά τη δυναμική αυτή βιομηχανία, ώστε με άμεσο ή έμμεσο τρόπο να δοθεί ως εύκολη λεία, τελικά, στα καραδοκούντα εδώ και χρόνια ποικιλώνυμα ιδιωτικά συμφέροντα. Προφανώς, η Κυβέρνηση λογαριάζει «χωρίς τον ξενοδόχο», δηλαδή τους παραγωγούς, αλλά και το σύνολο της Ηπειρωτικής κοινωνίας. 
     Είναι γι’ αυτόν το λόγο που το ΠΑΣΟΚ εγκαλεί σήμερα με έντονο, σοβαρό αλλά και υπεύθυνο λόγο την Κυβέρνηση της Νέας Δημοκρατίας σε ένα θέμα που η πορεία του –αρνητική ή θετική- επηρεάζει, αναλόγως, το εισόδημα των παραγωγών και το αναπτυξιακό παρόν και μέλλον του συνόλου της οικονομίας της Ηπείρου. 
     Η Κυβέρνηση της Νέας Δημοκρατίας το υπονομεύει με τις άστοχες ενέργειές της. Σήμερα, μέσω ημών, κύριε Υφυπουργέ, καλείται να καταθέσει με απόλυτη ευκρίνεια τις θέσεις της για το συγκεκριμένο θέμα.
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παντούλα.
     Ο κύριος Παπαχρήστος έχει το λόγο.
     ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, αγαπητοί συνάδελφοι, με την επερώτηση αυτή που κάνουμε σήμερα δεν ερχόμαστε να μιλήσουμε απλά -όπως είπε και ο συνάδελφος πριν- για μια επιχείρηση, ερχόμαστε να ζητήσουμε το μέλλον της αγροτικής οικονομίας στην Ήπειρο, το μέλλον της υπαίθρου, ολόκληρης της ανάπτυξης της υπαίθρου. 
     Δεύτερον, πρέπει να ξεκαθαρίσουμε από την αρχή ότι η σύγκρουση δεν αφορά την ΑΤΕ και τους συνεταιρισμούς και δεν περιμένουμε την απάντηση για το τι θα κάνει η ΑΤΕ. Περιμένουμε την απάντηση για το τι θα κάνει η Κυβέρνηση και ποιος είναι ο πολιτικός σχεδιασμός της. 
     Ποια είναι η ουσία του ζητήματος, αγαπητοί συνάδελφοι; Η «ΔΩΔΩΝΗ» ΑΕ  δημιουργήθηκε από τους παραγωγούς της Ηπείρου και στηρίχθηκε με τον ιδρώτα τους και τις προσπάθειές τους και αναπτύχθηκε με το μόχθο τους. Η «ΔΩΔΩΝΗ» ΑΕ υπήρξε μοχλός επιβίωσης των παραγωγών της Ηπείρου και γι’ αυτόν το λόγο απέκτησε έντονα κοινωνικά χαρακτηριστικά. 
     Το ζήτημα της «ΔΩΔΩΝΗΣ» ΑΕ αφορά εννιά χιλιάδες οικογένειες γαλακτοπαραγωγών στην περιοχή μας. Η «ΔΩΔΩΝΗ» ΑΕ δίνει τριάντα έως πενήντα δραχμές περισσότερο στο κιλό του γάλακτος και μπορείτε να φανταστείτε τι σημαίνει αυτό για έναν παραγωγό. Υποχρεώνει με την πολιτική τιμών και τους ιδιώτες να ακολουθήσουν τις τιμές που δίνει και –ακόμα σπουδαιότερο- παραλαμβάνει το γάλα από τις πιο απομακρυσμένες περιοχές όχι επιλεκτικά, όπως θα έκανε μια ιδιωτική εταιρεία και όλα αυτά διαφυλάσσοντας την κερδοφορία της επιχείρησης, διατηρώντας και ενισχύοντας μια σχέση που είναι γνωστή στην Ήπειρο «η «ΔΩΔΩΝΗ» ΑΕ για τους παραγωγούς και οι παραγωγοί για τη «ΔΩΔΩΝΗ» ΑΕ».
     Δεν παραγνωρίζουμε ότι η ΑΤΕ συνέβαλλε και αυτή κάποιες στιγμές, όμως η ΑΤΕ είναι αυτή η οποία έχει ωφεληθεί πολλαπλά από αυτή τη σχέση με τη «ΔΩΔΩΝΗ» ΑΕ. Από κεφάλαια ενενήντα τεσσάρων χιλιάδων ευρώ, σήμερα έχει το 60% του μετοχικού κεφαλαίου μιας εταιρείας που κοστίζει εκατομμύρια ευρώ. Εισέπραξε από μερίσματα από το 1963 έως σήμερα πάνω από δυόμισι εκατομμύρια (2.500.000) ευρώ. Έχει μονοπωλιακά τη χρηματοδότηση της «ΔΩΔΩΝΗΣ» ΑΕ -μακροπρόθεσμη και βραχυπρόθεσμη- εισπράττοντας από το 1963 έως σήμερα πάνω από εβδομήντα εκατομμύρια (70.000.000) ευρώ σε τόκους.
      Έχει μονοπωλιακά εννέα χιλιάδες βιβλιάρια καταθέσεων των κτηνοτρόφων εισκομιστών γάλακτος που γίνονται πληρωμές της πρώτης ύλης ύψους πάνω από εξήντα πέντε εκατομμύρια (65.000.000) ευρώ το χρόνο. Απαλλάσσεται από διαχειριστικά έξοδα πάνω από έξι χιλιάδες κτηνοτροφικών δανείων που θα χρειαζόταν να διαχειριστεί αν οι παραγωγοί δεν έκαναν χρήση των προκαταβολών για την εισκόμιση του γάλακτος κάθε χρόνο που δίνει η «ΔΩΔΩΝΗ» ΑΕ. 
      Αυτά αφορούν το παρελθόν. Όμως η «ΔΩΔΩΝΗ» ΑΕ έχει μέλλον και γι’ αυτό το μέλλον πρέπει να κουβεντιάσουμε και ότι η συζήτηση που γίνεται σήμερα το μέλλον αφορά, γιατί αλλάζει το οικονομικό περιβάλλον της «ΔΩΔΩΝΗ» ΑΕ. Τους επόμενους μήνες θα ξεπεράσουμε ό,τι εμπόδια υπάρχουν για την κατοχύρωση της φέτας. Αυτό σημαίνει ότι θα αναπτυχθούν καινούργιες προοπτικές κερδοφορίας της «ΔΩΔΩΝΗ» ΑΕ. Και αυτό με τη σειρά του σημαίνει υπεραξία για τη «ΔΩΔΩΝΗ» ΑΕ. Εδώ είναι και η «ταμπακέρα». Γι’ αυτό το ζήτημα του ιδιοκτησιακού καθεστώτος είναι πολύ σημαντικό και αποτελεί κίνητρο για την αλλαγή του καθεστώτος. Και γι’ αυτό φοβόμαστε ότι η Κυβέρνηση κατά παράδοξο τρόπο, ενώ είναι μια κυβέρνηση που θέλει να τονώσει την αγορά, προχωρά σε κρατικοποιήσεις για να τις χρησιμοποιήσει και αλλάζοντας έτσι και το ποσοστό συμμετοχής που έχει στη «ΔΩΔΩΝΗ» ΑΕ για να την ιδιωτικοποιήσει στη συνέχεια. Αυτό το κάνει κατά παράβαση του καταστατικού της «ΔΩΔΩΝΗ» ΑΕ.
      Γι’ αυτό με την επερώτηση αυτή θέλουμε να σας τονίσουμε ότι δεν θα πρέπει να αλλάξει ο συσχετισμός που υπάρχει στη «ΔΩΔΩΝΗ» ΑΕ έτσι ώστε όποιες αποφάσεις παρθούν για το μέλλον, να παρθούν με τη συμμετοχή των ίδιων των παραγωγών και των ενώσεών τους, να διατηρηθεί και στο μέλλον αυτή η σχέση μεταξύ παραγωγών και «ΔΩΔΩΝΗ» ΑΕ και να έχουν και οι παραγωγοί οι ίδιοι μερίδιο στις υπεραξίες που το καινούργιο οικονομικό περιβάλλον επιφυλάσσει για τα γαλακτοκομικά προϊόντα. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, ένας από τους βασικούς λόγους που κάνουμε αυτήν την επερώτηση σήμερα είναι για να διαπιστώσουμε εάν πρωταρχικό στοιχείο της οικονομικής πολιτικής της Νέας Δημοκρατίας είναι να κρατικοποιήσει ένα τυροκομείο. Κύριε Πρόεδρε, αυτή η εταιρία πρώτον έχει μία διαρκή κερδοφορία, δεύτερον εξασφαλίζει τη ροή του προϊόντος δέκα χιλιάδων περίπου κτηνοτρόφων, τρίτον καταφέρνει και διατηρεί σε ανεκτό επίπεδο τις τιμές αγοράς του πρόβειου και του αιγοπρόβειου γάλακτος –στα 93 με 95 λεπτά αγοράζει η «ΔΩΔΩΝΗ» ΑΕ ενώ η επόμενη τιμή στην αγορά είναι στα 85 λεπτά- και διερωτόμαστε, τι είναι αυτό που ξαφνικά ωθεί τη Νέα Δημοκρατία να ασκεί αυτήν την πολιτική κρατικοποίησης. Θέλει να διατηρήσει στην ιδιοκτησία της Αγροτικής Τραπέζης τη «ΔΩΔΩΝΗ» ΑΕ; Να μας το πει σήμερα. Διότι μέχρι σήμερα δεν έχει ειπωθεί κάτι τέτοιο. Έχει κάποιο σχέδιο μετοχοποίησης; Έχει κάποιο σχέδιο ιδιωτικοποίησης; Όλα αυτά είναι ζητήματα τα οποία δημιουργούν ερωτηματικά, δημιουργούν ανασφάλειες, δημιουργούν προβλήματα ιδιαίτερα στην περιοχή της Ηπείρου και της δυτικής Ελλάδας από όπου προέρχονται κυρίως αυτοί οι δέκα χιλιάδες κτηνοτρόφοι.
     Μήπως ενοχλεί, κύριε Υπουργέ, η “ΔΩΔΩΝΗ” ΑΕ διότι διατηρεί ακριβώς τα επίπεδα τιμής του γάλακτος σε αυτά τα ύψη σε όλη αυτήν την κυρίως κτηνοτροφική περιοχή της Ελλάδας; Μήπως είναι ο στόχος να υπάρξει άμεσα μία αλλαγή στην παραδοσιακή πολιτική που ασκεί η “ΔΩΔΩΝΗ” ΑΕ; 
     Είχαμε μία αντίστοιχη περίπτωση όπου μία άλλη τράπεζα, η Εθνική Τράπεζα αποφάσισε κάποια στιγμή να ιδιωτικοποιήσει –να πωλήσει, δηλαδή, σε ιδιώτες- το ποσοστό των ελληνικών αλυκών το οποίο κατείχε και μάλιστα, πότε; Η μοναδική χρήση στην ιστορία των ελληνικών αλυκών λόγω δυσμενών καιρικών συνθηκών –έντονες, δηλαδή, βροχοπτώσεις- για μία χρονιά δεν ήταν δυνατόν να υπάρξει συγκομιδή αλατιού και η εταιρεία εμφάνισε ζημιές. Εκείνη ακριβώς τη στιγμή, πριν από περίπου δύο μήνες, εμφανίστηκε η Εθνική Τράπεζα η οποία πώλησε ένα σημαντικό πακέτο μετοχών σε ιδιώτες δημιουργώντας έτσι προϋποθέσεις ιδιωτικοποίησης όλης της εταιρείας των ελληνικών αλυκών. Μιας εταιρείας η οποία μαζί της συμπαρασύρει περίπου εξήντα χιλιάδες τετραγωνικά χιλιόμετρα τηγανιών για συγκομιδή αλατιών σε οκτώ περιοχές της χώρας. 
     Βεβαίως άλλα ήταν αυτά τα οποία προεκλογικά έλεγε η Νέα Δημοκρατία σε αυτές τις περιοχές, άλλες ήταν οι υποσχέσεις και άλλα πράγματα διατυμπανίζονταν, ενώ μέχρι στιγμής δεν είχε κανείς την ευαισθησία να βγει και να εξηγήσει γιατί έγινε αυτή η ιδιωτικοποίηση του συγκεκριμένου ποσοστού.
     Ελέγχεται, βεβαίως, η Εθνική Τράπεζα για το ύψος του τιμήματος διότι νομίζω ότι πολλοί από τους μετόχους δυσφορούν και θα υπάρξει και συνέχεια γύρω από το θέμα γιατί δόθηκε συγκεκριμένη τιμή με μία και μόνον προσφορά, κύριε Υπουργέ.
     Πιστεύω, λοιπόν, ότι σήμερα υπάρχει ανάγκη να δοθούν σαφείς απαντήσεις και για το λόγο αυτό –ελπίζω να μιλήσει τώρα ο κύριος Υπουργός- του παραχωρώ το λόγο και θα συνεχίσω στη δευτερολογία μου.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βερελή.
     Ο κ. Μακρυπίδης έχει το λόγο. Απών, διαγράφεται.
     Ο Υφυπουργός Οικονομίας και Οικονομικών κ. Δούκας έχει το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητοί συνάδελφοι, νομίζω πως όλοι συμφωνούμε για τη σημασία της “ΔΩΔΩΝΗ” ΑΕ για την Ήπειρο και την κτηνοτροφία τους. Θέλω όμως να δώσω κάποιες σαφείς απαντήσεις στα ερωτήματα που θέσατε στην Κυβέρνηση. 
     Όπως γνωρίζετε, το θέμα της “ΔΩΔΩΝΗ” ΑΕ το συζητήσαμε σ’ αυτήν την Αίθουσα ύστερα από επίκαιρη ερώτηση που κατέθεσε ο Βουλευτής του ΚΚΕ κ. Τσιόγκας και απαντήθηκαν τότε με σαφήνεια τα σχετικά θέματα. Μάλιστα διάβασα και τη σχετική επιστολή της Αγροτικής Τράπεζας, την οποία θα ξαναδιαβάσω και με την οποία –περιληπτικά λέω- μας επιβεβαιώνει ότι «η Αγροτική δεν αποσκοπεί στην πώληση της ΑΕ “ΔΩΔΩΝΗ”, δεν πωλεί τις μετοχές της, αλλά αγοράζει». Επιπλέον μας λέει ότι «πρόθεσή της είναι να στηρίξει την ανάπτυξη της εταιρείας». 
     Βέβαια ο συνάδελφος κ. Τσιόγκας στην ερώτησή του αναφέρθηκε σε ανησυχίες που υπήρχαν και ρωτούσε για τις προθέσεις. Εσείς, κύριοι συνάδελφοι, δηλώνετε λίγο-πολύ με βεβαιότητα ότι η Αγροτική αποσκοπεί «προφανώς στο ξεπούλημα» της “ΔΩΔΩΝΗ” ΑΕ.
     Θα ήθελα να ρωτήσω εγώ, κύριοι Βουλευτές που υπογράψατε την επερώτηση, από που συμπεράνατε ότι η Αγροτική αποσκοπεί μάλιστα «στο ξεπούλημα» της εταιρείας; Έχει αναφέρει η Αγροτική κάτι τέτοιο; Μία δήλωση που διαβάσαμε σ’ αυτή την Αίθουσα, τη διάβασα και μάλιστα με κατηγορηματικότατο τρόπο. Δήλωσε τίποτε σχετικά; 
     ΧΡΙΣΤΟΣ ΒΕΡΕΛΗΣ: Εσείς τι δηλώνετε, κύριε Υπουργέ;
     ΕΥΑΓΓΕΛΟΣ ΠΑΠΑΧΡΗΣΤΟΣ: Τι δηλώνετε εσείς;
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Είναι στα Πρακτικά. Δηλώνουμε το ίδιο που δήλωσε η Αγροτική. Ήταν σαφές και από την προηγούμενη συζήτηση αυτό. Το ίδιο δηλώσαμε, αλλά διάβασα το σχετικό έγγραφο της Αγροτικής δηλαδή από τους ανθρώπους που έχουν τις μετοχές της “ΔΩΔΩΝΗ” ΑΕ.
     Πρώτον, περιέπεσαν στα χέρια σας κάποια εμπιστευτικά έγγραφα τα οποία δεν γνωρίζουμε; Κι αν δεν υπάρχουν τέτοια έγγραφα γιατί χρησιμοποιείτε τόσο σκληρή γλώσσα πάνω στο θέμα αυτό; Ποιος και γιατί διαδίδει αυτά τα πράγματα και ποιος προκαλεί αναστάτωση στους κτηνοτρόφους της περιοχής; 
     Δεύτερον, οι αγορές των μεριδίων που έγιναν, έγιναν ύστερα από εντονότατες πιέσεις των πωλητριών ενώσεων συνεταιρισμών και με αποφάσεις των γενικών συνελεύσεών τους με τη δική τους ελεύθερη βούληση. Αυτές οι ενώσεις οι ίδιες κρίνουν ποιο είναι αυτό το οποίο τους συμφέρει και όχι εμείς. 
     Θα σας διαβάσω κάποια ενδεικτικά αποσπάσματα από τις επιστολές αυτών των ενώσεων που δείχνουν την ανάγκη τους να πωλήσουν. 
      Η Ένωση Πωγωνίων –και θα επανέλθω στο Πωγώνι διότι υπήρχε απόφαση της Αγροτικής Τράπεζας επί των δικών σας ημερών να αγοράσει μετοχές από το Συνεταιρισμό του Πωγωνίου και θα σας το διαβάσω το σχετικό Πρακτικό- λένε ότι δυνάμει της τάδε αποφάσεως της γενικής συνέλευσης «απεφασίσθη ομοφώνως η πώληση περίπου τριάντα πέντε χιλιάδων μετοχών που κατέχουμε στη «ΔΩΔΩΝΗ» ΑΕ κλπ». Αποφάσισε ομοφώνως την πώληση αυτών των μετοχών και «με τα χρήματα αυτά σκοπεύουμε να ξοφλήσουμε άμεσες και πιεστικές απαιτήσεις τρίτων, οι οποίες διακυβεύουν άμεσα αυτήν την ύπαρξη και υπόσταση του Συνεταιρισμού Πωγωνίου». Έχει μάλιστα κάποιους υπολογισμούς σχετικά με το τι θα πληρώσει με τα λεφτά τα οποία θα πάρει αυτός ο συνεταιρισμός. 
      Συνεταιρισμός Αγροτικών Συνεταιρισμών Άρτας –Φιλιππιάδας: Σας διαβάζω ένα έγγραφο δικό του. «Η οικονομική κατάσταση της οργάνωσης είναι δραματική. Οι υποχρεώσεις τρέχουν, έσοδα δεν υπάρχουν μετά την καταστροφή των εσπεριδοειδών και για να αντεπεξέλθουμε στις υποχρεώσεις μας, προτείνουμε την πώληση…» κλπ. Αποφασίστηκε ομόφωνα η συγκεκριμένη πώληση.
      Τα ίδια ισχύουν και για άλλους συνεταιρισμούς που πουλήσανε και θα σας διαβάσω μόλις βρω το σχετικό έγγραφο.
      Όσον αφορά στην Αγροτική Τράπεζα, πρέπει να σημειώσουμε ότι η Αγροτική Τράπεζα είναι τραπεζικός οργανισμός, είναι οργανισμός εισηγμένος στο Χρηματιστήριο. Έχει δική του Γενική Συνέλευση, έχει δεκάδες χιλιάδες μετόχους –πολλοί απ’ αυτούς είναι αγρότες- έχει επίσης δεκάδες χιλιάδες καταθέτες, των οποίων τις καταθέσεις πρέπει να προστατέψει.
      Σας διαβάζω την επιστολή την οποία μας έστειλε η Αγροτική, η απόφαση της οποίας φυσικά ισχύει και για την Κυβέρνηση. Η επιστολή στο μεγαλύτερο κομμάτι της το οποίο θα διαβάσω γράφει τα εξής: «Αναφορικά με την παραπάνω αναφορά του Βουλευτή κ. Αργύρη που συνίσταται στο ψήφισμα συνεταιριστικών οργανώσεων της Ηπείρου, σας κάνουμε γνωστά τα εξής: Η Μετοχική σύνθεση της «ΔΩΔΩΝΗ» μέχρι 28/6/2004 ήταν η εξής: ΑΤΕ 60%, ΕΑΣ Ιωαννίνων 24,78%, ΕΑΣ Άρτας-Φιλιππιάδας 6,02%, Πωγωνίου 4,8%, Πρέβεζας 2,4%, Θεσπρωτίας 1,6%, Κόνιτσας 0,4%».
      Συνεχίζει παρακάτω και λέει τα εξής: «Υπήρξε και απόφαση της Διυπουργικής Επιτροπής Αποκρατικοποιήσεων για τη μεταβίβαση του 11% από την ΑΤΕ στην ΑΣΥΠ σε τιμή αποτίμησης, ώστε οι ενώσεις να αποκτήσουν το 51% και η ΑΤΕ να περιοριστεί στο 49%. Η απόφαση αυτή δεν υλοποιήθηκε ποτέ από την ΑΤΕ…» –επί ΠΑΣΟΚ δηλαδή- «…γιατί είναι προφανές ότι η εφαρμογή της συνιστούσε το αδίκημα της απιστίας».
      «Στις 28/6/2004 η ΑΤΕ αγόρασε ποσοστό της ΕΑΣ Κόνιτσας, ενώ πρόσφατα το Δ.Σ. της Τράπεζας αποφάσισε την αγορά ποσοστού 1,9% των μετοχών από την ΕΑΣ Πωγωνίου, ποσοστού 5,47% από την ΕΑΣ Άρτας-Φιλιππιάδας. Σημειώνεται ότι το Δ.Σ. της ΑΤΕ είχε αποφασίσει και το 2001 την αγορά μετοχών που κατέχει η ΕΑΣ Πωγωνίου. Συνημμένο απόσπασμα πρακτικού κλπ». 
      «Οι παραπάνω αγορές των μετοχών, αποφασίστηκαν και πραγματοποιήθηκαν από την ΑΤΕ, ύστερα από εντονότατες πιέσεις των πωλητριών ενώσεων συνεταιρισμών, οι οποίες πώλησαν τις μετοχές τους, προκειμένου να αντιμετωπίσουν σοβαρά και πιεστικά οικονομικά προβλήματα. Σχετικά είναι τα έγγραφα που έστειλαν οι ενώσεις Κόνιτσας, Πωγωνίου και Άρτας στη διοίκηση της ΑΤΕ, προκειμένου η τράπεζα να προχωρήσει στην αγορά των μετοχών τους και τα οποία υποβάλλονται συνημμένα».
      «Οι λοιποί μέτοχοι της Α.Ε. «ΔΩΔΩΝΗ» δεν ενδιαφέρθηκαν να αγοράσουν τις μετοχές των ενώσεων που αντιμετώπιζαν προβλήματα και είναι προφανές ότι αν η ΑΤΕ δεν προχωρούσε…» –και ίσως είναι ένα από τα πιο σημαντικά σημεία αυτό- «…στην αγορά των μετοχών αυτών, οι μετοχές θα κατέληγαν σε ιδιώτες ή οι μετοχές θα έμειναν απούλητες και οι εκπρόσωποι των ενώσεων αντιμέτωποι με άλυτα προβλήματα, όπως οφειλές σε ΔΟΥ ασφαλιστικά ταμεία κλπ.». 
      «Παραμένει πάντως το ερώτημα, γιατί να κατηγορείται η ΑΤΕ για την αγορά των μετοχών όταν ενώσεις με δεκάδες συνεταιρισμούς και χιλιάδες φυσικά μέλη αποφασίζουν δημοκρατικά μέσω των γενικών συνελεύσεών τους ότι θέλουν να τις πουλήσουν, ενώ την ίδια στιγμή οι υπόλοιπες μέτοχοι-ενώσεις αρνούνται να τις αγοράσουν». 
      «Οι κτηνοτρόφοι και συνολικά ο λαός της Ηπείρου θα πρέπει να μην ανησυχούν γιατί οι προθέσεις της διοίκησης της ΑΤΕ είναι η ανάπτυξη της «ΔΩΔΩΝΗ», η τόνωση της κτηνοτροφίας της Ηπείρου και η βελτίωση του εισοδήματος των κτηνοτρόφων της περιοχής».
      Καταλήγει ως εξής: «Η αγορά των μετοχών από την ΑΤΕ έγινε με πρωτοβουλία των πωλητριών ενώσεων και είναι καθ’ όλα νόμιμη και δικαιολογημένη, ότι η αναστάτωση και η ανασφάλεια στους κτηνοτρόφους προκαλείται προσωρινά απ’ όσους διαδίδουν αβάσιμα ότι η ΑΤΕ θα πουλήσει τη «ΔΩΔΩΝΗ» ΑΕ επειδή δεν μπόρεσαν να θέσουν την εταιρεία υπό τον έλεγχό τους.». 
      «Μεσομακροπρόθεσμα, οι κτηνοτρόφοι θα κατανοήσουν αν η ΑΤΕ εργάστηκε για το συμφέρον τους ή όχι. Εάν υπάρχει σήμερα ανασφάλεια στους κτηνοτρόφους, είναι γιατί η βιομηχανία δεν μπορεί να επεξεργαστεί όλη την παραγόμενη ποσότητα γάλακτος, επειδή χρειάζονται επενδύσεις που δεν γίνονται, γιατί κάποιοι εμποδίζουν την αύξηση του μετοχικού κεφαλαίου της εταιρείας».
     «Είναι προφανές» καταλήγει «ότι η Αγροτική Τράπεζα δεν πωλεί μετοχές της Α.Ε. «ΔΩΔΩΝΗ», αλλά αγοράζει».
     Θέλω να αναφερθώ και στο εξής: Έχουν γίνει δύο αποτιμήσεις της καθαρής εμπορικής αξίας της «ΔΩΔΩΝΗ». Άλλο πράγμα η εμπορική αξία, άλλο η καθαρή, λογιστική αξία. Όσον αφορά στην εμπορική αξία, έχει γίνει μία από τη «ΝΤΕΛΟΙΤ» το Δεκέμβριο του 1999 που έβγαλε την εμπορική αξία στα 25,8 δισεκατομμύρια δραχμές, δηλαδή 76 εκατομμύρια ευρώ περίπου και μια άλλη τον Απρίλιο του 2003 από την Τράπεζα Επενδύσεων που έβγαλε την αξία (43) σαράντα τρία εκατομμύρια ευρώ και (44) σαράντα τέσσερα εκατομμύρια ευρώ, ανάλογα με την μέθοδο προεξόφλησης που χρησιμοποίησαν.
     Στις 16.11.2002 η τότε διυπουργική επιτροπή αποκρατικοποιήσεων, του ΠΑΣΟΚ δηλαδή, αποφάσισε τα εξής. 
     Πρώτον, να επιβάλλει στην ΑΤΕ να μεταβιβάσει το 11% των μετοχών της «ΔΩΔΩΝΗ», από αυτές που είχε τότε η ΑΤΕ στην κυριότητά της, στην Αναπτυξιακή Συνεταιριστική Ηπείρου Κέρκυρας, χωρίς να αναφέρει κανένα σκεπτικό. Απλή απόφαση. Επιπλέον, η διυπουργική της ίδιας ημερομηνίας αποφάσισε να αρχίσουν αμέσως μάλιστα οι απαιτούμενες διαδικασίες για την εισαγωγή των μετοχών της «ΔΩΔΩΝΗ» στο Χρηματιστήριο.
     Όσον αφορά τώρα το 11% που επρόκειτο να πουληθεί στην ΑΣΗΚ, η απόφαση δεν περιέχει απολύτως καμία εξήγηση, γιατί στην ΑΣΗΚ και όχι σε κάποιον άλλο συνεταιρισμό, ποιοι άλλοι υπέβαλαν κάποιες ενδιαφέρουσες προτάσεις, γιατί απορρίφθηκαν κ.ο.κ. Δεν αναφέρει τίποτα για το ποιες άλλες επιλογές εξετάστηκαν, ούτε αν με αυτόν τον τρόπο ωφελείται η «ΔΩΔΩΝΗ» ή οι κτηνοτρόφοι της Ηπείρου ή η ελληνική οικονομία.
     Αυτό το 11% λοιπόν, σύμφωνα με αυτές τις αποτιμήσεις, είχε μια αξία της τάξης του 4,84 εκατομμύρια ευρώ. Λέω τουλάχιστον, διότι όταν έχεις το 60% και πέφτεις στο κάτω από το 50%, εκείνο το 11% δεν πάει αναλογικά. Όταν χάσεις την πλειοψηφία μιας επιχείρησης, το κόστος είναι σαφώς μεγαλύτερο, διότι το υπόλοιπο 49% έχει αναλογικά ακόμα μικρότερη αξία, σε σχέση με εκείνο το 60%. 
     Αυτό το 4,8 εκατομμύρια ευρώ τουλάχιστον που άξιζε εκείνο το 11%, επρόκειτο και διετάχθη να πουληθεί σε μια συνεταιριστική οργάνωση που είχε συνολικό κεφάλαιο 200.000 ευρώ. Ούτε 100 εκατομμύρια δραχμές μετοχικό κεφάλαιο δεν είχε και πάει κάποιος να πουλήσει το 11% της «ΔΩΔΩΝΗ» σε μια τέτοια επιχείρηση. 
     Τι επρόκειτο να κάνει αυτή η Αναπτυξιακή Συνεταιριστική; Πήγε στην Αγροτική και είπε «δάνεισε μου όλα τα λεφτά για να πάω να αγοράσω τη «ΔΩΔΩΝΗ». Η Αγροτική επί ΠΑΣΟΚ αντιστάθηκε και αγνόησε τη Διυπουργική. Δεν έκανε απολύτως τίποτα, γιατί θεώρησε με βάση το γράμμα αυτό και τα Πρακτικά ότι θα πήγαιναν μέσα για απιστία, γιατί σε μια εταιρεία της οποίας χάνεις τον έλεγχο δεν μπορείς να την πουλήσεις αναλογικά. Την αγνόησαν παντελώς αυτήν την προσταγή της διυπουργικής.
     Βέβαια αυτή η σκέψη μας βάζει και σε άλλες σκέψεις, μιας και θέλετε να πάμε στο θέμα του ξεπουλήματος ή όχι. Σκέφτηκε η Αγροτική επί ΠΑΣΟΚ, πόσο πιάνουν οι μετοχές που κατείχε. Γι αυτό έκανε όλες αυτές τις σκέψεις και είπε: «Δεν πάμε εμείς μέσα. Δεν μπορούμε να πουλήσουμε κάτι σε μικρότερη αναλογική αξία». Η σκέψη αυτή υπήρχε τότε στο μυαλό της Αγροτικής, αλλά δεν έγινε καμία επίκαιρη ερώτηση τότε, δεν διερωτήθηκε κάποιος, τι γίνεται με τη «ΔΩΔΩΝΗ» και τι πάει να κάνει η διυπουργική.
     Αγαπητοί συνάδελφοι, πρόθεση της Κυβέρνησης και της Αγροτικής είναι να προκόψει η «ΔΩΔΩΝΗ». Η νέα Κυβέρνηση βρήκε τη «ΔΩΔΩΝΗ» να έχει περίπου 4,8 χιλιάδες τόνους τυρί αδιάθετο, απούλητο. Δηλαδή πόσο; Το 40% της παραγωγής, ύψος αποθεμάτων προς παραγωγή που είναι παγκόσμιο ρεκόρ. Βρήκε τη «ΔΩΔΩΝΗ» να έχει χάσει ένα πολύ μεγάλο μέρος από την αγορά της Γερμανίας. Έχουν πέσει πάρα πολύ οι πωλήσεις της «ΔΩΔΩΝΗ» στη Γερμανία. Τη βρήκε να έχει να βγάλει νέα προϊόντα περίπου εννέα χρόνια, να χρειάζεται να ελέγξει καλύτερα το εμπορικό της δίκτυο. Επιπλέον, παρά το μεράκι των εργαζομένων, η «ΔΩΔΩΝΗ» χρειάζεται να καταβάλει μεγαλύτερη και καλύτερη προσπάθεια, να αφιερώσει περισσότερο χρόνο στην κατάκτηση νέων αγορών. 
     Η Αγροτική Τράπεζα υπόσχεται να βοηθήσει και έχει τη δυνατότητα να βοηθήσει. Έχει κεφάλαια, έχει γνώσεις, έχει διασυνδέσεις, έχει δικτύωση.
      Η Αγροτική Τράπεζα μας υπόσχεται ότι θα κάνει τη «ΔΩΔΩΝΗ» ισχυρότερη, γιατί έτσι μας συμφέρει όλους, και την ίδια, αλλά πρωτίστως την  Ήπειρο και τους κτηνοτρόφους της.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑΣΟΚ ο κ. Ευάγγελος Αργύρης. 
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, είναι αλήθεια ότι εδώ και πολλά χρόνια αναδεικνύεται κατά καιρούς το θέμα του ιδιοκτησιακού καθεστώτος της εταιρείας «ΔΩΔΩΝΗ», δηλαδή η κεφαλαιακή της συγκρότηση και η μετοχική της σύνθεση.
      Εγώ, νομίζω, ότι ο κύριος Υφυπουργός ήταν ξεκάθαρος, μόνο που θα πρέπει να πω ότι οι ανησυχίες μας μεγαλώνουν και επιβεβαιώνονται μέσα από το λόγο του. Τι έκανε ο κύριος Υφυπουργός; Διάβασε ένα σημείωμα της Αγροτικής Τράπεζας. Το καλύτερο απ’ όλα θα ήταν να διαβάσει την απόφαση των μετόχων της τράπεζας, οι οποίοι έχουν αποφασίσει να πουλήσουν μετοχές, ενώ αυτό που γίνεται σήμερα είναι να αγοράζουν μετοχές. 
      Επίσης, θα ήταν πολύ πιο ωφέλιμο, αφού υπάρχουν και οι μικρομέτοχοι, ο κύριος Υφυπουργός να μας διάβαζε το ετήσιο δελτίο του Μαρτίου του 2004, για να μας πει τη στρατηγική που έχει η Αγροτική Τράπεζα, καθώς και να μας διάβαζε το αγροτικό πρόγραμμα της Νέας Δημοκρατίας. Δηλαδή θέλουμε να μας διαβάσει τι λέει ακριβώς η Νέα Δημοκρατία στο πρόγραμμά της για αυτού του είδους τις επιχειρήσεις. Κάνοντας, πολλές φορές, λαϊκισμό και μπερδεύοντας τον κόσμο η Νέα Δημοκρατία λέει «κοιτάξτε να δείτε, εμείς στο πρόγραμμά μας λέμε ότι η ΑΤΕ θα μείνει κρατική». 
      Όμως, ούτως ή άλλως η ΑΤΕ είναι κρατική, γιατί έχει εισαχθεί στο Χρηματιστήριο, γιατί δεν έχει παρθεί η απόφαση να πάει και άλλο ποσοστό στο Χρηματιστήριο, γιατί έχει κρατικό χαρακτήρα με τη διαδικασία του Χρηματιστηρίου, δηλαδή της πλειοψηφίας των μετοχών στο ελληνικό δημόσιο και γι’ αυτόν τον λόγο την εκπροσωπείτε εσείς σήμερα εδώ. Διαφορετικά, θα ήταν εδώ το Υπουργείο Γεωργίας, για να μας μιλήσει για την αγροτική στρατηγική της Κυβέρνησης. 
      Αφού δεν μας διαβάζετε την ετήσια έκθεση, η οποία είναι σε πλήρη αρμονία με το πρόγραμμά σας, θα σας πω εγώ τι λέει. Το κυβερνητικό σας πρόγραμμα λέει ότι «η ΑΤΕ θα μείνει κρατική, αλλά πρέπει να απαλλαγεί από τις εταιρίες του συμμετοχικού ενδιαφέροντος, οι οποίες δεν έχουν χρηματοπιστωτικό χαρακτήρα.» Το ίδιο λέει και η έκθεση, ότι δηλαδή παρά τις αντιρρήσεις, παρά τη μετοχική σύνθεση ορισμένων εταιρειών, η Αγροτική Τράπεζα πρέπει να απαλλαγεί, για να ξεκινήσει τη διαδικασία πολύ καλύτερα.
      Άρα, λοιπόν, κύριε Υπουργέ, θα πρέπει να δούμε τη στρατηγική της Αγροτικής Τράπεζας. Η στρατηγική της, η οποία επικαιροποιήθηκε από τη γενική συνέλευση των μετόχων, μιλά για πώληση των μετοχών. 
      Γιατί τότε ανησυχούμε; Ανησυχούμε, γιατί έχουμε τη λειτουργία μιας επιχείρησης εδώ και σαράντα χρόνια. Η Αγροτική Τράπεζα είχε άλλες δώδεκα ίδιες επιχειρήσεις, οι οποίες έχουν χρεοκοπήσει. Η μοναδική, που λειτουργεί με αυτόν τον χαρακτήρα, είναι η «ΔΩΔΩΝΗ» η οποία έχει αυτά τα αποτελέσματα σήμερα. Είναι μία κερδοφόρα επιχείρηση και η μετοχική σύνθεση της επιχείρησης δοκιμάστηκε εδώ και σαράντα ένα χρόνια.
      Τι λέει η εμπειρία μας; Λέει ότι κανείς δεν μπορεί να αποφασίσει έξω από όσα λέει το καταστατικό. Αν διαβάζατε το καταστατικό στο άρθρο 8, θα βλέπατε ότι μιλά ξεκάθαρα για το ποιος αγοράζει, που πουλάει και με ποιον τρόπο.
      ΑΝΤΩΝΙΟΣ ΦΟΥΣΑΣ: Τίνος το καταστατικό;
      ΕΥΑΓΓΕΛΟΣ ΑΡΓΥΡΗΣ: Το καταστατικό της Βιομηχανίας «ΔΩΔΩΝΗ» το οποίο θα καταθέσω για τα Πρακτικά της Βουλής. Το άρθρο 8 μιλά ξεκάθαρα για αυτή τη σύνθεση.
      Κύριε Υπουργέ, θα πω κάτι πολύ βαρύ. Αυτό που δεν τόλμησε να κάνει η χούντα, το κάνατε εσείς. Το 1972 η τότε κυβέρνηση των συνταγματαρχών υποχρέωσε την Ένωση Αγροτικών Συνεταιρισμών να αυξήσει το μετοχικό κεφάλαιο στην εταιρία με δάνειο 2.000.000 που έκανε η ίδια και να δώσει τις μετοχές στις υπόλοιπες ενώσεις, των οποίων εσείς σήμερα αγοράζετε τις μετοχές. Γιατί το έκαναν με αυτόν τον τρόπο; Το έκαναν για να μην παραβιάσουν το άρθρο 8 του καταστατικού.
     (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πάμε τώρα σε ένα άλλο μεγάλο θέμα. Δε σας απασχολεί ποιο θα είναι το αποτέλεσμα σε μια περιοχή η οποία έχει οικονομικά προβλήματα, όπου η περιφερειακή της ανάπτυξη στηρίζεται στη βιομηχανία αυτή και έχουμε κτηνοτροφία και έχουμε επώνυμα προιόντα της «Δωδώνη»; Ότι συμμετέχουν σ’ αυτήν την επιχείρηση οι κτηνοτρόφοι και συμμετέχουν εκεί με ένα νομικό πρόσωπο. Συμμετέχουν με τη νομική υπόσταση των Ενώσεων Αγροτικών Συνεταιρισμών. 
      Τι κάνατε σήμερα μ’ αυτήν την πράξη, με την εντολή την οποία δίνετε; Η τράπεζα αποκτά δεσπόζουσα θέση. Γιατί επιτρέπετε να γίνει κάτι τέτοιο και γιατί επιτρέπετε να γίνεται κάτι τέτοιο αφαιρώντας την περιουσία των υπολοίπων μετόχων, όταν ήδη από την Τράπεζα Επενδύσεων μιλήσατε γι’ αυτήν τη συγκεκριμένη αποτίμηση της εταιρείας, όπου και η ίδια στο χαρτοφυλάκιό της, όταν μπήκε η Αγροτική Τράπεζα στο Χρηματιστήριο, μιλάει για είκοσι δύο χιλιάδες δραχμές τη μετοχή τότε κι εσείς τις αγοράζετε με έντεκα χιλιάδες δραχμές τη μετοχή; Γιατί, λοιπόν, υποτιμάτε την περιουσία των υπολοίπων μετόχων;
      Γιατί, κύριε Υπουργέ. Τώρα «σας μάρανε» ο μεγάλος καημός ότι δεν έχει επενδύσεις η «ΔΩΔΩΝΗ». Σας πληροφορώ ότι έχει κάνει πρόγραμμα επενδύσεων η βιομηχανία γάλακτος και επί προεδρίας του κυρίου Βεργίνη που είναι εδώ και ακούει και επί προεδρίας των υπολοίπων. Γιατί; Γιατί σεβάστηκε το ρόλο της και ήθελε να γίνει αυτή η βιομηχανία πολύ μεγάλη και να μπορεί να παίζει το ρόλο της υπεράσπισης των κτηνοτρόφων. Εσείς τώρα λέτε ότι δεν έχει μετοχικό κεφάλαιο, δεν έχει κεφαλαιακή συγκρότηση, άρα, λοιπόν, θα πάμε σε αύξηση του μετοχικού κεφαλαίου.
      Τι σημαίνει αυτό, κύριε Υπουργέ; Ότι δηλαδή θα πάτε σε αύξηση του μετοχικού κεφαλαίου. Γνωρίζετε την οικονομική κατάσταση των οργανώσεων. Εσείς, λοιπόν, που είστε τράπεζα, θα πάτε με εντολή της Κυβέρνησης και είναι σίγουρο ότι η τράπεζα έχει δυνατότητα να αυξήσει το μετοχικό κεφάλαιο σαν τραπεζικό ίδρυμα και στο τέλος οι άλλοι δεν θα μπορούν να ακολουθήσουν.
      Τι σημαίνει αυτό, κύριε Υπουργέ; Ότι από 40% που έχουν σήμερα, που κατέβηκαν σήμερα πολύ χαμηλότερα από το 40%, θα τους αφαιρέσετε τη δυνατότητα να συμμετέχουν σε μία επιχείρηση που την έφτιαξαν με τον ιδρώτα τους. Τους κυνηγούσαν τους κτηνοτρόφους. Πήγαιναν από σπίτι σε σπίτι και τρέχανε οι κοτζαμπάσηδες και τρέχανε οι μεσίτες όλοι για να μη γίνει αυτή η βιομηχανία και τώρα βέβαια σας ενοχλεί και ενοχλεί και τους μεγάλους αυτή η υπόθεση και το είπαν πριν οι συνάδελφοι. Είπαν για τη μεγάλη διαφορά που υπάρχει.
      Πώς είναι δυνατόν μία επιχείρηση να είναι και βιώσιμη, να έχει και κερδοφορία και να δίνει και περισσότερα στους κτηνοτρόφους; Αυτό βέβαια χαλάει κάπου τα σχέδια σε κάποιους, σ’ αυτούς που θέλετε να εξυπηρετήσετε. Είναι αυτοί που μονίμως θέλουν να βάλουν στο χέρι αυτήν τη βιομηχανία, δηλαδή αυτό που δημιουργήθηκε με τον ιδρώτα των κτηνοτρόφων και να πάει το θέμα σήμερα προς αυτήν την κατεύθυνση.
      Τι μας είπατε πριν; Μας είπατε ότι μας παρακάλαγε η Ένωση Πωγωνίου να πάρει τις μετοχές. Κύριε Υπουργέ, θα πρέπει να σας πω ότι όλη η περιουσία της Ένωσης Πωγωνίου, αν τη μαζέψει κανείς, είναι σαράντα εκατομμύρια (40.000.000) δραχμές, δηλαδή, αν κάνουμε σήμερα μία αποτίμηση της περιουσιακής της κατάστασης, είναι σαράντα εκατομμύρια δραχμές. Γιατί, λοιπόν, να μην κρατήσει τις μετοχές, να μην έχει καμία άλλη δραστηριότητα και να κρατήσει τις μετοχές διότι απ’ αυτές τις μετοχές έχει μερίσματα, είναι δηλαδή κάτι που αποφέρει κέρδη στην επιχείρηση και παράλληλα να προσφέρει στους κτηνοτρόφους; Γιατί, λοιπόν, αυτήν τη στιγμή επικαλείσθε αυτό και επικαλείσθε και για την Άρτα; Θα πρέπει να σας πω ότι το είπε ο εισηγητής μας κ. Κολιοπάνος. Ο πρόεδρος της Ένωσης Αγροτικών Συνεταιρισμών είναι διευθυντής σας, κύριε Υπουργέ, είναι διευθυντής στην Αγροτική Τράπεζα, άρα λοιπόν λειτουργεί με εντολές της ίδιας της Αγροτικής Τράπεζας.
      Όλοι σήμερα επικαλούνται ένα πράγμα. Ξέρετε τι γίνεται; Εμείς αγοράζουμε τις μετοχές γιατί δεν έχουν λεφτά οι ενώσεις. Εξήντα εκατομμύρια (60.000) δραχμές ήθελε η Ένωση Πωγωνίου. Γιατί δεν της δίνετε ένα δάνειο εξήντα (60.000.000) εκατομμυρίων δραχμών, για να μπορεί να πληρώσει τις υποχρεώσεις προς τρίτους; 
      Όμως, ξέρετε τι κάνατε, τι έκανε η Κυβέρνηση μέσω της ΑΤΕ; Έκλεισε πρώτα τη «στρόφιγγα» της χρηματοδότησης και τώρα επικαλείται την οικονομική στενότητα που έχουν οι οργανώσεις. Μα, άμα σταματήσεις τη «στρόφιγγα» της χρηματοδότησης, πώς θα πληρώσουν και πώς θα ανταποκριθούν στις υποχρεώσεις τους αυτές οι ενώσεις;
      Επίσης έχουμε και κάποια άλλα ζητήματα που έρχονται σε μεγάλη αντίθεση μ’ αυτά που είπε πριν ο κ. Υπουργός. Συγκεκριμένα λέει ότι υπάρχει απόφαση της διυπουργικής επιτροπής να πουλήσει τις μετοχές η ΑΤΕ. Γιατί αποφάσισε να πουλήσει τις μετοχές η ΑΤΕ; Γιατί έχει μια δέσμευση. Γιατί το αποφάσισε το 1992 και αυξάνει περισσότερο η ανησυχία. Ξέρετε γιατί ανησυχούν περισσότερο; Γιατί ο σημερινός διοικητής ήταν ο «αρχιτέκτονας» της υπόθεσης του 1992 μαζί με το μακαρίτη τον Κεφαλογιάννη.
      Γιατί εγώ ήμουν πρόεδρος στην Ένωση Αγροτικών Συνεταιρισμών και μου έφερε στο σπίτι, στις 9 το βράδυ, δικαστικός κλητήρας τελεσίγραφο από τον κ. Κεφαλογιάννη να απαντήσω μέσα σε είκοσι τέσσερις ώρες εάν προτίθεται η Ένωση Αγροτικών Συνεταιρισμών να αγοράσει τις μετοχές της ΑΤΕ, διαφορετικά θα πάει να πουλήσει στην Αγορά. Βέβαια, βρήκε αντίσταση από όλον τον κόσμο και προς τιμήν και των τότε παραγόντων της σημερινής Κυβέρνησης, μέτωπο όλου του κτηνοτροφικού κόσμου αλλά και όλων των παραγόντων. Και αυτό το μέτωπο είναι και σημερινό μηδέ εξαιρουμένου κι ενός πολιτικού μου αντιπάλου του κ. Βεργίνη, που κάθεται απέναντί μου, όπου υπήρχε η μεγάλη μάχη να μην πουληθεί αυτή η επιχείρηση, γιατί είναι σαν να πουλάς την ιστορία του κτηνοτροφικού κόσμου της Ηπείρου. Νομίζω ότι είναι τραγικό.
      Κύριε Υπουργέ, είπατε επίσης πριν ότι αν η διυπουργική πουλούσε το 11% θα έχανε την πλειοψηφία. Εδώ τώρα αποκτά δεσπόζουσα θέση η ΑΤΕ, που μπορεί να τροποποιήσει το καταστατικό, μπορεί να αλλάξει την έδρα της εταιρείας, μπορεί να κάνει αύξηση μετοχικού κεφαλαίου χωρίς να ακολουθήσουν οι υπόλοιποι μέτοχοι κλπ. Όταν, λοιπόν, ξεθεμελιώνεται η λειτουργία των 40 χρόνων της επιχείρησης δεν λέτε τίποτα. Λέτε μόνο γιατί η διυπουργική του ΠΑΣΟΚ πήγε να δώσει το 11%, γιατί υπήρξε ένας συμβιβασμός των μετόχων. Δηλαδή η Αγροτική Τράπεζα και οι υπόλοιποι μέτοχοι οπισθοχώρησαν πίσω από την αρχική τους θέση, ότι δικαιωματικά οι μετοχές αυτές με το καταστατικό ανήκουν στις ενώσεις και λέει: «Προκειμένου να πάμε σε λύση, αφού κρατηθεί το 51%, στις ενώσεις και τις επιχειρήσεις της Ηπείρου, να πάει το υπόλοιπο κομμάτι στο Χρηματιστήριο για να αποκτήσει την κεφαλαιακή της συγκρότηση».
      Άρα, λοιπόν, σήμερα έχουμε εντελώς το αντίθετο απ΄ αυτό που αποφασίστηκε.
      Επίσης πρέπει να σας πω και κάτι άλλο, για την εντιμότητα της προηγούμενης κυβέρνησης κι εκείνων που είχαν αναλάβει αυτήν την ευθύνη. Όταν, λοιπόν, ανακοινώθηκε αυτή η πράξη, τότε βγήκαν οι Βουλευτές της Ηπείρου της Νέας Δημοκρατίας και είπαν ότι αυτό είναι προεκλογικό για να υφαρπάξουν την ψήφο των κτηνοτρόφων. Και η κυβέρνηση τότε του ΠΑΣΟΚ, με απόφαση της διυπουργικής, ανέστειλε όλη αυτήν τη διαδικασία και είπε ότι η θέση η δική μας, αφού είμαστε σε προεκλογική περίοδο, είναι αυτή και όταν έρθουμε στην κυβέρνηση, θα κάνουμε αυτό. Και τότε εσείς στο πρόγραμμά σας είπατε αυτά που είπατε.
      Και ερωτώ τώρα: Ποια είναι η θέση σας; Αυτή η επιχείρηση θα παραμείνει με τη μετοχική σύνθεση που υπάρχει σήμερα; Θα υπάρχει η δυνατότητα να μην τροποποιεί όπως θέλει και με όποιο τρόπο θέλει η Αγροτική Τράπεζα;
      Αυτές είναι οι ανησυχίες μας, κύριε Υπουργέ και έχετε υποχρέωση να το κάνετε αυτό για τη λειτουργία περί ανωνύμων εταιρειών. Είναι ανεπίτρεπτο αυτό που κάνετε. Και υφαρπάζετε την περιουσία των υπολοίπων μετόχων, γιατί δεν μπορεί να έχει αξία (53) πενήντα τρία ευρώ και στην αγορά να είναι με (33) τριάντα τρία ευρώ. Και είναι σίγουρο ότι το κάνετε για τον εξής λόγο. Το κάνετε για να είναι εύκολη η μεταπώληση αυτής της επιχείρησης και η ιδιωτικοποίησή της. Γι’ αυτό η ανησυχία μας είναι μεγάλη. Και θέλουμε εδώ, από τη Βουλή, να εξασφαλίσουμε τη θέση της Κυβέρνησης και να δεσμευθεί ότι άλλο λέει το κυβερνητικό της πρόγραμμα. Γιατί αν στηριχθούμε στο κυβερνητικό σας πρόγραμμα, τότε είναι σίγουρο ότι το επόμενο βήμα θα είναι να πουληθεί αυτή η επιχείρηση. 
     Επίσης, επειδή ξέρετε να λαϊκίζετε και συνεχίζετε να το κάνετε, θα πάρετε απόφαση να δώσετε μετοχές στους κτηνοτρόφους. Αλλά όταν θα πάρετε αυτήν την απόφαση, θα πρέπει να υπάρχει η μετοχική σύνθεση η συγκεκριμένη, για να μη μπορεί να ανατρέπεται και να μην έχετε τη συγκεκριμένη πλειοψηφία. Και αφού θέλετε να κάνετε κάτι τέτοιο, γιατί δεν αφήνετε τη μετοχική σύνθεση που υπάρχει τώρα; Γιατί, λοιπόν, ανατρέπετε αυτήν τη συγκεκριμένη σύνθεση;
     Και πάω τώρα λίγο στους φορείς. Ένα σημαίνον στέλεχος της Νέας Δημοκρατίας, ο κύριος Νομάρχης, ανέλυσε μια νέα θεωρία περί αποκρατικοποίησης και περί επανίδρυσης του κράτους. Λέει ότι εμείς έτσι θεωρούμε την επανίδρυση του κράτους, ότι δηλαδή η ΑΤΕ θα πρέπει να πάρει αυτή την επιχείρηση. Αυτό σημαίνει επανίδρυση του κράτους, να λειτουργήσει υπό κρατικό έλεγχο αυτή η επιχείρηση; Το είπαν και κάποιοι άλλοι συνάδελφοι. Είναι τελικά άποψη της Κυβέρνησης το ότι αποφασίσατε να λειτουργήσετε τυροκομεία και βιομηχανίες γάλακτος; Αυτή είναι, δηλαδή, η νέα κατεύθυνση της ΑΤΕ; Αυτή είναι η εξυγίανση; Αυτό λέτε, δηλαδή, στους μικρομετόχους που τρέχουν να αγοράσουν τις μετοχές; Άλλα τους είπατε στη γενική συνέλευση. Τους είπατε ότι εσείς σιγά-σιγά θα αποδεσμευτείτε από αυτές τις επιχειρήσεις.
     Γι’ αυτό λοιπόν, κύριε Υπουργέ, θέλουμε σήμερα εδώ να μας ξεκαθαρίσετε ποια ακριβώς είναι η θέση σας, γιατί περισσότερο μας ανησυχήσατε με αυτά που είπατε.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πολύδωρας.
     ΒΥΡΩΝ ΠΟΛΥΔΩΡΑΣ: Κυρία και κύριοι συνάδελφοι, θέλω να αξιοποιήσω μια παρατήρηση του κ. Παπαχρήστου και θα τη χρησιμοποιήσω ως αφετηρία στις δικές μου σκέψεις, στη δική μου συμβολή στη συζήτηση.
     Ο κ. Παπαχρήστος είπε ότι το αμέσως προσεχές χρονικό διάστημα με σύντονες δράσεις από πλευράς Ευρωπαϊκού Δικαίου και ελληνικής πολιτικής ορίζεται ένα χρονικό όριο για την πλήρη αξιοποίηση του ονόματος και του προϊόντος της φέτας στα ευρωπαϊκά πλαίσια. Αυτό θα προσδώσει μια μεγάλη υπεραξία στη «ΔΩΔΩΝΗ» ως εταιρεία και ως συνεταιριστική μονάδα και πρέπει να έχουμε ξεκαθαρισμένες θέσεις και σαφείς πολιτικές πάνω στο θέμα της «ΔΩΔΩΝΗ».
     Εκτιμώ πάρα πολύ αυτήν την παρατήρηση του κυρίου συναδέλφου και θέλω να πω ότι εδώ έγκειται, στη σπουδή της υπεραξίας και της καλής διαχείρισης αυτής της υπεραξίας και της οντότητας της «ΔΩΔΩΝΗ», η αξία αυτής της συζητήσεως. Δεν έγκειται η αξία της συζητήσεως σε ενδιάμεσες παρατηρήσεις που διατύπωσε ο κ. Αργύρης, ότι φοβόμαστε, ότι έκανε κάποια δήλωση ο Νομάρχης κλπ. Δεν είναι εκεί, διότι σε τελευταία ανάλυση όλη αυτή η φοβική διατύπωση και αντιμετώπιση του θέματος έχει δύο επιπτώσεις.
     Η μια κακή επίπτωση είναι στο όνομα, στην εικόνα της εταιρείας -θέλει σταθερότητα και ηρεμία η εταιρεία- και μια δεύτερη επίπτωση είναι ότι εκθέτει τον ομιλούντα και το ΠΑΣΟΚ για τα γενόμενα στις ημέρες του ΠΑΣΟΚ, που είμαι απρόθυμος να τα εξετάσω. Επικαλούμαι, όμως, τις αναφορές, τις εύστοχες επισημάνσεις και απαντήσεις που έδωσε ο κ. Δούκας για τα γενόμενα. Δηλαδή, για το τι παραλάβαμε. Και αν ακόμα εισέλθω στη λεπτομέρεια του κ. Αργύρη, ότι εξήντα εκατομμύρια (60.000.000) ήταν στο Πωγώνι, μπορούμε να πάμε ένα «κλίκ» πίσω και να πούμε γιατί έμειναν τα εξήντα εκατομμύρια (60.000.000) χρέος και γιατί δεν το τακτοποιούσατε εσείς, που ήσασταν και συνεταιριστής των Ιωαννίνων και ήσασταν και αρμόδιος Υφυπουργός; Γιατί τους αφήσατε επί ξύλου κρεμάμενους και στο Πωγώνι και στην Κόνιτσα και στην Παραμυθιά και στο Γοργόμυλο και παντού, ώστε υπερχρεώθηκαν και ήλθαν «ικέτες» οι συνεταιρισμοί στην ΑΤΕ να πουλήσουν το 1%, το 2%, το 4% για να γίνει μια διευθέτηση;
Δεν έφτασε ούτε στο 70% ούτε κυρίαρχο ποσοστό ιμπεριαλιστικής ανώνυμης εταιρείας απέκτησε, όπως απειλεί ο λόγος σας ο γραπτός. Δεν είναι έτσι. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Δύο τρίτα. 
      ΒΥΡΩΝ ΠΟΛΥΔΩΡΑΣ: Δεν είναι έτσι. Γιατί; Διότι πάνω από όλα υπάρχει αυτό που είπε ο κ. Δούκας, αυτό που λέει και η απάντηση της Αγροτικής Τραπέζης. Μία απάντηση η οποία λέει ότι θέλουμε να υπηρετήσουμε τη «ΔΩΔΩΝΗ» ως Αγροτική Τράπεζα. Ας μείνει αυτό συμπέρασμα. Με πολλούς τρόπους και δρόμους.
    Εγώ ως παλιός εριφιοτρόφος, σας λέγω ότι δεν είναι τυροκομειό, είναι σύμβολο. Πού είναι ο κ. Βερελής; Και είναι πολιτική θεωρία και εφαρμογή. Δεν είναι τυροκομειό. Ούτε καν τα λογιστικά του κ. Δούκα ανταποκρίνονται στο πράγμα. Είναι η ύπαιθρος Ελλάς. Δεν είναι τυρόγαλο, είναι νέκταρ για την επιβίωση της Ηπείρου και του αγροτικού, κτηνοτροφικού πληθυσμού της Ηπείρου. Αυτά όλα τα εννοούμε. Δεν φαντάζομαι να διαφοροποείται κανένας από αυτά. Έχουμε δέκα χιλιάδες ανθρώπους εκεί που ζουν από το γάλα, χωρίς την αναγκαία υποστήριξη από το κράτος.
    Σας λέγω εγώ, κύριοι συνάδελφοι, ότι η Νέα Δημοκρατία έρχεται να στηρίξει τους κτηνοτρόφους, τους αιγοπροβατοτρόφους της Πωγωνιανής, της Κόνιτσας, της Ηπείρου, της Άρτας και της Φιλιππιάδας. Έρχεται να στηρίξει. Αυτό θα είναι το νόημα της σημερινής συναντήσεως. Δεν έρχεται να κάνει το απαράδεκτο χωρίς σκεπτικό, το οποίο σημείωσε ο κύριος Υφυπουργός. Να εκχωρηθεί, λέει, το 10%, κρίσιμο μέγεθος στο μετοχικό ποσοστό, γιατί από εξήντα γινόταν σαράντα εννέα, το 11% να εκχωρηθεί στην αμφισβητουμένης υποστάσεως και αξίας αναπτυξιακή εταιρεία Ηπείρου και Κερκύρας.
      Φληναφήματα ήκουσα ως απάντηση. Και σας ξαναπροκαλώ εγώ τώρα. Απαντήστε συστηματικότερα γι’ αυτήν την απόφαση της διϋπουργικής επιτροπής του ΠΑΣΟΚ. Μάλιστα εδώ πάει και ένας έμμεσος έπαινος –τον έδωσε και ο κ. Δούκας- προς την Αγροτική Τράπεζα, η οποία αντέστη, το απέρριψε με τη στάση της και είπε ότι δεν εκτελούνται αυτές οι αποφάσεις, από το 60% να πουλήσουμε το 11% σε μία αναπτυξιακή εταιρεία αμφιβόλου αξίας, Ηπείρου και Κερκύρας, ώστε να χάσει και την πλειοψηφία δηλαδή. Εδώ, αν θέλετε να μιλήσουμε σοβαρά, θέλουμε συστηματικότερη απάντηση. Γιατί όλα αυτά;
      Για το σήμερα, είπε ο κ. Δούκας πάλι, ένα δραματικό στοιχείο. Σαράντα τοις εκατό αδιάθετο το προϊόν. Και για το ευαίσθητο προϊόν, τη φέτα, κατά 40%, κύριοι συνάδελφοι, βρήκαμε αδιάθετο το προϊόν ή κάνω λάθος; Κακό το σύστημα της διάθεσης. Εδώ θέλουν βοήθεια. Και θέλουμε να συνεννοηθούμε. 
      Είπε ένα άλλο στοιχείο επίσης. Από τα χίλια και πλέον μαγαζιά της Γερμανίας…
      ΕΥΑΓΓΕΛΟΣ ΑΡΓΥΡΗΣ: Ωραία διαφήμιση κάνει ο κ. Δούκας. Θα το έκανε για μία εμπορική επιχείρηση, κύριε Πολύδωρα;
      ΒΥΡΩΝ ΠΟΛΥΔΩΡΑΣ: Είπατε περισσότερα εσείς. Σας παρακαλώ. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Αργύρη. Δεν σας διέκοψαν.
      ΒΥΡΩΝ ΠΟΛΥΔΩΡΑΣ: Θα σας απαντήσω τώρα. Μην κάνετε λαϊκισμούς. Το είπατε κιόλας για το «λαϊκίζειν». Κοίτα ποιος μιλάει για το λαϊκίζειν. 
      ΕΥΑΓΓΕΛΟΣ ΑΡΓΥΡΗΣ: Θα το έκανε για μια εμπορική επιχείρηση;
      ΒΥΡΩΝ ΠΟΛΥΔΩΡΑΣ: Θα σταματήσετε να μιλήσουμε;
      ΠΡΟΕΔΡΕΥΩΝ (Σωτήρης Χατζηγάκης): Κύριε Αργύρη, δεν έχετε το λόγο.
      ΒΥΡΩΝ ΠΟΛΥΔΩΡΑΣ: Κύριε Αργύρη, δεν πιάνει ο λαϊκισμός σας. Ακούστε την απάντηση. 
    Εσείς ως διαχειριστής, Υφυπουργός για την αγροτική οικονομία, ήσασταν ανίκανος για τη διάθεση. Δεν έφταιγε το προϊόν. 
      ΕΥΑΓΓΕΛΟΣ ΑΡΓΥΡΗΣ: Για την κερδοφορία.
      ΒΥΡΩΝ ΠΟΛΥΔΩΡΑΣ: Δεν μιλάμε για την κερδοφορία, μιλάμε για ένα στοιχείο. 
      ΕΥΑΓΓΕΛΟΣ ΑΡΓΥΡΗΣ: Για την κερδοφορία, κύριε Πολύδωρα. Να μαθαίνετε! 
      ΠΡΟΕΔΡΕΥΩΝ (Σωτήρης Χατζηγάκης): Κύριε Αργύρη, δεν έχετε το λόγο.
      ΒΥΡΩΝ ΠΟΛΥΔΩΡΑΣ: Τα ξέρω όλα. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πολύδωρα, μισό λεπτό.
    Κύριε Αργύρη, δεν θα επιτρέψω έτσι να συνεχιστεί η συζήτηση. Σας παρακαλώ πάρα πολύ! Είναι μία πολιτισμένη συζήτηση.
      ΕΥΑΓΓΕΛΟΣ ΑΡΓΥΡΗΣ: Κάποιος πρέπει να προστατέψει την επιχείρηση. 
      ΠΡΟΕΔΡΕΥΩΝ (Σωτήρης Χατζηγάκης): Κάποιος πρέπει να προστατέψει τους ομιλητές. Σας παρακαλώ πάρα πολύ. Ακουστήκατε, δεν σας διέκοψε κανείς.
    ΒΥΡΩΝ ΠΟΛΥΔΩΡΑΣ: Εγώ υπεστήριζα πριν από δεκαπέντε χρόνια τον Βασίλη τον Κουτσολιόντο, τον «Πρωινό λόγο», σε τριών, τεσσάρων ημερών δίκη, γιατί ενεκαλείτο για συκοφαντική δυσφήμηση διότι απεκάλυπτε ατασθαλίες μέσα στο συνεταιρισμό, μέσα στη «ΔΩΔΩΝΗ», από τους συνεταιριστές του ΠΑΣΟΚ και από την τότε διοίκηση.
    Αφού, λοιπόν, κήδεστε της αξίας του ονόματος της «ΔΩΔΩΝΗ» -που κηδόμεθα όλοι- προσέξτε και πώς μιλάτε για τη Νέα Δημοκρατία, που έρχεται να στηρίξει τη «ΔΩΔΩΝΗ».
    Η κερδοφορία είναι «άλλα γι’ άλλα» εν σχέσει προς το αδιάθετο προϊόν. Το αδιάθετο προϊόν δείχνει ανικανότητα στα συστήματα της διαθέσεως. Και κάτι ξέρουμε και εμείς εδώ που μιλάμε καταγγελτικά. Δεν έχω καμία όρεξη να μιλήσω καταγγελτικά. Η κερδοφορία είναι άσχετη από τη διάθεση. Η διάθεση, που δεν έγινε, στο βαθμό που δεν έγινε -η ποιότητα είναι αρίστη- οφείλετο στο κακό σύστημα διαθέσεως.
    ΕΥΑΓΓΕΛΟΣ ΠΑΠΑΧΡΗΣΤΟΣ: Άρα έχει περιθώρια μεγαλύτερα.
    ΒΥΡΩΝ ΠΟΛΥΔΩΡΑΣ: Έχει περιθώρια μεγαλύτερα. Έχει περιθώρια να πάμε στη γραμμή σκέψεως του κ. Παπαχρήστου για την αξιοποίηση όλων των πλεονεκτημάτων.
    (Θόρυβος από την πτέρυγα του ΠΑΣΟΚ)
    Μη με διακόπτετε, σας παρακαλώ.
    Σας λέω, λοιπόν, καταληκτικά τα εξής: Και στο πρόγραμμα της Νέας Δημοκρατίας δεν υπάρχουν ασάφειες, όπως και στην απόφαση της Αγροτικής Τράπεζας για στήριξη της «ΔΩΔΩΝΗ» και στην πολιτική που εφαρμόζει η Νέα Δημοκρατία ως Κυβέρνηση για τη στήριξη του κτηνοτρόφου και στην πολιτική -σας λέω τους τίτλους γιατί δεν με παίρνει ο χρόνος- της Νέας Δημοκρατίας για στήριξη της υπαίθρου και της περιφέρειας. Θεωρούμε ότι κάθε μονάδα, κάθε πολίτης που στέκει στην ύπαιθρο ασχολούμενος με τη γεωργία-κτηνοτροφία είναι χρυσός πολίτης ηθικά, οικονομικά, πολιτικά, εθνικά.
    Ασφαλώς και τα αντιστοιχούμε προς το επίπεδο της Βουλής, για να πω ότι εννοείτε τι σημαίνει και το «εθνικά» και το «κοινωνικά» και το «πολιτικά» και το «οικονομικά». Έχουμε ένα ολόκληρο σχέδιο για να στηρίξουμε την Ήπειρο και την κτηνοτροφία της Ηπείρου.
    Απαντούμε εμείς ως Νέα Δημοκρατία στο ερώτημα τι θα παράγει αυτός ο τόπος. Αξιοποιούμε όλα τα συγκριτικά πλεονεκτήματα. Είναι συγκριτικό πλεονέκτημα για την εθνική οικονομία η κτηνοτροφία της Ηπείρου. Είναι συγκριτικό πλεονέκτημα, είναι προίκα για την οικονομία και για το μέλλον η «ΔΩΔΩΝΗ» με τα ιδιαίτατα ποιοτικά χαρακτηριστικά του τυριού αυτού -της φέτας και των προϊόντων- και ακόμη με το ιδεώδες ύψος, όπου ευρίσκονται οι κτηνοτρόφοι, η χλωρίδα η οποία είναι αγνή, έξω από τους κύκλους της φαρμακευτικής. Παραμένει, δηλαδή, κατά μεγάλο ποσοστό ως προϊόν ευγενές, όπως χαρακτηρίζεται στην παγκόσμια ή στην ευρωπαϊκή τουλάχιστον τυροκομία.
    Εμείς το στηρίζουμε. Εσείς μην το σαμποτάρετε με τις επερωτήσεις σας, επερωτήσεις τόσο ασαφείς τόσο αβάσιμες και τόσο υστερόβουλες, όπως προέκυψε από την ανάλυση. Δεν κάνατε καμία ανάλυση. Σας λέμε ότι στηρίζουμε τη «ΔΩΔΩΝΗ». Ταχθείτε και εσείς δίπλα μας και μην πηγαίνετε να κάνετε αγκιτάτσια με τους αγρότες και τους κτηνοτρόφους, όπως «παλιά μου τέχνη κόσκινο».
    Εδώ είμαστε. Αντιμετωπίζουμε τη «ΔΩΔΩΝΗ» ως θετικό στοιχείο της εθνικής οικονομίας και τους κτηνοτρόφους ως ιερό στοιχείο της κοινωνίας μας.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Πολύδωρα.
    Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τσιόγκας έχει το λόγο.
    ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
    Πάντως αυτός ο δικομματικός καυγάς, που είδαμε πριν από λίγο, σε καμία περίπτωση δεν εξυπηρετεί τη «ΔΩΔΩΝΗ», δεν εξυπηρετεί τα συμφέροντα των κτηνοτρόφων της Ηπείρου. Αντίθετα σαμποτάρει, απαξιώνει τη «ΔΩΔΩΝΗ» και τα προϊόντα που αυτή παράγει.
      Είπε ο κύριος Υπουργός, ο κ. Δούκας -και επανέλαβε ο κ. Πολύδωρας- ότι θα τηρήσουμε τη «ΔΩΔΩΝΗ». Εγώ βάζω ένα απλό ερώτημα. Η «ΔΩΔΩΝΗ» μπορεί να παραμείνει και να συνεχίσει να λειτουργεί ως όνομα. Ποιανού θα είναι αυτή η «ΔΩΔΩΝΗ»; Θα είναι των κτηνοτρόφων ή των βιομηχάνων; Είναι ένα ερώτημα, το οποίο πρέπει να απαντήσετε.
      Βρισκόμαστε σε μια διαδικασία ιδιωτικοποίησης της γαλακτοβιομηχανίας «ΔΩΔΩΝΗ». Βεβαίως η προσπάθεια της Κυβέρνησης να ξεπουλήσει τη γαλακτοβιομηχανία, δεν είναι καινούργια. Κρατά εδώ και καμιά δεκαπενταριά χρόνια.
      ΑΝΤΩΝΙΟΣ ΦΟΥΣΑΣ: Πού τα βλέπετε αυτά; Είναι φοβερό αυτό το πράγμα.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε, μη διακόπτετε.
      ΔΗΜΗΤΡΙΟΣ ΤΣΙΟΓΚΑΣ: Η προσπάθεια δεν ξεκινάει τώρα. Η προσπάθεια ξεκίνησε εδώ και δεκαπέντε χρόνια από την κυβέρνηση Μητσοτάκη και συνεχίστηκε από την κυβέρνηση Σημίτη. Συνεπώς τόσο η Νέα Δημοκρατία όσο και το ΠΑΣΟΚ επεδίωξαν και στο παρελθόν τα προηγούμενα χρόνια, την ιδιωτικοποίηση της «ΔΩΔΩΝΗ», η οποία δεν έγινε κάτω από τις μεγάλες αντιδράσεις των κτηνοτρόφων, των αγροτών της Ηπείρου. Βεβαίως μπορεί να υπάρχουν διαφορές ανάμεσα στο ξεπούλημα που επεχείρησαν και επιχειρούν τόσο η Νέα Δημοκρατία όσο και το ΠΑΣΟΚ στο παρελθόν. Όμως ο τελικός σκοπός είναι ο ίδιος, η ιδιωτικοποίηση της γαλακτοβιομηχανίας «ΔΩΔΩΝΗ».
      Εμείς από την πλευρά μας, το Κομμουνιστικό Κόμμα Ελλάδος, ανησυχούμε σοβαρά και για το μέλλον της «ΔΩΔΩΝΗ». Και αυτό, γιατί πριν από δύο εβδομάδες φέραμε για συζήτηση εδώ στη Βουλή με επίκαιρη ερώτηση ακριβώς αυτήν τη διαδικασία, την προσπάθεια ιδιωτικοποίησης της «ΔΩΔΩΝΗ» που επιχειρείται από την Κυβέρνηση. Και το κάναμε, για να αποτρέψουμε το ξεπούλημα. Σ’ αυτήν τη συζήτηση ο αρμόδιος Υπουργός απάντησε ότι δεν πρόκειται να πουληθεί η «ΔΩΔΩΝΗ» και ότι η Αγροτική Τράπεζα θα παραμείνει κρατική.
      Θέλουμε, όμως, να θέσουμε ορισμένα ερωτήματα. Γιατί η Αγροτική Τράπεζα αγοράζει μετοχές από τις ενώσεις συνεταιρισμών της Ηπείρου, που είναι μέτοχοι στη «ΔΩΔΩΝΗ»; Γιατί θέλει η Αγροτική Τράπεζα να αποκτήσει το 67% των μετοχών της «ΔΩΔΩΝΗ», ενώ την ίδια στιγμή δηλώνει ότι δεν πρόκειται να ασχοληθεί στο μέλλον με επιχειρηματικές δραστηριότητες; Είναι σαφέστατο το πρόγραμμα της Νέας Δημοκρατίας σ’ αυτό το ζήτημα. Δηλαδή θα ξεπουλήσει, για να εισπράξει από ιδιωτικοποίηση επιχειρήσεων και μάλιστα αυτό αναφέρεται και στον κρατικό προϋπολογισμό για το 2005. Επιμένει η Κυβέρνηση της Νέας Δημοκρατίας λέγοντας ότι η Αγροτική Τράπεζα θα ασχολείται μόνο με χρηματοοικονομικές δραστηριότητες. Όπως καταλαβαίνετε, αυτά που δηλώνει η Κυβέρνηση, ότι δεν θα πουληθεί η «ΔΩΔΩΝΗ», δεν έχουν καμιά απολύτως αξία.
      Αλήθεια, γιατί έχει επιδοθεί η Αγροτική Τράπεζα σ’ έναν αγώνα δρόμου εξαγοράς μετοχών με στόχο να φτάσει στο πολυπόθητο ποσοστό, το 67%, που είναι και το όριο που θέτει το καταστατικό της «ΔΩΔΩΝΗ»; Μήπως επειδή στα έσοδα του κρατικού προϋπολογισμού, που προβλέπονται από τις ιδιωτικοποιήσεις, είναι και τα ποσά από το ξεπούλημα της «ΔΩΔΩΝΗ»; Άρα, λοιπόν, υπάρχει σοβαρότατο πρόβλημα, με κίνδυνο να περάσει η «ΔΩΔΩΝΗ» σε ιδιώτες, όπως έγινε και με άλλες επιχειρήσεις από τις προηγούμενες κυβερνήσεις.
      Όσο για το ΠΑΣΟΚ, που ρωτά σήμερα στη Βουλή για το μέλλον της «ΔΩΔΩΝΗ», θέλουμε να τονίσουμε τα εξής. Νομίζουμε ότι περισσεύει και το θράσος και η υποκρισία, εκτός και αν νομίζετε ότι ο ελληνικός λαός ξεχνά τόσο γρήγορα.
Κάνατε και εσείς επί των ημερών σας αντίστοιχα ξεπουλήματα. Και θέλω εδώ να πω ότι έχετε προχωρήσει σε ξεπούλημα της «ΑΓΝΟ», της «ΟΛΥΜΠΟΣ», αλλά και άλλων δημοσίων επιχειρήσεων, όπως του ΟΤΕ, της ΔΕΗ, των ναυπηγείων, των διυλιστηρίων και άλλων. Θέλω να σας διαβάσω σ’ αυτό το σημείο και την ημερήσια διάταξη από συνεδρίαση της ΠΑΣΕΓΕΣ στις 27-02-2002 με θέμα «Σύσταση συνεταιριστικής Εταιρείας συμμετοχών για την εξαγορά μετοχών της ΑΤΕ σε εταιρείες μετοχικού ενδιαφέροντος»: 
      «Όπως είναι γνωστό, μετά την εξαγγελία του Υπουργού Οικονομίας και Οικονομικών κ. Χριστοδουλάκη ότι προτίθεται να πωλήσει σε τρίτους μέρος ή το σύνολο των μετοχών που κατέχει η Αγροτική Τράπεζα σε ανώνυμες εταιρείες, που μετέχει μαζί με τις αγροτικές συνεταιριστικές οργανώσεις, η ΠΑΣΕΓΕΣ αντέδρασε εντονότατα και ο πρόεδρός της» -ο κ. Καραμίχας, γνωστό στέλεχος κα μέλος της Κεντρικής Επιτροπής του ΠΑ.ΣΟ.Κ- «παραιτήθηκε σε ένδειξη διαμαρτυρίας από τη θέση του μέλους του Διοικητικού Συμβουλίου της Αγροτικής Τράπεζας. Από τις διαπραγματεύσεις που έγιναν με τη διοίκηση της Αγροτικής Τράπεζας και τις διαβουλεύσεις που ακολούθησαν με τις αγροτικές συνεταιριστικές οργανώσεις-μετόχους των ισχυρότερων από τις εταιρείες αυτές προέκυψε ότι όλες οι αγροτικές συνεταιριστικές οργανώσεις - μέτοχοι των εταιρειών αυτών επιθυμούν την απόκτηση του πλειοψηφικού πακέτου των μετοχών (δηλαδή το 51% του κεφαλαίου) των εταιρειών αυτών, αλλά καμία αγροτική συνεταιριστική οργάνωση δεν έχει την οικονομική δυνατότητα να το επιδιώξει μόνη της». 
      Καταθέτω το έγγραφο αυτό για τα Πρακτικά.
      (Στο σημείο αυτό ο Βουλευτής κ. Δημήτριος Τσιόγκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τη «ΔΩΔΩΝΗ» την αποτιμάτε περίπου στα 30 δισεκατομμύρια. Λέτε ότι το 51% θα κρατηθεί από την Αγροτική Τράπεζα και το 49% ή έως το 49% θα δοθεί σε ιδιώτες. Εσείς τι λέτε, ο ιδιώτης, ο επιχειρηματίας, ο βιομήχανος που θα διαθέσει περίπου 15 δισεκατομμύρια δεν θα κάνει κουμάντο ο ίδιος ή δεν θα επιδιώξει να κάνει κουμάντο; Μέσα στο συνεταιριστικό κίνημα είναι γνωστό ότι υπάρχουν διαφορετικές ιδεολογικές προσεγγίσεις. Μπορεί, λοιπόν, ο βιομήχανος να βρει συμμάχους και να θέσει υπό έλεγχο την πλειοψηφία της επιχείρησης. Βεβαίως, μπορεί να προχωρήσει και στην αύξηση του μετοχικού κεφαλαίου, ακριβώς γιατί οι συνεταιριστικές οργανώσεις δεν έχουν την οικονομική δυνατότητα να το κάνουν. Έτσι, λοιπόν, μπορεί να αλλάξει και ο συσχετισμός. 
      Μ’ αυτόν τον τρόπο πουλήθηκαν άλλες δημόσιες επιχειρήσεις, όπως είπα πριν, ναυπηγία, πετρέλαια, διυλιστήρια, κλπ, έτοιμες, με κέρδη για τους καπιταλιστές, ενώ πριν από δεκαετίες, όταν έπρεπε να δημιουργηθεί η υποδομή, κανένας καπιταλιστής δεν έκανε επενδύσεις και όλες αυτές οι επιχειρήσεις έγιναν με τον ιδρώτα, με το υστέρημα του ελληνικού λαού. Δόθηκαν επίσης τα προηγούμενα χρόνια, πριν δεκαετίες, κίνητρα για την ανάπτυξη αυτών των επιχειρήσεων, για την ανάπτυξη της υπαίθρου. Δεν δόθηκαν όμως αυτά τα κίνητρα στην Αγροτική Τράπεζα για να τις πουλήσει σήμερα, όπως κάνετε και το ΠΑΣΟΚ και η Νέα Δημοκρατία, αλλά δόθηκαν γιατί έπρεπε να προχωρήσει και να στηριχθεί αυτή η ανάπτυξη της υπαίθρου.
      Γι’ αυτό, κατά τη δική μας γνώμη και τη δική μας πρόταση, πρέπει η Αγροτική Τράπεζα να επιστρέψει όλες τις μετοχές που έχει στις ενώσεις συνεταιρισμών χωρίς αντάλλαγμα. Γιατί οι ενώσεις είναι φορείς με κοινωνικά χαρακτηριστικά, μέσα από τις οποίες μπορούν και εκφράζονται και οι κτηνοτρόφοι και οι αγρότες. Αυτές οι επιχειρήσεις έχουν κέρδη και μαζί κερδίζουν και οι κτηνοτρόφοι, οι αγρότες και βέβαια η ίδια η Αγροτική Τράπεζα. Αν, λοιπόν, η Αγροτική Τράπεζα θέλει να ασχοληθεί μόνο με χρηματοοικονομικές δραστηριότητες, τότε να παραχωρήσει όλες τις μετοχές της στους συνεταιρισμούς χωρίς χρήματα. Αποκλειστικά όμως στις ενώσεις. 
    Η δική μας πρόταση για τις επιχειρήσεις όπως η Αγροτική Τράπεζα είναι η εξής: μια μετοχή κρατική και βέβαια να έχει φιλοαγροτική πολιτική. Όχι μόνο να δίνει χαμηλότοκα δάνεια καλλιεργητικά, για σπίτια, για αγορά μηχανημάτων στους αγρότες, αλλά να κάνει και επενδύσεις από τα κέρδη προς όφελος των αγροτών, παραγωγικές επενδύσεις με εργοστάσια μεταποίησης αγροτικών προϊόντων, εκσυγχρονισμούς των αγροτικών επιχειρήσεων για την αναβάθμιση της υπαίθρου, ακόμα και επενδύσεις στον τομέα του πολιτισμού για την ύπαιθρο.
      Αυτή είναι η διαφορά μας και από την πολιτική της Νέας Δημοκρατίας και από την πολιτική του ΠΑΣΟΚ. Εσείς ξεπουλάτε. Εμείς θέλουμε να δημιουργήσουμε. Και επειδή η Αγροτική Τράπεζα έγινε με το μόχθο και τον ιδρώτα των κτηνοτρόφων και των αγροτών, δεν μπορεί σήμερα να υπονομεύει τα συμφέροντά τους. 
      Ο κίνδυνος να ιδιωτικοποιηθεί η «ΔΩΔΩΝΗ» είναι ορατός. Εμείς ανησυχούμε. Καλούμε τους κτηνοτρόφους πρώτα από όλα, τους αγρότες αλλά και τους εργαζόμενους να μην το επιτρέψουν και να εμποδίσουν εξελίξεις, οι οποίες θα αποβούν σε βάρος τους. Οι γαλαζοπράσινες πλειοψηφίες των ενώσεων συνεταιρισμών που πουλάνε μετοχές της «ΔΩΔΩΝΗ», δεν υπηρετούν τα συμφέροντα των κτηνοτρόφων.
      Ζητάμε για άλλη μια φορά να σταματήσουν οι μεθοδεύσεις σε βάρος της «ΔΩΔΩΝΗ» και όχι μόνο να μην πουληθούν οι μετοχές, όπως είπα πριν, αλλά αντίθετα, να δοθούν χωρίς αντάλλαγμα στις ενώσεις συνεταιρισμών. Οι Ηπειρώτες έχουν υποχρέωση να εμποδίσουν το ξεπούλημα της «ΔΩΔΩΝΗ» σε ιδιώτες, γιατί ολόκληρη η περιοχή θα πληγεί ανεπανόρθωτα, όχι μόνο οι κτηνοτρόφοι.
      Το Κομμουνιστικό Κόμμα Ελλάδας σταθερά όλα τα χρόνια προτείνει και διεκδικεί την ανάπτυξη της μικρομεσαίας αγροτοκτηνοτροφικής παραγωγής με μοχλό τους παραγωγικούς συνεταιρισμούς. Το Κομμουνιστικό Κόμμα Ελλάδας καλεί για άλλη μια φορά όλους τους Ηπειρώτες να αναπτύξουν αγώνες ενάντια στην ιδιωτικοποίηση της «ΔΩΔΩΝΗ», ενάντια στις αρνητικές συνέπειες από την Κοινή Αγροτική Πολιτική και τις δεσμεύσεις του Παγκόσμιου Οργανισμού Εμπορίου, που έχουν απαξιώσει στο σύνολο την αγροτοκτηνοτροφική παραγωγή. Βεβαίως οι μεθοδεύσεις αυτές πρέπει να σταματήσουν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσιόγκα, ολοκληρώστε την ομιλία σας.
      ΔΗΜΗΤΡΙΟΣ ΤΣΙΟΓΚΑΣ: Μια τελευταία φράση, κύριε Πρόεδρε.
      Οι κυβερνήσεις είχαν τη στήριξη των γαλαζοπράσινων ηγεσιών και από την ΠΑΣΕΓΕΣ και από τη ΣΕΔΑΣΕ και από τη ΓΕΣΑΣΕ, μαζί με τα τοπικά πολιτικά συνδικαλιστικά στελέχη στην Ήπειρο, παρά τις αντίθετες διαβεβαιώσεις προς τους Ηπειρώτες. Ευτυχώς μέχρι τώρα οι ίδιοι οι Ηπειρώτες με τον αγώνα τους έχουν αποτρέψει την ιδιωτικοποίηση της «ΔΩΔΩΝΗ». Πιστεύουμε ότι θα το καταφέρουν και στο μέλλον.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
    Η κ. Ασημίνα Ξηροτύρη, Κοινοβουλευτική Εκπρόσωπος του Συνασπισμού,  έχει το λόγο.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κυρίες και κύριοι συνάδελφοι, κάποια στοιχεία από το ιστορικό της γαλακτοβιομηχανίας «ΔΩΔΩΝΗ» που θα εκθέσω παρακάτω, οδηγούν στο συμπέρασμα ότι η Νέα Δημοκρατία και το ΠΑΣΟΚ την τελευταία δεκαπενταετία έχουν κατά νου πραγματικά την ιδιωτικοποίηση της «ΔΩΔΩΝΗ».
      Η γαλακτοβιομηχανία «ΔΩΔΩΝΗ» με πετυχημένη πορεία ιδρύθηκε το 1963 από έξι ενώσεις αγροτικών συνεταιρισμών και την Αγροτική Τράπεζα. Σκέψεις και σχέδια για την ιδιωτικοποίησή της έχουν ξεκινήσει ήδη από το 1990-’93 από τη Νέα Δημοκρατία. Το 1999 το ΠΑΣΟΚ πρότεινε τη σύσταση ενός ανταγωνιστικού ομίλου, στον οποίο θα συμμετείχαν οι επιχειρήσεις «ΑΓΝΟ», «ΔΩΔΩΝΗ», «ΡΟΔΟΠΗ» και άλλες επιχειρήσεις από τον κλάδο των τροφίμων. 
      Αρχές του 2001, αγαπητοί συνάδελφοι του ΠΑΣΟΚ, η διοίκηση της ΑΤΕ με τη σύμφωνη γνώμη του κ. Χριστοδουλάκη, εξάγγειλε ιδιωτικοποίηση των θυγατρικών της ΑΤΕ μέσα στο 2002. Ειδικά για τη «ΔΩΔΩΝΗ» είχε αποφασιστεί η σταδιακή ιδιωτικοποίησή της.
      Ένα πολύ σοβαρό στοιχείο στην ιστορία της «ΔΩΔΩΝΗ» υπήρξε η απόφαση, με πρωτοβουλία του κ. Αργύρη, να ιδρυθεί εταιρεία συμμετοχών από τις ενώσεις, να αποκτήσει το 51% των μετοχών της «ΔΩΔΩΝΗ» και να συγχωνευτούν οι ενώσεις σε ένα πανηπειρωτικό συνεταιριστικό οργανισμό.
      Στην εξέλιξη αυτή είχε συμφωνήσει τότε ο Συνασπισμός με βάση τη θέση που είχαμε από παλαιά ότι η «ΔΩΔΩΝΗ» πρέπει να συνεχίσει να εξυπηρετεί τα συμφέροντα των παραγωγών και της περιοχής με τις τιμές που δίνει, με το δίκτυο συλλογής γάλακτος, με την ποιότητα των προϊόντων της, που την κάνουν βιώσιμη και επικερδή.
      Οι χειρισμοί όμως που έγιναν στη συνέχεια και γενικά η οργάνωση του όλου θέματος είχε πάρα πολλές αδυναμίες και πολλά στοιχεία προσωπικών φιλοδοξιών και επιδιώξεων. Τελικά, φαίνεται ότι χρησιμοποιήθηκαν οι εκπρόσωποι των ενώσεων, οι οποίοι, αν το διερευνήσει κανείς, ούτε άμεση σχέση με την κτηνοτροφία και τη γαλακτοπαραγωγή είχαν ούτε τα συμφέροντα των παραγωγών ήθελαν να διασφαλίσουν. Οι πρόεδροι των Eνώσεων Ηπείρου και Άρτας, παραδείγματος χάρη, συμμετείχαν χωρίς απόφαση γενικής συνέλευσης. 
      Εμείς θέλουμε να πιστεύουμε ότι σε καμία περίπτωση δεν πρέπει η ΑΤΕ, αποκτώντας τα 2/3 των μετοχών, να οδηγήσει στην ιδιωτικοποίηση της «ΔΩΔΩΝΗ». Ενδεχομένως η διοίκηση της ΑΤΕ και η Κυβέρνηση να χρειάζονται ως μία καταστατική ρύθμιση, προκειμένου να έχουν την πλειοψηφία στη λήψη των αποφάσεων, την απόκτηση του 67%. Εμείς θα επιμείνουμε ότι πρέπει να διατηρηθεί το καθεστώς και να ισχυροποιηθεί η υπόσταση της «ΔΩΔΩΝΗ» όπως είναι σήμερα και όχι να χρησιμοποιηθεί το 67% για την ιδιωτικοποίησή της. Είναι, λοιπόν, ανάγκη η Κυβέρνηση και η Αγροτική Τράπεζα δημόσια και τώρα να μας αποσαφηνίσουν αν όλες αυτές οι κινήσεις γίνονται για να αναπτυχθεί η επιχείρηση -και βεβαίως ποια είναι τα συγκεκριμένα επιχειρησιακά σχέδια και οι στόχοι της όλης αυτής επιχείρησης-ή προετοιμάζουν το έδαφος τελικά για ιδιωτικοποίηση. 
      Αντί να απαντάτε, κύριε Υπουργέ, στο ότι είναι ασαφής η τοποθέτηση  των συναδέλφων από την Αξιωματική Αντιπολίτευση, απαντήστε εσείς με σαφή στοιχεία τι θα κάνετε το ισχυρό 67% για να αναβαθμίσετε, να σταθεροποιήσετε τη «ΔΩΔΩΝΗ». Γιατί εμείς λέμε ότι πίσω από τα διάφορα διαφαινόμενα σχέδια πάντοτε σε αυτήν εδώ την πορεία κρύβεται ένας άγριος ανταγωνισμός μεταξύ των δύο μεγάλων κομμάτων για τον πολιτικό έλεγχο της επιχείρησης και τους αντίστοιχους φίλους, εντός εισαγωγικών, καθώς η ΔΩΔΩΝΗ προσφέρεται για να παίζονται παιχνίδια διαφόρων εξυπηρετήσεων. Στο βωμό αυτού του ανταγωνισμού έχει προ πολλού θυσιαστεί η όποια αυτονομία των συνεταιρισμών που βαρύνονται και αυτοί σε πολλές περιπτώσεις με κακοδιαχείριση, σπατάλες και χρέη. 
      Το συνεταιριστικό κίνημα που ασφυκτιά κάτω από την πίεση του κομματισμού δυστυχώς σε αυτήν τη φάση δεν μπορεί να παίξει έναν αξιόπιστο και αποφασιστικό ρόλο από μόνο του. Η «ΔΩΔΩΝΗ» όμως είναι και μπορεί να γίνει υπόθεση όλης της περιοχής, των παραγωγών κτηνοτρόφων, των εργαζομένων της επιχείρησης, όλων των συνδικάτων και των τοπικών φορέων, των πολιτικών δυνάμεων, ούτως ώστε να υπάρξει ένα αποφασιστικό «όχι» στην κάθε είδους μεθόδευση που στοχεύει στην ιδιωτικοποίηση, ουσιαστικά δηλαδή στο ξεπούλημα, έναντι «γνωστών» τιμημάτων, μιας κερδοφόρας επιχείρησης που έχει ακόμα και πρέπει να προσφέρει πολλά στον τόπο και στην περιοχή, σε μια περιοχή που, όπως πολύ καλά ξέρουμε όλοι, είναι η τελευταία σε ανάπτυξη από τις περιφέρειες των κρατών-μελών της Ευρωπαϊκής Ένωσης.
      Από την άλλη πλευρά χρειάζεται να διαμορφωθεί μέσα από τους ενδιαφερόμενους φορείς και πρώτα απ’ όλα από τους παραγωγούς μέσα από διαφανείς διαδικασίες ένα βιώσιμο και αξιόπιστο σχέδιο που να απαντά ουσιαστικά στα προβλήματα της «ΔΩΔΩΝΗ», για την επέκταση της παραγωγής της και σε νέα προϊόντα, για την ανάπτυξη της επιχείρησης, για τη διεύρυνση του δικτύου προώθησης, για τη συνολική παραπέρα ανάπτυξη της επιχείρησης, χωρίς να χάνονται τα πολύ θετικά χαρακτηριστικά που έχει, οι σχέσεις της με τους παραγωγούς που χρειάζεται να γίνουν πιο σταθερές και να έχουν πιο ενεργητικό ρόλο, όπως βέβαια και τα χαρακτηριστικά της υψηλής ποιότητας των προϊόντων της.
      Η πολιτεία απαιτείται να είναι αρωγός σε μία τέτοια προσπάθεια που γίνεται σε συνθήκες σκληρού ανταγωνισμού και όχι να είναι μοχλός διάλυσης και ιδιωτικοποίησης της επιχείρησης. Αν θέλει, λοιπόν, η Κυβέρνηση, όπως και η Αξιωματική Αντιπολίτευση, να είναι συνεπής προς τη διακήρυξη περί των συμφερόντων των παραγωγών και της περιοχής, να προωθήσει άμεσα ένα σχέδιο εξυγίανσης που δεν θέλησε να υιοθετήσει το ΠΑΣΟΚ για ευνόητους λόγους.
     Η πρότασή μας, λοιπόν, είναι η εξής: αύξηση του μετοχικού κεφαλαίου με διάθεση των μετοχών κατευθείαν στους κτηνοτρόφους, οι οποίοι θα την ξεπληρώσουν σταδιακά με την παράδοση του προϊόντος. Οπότε να αποκτήσει η εταιρεία μια πραγματική λαϊκή βάση με καταστατική κατοχύρωση, ούτως ώστε να μην μπορεί να πουληθεί η μετοχή σε ιδιώτες. 
     Μιλήσατε, κύριε Υπουργέ, και συμφωνούμε με την αύξηση του μετοχικού κεφαλαίου. Θα πρέπει να υπάρξει παραγωγή νέων προϊόντων. Θα πρέπει να επιχειρηθεί να κατακτηθούν νέες αγορές. Αλλά εμείς θέλουμε αυτή η αύξηση του μετοχικού κεφαλαίου πραγματικά να γίνει κατ’ ευθείαν προς τους κτηνοτρόφους οι οποίοι θα τα ξεπληρώνουν σταδιακά -όπως σας είπα- και που θα δεσμευθούν καταστατικά να μην μπορούν να πουληθούν οι μετοχές τους σε ιδιώτες.
     Εάν λοιπόν θέλετε πράγματι να εξυγιάνετε τη «ΔΩΔΩΝΗ» έχετε όλα τα μέσα αποκτώντας αυτήν την ισχυρή πλειοψηφία, πράγματι να τη δώσετε επί της ουσίας στους παραγωγούς και όχι να τη μεταφέρετε και σεις αργότερα στα συμφέροντα αυτά τα οποία ενδεχομένως θα σας εξυπηρετήσουν. Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης):  Ο κ. Κολιοπάνος έχει το λόγο για να δευτερολογήσει.
     ΘΕΟΔΩΡΟΣ ΚΟΛΙΟΠΑΝΟΣ: Κύριε Πρόεδρε, ο κύριος Υφυπουργός αντί να απαντήσει ευθέως στα ερωτήματα κατά τη διάρκεια της συζήτησης, επεδίωξε να δημιουργήσει ένταση.
     Ο κύριος Υφυπουργός βρήκε ευκαιρία από το Βήμα της Βουλής να κάνει απογραφή στη «ΔΩΔΩΝΗ». Βρήκε ευκαιρία να μιλήσει για πιθανά –δεν ξέρω αν είναι υπαρκτά ή όχι- αποθέματα της «ΔΩΔΩΝΗ» απούλητα, βρήκε ευκαιρία να μιλήσει για τη μείωση των εξαγωγών της στη Γερμανία, κατά το πρότυπο που η Νέα Δημοκρατία έκανε την απογραφή της οικονομίας της χώρας προσπαθώντας κατά τη γνώμη της να χτυπήσει τις κυβερνήσεις του ΠΑΣΟΚ, ζημιώνοντας τη χώρα. Το ίδιο νομίζω υπό κλίμακα έκανε ο κύριος Υφυπουργός σήμερα θεωρώντας ότι μπορεί κατηγορώντας μια περίοδο που ήταν κυβέρνηση το ΠΑΣΟΚ, κατηγορώντας το ΠΑΣΟΚ να κάνει ζημιά στο ΠΑΣΟΚ και έκανε ζημιά στη «ΔΩΔΩΝΗ». 
     Κύριε Υφυπουργέ, εμείς δεν καταθέσαμε αυτήν την επερώτηση για να σας δώσουμε τέτοιες ευκαιρίες. Εμείς θέσαμε συγκεκριμένα ερωτήματα. Εμείς σας ρωτήσαμε και ξανά ερωτώ και ζητώ μια ευθεία απάντηση, εάν η ΑΤΕ σχεδιάζει να αποχωρήσει από τη «ΔΩΔΩΝΗ» ΑΕ, γιατί είναι δικαίωμά της. Μπορεί να θέλει να το κάνει. Το ένα ερώτημα είναι αυτό. Εσείς απαντήσατε όχι, δεν θα το κάνει; 
     ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Όχι.
     ΘΕΟΔΩΡΟΣ ΚΟΛΙΟΠΑΝΟΣ: Και το επαναλαμβάνετε. Ωραία, αυτό είναι μια καλή απάντηση.
     ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών):  Για πολλοστή φορά.
     ΘΕΟΔΩΡΟΣ ΚΟΛΙΟΠΑΝΟΣ: Για πολλοστή φορά, λοιπόν, λέτε ότι δεν σχεδιάζει ν’ αποχωρήσει. 
     Και στο ερώτημα γιατί τότε σπεύδει να αγοράσει μετοχές πάνω από το 60% έως το 67% απαντάτε –έτσι απαντήσατε νομίζω, όπως θα πω τώρα- ότι γιατί πιέζεται από κάποιες ενώσεις να αγοράσει.
     Χθες, κύριε Υπουργέ, εσείς ρυθμίσατε τα χρέη των αγροτών με μια καλή ρύθμιση. Γιατί δεν ρυθμίζετε και τα χρέη των τριών αυτών μικρών συνεταιριστικών οργανώσεων, όπως είναι η Ένωση Αγροτικών Συνεταιρισμών Άρτας, Φιλιππιάδας, Κόνιτσας και Πογωνίου; Γιατί δεν το κάνετε αυτό; 
     Είπε ο κ. Πολύδωρας «γιατί ανησυχείτε;» «Η ΑΤΕ δεν αγοράζει ούτε το 70% ούτε το 80% ώστε να κυριαρχήσει, γιατί ανησυχείτε»; Μα δεν ανησυχούμε γι’ αυτό. Δεν ξέρει ο Κοινοβουλευτικός Εκπρόσωπος ότι δεν χρειάζεται το 70% η ΑΤΕ. Χρειάζεται το 67% εάν έχει στο μυαλό της να αλλάξει το άρθρο 8 του καταστατικού και από εκεί και πέρα να κάνει τα υπόλοιπα.
     Το δεύτερο, λοιπόν, ερώτημα είναι το εξής: Κύριε Υπουργέ, αποκτώντας η Αγροτική Τράπεζα το 67% θα αλλάξει το άρθρο 8 του καταστατικού που κατοχυρώνει το συνεταιριστικό χαρακτήρα ενός εργοστασίου, μιας εταιρείας που σε πείσμα πολλών πέτυχε το στόχο της; Είναι μια καλή επιχείρηση, παράγει καλά γαλακτοκομικά προϊόντα, πάει καλά στην αγορά, έχει κερδοφορία, κάνει καλές εξαγωγές -παρά τα όσα εσείς είπατε- στο εξωτερικό, στη Γερμανία και στην Ευρώπη. 
     Το ερώτημα, λοιπόν, είναι ευθύ: Θα επιδιώξει να κάνει αυτήν την αλλαγή του καταστατικού με το άρθρο 8;
     Ή αν χρειαστεί τελικά να αποχωρήσει από της «ΔΩΔΩΝΗ» Α.Ε. θα δώσει τη δυνατότητα να αποκτήσουν οι συνεταιριστές, οι αγρότες, οι παραγωγοί γάλακτος το 50% συν κάτι, ώστε να έχουν τον έλεγχο σ’ αυτήν τη βιομηχανία;
     Θα παρακαλέσω στη δευτερολογία σας να απαντήσετε ευθέως σ’ αυτά τα συγκεκριμένα ερωτήματα. Γιατί η εντύπωσή μας είναι ότι ακολουθείται μία τακτική –εύχομαι να μη συμβεί- από την Αγροτική Τράπεζα της Ελλάδος που θυμίζει το στρίβειν διά του αρραβώνος, αγοράζουμε το 7% για να πιάσουμε το 67%, με το 67% μπορούμε να αλλάξουμε το καταστατικό που με το 60% δεν μπορούμε να το επιτύχουμε και στη συνέχεια κάνουμε τα υπόλοιπα. Σ’ αυτό ακριβώς πρέπει να απαντήσει ο κύριος Υπουργός παραλείποντας όλα τα υπόλοιπα και κάθε είδους «απογραφή» που μόνο ζημιά κάνουν και στη χώρα και συγκεκριμένα στη ΔΩΔΩΝΗ ΑΕ. 
     Ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κολιοπάνο. 
      Ο κ. Παντούλας έχει το λόγο. 
     ΜΙΧΑΗΛ ΠΑΝΤΟΥΛΑΣ: Άκουσα τις εξής εκφράσεις από τον κύριο Υπουργό και από τον Κοινοβουλευτικό Εκπρόσωπο της Νέας Δημοκρατίας: Ποιος διαδίδει αυτά τα πράγματα; Ασαφή τα λεγόμενα από την Αντιπολίτευση. Εμείς θα απαντήσουμε ξεκάθαρα. Ήλθαν ως ικέτες στην Αγροτική Τράπεζα οι συνεταιριστικές οργανώσεις. Η επερώτηση είναι υστερόβουλη. 
     ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Δεν είπα τέτοια λέξη.
     ΜΙΧΑΗΛ ΠΑΝΤΟΥΛΑΣ: Το είπε ο κ. Πολύδωρας. 
     Κύριε Υφυπουργέ, σας διαβάζω, λοιπόν, το δελτίο Τύπου του Προέδρου της Ένωσης Αγροτικών Συνεταιρισμών Άρτας και Αντιπροέδρου της «ΔΩΔΩΝΗ» ΑΕ κ. Βαγγέλη. Στις 7-6-2004 όταν ετίθετο το θέμα της πώλησης των μετοχών της Άρτας ξέρετε τι έλεγε με δημόσια ανακοίνωσή του; «Σχετικά με τη μεταβίβαση των μετοχών της «ΔΩΔΩΝΗ» που κατέχει η ΕΑΣ Άρτας ρητά και κατηγορηματικά δηλώνει ότι αρχή της ένωσής μας είναι να μη μεταβιβαστούν οι μετοχές και να παραμείνουν στην ένωσή μας». 
     ΒΥΡΩΝ ΠΟΛΥΔΩΡΑΣ: Το όργανο τι έλεγε; 
     ΜΙΧΑΗΛ ΠΑΝΤΟΥΛΑΣ: Είναι απάντηση της γενικής συνέλευσης της ΕΑΣ Άρτας. Αυτό ανακοινώνει επισήμως. 
     ΒΥΡΩΝ ΠΟΛΥΔΩΡΑΣ: Το όργανο τι λέει; Πώς πωλήθηκε τότε; Με αντίθετη τη γνώμη; 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ! 
     ΜΙΧΑΗΛ ΠΑΝΤΟΥΛΑΣ: Κύριε Πολύδωρα, παρακαλώ μη με διακόπτετε. 
     Αυτό είναι το πρώτο στοιχείο που καταθέτω στα Πρακτικά. 
     ΒΥΡΩΝ ΠΟΛΥΔΩΡΑΣ: Πώς πωλήθηκε τότε; 
     ΙΩΑΝΝΗΣ ΔΡΙΒΕΛΕΓΚΑΣ: Με εκβιασμό για να πάρει δάνειο. 
     ΒΥΡΩΝ ΠΟΛΥΔΩΡΑΣ: Με το καθήκον της αληθείας. 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. 
     ΜΙΧΑΗΛ ΠΑΝΤΟΥΛΑΣ: Κύριε Πρόεδρε, δεν μπορώ να συνεχίσω την τοποθέτησή μου. 
     ΒΥΡΩΝ ΠΟΛΥΔΩΡΑΣ: Υπήρξε απόφαση του οργάνου. 
     ΜΙΧΑΗΛ ΠΑΝΤΟΥΛΑΣ: Εγώ στοιχεία παραθέτω. 
     Σας διαβάζω, λοιπόν, και θα καταθέσω στα Πρακτικά και άλλο κείμενο: Στις 6 Οκτωβρίου 2004 –πριν από λίγες μέρες δηλαδή- ερωτάται το πλέον προβεβλημένο στέλεχος της Νέας Δημοκρατίας στην Ήπειρο και υποψήφιος Βουλευτής Ιωαννίνων κ. Τζιάλλας το εξής: «Η τράπεζα δεν έχει ανακοινώσει μέχρι σήμερα τι ακριβώς θέλει να κάνει. Εσείς δεν θα θέλατε να ακούσετε από την πλευρά της τι σχεδιάζει;» Ακούστε την απάντηση του στελέχου σας: «Σωστά, βεβαίως. Μας ανησυχεί το ότι δεν ακούσαμε από την ΑΤΕ. Νομίζω ότι οι πολιτικοί μας εκπρόσωποι, οι Βουλευτές όλων των παρατάξεων της Ηπείρου τώρα έχουν το λόγο και έχουν υποχρέωση να διευκρινίσουν τα πράγματα. Να αναγκάσουν την τράπεζα και την Κυβέρνηση να ανοίξει τα χαρτιά της και να ενημερώσουν και τον κόσμο». 
     Ποιος βρίσκεται σε σύγχυση; Εμείς ή τα στελέχη σας; Και γιατί εγκαλούμεθα γι’ αυτό; Δεν έχουν καταλάβει τη θέση σας δηλαδή τόσο προβεβλημένα κομματικά στελέχη; 
     Επίσης, ακούστε τι λέει γι’ αυτό το θέμα στις 6 Οκτωβρίου 2004 –δημοσιεύεται στις 7 Οκτωβρίου- ο υπεύθυνος αγροτικού τομέα της Νέας Δημοκρατίας στα Γιάννενα, κ. Παπαθανασίου: «Αν μιλάμε για αποκρατικοποίηση της «ΔΩΔΩΝΗ», αυτός έχει μάθει ότι θα αποκρατικοποιηθεί η «ΔΩΔΩΝΗ», «… πρέπει να δούμε ποια μορφή θα πάρει». Άλλη σύγχυση εδώ. 
     Ποιος, λοιπόν, βρίσκεται σε σύγχυση; Το καταθέτω και αυτό στα Πρακτικά. 
     (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Άλλο κυβερνητικό στέλεχος σας προχθές, με δημόσιες δηλώσεις του, μίλησε για εισαγωγή στο Χρηματιστήριο και εκφράζει, λέει, προσωπική του άποψη. 
      Δεν υπάρχει θέση της Κυβέρνησης; Και αν υπάρχει, πώς προχθές κυβερνητικό στέλεχος μίλησε για περαιτέρω πορεία της «ΔΩΔΩΝΗ» μέσω του χρηματιστηρίου;
      Οι κτηνοτρόφοι της Ηπείρου και ο ηπειρώτικος λαός περιμένουν σαφείς απαντήσεις. Περιμένουν να απαντήσετε ευθέως γιατί αλλάζετε το 60%-40%; Θα το κρατήσετε για την ΑΤΕ; Θα το δώσετε στους κτηνοτρόφους; Ποιο είναι το επιχείρημα με το οποίο πάτε στο 67%; Περιμένουν μετά από οκτώ μήνες να καταθέσετε ολοκληρωμένο επιχειρησιακό πρόγραμμα για την ανάπτυξη της «ΔΩΔΩΝΗ». Περιμένουν να τους πείτε ποιο σύγχρονο πλαίσιο διοίκησης προτείνετε εσείς για τη «ΔΩΔΩΝΗ» έτσι ώστε με απόλυτα διαφανείς διαδικασίες να προχωρήσει η επιχείρηση, η πορεία της οποίας συναρτάται με το μέλλον της αγροτικής οικονομίας και της οικονομίας γενικότερα σε μια ευαίσθητη εθνικά περιοχή. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, τη συνεδρίασή μας παρακολουθούν από τα δυτικά θεωρεία της Βουλής δεκαεπτά μαθητές και μαθήτριες και δύο συνοδοί καθηγητές από το 4ο Εσπερινό Λύκειο Αθηνών. 
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
      Ο κ. Παπαχρήστος έχει το λόγο.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, στην απάντησή του ο κύριος Υπουργός ρώτησε από πού συμπεραίνουμε ότι η Κυβέρνηση έχει την πρόθεση να ιδιωτικοποιήσει τη «ΔΩΔΩΝΗ». Ρώτησε αν έχουμε εμπιστευτικά έγγραφα.
Δεν έχουμε εμπιστευτικά έγγραφα, αλλά έχουμε απλή λογική. Έχουμε μια κερδοφόρα επιχείρηση η οποία έχει προοπτική στο επόμενο διάστημα να γίνει ακόμα πιο κερδοφόρα και να αποκτήσει υπεραξίες. Δηλαδή έχουμε ένα κίνητρο. Από την άλλη έχουμε μία τράπεζα, την ΑΤΕ, η οποία διακηρύσσει τη θέλησή της να απαλλαγεί από τις άλλες δραστηριότητες εκτός από τις χρηματοπιστωτικές, σύμφωνα με τις οδηγίες της Ευρωπαϊκής Ένωσης. Αντί, όμως, να πωλεί, αγοράζει. Αυτό γεννά υποψίες. Γιατί αγοράζει και πόσο αγοράζει; Αγοράζει τόσο ώστε να αποκτήσει την πλειοψηφία των 2/3, ώστε να μπορεί να αλλάξει το καταστατικό για να αποφασίσει είτε αλλαγή του ιδιοκτησιακού καθεστώτος είτε αύξηση μετοχικού κεφαλαίου, χωρίς τη σύμφωνη γνώμη των άλλων μετόχων.
	Γι’ αυτό ανησυχούμε. Και λέει ότι πιέζεται από τις ενώσεις να αγοράσει. Πιέζεται από τις ενώσεις και υποχωρεί για το καλό των ενώσεων. Και με τι τιμή αγοράζει; Με τριάντα τρία (33) ευρώ τη μετοχή, ενώ η προηγούμενη μεταβίβαση που έγινε στην ΑΕ Συμμετοχών έγινε με πενήντα τρία (53) ευρώ. 
Και μου γεννιέται το ερώτημα. Έχουμε θεμελιώσει ότι είναι πιο αυξημένη η τιμή της μετοχής. Έχουμε θεμελιώσει ότι η τιμή της μετοχής θα αυξηθεί το επόμενο διάστημα ακόμη περισσότερο και η Αγροτική Τράπεζα εκμεταλλευόμενη υπόγειους μοχλούς και με την απειλή μη δανειοδότησης αγοράζει σε τόσο χαμηλή τιμή, που σημαίνει ότι υποτιμά την περιουσία, την εμπορική αξία της επιχείρησής της με δική της πράξη και αγοράζει όχι για να βοηθήσει τους συνεταιρισμούς, αλλά τους κλέβει κερδοφόρα στοιχεία σε πολύ χαμηλή τιμή. Και γι’ αυτό ανησυχούμε.
      Κάνει όλα αυτά που ένας ορθολογικά σκεπτόμενος άνθρωπος θα τα καταλάβαινε, ότι εδώ έχουμε μια επιχείρηση της ΑΤΕ να κρατικοποιήσει τη «ΔΩΔΩΝΗ» ΑΕ για να μπορεί να αλλάξει το καταστατικό της και να την ιδιωτικοποιήσει. Είναι πολύ απλά. Πώς θα καταφέρετε εσείς και μας λέτε ότι από τη μια δεσμεύεστε ότι η ΑΤΕ θα κρατήσει τη «ΔΩΔΩΝΗ» ΑΕ και από την άλλη έχουμε αποφάσεις της συνέλευσης των μετόχων και οδηγίες που λένε ότι θα απαλλαγεί από τα περιουσιακά στοιχεία και από τις δραστηριότητες που δεν αφορούν χρηματοπιστωτικές λειτουργίες; Πείτε μας! 
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Παπαχρήστο. 
      Το λόγο έχει ο κ. Βερελής. 
	ΧΡΙΣΤΟΣ ΒΕΡΕΛΗΣ: Κύριε Πρόεδρε, σήμερα με εντυπωσιασμό άκουσα τον Κοινοβουλευτικό Εκπρόσωπο της Νέας Δημοκρατίας τον κ. Πολύδωρα να μας αναπτύσσει τη θεωρία της ποιητικής οικονομίας. Μας είπε ότι δεν είναι τυροκομείο η «ΔΩΔΩΝΗ», αλλά σύμβολο. Άρα να υποθέσω ότι γι’ αυτό θα ασκήσουμε μία πολιτική συμβόλων και δεν πρόκειται να προχωρήσει η Νέα Δημοκρατία στην ιδιωτικοποίησή της. 
	Να ρωτήσω, λοιπόν, τον κ. Πολύδωρα το εξής: Τα «ΕΛΛΗΝΙΚΑ ΠΕΤΡΕΛΑΙΑ» είναι γι’ αυτόν σύμβολο; Οι «ΕΛΛΗΝΙΚΕΣ ΑΛΥΚΕΣ» είναι σύμβολο; Ο ΟΤΕ είναι σύμβολο; Για το Ταχυδρομικό Ταμιευτήριο –εδώ είναι ο κ. Δούκας και αν έχει την καλοσύνη ας μας πει μετά από λίγο- τι σκοπούς έχει η Κυβέρνηση; Είναι σύμβολο ή δεν είναι σύμβολο το Ταχυδρομικό Ταμιευτήριο; 
	Επίσης θα ήθελα να πω ότι η φιλοσοφική λίθος, κύριε Πολύδωρα, που μετατρέπει το τυρόγαλο σε νέκταρ δεν έχει, δυστυχώς, εφευρεθεί, γιατί αλλιώς θα είχαμε αυξημένες αξίες. 
	ΒΥΡΩΝ ΠΟΛΥΔΩΡΑΣ: …
	ΧΡΙΣΤΟΣ ΒΕΡΕΛΗΣ: Το ξέρω, αλλά αυτό που ήθελα να σας πω είναι πάρα πολύ απλό. 
	ΒΥΡΩΝ ΠΟΛΥΔΩΡΑΣ: Το σύμβολο…
	ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Κοινοβουλευτικέ Εκπρόσωπε της Νέας Δημοκρατίας! 
	ΧΡΙΣΤΟΣ ΒΕΡΕΛΗΣ: Εγώ πάντα ακούω με χαρά τον κ. Πολύδωρα εδώ. 
      ΒΥΡΩΝ ΠΟΛΥΔΩΡΑΣ: Κι εγώ! 
      ΧΡΙΣΤΟΣ ΒΕΡΕΛΗΣ: Με ιδιαίτερη χαρά τον ακούω, αλλά θα μου δώσετε το χρόνο, τον οποίο μου παίρνει, για να χαρούμε όλοι μαζί, να χαρεί και αυτός και να χαρώ και εγώ ταυτοχρόνως. 
      Αυτό, λοιπόν, το οποίο ανεδύθη στα επίπεδα του συμβόλου, την ίδια στιγμή ταυτοχρόνως, η Κυβέρνηση στο πανελλήνιο, σε όσους βλέπουν τη Βουλή εδώ, το παρουσιάζει ως μία απαξιωμένη επιχείρηση. Μας λέει ότι έχασε η αγορά, ότι έχει τεράστια αποθέματα και δεν μας εξηγεί πού αποσκοπεί η πράξη αυτή της αγοράς του 67% των μετοχών. 
      Κύριε Υπουργέ, αποσκοπεί στο να υπάρξει ένα στρατηγικό σχέδιο το οποίο θα εφαρμόσετε και το οποίο οι υπόλοιποι μέτοχοι σας απαγόρευαν να κάνετε μέχρι του σημείου να σας εμποδίζουν; 
      Εάν είχατε κάτι τέτοιο –υποθέτω, γιατί ήσασταν εξαιρετικά αναλυτικός σ’ αυτά τα οποία είπατε- θα μας το παρουσιάζατε. Θα μας λέγατε δηλαδή ότι εδώ θα γίνουν επενδύσεις, θα γίνει μια σειρά από πράγματα. Δεν μας λέτε κάτι. Δεν μας λέτε το βαθύτερο λόγο για τον οποίο αποκτάτε το 67%. Το μόνο που μπορούμε είναι να υποθέσουμε αυτό το οποίο και οι άλλοι συνάδελφοι εξέθεσαν, ότι δηλαδή θέλετε να υπερβείτε την καταστατική δυσχέρεια, την οποία έχετε, προκειμένου να μπορείτε να κάνετε από εκεί και πέρα μια σειρά από άλλες ενέργειες, τις οποίες δεν μπορείτε να κάνετε σήμερα, ενώ τις αποκτάτε με το δικαίωμα του 67%. 
      Είμαστε, λοιπόν, αυτήν τη στιγμή εδώ για να ζητήσουμε να μας πείτε ποια είναι η πραγματικότητα, ποιες είναι οι σκέψεις της Κυβέρνησης για την τύχη της «ΔΩΔΩΝΗ», ποιες είναι οι σκέψεις της Κυβέρνησης διά της Αγροτικής Τραπέζης για την τύχη της «ΔΩΔΩΝΗ», προκειμένου να γνωρίσουμε και εμείς και κυρίως οι δέκα χιλιάδες κτηνοτρόφοι τι πρόκειται να γίνει το επόμενο διάστημα, διότι σας είπα ότι το εξόχως ενοχλητικό στοιχείο για τον ανταγωνισμό της «ΔΩΔΩΝΗ» είναι το γεγονός ότι υπάρχει μία τιμή περίπου κατά 10% μεγαλύτερη στις αγορές γάλακτος απ’ ό,τι στις υπόλοιπες αγορές από τις άλλες εταιρείες. 
      Ευχαριστώ. 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Βερελή. 
      Κυρίες και κύριοι συνάδελφοι, έχει ζητήσει το λόγο κατά παρέκκλιση του Κανονισμού ο κ. Μακρυπίδης. Νομίζω ότι η Βουλή θα του επιτρέψει να μιλήσει για τρία λεπτά. 
      Συμφωνεί το Σώμα; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ ( Σωτήρης Χατζηγάκης): Το Σώμα συμφωνεί. 
      Ορίστε, κύριε Μακρυπίδη, έχετε το λόγο. 
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε. 
      Κύριε Πρόεδρε και κύριε Υπουργέ, σήμερα μιλάμε για το μέλλον, την προοπτική μιας μεγάλης συνεταιριστικής οργάνωσης, μιας μεγάλης συνεταιριστικής επιχείρησης, όπως είναι η «ΔΩΔΩΝΗ» ΑΕ και μιλάμε σήμερα για το μέλλον και την προοπτική της, γιατί κάποιοι κτηνοτρόφοι, κάποιοι αγρότες, κάποιοι γεωργοί σε μία δύσκολη περιοχή, όπως είναι η Ήπειρος και γενικότερα η δυτική Ελλάδα, την έχουν στήσει με ιδρώτα και αίμα, κύριε Υπουργέ, και τους απασχολεί το μέλλον τους.
      Βλέπουμε την ηγεσία της Αγροτικής Τράπεζας, την ηγεσία του Υπουργείου Γεωργίας και του Οικονομίας και Οικονομικών, μπορώ να πω ότι βλέπουμε και την Κυβέρνηση συνολικά να αντιμετωπίζουν αυτήν την επιχείρηση, που έπαιξε καθοριστικό ρόλο στο να διασφαλίσει το εισόδημα χιλιάδων κτηνοτρόφων της δυτικής Ελλάδας και της Ηπείρου, μια επιχείρηση η οποία συνέφερε τα μέγιστα στα πλαίσια του ανταγωνισμού με άλλες ιδιωτικές εταιρείες στο να εξασφαλίσουν κατά το δυνατόν χαμηλές τιμές στα αγροτικά προϊόντα όσον αφορά το καταναλωτικό κοινό, μια επιχείρηση που μπόρεσε να ορθοποδήσει σε αντίξοες συνθήκες. 
      Κι έρχεστε σήμερα, κύριε Υπουργέ και κύριε Πολύδωρα, να αντιμετωπίσετε αυτήν την επιχείρηση σαν να είναι μια επιχείρηση που όχι μόνο δεν αγκαλιάζει μια ολόκληρη περιφέρεια, αλλά την αντιμετωπίζετε με ελαφρά τη καρδία στην προοπτική που ήδη προχθές εδώ ομολογήσατε, λέγοντας ότι αγοράζοντας το 7% και από το 60% στο 67% θα μπορέσει η Αγροτική Τράπεζα, η οποία είναι μια τράπεζα που λειτουργεί με ιδιωτικά και οικονομικά κριτήρια, χωρίς να είναι στόχος της η εμπορική δραστηριότητα, να την αξιοποιήσει αναλόγως επ’ ωφελεία των μετοχών της Αγροτικής Τράπεζας. Τι μεγαλύτερη ομολογία από αυτήν μπορεί να υπάρχει στην πρόθεση της Κυβέρνησης! 
      Απροκάλυπτα ομολογείτε στη Βουλή ότι το επόμενο βήμα, που θα κάνει η Αγροτική Τράπεζα, είναι να ξεπουλήσει τη «ΔΩΔΩΝΗ», κύριε Δούκα. Εδώ μπαίνει το ζήτημα και φαίνεται η διάσταση λόγων και έργων της Κυβέρνησής σας, όταν λέτε ότι από τη μία παίρνετε μέτρα να αντιμετωπίσετε προβλήματα των αγροτών και κάνετε τη ρύθμιση των χρεών με τα πανωτόκια και από την άλλη αδυνατείτε να αντιμετωπίσετε τα οικονομικά προβλήματα τριών μόνο μικρών ενώσεων και με το πρόσχημα ότι ζητούν οι ίδιοι να αγοράσει τις μετοχές τους η Αγροτική Τράπεζα, μπορεί κι εσείς αυτήν τη στιγμή μέσα από αυτήν τη ρύθμιση να εξασφαλίσετε το απαιτούμενο ποσοστό του 67% για να προχωρήσει η Αγροτική Τράπεζα απρόσκοπτα στην πώληση της «ΔΩΔΩΝΗ» ΑΕ. 
      Επικαλείσθε, κύριε Δούκα, ότι ακούτε τις ενώσεις των συνεταιρισμών, των τριών μικρών ενώσεων που έχουν το καθοριστικό ποσοστό για να λυθούν τα χέρια σας. Και, όμως, υπάρχει ψήφισμα δώδεκα συνεταιριστικών οργανώσεων στα Γιάννενα, όλων των οργανώσεων που είναι μέτοχοι στη ΔΩΔΩΝΗ ΑΕ που καταδικάζουν αυτήν την ενέργεια της Αγροτικής Τράπεζας, αυτήν την ενέργεια της ηγεσίας του Υπουργείου Γεωργίας και Οικονομικών, αυτήν την ενέργεια της Κυβέρνησης. Και, όμως, αυτήν την απόφαση και αυτό το ψήφισμα των δώδεκα συνεταιριστικών οργανώσεων μετόχων της «ΔΩΔΩΝΗ» την αγνοείτε. Την αγνοείτε, γιατί κάτι τέτοιο προσπαθήσατε να κάνετε, κύριε Δούκα, όταν ήσασταν στην ίδια θέση το 1992, αλλά δεν τα καταφέρατε. Και νομίζω ότι και σήμερα πάλι με την αντίδραση των αγροτών, των γεωργών, των κτηνοτρόφων της Ηπείρου και της δυτικής Ελλάδας δεν θα το καταφέρετε. Και αυτό γιατί; Γιατί δεν έχετε ολοκληρωμένο πρόγραμμα, πρόταση συγκεκριμένη. Όπως δεν έχετε και στους άλλους τομείς, δεν έχετε και στην αγροτική πολιτική. 
      Θα ήθελα να κλείσω με το εξής: Είπα προηγουμένως για διάσταση λόγων και έργων της Νέας Δημοκρατίας, της Κυβέρνησης. Έλεγε προεκλογικά ότι με την πολιτική της θα διασφαλίσει το εισόδημα τουλάχιστον των αγροτών και σήμερα μετά οκτώ μήνες διακυβέρνησης της χώρας από τη Νέα Δημοκρατία έχουμε μείωση του αγροτικού εισοδήματος κατά 50%. Το σύνολο των αγροτικών προϊόντων, ο καπνός, το βαμβάκι, το ρύζι, τα σιτηρά, όλα πουλήθηκαν κατά 50% λιγότερο απ’ ό,τι την προηγούμενη χρονιά.
    Έτσι, κύριοι της Κυβέρνησης της Νέας Δημοκρατίας, διασφαλίζετε το εισόδημα των αγροτών; Έτσι διασφαλίζετε το εισόδημα των κτηνοτρόφων της Ηπείρου, ξεπουλώντας τη μεγάλη αυτή και ισχυρή συνεταιριστική επιχείρηση; 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, τελειώνετε, κύριε συνάδελφε. 
     ΑΝΔΡΕΑΣ ΜΑΚΡΥΠΙΔΗΣ: Τελειώνω, κύριε Πρόεδρε.
     Περιμένουμε εναγωνίως το ολοκληρωμένο σχέδιο, που θα έχει στόχο την ανάπτυξη, την παραπέρα διεύρυνση της λειτουργίας και την αύξηση της ποσότητας και τη βελτίωση της ποιότητας των προϊόντων, αλλά και των οικονομικών αποτελεσμάτων της «ΔΩΔΩΝΗ» και όχι το ξεπούλημά της. 
     Ευχαριστώ πολύ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μακρυπίδη.
     Ορίστε, κύριε Υπουργέ, έχετε το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητοί συνάδελφοι, κατ΄ αρχάς νομίζω ότι πρέπει να διορθώσετε κάποιες λέξεις που μου αποδώσατε. Όπως θα δείτε από τα Πρακτικά, κάποιες λέξεις που μου αποδώσατε, δεν τις χρησιμοποίησα. 
     Όσον αφορά τον κ. Βαγγέλη, βλέπω εδώ την επιστολή του προς την Αγροτική Τράπεζα, για την οποία μιλάει ότι η Γενική Συνέλευση του Αγροτικού Συνεταιρισμού της Ένωσης Άρτας, Φιλιππιάδας αποφάσισε ομόφωνα την πώληση των μετοχών της «ΔΩΔΩΝΗ» ΑΕ. 
     Ήμουν λιτός και σαφής στην πρωτολογία μου. Δεν υπάρχει ούτε πρόθεση, ούτε σχέδιο…
    ΘΕΟΔΩΡΟΣ ΚΟΛΙΟΠΑΝΟΣ: Δεν είναι έτσι. 
    ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, ο Κοινοβουλευτικός σας Εκπρόσωπος μπορεί να απαντήσει σ’ αυτά. Αφήστε να εξελιχθεί ωραία, όπως εξελίσσεται, η συζήτηση. 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επαναλαμβάνω: Ήμουν λιτός και σαφής στην πρωτολογία μου. Δεν υπάρχει ούτε πρόθεση ούτε σχέδιο είτε πώλησης της «ΔΩΔΩΝΗ» είτε συρρίκνωσής της είτε από την Αγροτική είτε από την Κυβέρνηση. Θα στηρίξουμε τη «ΔΩΔΩΝΗ», την Ήπειρο και την κτηνοτροφία. 
    Όπως ήμουν σαφής για κάποιες αποφάσεις της δικής σας κυβέρνησης, της δικής σας διυπουργικής που δεν είναι υποψήφιες για βραβείο διαφάνειας. προσπάθησα να αποφύγω να δώσω άλλη διάσταση στο θέμα παρά το γεγονός ότι κάποιος συνάδελφος χρησιμοποίησε οξύτατη γλώσσα και μας παρέπεμψε και σε άλλες εποχές ούτε άνοιξα το θέμα του πώς έφτασαν κάποιοι συνεταιρισμοί να έχουν τα οικονομικά χάλια. Πώς είναι δυνατόν να πωλούνται μετοχές της «ΔΩΔΩΝΗ» και να μην υπάρχει κανείς που να μπορεί να τις αγοράσει; Επαναλαμβάνω ότι επί δικής σας κυβέρνησης πήγε η διυπουργική να πουλήσει εκείνο το 11% που με βάση τις δικές σας εκτιμήσεις ανήρχετο σε πάνω από πέντε εκατομμύρια ευρώ (5.000.000), σε εταιρεία που μόλις είχε ιδρυθεί και είχε κεφάλαιο διακόσιες χιλιάδες (200.000) ευρώ. Και προσέξτε, αγαπητοί συνάδελφοι: Είχε 60% η Αγροτική, 40% οι συνεταιρισμοί.
    ΕΥΑΓΓΕΛΟΣ ΑΡΓΥΡΗΣ: Ποιοι είναι οι μέτοχοι, κύριε Υπουργέ; 
    ΠΡΟΕΔΡΕΥΩΝ (Σωτήρης Χατζηγάκης): Κύριε Αργύρη, εσείς θα μιλήσετε μετά. Παρακαλώ μη διακόπτετε.
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ξεπετάγεται, λοιπόν, αυτός ο νέος αναπτυξιακός συνεταιρισμός Ηπείρου-Κερκύρας από το πουθενά με διακόσιες χιλιάδες (200.000) ευρώ κεφάλαιο. Δεν είδα ευαισθησία να ρωτήσετε πού βρέθηκε, πώς ξεπετάχτηκε ξαφνικά αυτός ο συνεταιρισμός; Τι ήθελε; Ήθελε να πάρει εκείνο το στρατηγικό 11%, να πέσει η Αγροτική στο 49%, να μείνουν οι συνεταιρισμοί στο 40% και εκείνο το 11% να κάνει κουμάντο και την Αγροτική και τους συνεταιρισμούς. Να πάρει ξαφνικά ένας οργανισμός που ήρθε από το πουθενά όλο τον έλεγχο της “ΔΩΔΩΝΗ”, να κάνει όποιες συμμαχίες θέλει. Πρωτάθλημα αδιαφάνειας δεν σας ενόχλησε τότε. Δεν αναδείχθηκε η ευαισθησία σας για το θέμα αυτό. 
    ΕΥΑΓΓΕΛΟΣ ΠΑΠΑΧΡΗΣΤΟΣ: Πείτε μας για το μέλλον. 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Είμαστε κατηγορηματικοί: Η Αγροτική Τράπεζα αγοράζει μετοχές επειδή της προσφέρονται και μάλιστα με επιτακτικό τρόπο όχι επειδή της το επέβαλε κάποια διυπουργική επιτροπή. Η Επιτροπή Αποκρατικοποιήσεων μερίμνησε για το τι θα γινόταν επί των ημερών της δικής σας κυβέρνησης. Η λέξη «αποκρατικοποίηση» επί των δικών σας ημερών βγήκε στο προσκήνιο. 
    Σας διάβασα μάλιστα αποσπάσματα χαρακτηριστικά από τις επιστολές τις οποίες έστειλαν οι συγκεκριμένοι συνεταιρισμοί στην Αγροτική Τράπεζα.
     Κύριοι συνάδελφοι, άλλη μια φορά στόχος μας είναι η ανάταξη της επιχείρησης, να πάει δηλαδή όσο πιο μπροστά μπορεί. Όλοι πιστεύουμε ότι η «ΔΩΔΩΝΗ» έχει μέλλον. Η Αγροτική θέλει να βοηθήσει και με κεφάλαια και με γνώσεις και με δικτύωση και για να βγάλει η «ΔΩΔΩΝΗ» νέα προϊόντα και για να κατακτήσει νέες αγορές και για να εκσυγχρονίσει τα εργοστάσια. Για το καλό της Ηπείρου…
     ΕΥΑΓΓΕΛΟΣ ΠΑΠΑΧΡΗΣΤΟΣ: Χρειάζεστε ένα 67% για να κάνετε αυτά; Μπορείτε όλα αυτά να τα κάνετε με το παρόν. Άλλα πράγματα δεν μπορείτε!
     ΠΡΟΕΔΡΕΥΩΝ (Σωτήριος Χατζηγάκης): Κύριε Παπαχρήστο, σας παρακαλώ.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Τα ποσοστά τα οποία αγόρασε η Αγροτική είναι συγκυριακά από την προσφορά. Δεν ήταν προσχεδιασμένα, για να φτάσουν σε αυτό το ποσοστό. Θα μπορούσε να είναι 64% και θα μπορούσε να είναι 69,5%. Βγήκαν έτσι από τις ανάγκες των συνεταιρισμών, όπως αυτές από τις δικές τους γενικές συνελεύσεις πήγαν στην Αγροτική με τον επιτακτικό τόνο με τον οποίο σας διάβασα προηγουμένως. 
     Επαναλαμβάνω, λοιπόν, το εξής: Για το καλό της Ηπείρου και των κτηνοτρόφων της και η Κυβέρνηση και η Αγροτική Τράπεζα θέλει να ενισχύσει, γιατί πιστεύει στη «ΔΩΔΩΝΗ». Πιστεύει ότι μπορεί να πάει μπροστά. Πιστεύει ότι οι εργαζόμενοι έχουν μεράκι. Θέλουν οι ίδιοι το καλύτερο, ένα καλύτερο αύριο για τους εαυτούς τους, πολύ καλύτερο απ’ αυτό που εμείς σήμερα κληρονομήσαμε. Πιστεύω ότι θα τα καταφέρουμε. 
     Ευχαριστώ πολύ, κύριοι συνάδελφοι. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Ο κ. Αργύρης έχει το λόγο. 
     ΕΥΑΓΓΕΛΟΣ ΑΡΓΥΡΗΣ: Κύριε Υπουργέ, επειδή δεν λέτε τι κληρονομήσατε, θα πρέπει να σας πω ότι κληρονομήσατε την ισχυρότερη επιχείρηση της Ελλάδας στον τομέα των τυροκομικών. Πρόκειται για μια επιχείρηση leader στην αγορά, πρώτη στις εξαγωγές τυροκομικών προϊόντων. Αυτό το ξέρετε πολύ καλά.
     (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Κύριε Υπουργέ, θα ήθελα να με ακούτε. Θα παρακαλούσα, επίσης, και τον κύριο συνάδελφο να με ακούει, γιατί είναι πάρα πολύ σημαντικό αυτό που συζητάμε. Το λέω, επειδή είπατε τι κληρονομήσατε. 
     Επίσης, θέλω να απαντήσω στον κ. Πολύδωρα, για να του πω για την «φοβική», όπως είπε, αντιμετώπιση του θέματος. Μας φοβίζει το παρελθόν σας. Και μας φοβίζει, γιατί τα ίδια κάνατε και όταν αναλάβατε την Κυβέρνηση από το 1990 έως το 1993. Τρέχαμε όλοι μαζί, και ο κ. Καραμπίνας και όλοι οι Βουλευτές της Ηπείρου, είτε ήταν στη Νέα Δημοκρατία είτε στο Κομμουνιστικό Κόμμα είτε στο Συνασπισμό. Όλοι μαζί. Γιατί; Για να ανατρέψουμε την πώληση της «ΔΩΔΩΝΗ». Γι’ αυτό φοβόμαστε. 
     ΒΥΡΩΝ ΠΟΛΥΔΩΡΑΣ: Έκλεισε αμέσως.
     ΕΥΑΓΓΕΛΟΣ ΑΡΓΥΡΗΣ: Δεν έκλεισε καθόλου. Πουλήσατε όλες τις επιχειρήσεις. Καταφέραμε να συγκρατήσουμε μόνο τη «ΔΩΔΩΝΗ» και τη «ΒΙΟΧΥΜ» στα Χανιά, γιατί από εκεί καταγόταν ο κ. Μητσοτάκης. 
     Τρίτον, λέτε γιατί δεν αγοράζουν οι άλλες ενώσεις. Μα, δεν έγινε καμία διαδικασία. Και όταν αγόραζε και διευκόλυνε την Ένωση Κόνιτσας η Ένωση Ιωαννίνων, η Αγροτική Τράπεζα δεν έκανε δεκτή αυτήν τη διαδικασία που ήταν και καταστατική. Με εντολή, λοιπόν, η Αγροτική Τράπεζα δεν κάνει δεκτή την πώληση των μετοχών της Κόνιτσας προς την ένωση αγροτικών συνεταιρισμών και αναγκάστηκε να ξαναδώσει τις μετοχές προς την Κόνιτσα, για να γίνει αυτή η πράξη την οποία εσείς κάνατε αποδεκτή. 
     Να πούμε τώρα πόσο αγαπάτε την επιχείρηση. Δεν λέτε την αλήθεια. Μας διαβάσατε εδώ όλες τις επιστολές. Μάθατε ότι δεν πωλούνται τα τυριά στη Γερμανία. Μάθατε τόσα πράγματα. Γιατί δεν μας δίνετε και την επιστολή των φορέων που σας την απέστειλαν; Υπάρχει ένα ψήφισμα που το υπογράφουν τέσσερις ενώσεις, ομοσπονδίες αγροτικών συλλόγων, κτηνοτρόφοι όλης της Ηπείρου. Γιατί δεν το διαβάζετε; Σε εσάς απευθύνεται. Γιατί μας διαβάζετε μόνο όσα θέλετε; 
     (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Τρίτον σας είπα ότι αυτό που κάνετε δεν τόλμησε να το κάνει ούτε η χούντα. Δίνω τα Πρακτικά της ένωσης αγροτικών συνεταιρισμών από το 1972. Δεν τόλμησε τότε η χούντα να παραβιάσει το καταστατικό που εσείς παραβιάζετε.
     (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Τέταρτον, γιατί δεν μας διαβάζετε το ετήσιο δελτίο της Αγροτικής από το Μάρτιο του 2004, που λέει ότι θα πουλήσει τις μετοχές, ενώ εσείς μας λέτε ότι δεν θα πουλήσουμε. 
     (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Επίσης, θέλω να σας ρωτήσω το εξής: Τι θα κάνετε με την τραπεζική οδηγία 2 και 3 της Κομισιόν, κύριε Υφυπουργέ; Θα αγνοήσετε ξανά την Κομισιόν; Θα  αγνοήσετε αυτό που σας λέει, ότι πρέπει να αποδεσμευτείτε απ’ αυτές τις επιχειρήσεις; Πείτε μας εδώ. Αν σκοπεύετε να το κάνετε, να ξέρουμε ότι μας περιμένουν και άλλα πράγματα. 
     Επίσης, θα πρέπει να σας πω ότι ήμουν στο Διοικητικό Συμβούλιο της ΑΤΕ. Εγώ υπέγραψα και ανέλαβε ο κ. Βεργίνης. Και γιατί υπέγραψα, ενώ ήξερε πολύ καλά ότι έπρεπε να πάμε σε γενική συνέλευση; Γιατί αποδεχόμασταν αυτήν τη διαδικασία, ότι το μάνατζμεντ ανήκει στην Αγροτική Τράπεζα. Και αλλάζοντας η Κυβέρνηση ήθελε να βάλει δικό της διοικητικό συμβούλιο, την πλειοψηφία του Διοικητικού Συμβουλίου. Με δική μου, λοιπόν, πράξη ανέλαβε ο κ. Βεργίνης. 
     Θα πρέπει να σας πω και για μια άλλη πράξη από το Μαξίμου τότε. Ξανά από τη Γερμανία ξεκινήσαμε. Να αλλάξει ο αντιπρόσωπος που ήταν στη Γερμανία και να αναλάβει ένας που πουλούσε κουρτίνες και σεντόνια. 
      Γιατί και εδώ άκουσα πάλι ότι στη Γερμανία δεν πάει καλά το θέμα. Αυτό, λοιπόν, θέλετε να κάνετε; Αυτή είναι η πολιτική σας;
      Και κάτι άλλο, γιατί ζήτησε το λόγο επί προσωπικού ο κ. Παπαγεωργίου και οι υπόλοιποι. Επειδή…
      ΒΥΡΩΝ ΠΟΛΥΔΩΡΑΣ: Δεν θέλουμε να κάνουμε αυτό. Πάει καλά;
      ΕΥΑΓΓΕΛΟΣ ΑΡΓΥΡΗΣ: Σας παρακαλώ, κύριε Πολύδωρα! Σας παρακαλώ, κύριε Πολύδωρα! Το ότι ήταν γιος κτηνοτρόφου και τα υπόλοιπα…. Να σέβεστε τους κτηνοτρόφους! Να μη λέτε αυτά που είπατε προηγουμένως εδώ στο Βήμα.
      ΒΥΡΩΝ ΠΟΛΥΔΩΡΑΣ: Πάντως περισσότερο απ’ όσο σέβεστε εσείς!
      ΕΥΑΓΓΕΛΟΣ ΑΡΓΥΡΗΣ: Και θα πρέπει να σας πω, κύριε Δούκα, το εξής: προσέξτε καλά για τη «ΔΩΔΩΝΗ». Προσέξτε καλά, γιατί όλος ο ηπειρωτικός κόσμος δεν θα ανεχτεί τίποτε άλλο! Και επίσης θα πρέπει να σας πω ότι αν υπάρχει σήμερα συνεταιριστικό κίνημα, υπάρχει μόνο στη Ήπειρο. Αν πραγματικά υπάρχει συνεταιριστικό κίνημα, είναι αυτό που πριν από σαράντα χρόνια δημιουργούσε ανώνυμες εταιρείες, για να μπορέσουν να αντιμετωπίσουν την αγορά και τον ανταγωνισμό. Και σήμερα εσείς ξαφνικά θα κάνετε κρατικοποίηση.
      Θα έρθετε, δηλαδή, να κάνετε αυτό που κάνατε και πριν. Ξέρετε τι κάνατε, κύριε Δούκα, όταν είχατε την ευθύνη; Πουλάγατε το τυρί στη ράμπα του εργοστασίου και είχατε έναν απόστρατο χωροφύλακα επικεφαλής στις πωλήσεις, που κοιτούσε ποιος έρχεται να πάρει το τυρί για να το πουλήσει. Έχει ιστορία η «ΔΩΔΩΝΗ», κύριε Υφυπουργέ! Προσέξτε καλά τι πάτε να κάνετε.
      Και τώρα πάμε στα ζητήματα της μεγαλύτερης μεταφοράς των πόρων από τον αγροτικό χώρο προς τους μεταποιητές και τους εμπόρους. Αυτό θέλετε να κάνετε και εδώ. Αυτό θέλετε να κάνετε και εδώ! Θέλετε, λοιπόν, το μηχανισμό που καταφέρνει, ενώ πουλάει στην αγορά σε πολύ καλές τιμές, σε προσιτές τιμές και με ποιότητα στον καταναλωτή, ο κτηνοτρόφος να απολαμβάνει τη μεγαλύτερη τιμή. Και πώς συνδυάζονται αυτά, κύριε Υφυπουργέ; Συνδυάζονται, γιατί τα κέρδη που αποκομίζει η «ΔΩΔΩΝΗ» τα μεταφέρει στους κτηνοτρόφους. Άρα καλή τιμή στον καταναλωτή, καλή τιμή και στον κτηνοτρόφο, για να μπορεί να είναι στην Ήπειρο. Αυτό το μηχανισμό θέλετε να διαλύσετε, για να μπορείτε να μεταφέρετε τους πόρους, ό,τι δηλαδή κάνατε σε όλα τα αγροτικά προϊόντα.
      Μας εγκαλούσατε εδώ την προηγούμενη περίοδο και ήμασταν εδώ κάθε μέρα σε επίκαιρες ερωτήσεις και επερωτήσεις. Μας εγκαλούσατε ότι έχουμε εγκαταλείψει τους αγρότες. Πείτε μου, λοιπόν, πότε, πότε έχει γίνει στα χρονικά –τριάντα χρόνια τώρα- τέτοια μεταφορά πόρων από τον αγροτικό κόσμο προς τους μεταποιητές και τους εμπόρους; Ποτέ! Ποτέ τέτοια κατρακύλα! Ποτέ, σε κανένα προϊόν. Πείτε μου ένα προϊόν, εκτός από τα φουντούκια, κύριε Υφυπουργέ, που είναι δέκα τόνοι. Σε όλα τα υπόλοιπα προϊόντα το εισόδημα είναι μειωμένο κατά  40% και 50%. Τι θα κάνετε γι’ αυτό το εισόδημα; Τι θα κάνετε, για πείτε μας;
      Και κλείνω με κάτι που είναι πάρα πολύ σημαντικό. Μας είπατε, κύριε Πολύδωρα, γιατί δεν τα ρυθμίζατε εσείς. Θα πρέπει να σας πω ότι για την εξυγίανση του συνεταιριστικού κινήματος το ελληνικό δημόσιο και ο Έλληνας φορολογούμενος πλήρωσε τότε 1.200.000.000.000 δραχμές για την εξυγίανση της Αγροτικής Τράπεζας. Και ξέρετε ποιο ήταν το αποτέλεσμα; Δυστυχώς, ανοίξατε τα υποκαταστήματα και τα Σαββατοκύριακα και κοροϊδεύετε τον κόσμο, για να εξυγιάνετε το χαρτοφυλάκιο της Αγροτικής Τράπεζας, όχι για να γλιτώσουν αυτοί που χρωστάνε.
      Γιατί, κύριε Πολύδωρα…
      ΒΥΡΩΝ ΠΟΛΥΔΩΡΑΣ: Η Αγροτική Τράπεζα ρυθμίζει τα πανωτόκια τώρα!
      ΕΥΑΓΓΕΛΟΣ ΑΡΓΥΡΗΣ: Γιατί, κύριε Πολύδωρα, δεν χρειάστηκαν να πουλήσουν…
      ΒΥΡΩΝ ΠΟΛΥΔΩΡΑΣ: Η Αγροτική Τράπεζα τώρα υπηρετεί τους αγρότες. Καλό είναι να το αναγνωρίζετε αυτό.
      ΕΥΑΓΓΕΛΟΣ ΑΡΓΥΡΗΣ: … δεν χρειάστηκαν να πουλήσουν οι ενώσεις επί κυβερνήσεως ΠΑΣΟΚ. Γιατί όταν είχαν…
      ΒΥΡΩΝ ΠΟΛΥΔΩΡΑΣ: Λέτε εξήντα εκατομμύρια. Γιατί δεν πήραν δάνειο;
      ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, μη διακόπτετε.
      ΕΥΑΓΓΕΛΟΣ ΑΡΓΥΡΗΣ: Όταν είχαν προβλήματα, τους στηρίξαμε.
      Να πάμε τώρα στην υπουργική απόφαση. Ξέρετε πόσο τραγικό είναι αυτό που λέτε, κύριε Υφυπουργέ; Σας ρώτησα πριν να μας πείτε τους μετόχους αυτής της αναπτυξιακής εταιρείας. Και πάλι οι Ηπειρώτες είναι πρωτοπορία. Γιατί τα γράμματα τα μάθατε σε ηπειρώτικο σχολειό, τα μάθατε σε ηπειρώτικο πανεπιστήμιο και πρέπει να τη σέβεστε την Ήπειρο. Να, λοιπόν, γιατί είναι πρωτοπορία.
      ΒΥΡΩΝ ΠΟΛΥΔΩΡΑΣ: Επιμένετε δηλαδή;
      ΕΥΑΓΓΕΛΟΣ ΑΡΓΥΡΗΣ: Ποιοι είναι οι μέτοχοι αυτής της αναπτυξιακής εταιρείας, που κουρελιάσατε και είπατε ότι δεν είχε τίποτα; Σας πληροφορώ ότι οι μέτοχοι αυτής της επιχείρησης είναι οι ενώσεις αγροτικών συνεταιρισμών, μέτοχοι της ίδιας αυτής επιχείρησης.
      Και ξέρετε τι έκαναν; Γιατί είπατε μόνο για διακόσιες χιλιάδες (200.000) ευρώ μετοχικό κεφάλαιο. Έκαναν κάτι πολύ πιο σημαντικό. 
      ΒΥΡΩΝ ΠΟΛΥΔΩΡΑΣ: Το απέρριψε η ΑΤΕ. 
     ΕΥΑΓΓΕΛΟΣ ΑΡΓΥΡΗΣ: Εισέφεραν, κύριε Υφυπουργέ, όλες τις μετοχές που έχουν, το 40% των μετοχών, στη διαχείριση της νέας αναπτυξιακής εταιρείας, μια εταιρεία που θα μπορεί να αντιμετωπίζει τον ανταγωνισμό. 
     Και κλείνω, κύριε Πρόεδρε. Θα πρέπει να σας αναφέρω ότι ο ανταγωνισμός είναι πάρα πολύ σκληρός. Και βέβαια, εσείς μπορεί να έχετε στο μυαλό σας ότι αυτά τα εγχειρήματα περί συνεταιριστικών οργανώσεων και συνεταιριστικών επιχειρήσεων είναι κάτι που είναι έξω από τη σφαίρα της νέας πραγματικότητας, αλλά η  Fresh Land είναι ήδη στην τρίτη θέση της αγοράς και είναι συνεταιριστική ολλανδική επιχείρηση. Εμείς έχουμε τη «ΔΩΔΩΝΗ» η οποία είναι πρώτη στις εξαγωγές και πρώτη στις πωλήσεις και θέλουμε να την κάνετε κρατική επιχείρηση. Αν είναι να πάτε εσείς να πωλήσετε τυριά, ή ο κ. Μηλιάκος στη Γερμανία, τα μαντάτα για τους κτηνοτρόφους της Ηπείρου, είναι πάρα πολύ άσχημα. Σας ευχαριστώ.
     ( Χειροκροτήματα από την πτέρυγα του ΠΑΣΟΚ )
     ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, θέλετε να απαντήσετε;
     ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Όχι, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, έχετε ζητήσει το λόγο. Πριν όμως πάρετε το λόγο, επειδή δεν ήμουν εγώ στην Έδρα, πρέπει να σας θυμίσω τι θεωρείται προσωπικό ζήτημα: μια υβριστική έκφραση εναντίον του Βουλευτή προσωπικά ή απόδοση διαφορετικής γνώμης από εκείνη που εξέφρασε ο Βουλευτής. Απ΄ ό,τι είδα στον κατάλογο, δεν είστε επερωτών Βουλευτής, επομένως δεν εκφράσατε καμία γνώμη που να παραποιήθηκε. Αναφέρθηκε σε σας ο κύριος Υπουργός;
     ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, υπήρξε εκτεταμένη –και θα σας εξηγήσω σε τι συνίσταται το προσωπικό ζήτημα- αναφορά του κυρίου Υπουργού στα αποτελέσματα της εταιρείας των προηγούμενων ετών. Έτυχε και διετέλεσα για τέσσερα χρόνια, όπως και ο κ. Βεργίνης από τη Νέα Δημοκρατία, πρόεδρος αυτής της εταιρείας και θεωρώ ότι η αρνητική προσέγγιση των οικονομικών επιδόσεων της συνεισφοράς αυτής της εταιρείας στο οικονομικό «γίγνεσθαι» στην Ήπειρο και στον τόπο μας, με δικιά μου ευθύνη και διοίκηση, ήταν μια μείωση της προσφοράς μου και της παρουσίας μου στην εταιρεία.
     ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, αναφέρθηκε σε μια εταιρεία που εσείς τότε ήσασταν πρόεδρος, αλλά δεν είχατε τη βουλευτική ιδιότητα. Ο Κανονισμός σαφώς ορίζει όταν αποδίδονται διαφορετικά αυτά που είπε κάποιος Βουλευτής ή όταν υπάρχει υβριστική έκφραση εναντίον Βουλευτή. Απ’ ό,τι φαίνεται, δεν αναφέρθηκε καθόλου ονομαστικά σε σας. Επομένως να τελειώσει εδώ το ζήτημα. 
     ΓΕΩΡΓΙΟΣ ΠΑΠΑΓΕΩΡΓΙΟΥ: Δεν επιμένω, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): ’Ετσι δεν είναι, κύριε Υπουργέ; 
     ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Όχι, δεν υπήρξε καμία προσωπική αιχμή εναντίον του κ. Παπαγεωργίου.
     ΠΡΟΕΔΡΕΥΩΝ (Γεώργιος Σούρλας): Μας διαβεβαιώνει ο κύριος Υπουργός ότι δεν υπήρξε καμία προσωπική αιχμή εναντίον του κ. Παπαγεωργίου και τελειώνει εδώ αυτή η συζήτηση. 
     Κηρύσσεται περαιωμένη η συζήτηση επί της υπ’ αριθμόν 17/9/5-10-2004 επίκαιρης επερώτησης Βουλευτών του ΠΑΣΟΚ προς τους Υπουργούς Αγροτικής Ανάπτυξης και Τροφίμων και  Οικονομίας και Οικονομικών, σχετικά με τη γαλακτοβιομηχανία «ΔΩΔΩΝΗ» Α.Ε. 
     Κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης 13 Οκτωβρίου 2004 και τα Πρακτικά της Πέμπτης 14 Οκτωβρίου 2004 και παρακαλώ το Σώμα για την επικύρωσή τους. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τετάρτης 13 Οκτωβρίου 2004 και τα Πρακτικά της Πέμπτης 14 Οκτωβρίου 2004 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη  συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 20.32΄ λύεται η συνεδρίαση για αύριο ημέρα Τρίτη 2 Νοεμβρίου 2004 και ώρα 18.00΄ με αντικείμενο εργασιών του Σώματος: α)κοινοβουλευτικό έλεγχο, συζήτηση αναφορών και ερωτήσεων, β) νομοθετική εργασία: μόνη συζήτηση επί της αρχής, των άρθρων και του συνόλου του σχεδιου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Περί κυρώσεως του Κώδικα της Ελληνικής Ιθαγένειας» του και γ) συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής, για αιτήσεις άρσης ασυλίας Βουλευτών, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                                 ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 1-11-04                ΣΕΛ.

000156/1Σ/φοςΜΑΣΟΥΡΑΔ/φοςΝΑΣΙΟΥ8/11/2004   AA1101GM

