(Σημείωση: Ο παρακάτω Πίνακας Περιεχομένων δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις)
ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΞΘ΄
Δευτέρα 21 Ιανουαρίου 2008 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών. σελ.
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο Περαίας Θεσσαλονίκης. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου αναφορών και ερωτήσεων της Τρίτης 22 Ιανουαρίου 2008. σελ.
4. Συζήτηση επικαίρων ερωτήσεων:
α) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη διακήρυξη διεθνούς διαγωνισμού για την παραχώρηση του Σταθμού Εμπορευματοκιβωτίων των Οργανισμών Λιμένος Πειραιά και Θεσσαλονίκης. σελ.
β) Προς τον Υπουργό Υγείας και Κοινωνικής Αλληλεγγύης, σχετικά με το χρονοδιάγραμμα εκπόνησης και υλοποίησης του Υγειονομικού Χάρτη της χώρας. σελ.
γ) Προς τον Υπουργό Περιβάλλοντος, Χωροταξίας και Δημοσίων Έργων, 
i) σχετικά με την θερμική επεξεργασία των αποβλήτων. σελ.
ii) σχετικά με την τμηματική εκποίηση των ακινήτων του πρώην εργοστασίου « ΔΙΑΝΑ » κ.λπ. σελ.
5. Συζήτηση επερώτησης Βουλευτών του ΠΑ.ΣΟ.Κ., προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την Έκθεσή του Ινστιτούτου Γεωλογικών Μεταλλευτικών Ερευνών για τα νερά της Αττικής. σελ.

ΟΜΙΛΗΤΕΣ
Α. Επί των επικαίρων ερωτήσεων.
ΑΡΑΠΟΓΛΟΥ Χ. σελ
ΒΟΥΛΓΑΡΑΚΗΣ Γ. σελ.
ΓΕΩΡΓΙΑΔΗΣ Α. σελ.
ΚΑΛΟΓΙΑΝΝΗΣ Σ. σελ.
ΛΕΒΕΝΤΗΣ Α. σελ.
ΠΑΝΤΕΛΑΚΗ Ε. σελ.
ΠΑΠΑΓΕΩΡΓΙΟΥ Γ. (Ν. Άρτας) σελ.

Β. Επί της επερώτησης.
ΑΠΟΣΤΟΛΑΤΟΣ Β. σελ.
ΚΑΚΛΑΜΑΝΗΣ Α. σελ.
ΚΑΛΑΦΑΤΗΣ Σ. σελ.
ΚΑΛΟΓΙΑΝΝΗΣ Σ. σελ.
ΚΟΥΜΠΟΥΡΗΣ Δ. σελ.
ΛΕΒΕΝΤΗΣ Α. σελ.
ΟΙΚΟΝΟΜΟΥ Β. σελ.
ΠΑΓΚΑΛΟΣ Θ. σελ.
ΠΑΝΑΓΙΩΤΟΠΟΥΛΟΣ Π. σελ.
ΣΟΥΡΛΑΣ Γ. σελ
ΧΡΙΣΤΟΦΙΛΟΠΟΥΛΟΥ Π. σελ.
ΧΡΥΣΟΧΟΪΔΗΣ Μ. σελ.
ΧΥΤΗΡΗΣ Τ. σελ.

      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΞΘ΄
      Δευτέρα 21 Ιανουαρίου 2008
      Αθήνα, σήμερα στις 21 Ιανουαρίου 2008, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τη Γραμματέα της Βουλής κ. Ελπίδα Παντελάκη, Βουλευτή Α΄ Πειραιώς, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Πέλλης κ. ΘΕΟΔΩΡΑ  ΤΖΑΚΡΗ  κατέθεσε αναφορά με την οποία  ο Δήμος Μενηίδος Νομού Πέλλης ζητεί να καταστεί  φορέας υλοποίησης κοινωνικών προγραμμάτων.
      2) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  το Παράρτημα Πελοποννήσου και Στερεάς Ελλάδας του Γεωτεχνικού Επιμελητηρίου Ελλάδος ζητεί να συμμετέχουν και οι Γεωτεχνικοί στη διαχείριση του προγράμματος Εξισωτικής Αποζημίωσης Αγροτών.
      3) Οι Βουλευτές Τρικάλων και Α΄ Αθηνών κ. ΑΧΙΛΛΕΑΣ ΚΑΝΤΑΡΤΖΗΣ και κ. ΛΙΑΝΑ ΚΑΝΕΛΛΗ αντίστοιχα κατέθεσαν αναφορά με την οποία  η Πανελλήνια Ομοσπονδία Αστυνομικών Υπαλλήλων ζητεί την τροποποίηση των διατάξεων του ν.2265/1994.
      4) Οι Βουλευτές Τρικάλων και Α΄ Αθηνών κ.  ΑΧΙΛΛΕΑΣ ΚΑΝΤΑΡΤΖΗΣ και  κ. ΛΙΑΝΑ ΚΑΝΕΛΛΗ  αντίστοιχα, κατέθεσαν αναφορά με την οποία  η Πανελλήνια Ομοσπονδία Αστυνομικών Υπαλλήλων ζητεί να αναπροσαρμοστεί η ωριαία νυχτερινή αποζημίωση.
      5) Οι Βουλευτές Τρικάλων και Α΄ Αθηνών κ.  ΑΧΙΛΛΕΑΣ ΚΑΝΤΑΡΤΖΗΣ και  κ. ΛΙΑΝΑ ΚΑΝΕΛΛΗ  αντίστοιχα, κατέθεσαν αναφορά με την οποία  η Πανελλήνια Ομοσπονδία Αστυνομικών Υπαλλήλων ζητεί την αύξηση του αφορολόγητου ορίου για τους μισθωτούς - συνταξιούχους κ.λπ..
      6) Οι Βουλευτές Τρικάλων και Α΄ Αθηνών κ. ΑΧΙΛΛΕΑΣ ΚΑΝΤΑΡΤΖΗΣ και  κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία  η Πανελλήνια Ομοσπονδία Αστυνομικών Υπαλλήλων ζητεί την επέκταση ευεργετικών διατάξεων, στους υπηρετούντες  σε παραμεθόριες περιοχές αστυνομικούς υπαλλήλους.
      7) Ο Βουλευτής Κορινθίας  κ. ΠΑΝΑΓΙΩΤΗΣ ΜΠΕΓΛΙΤΗΣ κατέθεσε αναφορά με την οποία  η Πανελλήνια Ένωση Εμπορικού Ναυτικού διαμαρτύρεται για τις παραβιάσεις Διεθνών Κανονισμών και Συμβάσεων  από τις Αρχές  της Αιγύπτου.
      8) Ο Βουλευτής Κορινθίας  κ. ΠΑΝΑΓΙΩΤΗΣ ΜΠΕΓΛΙΤΗΣ κατέθεσε αναφορά με την οποία  το Περιφερειακό Τμήμα Πελοποννήσου του Τεχνικού Επιμελητηρίου Ελλάδας διαμαρτύρεται για το ενδεχόμενο ενοποίησης του ΤΣΜΕΔΕ με άλλα ασφαλιστικά  ταμεία.
      9) Οι Βουλευτές Νομού Αττικής και Β΄ Αθηνών κύριοι ΔΗΜΟΣ ΚΟΥΜΠΟΥΡΗΣ και  ΓΕΩΡΓΙΟΣ ΜΑΥΡΙΚΟΣ αντίστοιχα, κατέθεσαν αναφορά με την οποία  το Εργατικό Κέντρο Φωκίδας ζητεί να καταβληθούν οι δεδουλευμένες αποδοχές, στους εργαζόμενους της κατασκευαστικής επιχείρησης  ΘΕΣΣΑΛΟΝΙΚΗ ΑΤΕ  κ.λπ..
      10) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  η Ένωση Ξενοδόχων Λέσβου ζητεί την απλούστευση και κωδικοποίηση της εργατικής και ασφαλιστικής νομοθεσίας.
      11) Ο Βουλευτής Λέσβου  κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  η Ένωση Ξενοδόχων Λέσβου ζητεί την απόσυρση του Κτηματολογίου και την υποβολή νέου για τους Δήμους Μυτιλήνης, Γέρας και Ευεργέτουλα του Νομού Λέσβου.
      12) Ο Βουλευτής Α Θεσσαλονίκης  κ. ΧΑΡΑΛΑΜΠΟΣ  ΚΑΣΤΑΝΙΔΗΣ  κατέθεσε αναφορά με την οποία  η κ. Αυγερινού Μαρία ζητεί τη μετεγγραφή της από το Τ.Ε.Ι. Σερρών.
      13) Ο Βουλευτής Καστοριάς  κ. ΦΙΛΙΠΠΟΣ  ΠΕΤΣΑΛΝΙΚΟΣ  κατέθεσε αναφορά με την οποία  ο Δήμος Ακριτών Καστοριάς ζητούν τη λήψη μέτρων για την προστασία του δάσους από την παράνομη ξύλευση από παρανόμως εισερχόμενους στην περιοχή Αλβανούς.
      14) Ο Βουλευτής Ηρακλείου  κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  οι Δήμαρχοι Ρούβας, Αγίας Βαρβάρας, Αστερουσίων, Γόρτυνας, Μοιρών, Ζαρού, Κόφινα και Τυμπακίου Νομού Ηρακλείου ζητούν την ίδρυση και λειτουργία Κέντρου Περιβαλλοντικής Εκπαίδευσης στο Δήμο Ρούβας Νομού Ηρακλείου.
      15) Η Βουλευτής Ηλείας  κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας σχετικά με την καθυστέρηση προώθησης έκδοσης προεδρικού διατάγματος για την ίδρυση του 2ου τμήματος Τ.Ε.Ι. στην Αμαλιάδα.
      16) Η Βουλευτής Ηλείας  κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Νομάρχης Ηλείας εκθέτει απόψεις για τη νέα Κοινή Οργάνωση Αγορών  για τη βιομηχανική τομάτα.
      17) Η Βουλευτής Ηλείας  κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην παρατεταμένη εκκρεμότητα διορισμού Διοικητού στο Νοσοκομείο Κρεστένων και στην έλλειψη προσωπικού στο Νοσοκομείο Πύργου.
      18) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  η Αναπληρώτρια Διευθύντρια της Πρωτοβάθμιας Εκπαίδευσης Φωκίδας ζητεί τη στελέχωση της πιο πάνω Υπηρεσίας με επαρκές προσωπικό.
      19) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  ο Δήμαρχος Άμφισσας ζητεί την επιχορήγηση του Δήμου του για την καταβολή της μισθοδοσίας  των Ατόμων με Ειδικές Ανάγκες .
      20) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  ο Δήμαρχος Λιδωρικίου  Φωκίδας ζητεί την επισκευή και αποκατάσταση του κτηρίου της Μουσειακής Συλλογής  Λιδωρικίου.
      21) Ο Βουλευτής Αχαΐας  κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  κάτοικοι της οδού Διαμαντοπούλου στην Πάτρα ζητούν τη μεταφορά  εναέριου υποσταθμού της Δ.Ε.Η..
      22) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  ο Αγροτικός Συνεταιρισμός Ορμύλιας Νομού Χαλκιδικής ζητεί οικονομική αποκατάσταση.
      23) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  οι Δήμαρχοι της Βόρειας Εύβοιας ζητούν να παραμείνει σε λειτουργία, το Πρακτορείο της Τραπέζης της Ελλάδος που εξυπηρετεί την περιοχή τους.
      24) Ο Βουλευτής Λασιθίου  κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Σητείας Νομού Λασιθίου ζητεί τη δημιουργία  Σχολείου Δεύτερης Ευκαιρίας στην περιοχή του.
      25) Ο Βουλευτής Λαρίσης κ. ΦΙΛΙΠΠΟΣ ΣΑΧΙΝΙΔΗΣ κατέθεσε αναφορά με την οποία  ο Νομάρχης Λάρισας ζητεί τη χορήγηση  πίστωσης για την εκτέλεση έργων λειψυδρίας στο Νομό του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3069/10.12.07 ερώτηση του Βουλευτή κ. Βασιλείου Γερανίδη δόθηκε με το υπ’ αριθμ. 494/28.12.08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Γερανίδης, για τα θέματα της αρμοδιότητάς μας, σας πληροφορούμε τα εξής:
      Α. Η μεγάλη υποβάθμιση της λίμνης Κορώνειας οδήγησε τη Νομαρχιακή Αυτοδιοίκηση Θεσσαλονίκης στην κατάρτιση Ρυθμιστικού Σχεδίου (Master Plan) για την αποκατάσταση της λίμνης. Στο πλαίσιο αυτό εκπονήθηκε τον Ιούλιο του 2004 από τη Νομαρχιακή Αυτοδιοίκηση Θεσσαλονίκης το Σχέδιο Δράσης με τίτλο «Αναθεωρημένο Σχέδιο Αποκατάστασης Λίμνης Κορώνειας».
      Το Υπουργείο Αγροτικής Ανάπτυξης και Τροφίμων εξέφρασε απόψεις και γνωμοδότησε θετικά με προϋποθέσεις, στις μελέτες που εκπονήθηκαν με κύριο φορέα το ΥΠΕΧΩΔΕ, για την αποκατάσταση της λίμνης Κορώνειας (συμπεριλαμβανομένου και του αναθεωρημένου στρατηγικού σχεδίου αποκατάστασης).
      Το σχέδιο εγκρίθηκε από την Ευρωπαϊκή Επιτροπή για χρηματοδότηση από το Ταμείο Συνοχής ΙΙ το 2005 (εποπτεύουσα αρχή το Υπουργείο Οικονομίας και Οικονομικών). Στο συγκεκριμένο Αναθεωρημένο Σχέδιο περιλαμβάνονται έργα υδρονομικής παρέμβασης και υδρολογικής διαχείρισης του υγροτοπικού συστήματος των λιμνών Κορώνειας-Βόλβης, όπως ορεινής υδρονομίας, κατασκευής αρδευτικών δικτύων, ενωτική ς τάφρου, κ.ά..
      Βάσει της Προγραμματικής Σύμβασης «Υλοποίηση του προγράμματος αποκατάστασης λίμνης Κορώνειας Ν. Θεσσαλονίκης». Η σύμβαση υπογράφηκε μεταξύ των εμπλεκόμενων Φορέων (Οκτώβριος 2006) Υπουργείο Οικονομίας και Οικονομικών, Ανάπτυξης, ΥΠΕΧΩΔΕ, Νομαρχιακή Αυτοδιοίκηση Θεσσαλονίκης, κ.ά.. Υπεύθυνοι υλοποίησης των παραπάνω έργων είναι η Περιφέρεια Κεντρικής Μακεδονίας και η Νομαρχιακή Αυτοδιοίκηση Θεσσαλονίκης.
      Στο παραπάνω Αναθεωρημένο Σχέδιο η Δ/νση Χωροταξίας και Προστασίας Περιβάλλοντος του Υπουργείου Αγροτικής Ανάπτυξης και Τροφίμων είναι αρμόδια για την υλοποίηση του αγροπεριβαλλοντικού μέτρου 3.10 Ο «Διαχείριση παραλίμνιων περιοχών των λιμνών Βόλβης - Κορώνειας» του ΕΠΑΑ 2000 - 2006. Το εν λόγω Σχέδιο ενισχύει τους παραγωγούς για την εφαρμογή φιλικών καλλιεργητικών τεχνικών (αμειψισπορά - αγρανάπαυση) προς το υγροτοπικό σύστημα των λιμνών και αναμένεται να συμβάλλει στην επιτάχυνση της οικολογικής αποκατάστασης των λιμνών με μείωση της κατανάλωσης αρδευτικού νερού και μείωση της χρήσης λιπασμάτων.
      Το μέτρο προέβλεπε την παροχή ενισχύσεων μέχρι 600 €Ι στρέμμα στους γεωργούς για μια 5ετία, υιοθετώντας παράλληλα πρακτικές αγρανάπαυσης και αμειψισποράς πέραν των προβλεπομένων στους Κώδικες Ορθής Γεωργικής Πρακτικής.
      Ο έλεγχος των εργοστασίων της περιοχής και η λειτουργία των βιολογικών καθαρισμών αυτών είναι αρμοδιότητα των Υπουργείων ΠΕΧΩΔΕ και Ανάπτυξης.
      Λεπτομέρειες για το Μέτρο 3.1 Ο αναφέρονται παρακάτω:
      Πεδίο Εφαρμογής: Το παραπάνω μέτρο άρχισε να εφαρμόζεται από το 2004 στα κάτωθι Δημοτικά και Κοινοτικά Διαμερίσματα του Νομού Θεσσαλονίκης τα οποία είναι εντός της περιοχής του Δικτύου ΦΥΣΗ 2000 «Λίμνες Βόλβη - Κορώνεια GR 1220001»: Αγίου Βασιλείου, Καβαλαρίου, Προφήτη, Λαγκαδά, Κολχικού, Ανάληψης, Ευαγγελισμού, Λητής, Λαγυνών, Μελισσοχωρίου, Λαγκαδικίων, Γερακαρούς, Βασιλουδίου, Περιβολακίου, Ηράκλειου, Χρυσαυγής, Ασσύρου, Δρυμού, Στίβου, Σχολαρίου, Νικομηδινού, Περιστερώνα, Ν.Απολλωνίας, Απολλωνίας, Ν.Μαδύτου, Μοδίου, Βόλβης, Νυμφόπετρας και Ασκού (μόνο η περιοχή του αρδευτικού δικτύου). Η συνολική έκταση για την εφαρμογή του μέτρου ανέρχεται σε 7.300 εκτάρια.
      Επιλέξιμες εκτάσεις - επιλέξιμες καλλιέργειες: Για την ένταξη στο Μέτρο, επιλέξιμες θεωρούνται οι γεωργικές αρδευόμενες εκτάσεις του πεδίου εφαρμογής που κατά τη διετία 2002 και 2003 καλλιεργήθηκαν με αραβόσιτο, μηδική και τριφύλλια.
      Δεσμεύσεις Δικαιούχων: Οι παραγωγοί που υποβάλλουν φάκελο υποψηφιότητας εντάσσονται στο πρόγραμμα και υπογράφουν σύμβαση πενταετούς διάρκειας που περιλαμβάνει τις κάτωθι υποχρεώσεις για την εφαρμογή αυτού:
      1. Μεθοδολογία Α: Συνδυασμός αμειψισποράς που αντιστοιχεί τουλάχιστον στο 27% της επιλέξιμης έκτασης με ξηρική καλλιέργεια και εφαρμογή ακαλλιέργητου χώρου που αντιστοιχεί τουλάχιστον στο 3 % της επιλέξιμης έκτασης ή
      2. Μεθοδολογία Β: Εφαρμογή αγρανάπαυσης που αντιστοιχεί στο 30% τουλάχιστον της επιλέξιμης έκτασης της εκμετάλλευσης.
      Για την σύνταξη του φακέλου υποψηφιότητας και την όλη παρακολούθηση εφαρμογής του μέτρου απαιτείται η σύναψη σύμβασης μεταξύ παραγωγού και γεωπόνου - συμβούλου.
      Ενισχύσεις: Το ύψος της ενίσχυσης κυμαίνεται ανάλογα με το είδος της καλλιέργειας (αραβόσιτος - μηδική - τριφύλλι) και την δυσκολία των αναλαμβανόμενων δεσμεύσεων.
      Δικαιούχοι: Το πρώτο έτος (2004) εντάχθηκαν 4 παραγωγοί με συνολική έκταση 678 στρέμματα. Το 2005 δεν έγινε πρόσκληση εκδήλωσης ενδιαφέροντος διότι η Ευρωπαϊκή Επιτροπή ζήτησε να προηγηθεί η έγκριση του «Σχεδίου Δράσης Διαχείρισης Λίμνης Κορώνειας» από το Ταμείο Συνοχής. Το έτος 2006 πραγματοποιήθηκε η τελευταία πρόσκληση και εντάχθηκαν 82 παραγωγοί με συνολική έκταση 9.944 στρέμματα.
      Β. Το έτος 2006 εκδόθηκε "Πρόγραμμα Δράσης" (ΚΥΑ) για τους Νομούς Θεσσαλονίκης, Κιλκίς, Πέλλας, Ημαθίας οι οποίοι, έχουν χαρακτηριστεί ευπρόσβλητες περιοχές σύμφωνα με την Οδηγία 91/676 «για την προστασία των υδάτων από τη νιτρορύπανση γεωργικής προέλευσης». Οι παραγωγοί των οποίων οι εκμεταλλεύσεις βρίσκονται εντός των ορίων της ευπρόσβλητης ζώνης, υποχρεούνται να εφαρμόζουν στο σύνολο της εκμετάλλευσής τους συγκεκριμένο Πρόγραμμα Δράσης τόσο για την είσπραξη της ενιαίας ενίσχυσης όσο και για την ένταξή τους σε οποιοδήποτε επιδοτούμενο γεωργοπεριβαλλοντικό μέτρο. Κατά την Δ΄ Προγραμματική Περίοδο και μετά τον χαρακτηρισμό της περιοχής ως ευπρόσβλητης στα νιτρικά, το μέτρο 3.10 θα εφαρμόζεται στις παραπάνω περιοχές στο πλαίσιο της Δράσης 2.1 «Προστασία των ευαίσθητων στα νιτρικά περιοχών» .
      Γ. Έχει ενταχθεί στο Γ' ΚΠΣ, στο Μέτρο 6.2 του Επιχειρησιακού Προγράμματος «Αγροτική Ανάπτυξη-Ανασυγκρότηση της Υπαίθρου 2000-2006» και βρίσκεται στη φάση του διαγωνισμού για την ανάθεσή του, το έργο «Έλεγχος χημικής ποιότητας Αρδευτικών υδάτων (επιφανειακών και υπογείων) σε κλίμακα λεκανών απορροής ποταμών της Μακεδονίας-Θράκης-Θεσσαλίας», το οποίο περιλαμβάνει τη λίμνη Κορώνεια, τις στραγγιστικές τάφρους που εκβάλλουν σ’ αυτή, και τον έλεγχο της ποιότητας των υπογείων νερών της περιοχής, με έλεγχο όλων των φυσικών και χημικών (ανόργανων και οργανικών) παραμέτρων που προβλέπονται από την Οδηγία 2000/60 ΕΚ για τα νερά.
      Δ. Στην υπόψη περιοχή στο πλαίσιο της 4ης Προγραμματικής Περιόδου μπορούν να εφαρμοστούν και οι ακόλουθες δράσεις:
      · Ενισχύσεις NATURA
      · Βιολογική γεωργία
      · Βιολογική κτηνοτροφία
      · Ενισχύσεις για τη συμμετοχή των γεωργών σε συστήματα για την ποιότητα των τροφίμων
      · Ολοκληρωμένη διαχείριση
      · Εκτατικοποίηση κτηνοτροφίας
      · Διατήρηση απειλούμενων αυτόχθονων φυλών αγροτικών ζώων
      ·Διατήρηση εκτατικών καλλιεργειών που κινδυνεύουν από γενετική διάβρωση
       ·Αγορά - εγκατάσταση ηλεκτροφόρου περίφραξης στη μελισσοκομία
      · Ενισχύσεις σε ομάδες παραγωγών για δραστηριότητες 
      ενημέρωσης - προώθησης των γεωργικών προϊόντων και τροφίμων
       ποιότητας (κάλυψη του κόστους κατά 70%)
      · Χρήση Υπηρεσιών παροχής γεωργικών συμβουλών (κάλυψη
      των δαπανών κατά 80% και μέχρι του ποσού των 1.500€).
      Η εφαρμογή όλων των παραπάνω δράσεων αναμένεται μέσα στο
      2008.
      Ε. Τόσο κατά την 3η όσο και κατά την 4η Προγραμματική Περίοδο, προτάθηκε στην Ευρωπαϊκή Ένωση η αντικατάσταση των συμβατικών συστημάτων άρδευσης με στάγδην στις μη παραγωγικές επενδύσεις. Η πρόταση δεν έγινε δεκτή και εντάσσεται τελικά στα Σχέδια Βελτίωσης.
      ΣΤ. Με πρωτοβουλία του Υφυπουργού Αγροτικής Ανάπτυξης και Τροφίμων πραγματοποιήθηκαν οι παρακάτω συναντήσεις / ημερίδες:
      α) Στις 9-12-2007,
      ενημερωτική ημερίδα στα Λουτρά Λαγκαδά, σε συνεργασία με τη Νομαρχιακή Αυτοδιοίκηση Θεσσαλονίκης. Θέμα της ημερίδας ήταν «Η σωτηρία της Λίμνης Κορώνειας - Μέτρα στήριξης της αγροτικής παραγωγής».
      β) Στις 14-12-2007, συνάντηση εργασίας στο Επαρχείο Λαγκαδά, Ν.Θεσσαλονίκης με αντικείμενο την αντιμετώπιση των προβλημάτων της λεκάνης Μυγδονίας στους τομείς ευθύνης του Υπουργείου Αγροτικής Ανάπτυξης και Τροφίμων αναφορικά με την προστασία της Λίμνης Κορώνειας.
      Στην συνάντηση συμμετείχαν ο Νομάρχης Θεσσαλονίκης, η Έπαρχος Λαγκαδά, οι Δήμαρχοι της ευρείας περιοχής, ο Πρόεδρος του φορέα διαχείρισης Κορώνειας, εκπρόσωποι αγροτικών και κτηνοτροφικών φορέων, η Γενική Διευθύντρια Δασών της Περιφέρειας Κεντρικής Μακεδονίας και οι Δασάρχες Σταυρού και Λαγκαδά καθώς και υπηρεσιακοί παράγοντες της Νομαρχιακής Αυτοδιοίκησης Θεσσαλονίκης.
      Στο πλαίσιο των ανωτέρω συναντήσεων προέκυψαν γόνιμες και εποικοδομητικές προτάσεις και αποφασίστηκε η δημιουργία δύο νέων φραγμάτων υδρολογικής διαχείρισης στην ευρύτερη περιοχή της Λίμνης Κορώνειας.
      Ο Υφυπουργός
      ΚΩΝΣΤΑΝΤΙΝΟΣ ΚΙΛΤΙΔΗΣ»
      2. Στην με αριθμό 1393/1-11-07 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. ΤΚΕ/Φ2/32025/26-11-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ερώτησης με αριθμ. πρωτ. 1393/01.11.2007, που κατέθεσε στη Βουλή ο Βουλευτής κ. Κωv/νος Αϊβαλιώτης με θέμα «Λειτουργία Α.Σ.Ε.Π.», σας γνωρίζουμε τα εξής:
      Οι προσλήψεις προσωπικού στους φορείς του δημόσιου τομέα του άρθρου 14 του ν. 2190/94, γίνονται σύμφωνα με τις ισχύουσες διατάξεις του συστήματος προσλήψεων (ν.2190/94, όπως ισχύει), εκτός των εξαιρέσεων που προβλέπονται από την παρ. 2 του άρθρου 14 του ίδιου νόμου ή από ειδικές διατάξεις νόμων.
      Το σύστημα αυτό, από την έναρξη ισχύος του το έτος 1994 μέχρι σήμερα, δοκιμάστηκε και παγιώθηκε ως ένα βασιζόμενο στις αρχές της αξιοκρατίας, αντικειμενικότητας και διαφάνειας σύστημα, δεδομένου ότι τόσο τα θεσπιζόμενα κριτήρια πρόσληψης, όσο και ο προβλεπόμενος έλεγχος νομιμότητας που διενεργείται από το ΑΣΕΠ, διασφαλίζουν την τήρηση των ως άνω αρχών.
      Από το Μάρτιο του 2004 και εντεύθεν επήλθαν αλλαγές και βελτιώσεις στο σύστημα αυτό, οι οποίες σε κάθε περίπτωση έγιναν είτε με πρόταση είτε με τη σύμφωνη γνώμη του ΑΣΕΠ και που στόχο είχαν να το καταστήσουν αρτιότερο και αποτελεσματικότερο.
      Το Α.Σ.Ε.Π. λειτουργεί ως ανεξάρτητη αρχή, απολαύει λειτουργικής ανεξαρτησίας και δεν υπόκειται σε έλεγχο από κυβερνητικά όργανα ή άλλες διοικητικές αρχές, ενώ, οι πράξεις του δεν υπόκεινται σε ιεραρχικό έλεγχο ούτε από άποψη νομιμότητας.
      Οι ανεξάρτητες αρχές υπόκεινται μόνο σε κοινοβουλευτικό έλεγχο σύμφωνα με τον Κανονισμό της Βουλής. Τα ανωτέρω, βέβαια, δεν επηρεάζουν το δικαίωμα προσφυγής στη Δικαιοσύνη.
      Σε ό,τι αφορά το ερώτημα υπ. αρ. 5 σας γνωρίζουμε ότι με τις διατάξεις του άρθρου 3 του ν. 3320/05 (ΦΕΚ 48/τ.Α΄/23-2-2005) ήδη προβλέπεται ότι «Για ορισμένους κλάδους-ειδικότητες, για τους οποίους υπάρχει κατ' έτος σημαντικός αριθμός προκηρυχθησομένων θέσεων ή καλύπτουν συχνά επείγουσες ανάγκες, δημιουργείται, με απόφαση της ολομέλειας του ΑΣΕΠ «Κυλιόμενος Πίνακας Επιλαχόντων», ... και χρησιμεύει για την άμεση πλήρωση νέων θέσεων όμοιων κλάδων - ειδικοτήτων, με αυτούς των οποίων θέσεις προκηρύχθηκαν, ύστερα από αίτημα κάλυψης θέσεων του οικείου φορέα, χωρίς να απαιτείται νέα προκήρυξη».
      Παρόλα αυτά διαβιβάσαμε την εν λόγω ερώτηση στο ΑΣΕΠ και σας αποστέλλουμε συνημμένα το με αριθμ. πρωτ. 42791/20.11.07 έγγραφό του.
      Ο Υφυπουργός
      ΧΡΗΣΤΟΣ ΖΩΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 1758/9-11-07 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. Β-2739/29-11-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1758/9-11-2007 που κατέθεσε στη Βουλή ο Βουλευτής κ. Γ. Κοντογιάννης, σας διαβιβάζουμε το υπ΄αριθμ. 61379/Φ.506/20-11-2007 έγγραφο το οποίο απέστειλε η ΕΕΠ στο πλαίσιο των ως άνω αρμοδιοτήτων της.
      1. Σύμφωνα με το υπάρχον θεσμικό πλαίσιο (άρθρο 12 του ν. 3431/2006), αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.). Επίσης η Ε.Ε.Τ.Τ., ως Εθνική Ρυθμιστική Αρχή στον τομέα των τηλεπικοινωνιών, έχει το αρχείο των αδειοδοτημένων κατασκευών κεραιών, όπου μπορούν να απευθυνθούν οι ενδιαφερόμενοι σε περίπτωση που αμφισβητείται η νομιμότητα της κεραιοεγκατάστασης.
      2. Ο Νόμος 3431/2006 καθόρισε όρια ασφαλούς έκθεσης του Γενικού Πληθυσμού κατά 30% πιο αυστηρά από αυτά που ορίζονται στην υπ’ αρ. 1999/519/ΕΚ Σύσταση του Ευρωπαϊκού Συμβουλίου, ενώ πριν ήταν αυστηρότερα κατά 20% (10% περαιτέρω μείωση), και καθόρισε ότι μέχρι απόστασης 300 μέτρων το πολύ από χώρους συγκέντρωσης ευπαθών ομάδων (σχολεία, γηροκομεία κ.λπ.) τα όρια ασφαλούς έκθεσης ορίζονται ακόμα πιο αυστηρά από την οικεία Σύσταση του Ευρωπαϊκού Συμβουλίου κατά 40%, συμπληρώνοντας το προγενέστερο θεσμικό πλαίσιο και θέτοντας ως απόλυτη προτεραιότητα την προφύλαξη της υγείας του κοινού από την ηλεκτρομαγνητική ακτινοβολία.
      3. Για τα μέτρα προφύλαξης του κοινού από τη λειτουργία κεραιών εγκατεστημένων στη ξηρά, αρμόδια είναι η Ελληνική Επιτροπή Ατομικής Ενέργειας (Ε.Ε.Α.Ε.) σύμφωνα, με τη σχετική υπ΄αριθμ. 53571/3839/00 , άρθρο 5, όπως ισχύει Σύμφωνα δε με τις παρ. 2 και 4 του άρθρου 31 του ν. 3431/06 η Ελληνική Επιτροπή Ατομικής Ενέργειας (ΕΕΑΕ) υποχρεούται να ελέγχει την τήρηση των ορίων ασφαλούς έκθεσης του κοινού σε ηλεκτρομαγνητική ακτινοβολία από κάθε αδειοδοτημένη κεραία είτε αυτεπαγγέλτως είτε κατόπιν καταγγελίας και σε περίπτωση διαπίστωσης υπέρβασης των επιτρεπόμενων ορίων ηλεκτρομαγνητικής ακτινοβολίας επιβάλλονται οι κυρώσεις που προβλέπονται στην ως άνω σχετική Κ.Υ.Α..
      4. Για την κατεδάφιση παράνομων κατασκευών κεραιών αρμόδιες είναι οι κατά τόπον Πολεοδομικές Υπηρεσίες σύμφωνα με το άρθρο 70 &1 εδ. α΄ περίπτ. Ε του νόμου 3431/2006.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 1526/5-11-07 ερώτηση του Βουλευτή κ. Μιλτιάδη Έβερτ δόθηκε με το υπ’ αριθμ. Β-2605/30-11-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 1526/05-11-07 που κατέθεσε στη Βουλή ο Βουλευτής κ. Μιλτ. Εβερτ θέτουμε υπόψη σας τα εξής:
      Ο έκτακτος έλεγχος ολόκληρου του στόλου των λεωφορείων της ΕΘΕΛ που ξεκίνησε το βράδυ της 3ης Νοεμβρίου 2007 ολοκληρώθηκε και η Εταιρεία προβαίνει στην περαιτέρω διερεύνηση και αντιμετώπιση των ευρημάτων.
      Για όλα τα λεωφορεία της ΕΘΕΛ ΑΕ υπάρχει ασφαλιστική κάλυψη και για εκείνα που έχουν υποστεί ζημιές είναι σε εξέλιξη η διαδικασία είσπραξης του ασφαλίσματος. Σε όσα λεωφορεία βρίσκονται μέσα στο χρόνο εγγύησης, η κατασκευάστρια εταιρεία προχωρά με δικές τις δαπάνες στην αποκατάσταση των βλαβών.
      Για περισσότερες λεπτομέρειες, διαβιβάζουμε τις με αριθμ. 682/15-11-07 και 723/30-11-07 απαντήσεις της ΕΘΕΛ ΑΕ στο σχετικό ερώτημα.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 1461/2-11-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 125297/ΙΗ/21-11-07 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1461/2.11.2007 την οποία κατέθεσε ο Βουλευτής κ. Βασ. Κεγκέρογλου, και αφορά σε εκπαιδευτικά θέματα, σας γνωρίζουμε τα ακόλουθα:
      1. Για το ΥΠΕΠΘ και τον καθορισμό των οικονομικών μεγεθών του προϋπολογισμού οικονομικού έτους 2008, συνεκτιμώνται εκτός από τις προτάσεις του, οι ανάγκες και των υπολοίπων φορέων του δημοσίου, τα οικονομικά περιθώρια εσόδων του κράτους κ.τ.λ., προκειμένου να επιτευχθούν οι στόχοι και ο αναπτυξιακός χαρακτήρας του Κρατικού Προϋπολογισμού.
      2. Η αύξηση των αποδοχών των εκπαιδευτικών εντάσσεται στο πλαίσιο της γενικότερης μισθοδοτικής πολιτικής και δε μπορεί να αντιμετωπισθεί μονομερώς από το ΥΠΕΠΘ.
      Σημειώνεται ότι οι αποδοχές των εκπαιδευτικών καθορίζονται από τις διατάξεις του Ν.3205/2003 και αναπροσαρμόζονται κάθε έτος με βάση την εισοδηματική πολιτική.
      Επίσης σας γνωρίζουμε ότι στον προϋπολογισμό κάθε οικονομικού έτους της Κεντρικής Υπηρεσίας του ΥΠΕΠΘ εγγράφονται πιστώσεις για δωρεάν παροχή εκπαίδευσης σε όλες τις βαθμίδες.
      Η ανοδική πορεία των πιστώσεων που διατίθενται για την εκπαίδευση από τον Γενικό Κρατικό Προϋπολογισμό εμφανίζεται στον επισυναπτόμενο πίνακα.
      3. Όσον αφορά στην ενσωμάτωση της Κοινοτικής Οδηγίας για εξομοίωση των επαγγελματικών δικαιωμάτων των αποφοίτων Κολλεγίων με αυτά των Πανεπιστημίων, σας πληροφορούμε ότι το ΥΠΕΠΘ δεν εκδίδει αποφάσεις ίδρυσης και λειτουργίας για τα Εργαστήρια Ελευθέρων Σπουδών που λειτουργούν στην Ελλάδα ως παραρτήματα Πανεπιστημίων της αλλοδαπής και δεν τα εποπτεύει.
      Η μόνη αρμοδιότητα που έχει μέχρι σήμερα επί αυτών απορρέει από τα άρθρα 15 και 16 του Ν. 1966/1991 (ΦΕΚ 147 Α΄) «Μετεγγραφές φοιτητών ΑΕΙ, σπουδαστών ΤΕΛ και άλλες διατάξεις» και αφορά τον έλεγχο του τρόπου παρουσίασης τους στο κοινό, την έγγραφη ενημέρωση προς τους προσερχόμενους για εγγραφή για το ότι οι από αυτά τα κέντρα παρεχόμενοι τίτλοι σπουδών δεν είναι ισότιμοι με τίτλους σπουδών που εκδίδονται από αναγνωρισμένη σχολική μονάδα οποιασδήποτε βαθμίδας στην Ελλάδα και, τέλος, τις κυρώσεις που επιβάλλονται για παραβάσεις των ανωτέρω ρυθμίσεων.
      Σε κάθε περίπτωση που το ΥΠΕΠΘ διαπιστώσει, ή υπάρχουν καταγγελίες για παράβαση της ως άνω διατάξεως, το Υπουργείο εφαρμόζει άμεσα την προβλεπόμενη από τις κείμενες διατάξεις διαδικασία.
      Το ΥΠΕΠΘ αναμένει την έκδοση της απόφασης του Ευρωπαϊκού Δικαστηρίου για την ενσωμάτωση οδηγίας που αφορά στην επαγγελματική κατοχύρωση των πτυχίων που αποκτούνται από Εργαστήρια Ελευθέρων Σπουδών που λειτουργούν ως παραρτήματα πανεπιστημίων της αλλοδαπής με τη μέθοδο της δικαιόχρησης (franchising) ή πιστοποίησης (validation) προκειμένου να προσδιορίσει τη στάση του.
      4. Σχετικά με την Τεχνική Επαγγελματική Εκπαίδευση, σας ενημερώνουμε ότι η πολιτική ηγεσία του ΥΠΕΠΘ παρακολουθεί κάθε τομέα του εκπαιδευτικού μας συστήματος. Στην περίπτωση της Επαγγελματικής Εκπαίδευσης παρακολουθεί με συστηματικό τρόπο την εφαρμογή του νόμου, συνεχίζει τη διαδικασία διαλόγου και εντός εύλογου χρονικού διαστήματος, θα καταλήξει σε νέες επιλογές, όπου αυτό κριθεί αναγκαίο.
      5. Αναφορικά με την προσχολική Αγωγή σας γνωρίζουμε ότι από το ΥΠΕΠΘ, δόθηκε η δυνατότητα να λειτουργήσουν το σχολικό έτος 2007-2008 Τμήματα Νηπιαγωγείων εντός των Παιδικών και Βρεφονηπιακών Σταθμών, σύμφωνα με τις διατάξεις του άρθρου 32 του Νόμου 3577/2007 (ΦΕΚ 130/2007 τ.Α΄).
      Σύμφωνα με την αριθ. Φ3/898/97657/Γ1 (ΦΕΚ 1507/25-9-06 τ.Β΄) κοινή Υπουργική Απόφαση τα Νηπιαγωγεία είναι μονοθέσια και διθέσια. Ο αριθμός. των νηπίων ανά Νηπιαγωγείο ορίζεται στα 25 νήπια.
      6. Τέλος, σας πληροφορούμε ότι το ΥΠΕΠΘ, αντιμετωπίζει με σοβαρότητα και αίσθημα ευθύνης τους νέους και τα θέματα εκπαίδευσής τους.
      Κύρια πεποίθησή του είναι η δημιουργία του σχολείου, ως ελκυστικού χώρου γνώσης στους μαθητές και οι προσπάθειές του κινούνται προς αυτή την κατεύθυνση.
      Το ΥΠΕΠΘ, στο πλαίσιο αυτής της πολιτικής, βρίσκεται διαρκώς σε ουσιαστικό διάλογο με την εκπαιδευτική κοινότητα, στηρίζοντας και το θεσμό των Μαθητικών Κοινοτήτων.
      Σε συνεργασία με τους εκπαιδευτικούς λειτουργούς και τους εκπροσώπους των Συλλόγων Γονέων και Κηδεμόνων των σχολείων, αντιμετωπίζει το εν λόγω θέμα με τις καλύτερες προθέσεις για την ομαλή λειτουργία των σχολείων.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      	6. Στην με αριθμό 2327/22-11-07 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 7017/4/7632/13-12-07 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Βελόπουλος, σε ό,τι μας αφορά, σας γνωρίζουμε ότι η προστασία της παιδικής ηλικίας και της νεότητας αποτέλεσε και εξακολουθεί να αποτελεί πρωταρχικό στόχο των κυβερνήσεων των κρατών- μελών της Ευρωπαϊκής Ένωσης, αλλά και ολόκληρου του κόσμου, μέσα από προσπάθειες θεσμοθέτησης του κατάλληλου νομοθετικού πλαισίου, σε εθνικό και διεθνές επίπεδο.
      Στα πλαίσια αυτά, για την προστασία των ανηλίκων, η χώρα μας έχει καταβάλει σημαντικές προσπάθειες τα τελευταία χρόνια, αφενός μεν για τη δημιουργία ενός σύγχρονου νομοθετικού πλαισίου αφετέρου δε για την λήψη και εφαρμογή των κατάλληλων μέτρων που θα διασφαλίζουν τα δικαιώματα των παιδιών σε κάθε περίπτωση και θα ενισχύσουν την προστασία αυτών, έναντι κάθε μορφής απειλής. Ειδικότερα, η χώρα μας έχει συμπεριλάβει, τόσο στο βασικό καταστατικό χάρτη όσο και στη λοιπή νομοθεσία, τις Αρχές τη οικουμενικής Διακήρυξης των Ανθρωπίνων Δικαιωμάτων, με τις οποίες προστατεύονται πλήρως οι ατομικές ελευθερίες και τα ανθρώπινα δικαιώματα, όπως αυτά καθορίζονται από τις διεθνείς διακηρύξεις και Συμβάσεις.
      Επιπλέον, λόγω της σοβαρότητας του θέματος, η Ελληνική Αστυνομία αποδίδει ιδιαίτερη προσοχή και σημασία στην εφαρμογή της ισχύουσας νομοθεσίας για την αντιμετώπιση της παραβατικότητας των ανηλίκων, αλλά και των εγκλημάτων που διαπράττονται σε βάρος αυτών, όπως τα εγκλήματα που αφορούν στην κακοποίηση ανηλίκων, στην παιδική πορνεία και πορνογραφία, στη σεξουαλική εκμετάλλευση ανηλίκων, αλλά και κάθε μορφή οικονομικής και κοινωνικής εκμετάλλευσής τους, καθώς επίσης και στη δημιουργία αποτελεσματικών μηχανισμών ελέγχου των σχετικών με τους ανηλίκους παραβάσεων.
      Θα πρέπει να επισημανθεί ότι τα τελευταία χρόνια έχουν γίνει σημαντικά βήματα από πλευράς Ελληνικής Αστυνομίας για τη βελτίωση της παρεχόμενης προστασίας προς τους ανηλίκους, όπως:
      Η δημιουργία τμημάτων και γραφείων ανηλίκων με εξειδικευμένο και εκπαιδευμένο προσωπικό στην αντιμετώπιση προβλημάτων που σχετίζονται με τους ανηλίκους.
      Η εκπόνηση εγχειριδίου με οδηγίες προς τις αστυνομικές Υπηρεσίες για τον χειρισμό θεμάτων ανηλίκων.
      Η καταχώρηση των προσωπικών στοιχείων και της φωτογραφίας των εξαφανισθέντων ανηλίκων στην ιστοσελίδα του Υπουργείου και η από 13-4-2007 λειτουργία του τετραψήφιου αριθμού τηλεφώνου (1156) για την παροχή πληροφοριών ατελώς, σχετικά με ανηλίκους που εξαφανίστηκαν.
      Η ανάπτυξη διεθνών εκπαιδευτικών δράσεων με στόχο την εξοικείωση-ευαισθητοποίηση του αστυνομικού προσωπικού με τις ιδιαιτερότητες που παρουσιάζουν οι περιπτώσεις των ανηλίκων θυμάτων και την εκμάθηση του ορθού χειρισμού - αντιμετώπισης των περιστατικών αυτών με γνώμονα την προστασία των συμφερόντων των ανηλίκων. Στο σημείο αυτό πρέπει να επισημάνουμε ότι πρόσφατα (1-10-2007) το Αρχηγείο της Ελληνικής Αστυνομίας, υπό την αιγίδα του Υπουργείου μας και με τη χρηματοδότηση του Υπουργείου Εξωτερικών και την υποστήριξη του Συλλόγου «Το Χαμόγελο του Παιδιού», διοργάνωσε τετραήμερο διεθνές σεμινάριο με θέμα τις εξαφανίσεις ανηλίκων στο πλαίσιο του Εθνικού Συντονιστικού Προγράμματος «Amber Alert Hellas». Στο σεμινάριο συμμετείχαν αστυνομικοί, δικαστικοί, λιμενικοί και άλλοι εμπειρογνώμονες από την Ελλάδα, καθώς και εμπειρογνώμονες από 16 χώρες της Νοτιοανατολικής Ευρώπης και της Ασίας και από τους διεθνείς ευρωπαϊκούς οργανισμούς INTERPOL, EUROPOL, EUROJUST και SECI.
      Οι αστυνομικές Υπηρεσίες δίνουν προτεραιότητα στον εντοπισμό, τη σύλληψη και παραπομπή στη Δικαιοσύνη των γονέων, συγγενών ή άλλων που παραμελούν, κακοποιούν ή εκμεταλλεύονται ανηλίκους και έχουν εντείνει τις προσπάθειές τους με συστηματικούς ελέγχους, έρευνες και αναζητήσεις, αξιολογώντας κάθε πληροφορία προς εξάρθρωση τυχόν κυκλωμάτων οικονομικής ή σεξουαλικής εκμετάλλευσής τους. Σε κάθε περίπτωση διαπίστωσης αδικήματος εφαρμόζεται η ισχύουσα νομοθεσία και ενημερώνονται οι αρμόδιοι φορείς (Εισαγγελείς Ανηλίκων, Επιθεωρήσεις Εργασίας κ.ο.κ.).
      Στο σημείο αυτό πρέπει να σημειώσουμε ότι ο χειρισμός των θεμάτων αυτών γίνεται κατά κανόνα από προσωπικό με ειδικές γνώσεις, πείρα και ικανότητα να χειρίζεται τέτοιες υποθέσεις, ενώ σε όλες τις βαθμίδες της εκπαίδευσης και μετεκπαίδευσης του αστυνομικού προσωπικού επισημαίνεται η ιδιαιτερότητα, τόσο των παραβάσεων ανηλίκων όσο και των εγκληματικών πράξεων που διαπράττονται από ενήλικες σε βάρος τους και διδάσκεται η συμπεριφορά και η στάση που πρέπει να τηρούν οι αστυνομικοί, όταν καλούνται να ασχοληθούν με υποθέσεις ανηλίκων.
      Πάντως, οι αστυνομικές Υπηρεσίες, εκτός από τις δικαστικές Αρχές ανηλίκων, συνεργάζονται στενά με τις Υπηρεσίες των συναρμοδίων Υπουργείων, καθώς και τους λοιπούς δημόσιους και ιδιωτικούς φορείς. Επίσης, εφόσον πρόκειται για αλλοδαπούς, υπάρχει συνεργασία με τις αστυνομικές Αρχές των γειτονικών χωρών, τόσο σε διμερές επίπεδο όσο και μέσω των Ηνωμένων Εθνών, ενώ το όλο θέμα της παραβατικότητας και εκμετάλλευσης των ανηλίκων αντιμετωπίζεται και μέσα από τα αρμόδια όργανα της Ευρωπαϊκής Ένωσης, στα οποία βεβαίως συμμετέχει η χώρα μας.
      Πέραν αυτών πρέπει να σημειώσουμε τα μέτρα που έχουν ληφθεί από τη χώρα μας, για την πρόληψη και καταπολέμηση της βίας και της εκμετάλλευσης ανηλίκων, όπως: η ψήφιση του νόμου για την αντιμετώπιση της ενδοοικογενειακής βίας με ειδικές προβλέψεις για τα παιδιά, η καθιέρωση του Συνηγόρου του Παιδιού, η ειδική μέριμνα για την προστασία των δικαιωμάτων των παιδιών των υπηκόων τρίτων χωρών που διαβιούν στην Ελλάδα, η ειδική πρόνοια για τους ασυνόδευτους ανηλίκους, η διευκόλυνση της οικογενειακής επανένωσης, το θεσμικό πλαίσιο για την καταπολέμηση της παράνομης διακίνησης και εμπορίας ανθρώπων, η αρωγή και υποστήριξη από εξειδικευμένο προσωπικό κ.λπ. Επίσης σημαντικό μέτρο είναι και η λειτουργία του Εθνικού Συντονιστικού Προγράμματος Αναζήτησης «Amber Alert Hellas», με τις συντονισμένες προσπάθειες του Υπουργείου μας και του συλλόγου «Το Χαμόγελο του Παιδιού».
      Προς τις Υπηρεσίες μας έχουν δοθεί εντολές και οδηγίες για περαιτέρω δραστηριοποίηση του προσωπικού τους, ως προς την προστασία των ανηλίκων από τα διαπραττόμενα σε βάρος τους αδικήματα και αυστηρή εφαρμογή της ισχύουσας νομοθεσίας, καθώς και για στενότερη συνεργασία με τους πολίτες και όλους τους φορείς, αφού είναι προφανές ότι η αντιμετώπιση του εν λόγω κοινωνικού φαινομένου είναι μια διαδικασία που δεν εξαντλείται μόνο στον τομέα της αστυνομική, δραστηριότητας, αλλά απαιτείται η ενεργός συμμετοχή όλων μας, Αρχών, πολιτών και τοπικών κοινωνιών.
      Τέλος φωτοαντίγραφο της ερώτηση ς διαβιβάζουμε στο Υπουργείο Δικαιοσύνης, προκειμένου να σας ενημερώσει για τα θέματα της αρμοδιότητάς του.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      7. Στην με αριθμό 2767/3-12-07 ερώτηση του Βουλευτή κ. Ευστάθιου Κουτμερίδη δόθηκε με το υπ’ αριθμ. Δ15/Γ/οικ./25489/21-12-07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Στ. Κουτμερίδης, σας πληροφορούμε τα εξής:
      Στη χώρα μας έχουν αναληφθεί συγκεκριμένες δράσεις για την εναρμόνιση της οδηγίας 2006/32/ΕΚ για την ενεργειακή απόδοση κατά την τελική χρήση και τις ενεργειακές υπηρεσίες και ήδη, η κατάστρωση του Εθνικού Σχεδίου Δράσης Ενεργειακής Απόδοσης (ΣΔΕΑ) που ικανοποιεί μέρος των απαιτήσεων της οδηγίας, βρίσκεται σε προχωρημένο στάδιο.
      Συγκεκριμένα, με την απόφαση Φ1.3.1.1/23119/1379/21-11-2006 του Υπουργού Ανάπτυξης συγκροτήθηκε επιτροπή για τη διενέργεια διαπραγματεύσεων, σύμφωνα με τις διατάξεις του ΠΔ 327/1995, προκειμένου να ανατεθεί μελέτη με τίτλο «Σχέδιο Δράσης Ενεργειακής Απόδοσης» στο Κέντρο Ανανεώσιμων Πηγών Ενέργειας. Με την ολοκλήρωση της εν λόγω διαδικασίας εκδόθηκε η απόφαση ανάθεσης Φ1.3.1.1/5622/266/12-3-2007 και υπογράφτηκε η σχετική σύμβαση, σύμφωνα με την οποία το τελικό παραδοτέο πρέπει να υποβληθεί μέχρι το τέλος του χρόνου.
      Όπως εξηγείται με την Δ6/Β/οικ14329/2-7-2007 επιστολή του Γενικού Γραμματέα Ανάπτυξης προς τα αρμόδια όργανα της Ευρωπαϊκής Ένωσης «για την υλοποίηση του έργου, με μεθοδολογική προσέγγιση, από τη βάση στην κορυφή, είναι αναγκαία εκτός των άλλων, η συλλογή αναλυτικών δεδομένων ενεργειακών καταναλώσεων κατά τομέα και χρήση, τεχνολογιών, κόστους ενέργειας κλπ., ώστε να προσδιοριστεί με το μεγαλύτερο δυνατό βαθμό αξιοπιστίας το ενεργειακό και 9ικονομικό αποτέλεσμα των μέτρων. Η χρονοβόρα αυτή διαδικασία έχει καθοριστική σημασία για την ποιότητα και την εφαρμοσιμότητα του Σχεδίου Δράσης, το οποίο θα ολοκληρωθεί και θα υποβληθεί στην Ευρωπαϊκή Επιτροπή το αργότερο έως τον Δεκέμβριο του τρέχοντος έτους». Με την ίδια επιστολή διαβιβάστηκε και	αναλυτική τεχνική περιγραφή του έργου, όπως διαμορφώθηκε κατά την διαδικασία διαπραγμάτευσης και συμφωνήθηκε από τα συμβαλλόμενα μέρη.
      Το τελικό παραδοτέο υποβλήθηκε στο Υπουργείο Ανάπτυξης στις 17/12/2007 και η διαδικασία αναμένεται άμεσα να ολοκληρωθεί.
      Τέλος, σας αποστέλλουμε το υπ’ αριθ. ΓΔΝΣ/5642/17-12-2007 έγγραφο της ΔΕΗ Α.Ε και το υπ’ αριθ. Ο-19582/12-12-2007 έγγραφο της ΡΑΕ, με τα οποία δίδονται ζητούμενα στην ερώτηση στοιχεία.
      Ο Υπουργός
      ΧΡΗΣΤΟΣ ΦΩΛΙΑΣ»
      8. Στην με αριθμό 3025/7-12-07 ερώτηση των Βουλευτών κυρίων Δημητρίου Τσιόγκα και Νικολάου Γκατζή δόθηκε με το υπ’ αριθμ. Φ.90023/οικ./33835/2313/31-12-2007 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ’ αριθμ. πρωτ. 3025/07.12.2007 αναφοράς, η οποία κατατέθηκε στη Βουλή των Ελλήνων από τους Βουλευτές κ.κ. Τσιόγκα Τάκη και Γκατζή Νικόλαο, σας γνωρίζουμε τα ακόλουθα:
      1. Η πάταξη της εισφοροδιαφυγής, η μακροπρόθεσμη διασφάλιση της βιωσιμότητας των Ασφαλιστικών Οργανισμών καθώς και η μέριμνα για την κανονική ασφάλιση του συνόλου του απασχολούμενου πληθυσμού, αποτελούν ζητήματα πρώτιστης προτεραιότητας για το Υπουργείο Απασχόλησης και Κοινωνικής Προστασίας και την Πολιτική του Ηγεσία. Προς επίτευξη των ανωτέρω και σε ό,τι αφορά, ειδικότερα, το ΙΚΑ-ΕΤΑΜ, έχουν ληφθεί μία σειρά από μέτρα, τόσο νομοθετικού όσο και λειτουργικού χαρακτήρα. Ειδικότερα:
      Με τις διατάξεις του άρθρου 1, του ν.2556/1997 (Φ.Ε.Κ. 270/Α/24.12.1997), συστάθηκε η Ειδική Υπηρεσία Ελέγχου Ασφάλισης (Ε.ΥΠ.Ε.Α.), για την οποία προβλέπεται συνεχής λειτουργία σε 24ωρη βάση, προκειμένου να διενεργούνται διαρκείς έλεγχοι στις επιχειρήσεις, με σκοπό τον εντοπισμό των ανασφάλιστων απασχολούμενων και τη διαπίστωση της τήρησης των υποχρεώσεων των εργοδοτών, όπως αυτές προσδιορίζονται στις διατάξεις του άρθρου 2, του ιδίου νόμου.
      Εκτός από τους υπαλλήλους της Ε.ΥΠ.Ε.Α., ανάλογους ελέγχους προβλέπεται να διενεργούν και οι αρμόδιοι υπάλληλοι εξωτερικού ελέγχου, των κατά τόπους Υποκαταστημάτων και Παραρτημάτων του Ι.Κ.Α. - Ε.Τ.Α.Μ. (όσο συχνά βέβαια τους το επιτρέπουν οι ιδιαιτερότητες κάθε μονάδας και σύμφωνα πάντα με τις οδηγίες της Διοίκησης), καθώς και οι υπάλληλοι του Σώματος Επιθεώρησης Εργασίας (Σ.ΕΠ.Ε.).
      Επιπλέον, με την υπ’ αριθμ. 4/2006 Εγκύκλιο της Διοίκησης του Ιδρύματος, έχουν αποσταλεί σαφείς οδηγίες στο σύνολο των Υπηρεσιών της, ούτως ώστε με ευθύνη των Διευθυντών των κατά τόπους Υποκαταστημάτων, να δραστηριοποιούνται όλοι οι υπάλληλοι των Τμημάτων Εσόδων, προκειμένου σε καθημερινή βάση να διενεργούνται επιτόπιοι έλεγχοι. τόσο στις Κοινές Επιχειρήσεις όσο και στα Οικοδομοτεχνικά Έργα.
      Παράλληλα, και προκειμένου να υλοποιηθούν οι διατάξεις του ν. 2972/2001 (Φ.Ε.Κ. 291/27.12.2001) η Διοίκηση του Ιδρύματος έχει δρομολογήσει, μέσω και της υλοποίησης του θεσμοθετούμενου Ολοκληρωμένου Πληροφοριακού Συστήματος (Ο.Π.Σ.), ένα ευρύ πρόγραμμα ταχύρυθμου εκσυγχρονισμού, με το οποίο επιδιώκει τη βελτίωση της οργάνωσης των υπηρεσιών του ΙΚΑ-ΕΤΑΜ, την καταγραφή των ανασφάλιστων εργαζομένων, καθώς και την απογραφή των επιχειρήσεων που απασχολούν προσωπικό χωρίς ασφάλιση.
      Μετά την αλλαγή του συστήματος ασφάλισης και την κατάργηση-των ενσήμων (από το 2002 και εφεξής), η ασφάλιση στο ΙΚΑ-ΕΤΑΜ τηρείται πλέον ηλεκτρονικά. Η αποστολή των Αποσπασμάτων Λογαριασμού Ασφάλισης γίνεται για την ενημέρωση των ασφαλισμένων σχετικά με τα στοιχεία ασφάλισης που δήλωσε ο εργοδότης τους και για την απόδειξη της ασφάλισης τους σε τρίτους φορείς, τις εισφορές των οποίων συνεισπράττει το ΙΚΑ-ΕΤΑΜ (ΟΑΕΔ, ΟΕΚ, Εργατική Εστία). Κάθε ασφαλισμένος μπορεί να ζητήσει και να λάβει Απόσπασμα Λογαριασμού από τις αρμόδιες υπηρεσίες, τόσο για την ενημέρωση του, όσο και για χρήση σε τρίτους φορείς και επιπλέον οι ασφαλισμένοι του ΙΚΑ-ΕΤΑΜ, για τη διεκπεραίωση των υποθέσεων τους με τις υπηρεσίες του Ιδρύματος, δε χρειάζεται να προσκομίζουν Αποσπάσματα Λογαριασμού Ασφάλισης, δεδομένου ότι τα στοιχεία ασφάλισης τους, όπου απαιτούνται για χορήγηση παροχών αντλούνται ηλεκτρονικά. Για τη χορήγηση των παροχών του Οργανισμού Εργατικής Κατοικίας (ΟΕΚ), ως αποδεικτικά στοιχεία ασφάλισης δε χρησιμοποιούνται τα Αποσπάσματα Λογαριασμού, αλλά ειδική βεβαίωση που εκδίδεται από το ΙΚΑ-ΕΤ ΑΜ, σύμφωνα με απαίτηση του ΟΕΚ.
      Επισημαίνουμε, περαιτέρω, ότι οι ανάγκες για εκτυπωτικές εργασίες του ΙΚΑ-ΕΤΑΜ (τα προτυπωμένα έντυπα, οι περιοδικές και έκτακτες ενημερωτικές εκδόσεις, η εκτύπωση και η αποστολή των Αποσπασμάτων Λογαριασμού Ασφάλισης, οι ετικέτες ασφαλιστικής ικανότητας, κ.α.) καλύπτονται από εξωτερικούς αναδόχους μέσω των διαδικασιών προμηθειών (διενέργεια σχετικών διαγωνισμών). Ειδικά οι εκτυπωτικές εργασίες που απαιτούνται για τα Αποσπάσματα είναι εξειδικευμένες λόγω της φύσεως και του πλήθους των εντύπων (χαρακτηριστικά ασφαλείας, ολόγραμμα, διαχείριση αποστολής/ταξινόμησης 2.500.000 εντύπων, ανά αποστολή, σε περίπου 350.000 εργοδότες κ.λ.π.), απαιτούν υποδομές υψηλής τεχνολογίας και δυνατοτήτων, με υψηλό κόστος απόκτησης, συντήρησης και χρήσης.
      Σύμφωνα με όσα μας έχει γνωστοποιήσει η Διοίκηση του Ιδρύματος, μέχρι σήμερα έχει ολοκληρωθεί η αποστολή των Αποσπασμάτων Ατομικών Λογαριασμών Ασφάλισης με τα ασφαλιστικά στοιχεία του 2006. Η καθυστέρηση της αποστολής των Αποσπασμάτων με τα στοιχεία του 2007, οφείλεται σε αστάθμητους παράγοντες, δηλαδή προβλήματα από διοικητικές διαφορές, τα οποία προέκυψαν κατά τη διαδικασία διενέργειας του σχετικού διαγωνισμού, ο οποίος διενεργήθηκε στις 26/6/2006 (εκκρεμεί στο Συμβούλιο της Εmκρατείας διοικητική διαφορά μεταξύ του ΙΚΑ-ΕΤΑΜ και της συμμετέχουσας εταιρείας, στον σχετικό διαγωνισμό).
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      9. Στην με αριθμό 3258/13-12-2007 ερώτηση του Βουλευτή κ. Γεωργίου Πεταλωτή δόθηκε με το υπ’ αριθμ. 7017/4/7708/4-1-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτηση ς, που κατέθεσε ο Βουλευτής κ. Γ. Πεταλωτής, σας γνωρίζουμε ότι, για την κλοπή των όπλων από το Εθνικό Σκοπευτήριο Χανίων, που έλαβε χώρα την 11-12-2007, από την αρμόδια Υπηρεσία μας διενεργείται προανάκριση, στα πλαίσια της οποίας οι έρευνες στρέφονται προς κάθε κατεύθυνση για την εξιχνίαση της σοβαρής αυτής υπόθεσης, σύλληψη των δραστών και ανεύρεση των όπλων.
      Σε ό, τι αφορά το θέμα της φύλαξης των όπλων στα σκοπευτήρια, σας πληροφορούμε ότι οι όροι ασφαλούς φύλαξης των όπλων και των πυρομαχικών που κατέχονται από τα αθλητικά σωματεία και φυλάσσονται σε πλήρως στεγασμένους χώρους των σκοπευτηρίων καθορίζονται από τις διατάξεις της ισχύουσας νομοθεσίας, Σύμφωνα δε με αυτές, η ευθύνη-υποχρέωση ασφαλούς φύλαξης των όπλων σκοποβολής και των φυσιγγίων αυτών ανήκει στα αθλητικά σωματεία και .τα σκοπευτήρια, αντίστοιχα, όπως και η φροντίδα για τη συνεχή, αδιάλειπτη και σωστή λειτουργία του προβλεπόμενου συστήματος συναγερμού. Σε περίπτωση που διαπιστωθεί βλάβη αυτού, εξυπακούεται ότι, πέραν των μέτρων που οφείλουν να λάβουν, ενημερώνουν άμεσα την αρμόδια αστυνομική Αρχή. Στο σημείο αυτό' πρέπει να επισημάνουμε ότι το σύστημα συναγερμού στο Εθνικό Σκοπευτήριο Χανίων είχε τεθεί εκτός λειτουργίας από την 06-12-2007, χωρίς αυτό να γνωστοποιηθεί στην αστυνομική Αρχή.
      Πέραν αυτών, σας πληροφορούμε ότι από το Αρχηγείο της Αστυνομίας έχουν εκδοθεί ειδικότερες διαταγές προς τις Υπηρεσίες του, για τη λεπτομερή και με ιδιαίτερη προσοχή εξέταση των θεμάτων που αφορούν τα σκοπευτήρια, την περαιτέρω δραστηριοποίηση του προσωπικού τους, την εντατικοποίηση των ελέγχων και τη στενότερη συνεργασία με όλους τους συναρμοδίους φορείς και Υπηρεσίες, σε μια προσπάθεια τήρησης και εφαρμογής, κατά τρόπο απόλυτα ορθό και ενιαίο, της ισχύουσας νομοθεσίας.
      Επιπλέον με επείγουσα διαταγή του Αρχηγείου της Αστυνομίας διετάχθη ο επανέλεγχος των ειδικών στεγασμένων χώρων των αθλητικών σωματείων και των σκοπευτηρίων, στους οποίους φυλάσσονται σκοπευτικά όπλα και φυσίγγια αυτών, προκειμένου να διαπιστωθεί εάν εξακολουθούν να τηρούνται - πληρούνται οι προβλεπόμενοι όροι και προϋποθέσεις ασφαλούς φύλαξή ς των.
      Τέλος, για την αντιμετώπιση - εξάλειψη τυχόν αδυναμιών, από τη μέχρι σήμερα εφαρμογή των διατάξεων της ισχύουσας για το θέμα αυτό νομοθεσίας, από τις αρμόδιες Υπηρεσίες μας θα εξετασθεί, σε συνεργασία με το συναρμόδιο Υπουργείο Πολιτισμού, Υπηρεσίες και φορείς (ΣΚ.Ο.Ε.), η αναγκαιότητα τροποποίησης - συμπλήρωσης αυτής, καθώς και το ενδεχόμενο ανάκλησης αδειών εφ' όσον δεν πληρούνται οι προϋποθέσεις χορηγήσεως άδειας λειτουργίας.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»)
      ΠΡΟΕΔΡΕΥΟΥΣΑ (Βέρα Νικολαϊδου): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης  22 Ιανουαρίου 2008.
      ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 2259/22.11.2007 ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Σκουλά προς την Υπουργό Απασχόλησης και Κοινωνικής Προστασίας, σχετικά με τις ελλείψεις οικογενειακών ιατρών στο ‘Ιδρυμα Κοινωνικών Ασφαλίσεων (Ι.Κ.Α.) Ηρακλείου.
      2. Η με αριθμό 867/18.10.2007 ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Μεταφορών και Επικοινωνιών, σχετικά με τη σημερινή δραστηριότητα των «Μακεδονικών Αερογραμμών».
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 3337/14.12.2007 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Πολιτισμού, σχετικά με την κατασκευή αθλητικών έργων προενταγμένων από το 2001 στο Ειδικό Πρόγραμμα Τοπικής Αυτοδιοίκησης (Ε.Π.Τ.Α.) Κρήτης.»
      ΠΡΟΕΔΡΕΥΟΥΣΑ (Βέρα Νικολαϊδου): Κυρίες και κύριοι συνάδελφοι, εισερχόμαστε στην συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Η πρώτη με αριθμό 416/14.1.2008 επίκαιρη ερώτηση του Βουλευτή του Πανελληνίου Σοσιαλιστικού Κινήμαοτς κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την ολοκλήρωση των διαδικασιών για την έγκαιρη ενεργοποίηση των δικαιωμάτων των αμπελουργών, διαγράφεται λόγω κωλύματος του κυρίου Υπουργού.
      Δεύτερη είναι η με αριθμό 440/15.1.2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη διακήρυξη διεθνούς διαγωνισμού για την παραχώρηση του Σταθμού Εμπορευματοκιβωτίων των Οργανισμών Λιμένος Πειραιά και Θεσσαλονίκης.
      Το περιεχόμενο της επίκαιρης ερώτησης της κυρίας συναδέλφου έχει ως εξής:
      «Η Κυβέρνηση της Νέας Δημοκρατίας πατώντας στο δρόμο που άνοιξαν οι κυβερνήσεις του ΠΑ.ΣΟ.Κ. προκειμένου να εξυπηρετήσει την ανταγωνιστικότητα και την κερδοφορία των επιχειρηματικών ομίλων που δραστηριοποιούνται στις θαλάσσιες μεταφορές, προχωρά στην παράδοση των Σ.ΕΜΠΟ. Πειραιά και Θεσσαλονίκης στα διεθνή μονοπώλια των θαλάσσιων μεταφορών.
      Κατ’ εντολή της Κυβέρνησης με τη συνδρομή των δυνάμεων καταστολής και με πραξικοπηματικό τρόπος «αποφάσισαν» τα διοικητικά συμβούλια του Ο.Λ.Π. και Ο.Λ.Θ. τη δημοσιοποίηση της διακήρυξης μέσα από ληστρικές συμβάσεις παραχώρησης.
      Η πολιτική αυτή είναι εγκληματική για τους εργαζομένους και τα πλατιά λαϊκά στρώματα. Παραδίνοντας τη λιμενική ζώνη στα μονοπώλια, έναν τομέα στρατηγικής σημασίας για τις λαϊκές ανάγκες και τα κυριαρχικά δικαιώματα της χώρας, τα θαλάσσια σύνορά της, τις θαλάσσιες πύλες, εισόδους-εξόδους, των εμπορευμάτων, με αλυσιδωτές αρνητικές επιπτώσεις για τους εργαζομένους και τον ελληνικό λαό στο σύνολό του.
      Θα έχουμε εκτίναξη της ανεργίας στα ύψη, μονοπώληση του χώρου, σύνθλιψη και εκτοπισμό χιλιάδων αυτοαπασχολούμενων, θα δυσκολέψει παραπέρα η σύνδεση με το νησιωτικό σύμπλεγμα, οι εισαγωγές-εξαγωγές θα είναι στον έλεγχο των μονοπωλίων, στα δε ιδιωτικοποιημένα λιμάνια θα επικρατήσει εργασιακός μεσαίωνας και γκετοποίηση με ό,τι αυτό συνεπάγεται για τη συλλογική δράση των εργαζομένων και τον αποκλεισμό των παραλιμένιων δήμων σε όλο το θαλάσσιο μέτωπο. Τα τιμολόγια μεταφορών εγχώριου φορτίου θα εκτιναχθούν στα ύψη σε βάρος του συνόλου των καταναλωτών-εργαζομένων, ιδιαιτέρως των κατοίκων των νησιών.
      Αυτή η πολιτική έχει ξεσηκώσει την κατακραυγή, όχι μόνο από τους εργαζομένους στα λιμάνια, αλλά από το σύνολο των συναφών με αυτά εργαζομένων και όλο το φάσμα της μεταφορικής αλυσίδας και όχι μόνο.
      Ερωτάται ο κύριος Υπουργός αν προτίθεται η Κυβέρνηση να αποσύρει τη διακήρυξη ενδιαφέροντος και να σταματήσει κάθε διαδικασία ιδιωτικοποίησης, με οποιαδήποτε μορφή, του λιμενικού συστήματος της χώρας γιατί τα λιμάνια ανήκουν στο λαό και έχουν άμεση σχέση με τα κυριαρχικά δικαιώματα της χώρας.»
      Στην επίκαιρη ερώτηση της κ. Παντελάκη θα απαντήσει ο Υπουργός Εμπορικής Ναυτιλίας, Αιγαίου και Νησιωτικής Πολιτικής, κ. Βουλγαράκης. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Κυρίες και κύριοι συνάδελφοι, πρόκειται για μια προφανή διαφορά ιδεολογικού περιεχομένου ανάμεσα στο Κομμουνιστικό Κόμμα Ελλάδος και τη Νέα Δημοκρατία όσον αφορά στον τρόπο προσέγγισης των συγκεκριμένων ζητημάτων. 
      Η Νέα Δημοκρατία και προεκλογικά και κατά την διάρκεια των προγραμματικών δηλώσεων αλλά και πολλές φορές με δικές μου τοποθετήσεις στη Βουλή έχει ξεκαθαρίσει ότι σκοπός της Κυβέρνησης είναι να συγκροτηθεί μια λιμενική βιομηχανία. Για να γίνει αυτό χρειάζονται συγκεκριμένες δράσεις οι οποίες θα αξιοποιούν, θα εκσυγχρονίζουν λιμάνια, θα δημιουργήσουν νέα ενώ ταυτόχρονα θα συναφθούν στρατηγικές συνεργασίες με τους παγκόσμιους διαχειριστές, οι οποίοι θα μπορέσουν συνεργαζόμενοι με την Ελλάδα να αναδείξουν τα συγκριτικά μας πλεονεκτήματα με τέτοιο τρόπο και σε τέτοιο βαθμό που να μπορέσει η χώρα να συμμετάσχει και αυτή σε αυτήν την παγκόσμια έκρηξη της ναυτιλίας η οποία σημειώνεται τα τελευταία χρόνια. 
      Συνεπώς η παραχώρηση και όχι η ιδιωτικοποίηση μέρους των δραστηριοτήτων στο Σ.ΕΜΠΟ. του Πειραιά και της Θεσσαλονίκης ουσιαστικά εξυπηρετεί τον σκοπό αυτό. Και λέω παραχώρηση και όχι ιδιωτικοποίηση γιατί, ως γνωστόν, ιδιωτικοποίηση σημαίνει παίρνω κάτι το οποίο πωλείται. Εδώ δεν μιλάμε γι’ αυτό το πράγμα. Τα λιμάνια εξακολουθούν να έχουν τον δημόσιο χαρακτήρα τους. Θα τον έχουν εσαεί και αυτό το οποίο στην πραγματικότητα γίνεται είναι παραχώρηση μέρους των εργασιών προκειμένου να υπάρξει αυτή η στρατηγική συνεργασία. 
      Είναι σαφές ότι από την όλη διαδικασία αναμένονται προφανή οφέλη. Οφέλη τα οποία έχουν μελετηθεί. Έχουν ανακοινωθεί πολλές μελέτες που αναφέρονται στα οφέλη αυτά και είναι και παγκοίνως γνωστό ότι σε όλο τον κόσμο, σε όλη την Ευρώπη ειδικότερα ακολουθείται το μοντέλο αυτό με απίστευτα θετικά αποτελέσματα για το σύνολο της οικονομίας και φυσικά για τους εργαζομένους. 
      Στην συγκεκριμένη περίπτωση δεν θίγονται τα δικαιώματα των εργαζομένων. Αντιθέτως θα έχουν μια δυνατότητα πολλαπλών επιλογών προκειμένου να εξασφαλίσουν αυτά ακριβώς τα δικαιώματα. Και ταυτόχρονα δίνεται η δυνατότητα στο ελληνικό κράτος να έχει λιμένες σύγχρονους με επενδύσεις οι οποίες εξ ολοκλήρου θα επιβαρύνουν αυτούς οι οποίοι θα συμμετέχουν στην διαγωνιστική διαδικασία. Έτσι λοιπόν η Ελλάδα έχει την δυνατότητα να συμμετάσχει σ’ αυτήν την παγκόσμια έκρηξη της ναυτιλίας εκμεταλλευόμενη όλα τα οφέλη τα οποία μπορεί να της δώσει ένας παγκόσμιος διαχειριστής ως στρατηγικός εταίρος και ταυτόχρονα να αναπτύξει ένα μεγάλο δίκτυο λιμένων που θα της επιτρέψει να συγκροτήσει μια λιμενική βιομηχανία να εκμεταλλευτεί επί της ουσίας τη θέση της γεωγραφικά αλλά και την ευρύτερη θέση της στην περιοχή. 
      ΠΡΟΕΔΡΕΥΟΥΣΑ (Βέρα Νικολαΐδου): Η κ. Παντελάκη έχει το λόγο. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κυρία Πρόεδρε. 
      Ασφαλώς, κύριε Υπουργέ υπάρχει θέμα ιδεολογικής διαφοράς: το πώς αντιμετωπίζουμε εμείς τα λιμάνια, το πώς τα αντιμετωπίζεται  εσείς, πως αντιμετωπίζουμε εμείς τα ζητήματα της οικονομίας και πως εσείς. 
      Η επίκαιρη ερώτηση όμως αυτή δεν έχει σχέση με τα ζητήματα του ιδιοκτησιακού καθεστώτος ούτε περιμένει το Κομμουνιστικό Κόμμα να ζητήσει από την Κυβέρνηση της Νέας Δημοκρατίας να είναι τα λιμάνια –που για μας ανήκουν στον λαό- δημόσια 100%.
      Με την πάλη του ο λαός θα δημιουργήσει εκείνες τις συνθήκες όταν θα διεκδικήσει τον πλούτο που παράγει και την εξουσία για τον εαυτό του και θα προχωρήσει και για τα λιμάνια. 
      	Αυτό που θέτουμε εμείς σήμερα -και δεν μπορείτε να ξεφύγετε απ’ αυτό- είναι το εξής, ότι σ’ αυτές τις συνθήκες του καπιταλισμού τα λιμάνια πρέπει να ανήκουν στο κράτος, δεν πρέπει να παραδίδονται σε ομίλους. 
      	Για να γίνω πιο συγκεκριμένη γιατί έχω λίγο χρόνο, θα ήθελα να αναφερθώ στις συνέπειες οι οποίες θα είναι αλυσιδωτές και που αναλυτικά αναφέρουμε στην επίκαιρη ερώτηση. Αναφέρατε ότι δεν είναι ιδιωτικοποίηση. Είναι κανονική ιδιωτικοποίηση όπως σε όλους τους άλλους τομείς όπου ιδιωτικοποιείτε και τα παραχωρείτε. Παραδίδετε λοιπόν το Σ.ΕΜΠΟ., ένα μέρος, για παράδειγμα, του Πειραιά. Αυτό που παραδίδετε είναι το 70% των εσόδων του λιμανιού του Πειραιά. Είναι οι πύλες εισόδου της χώρας και λέμε ότι και σε συνθήκες καπιταλισμού πρέπει το κράτος να έχει την ευθύνη γιατί είναι θέμα και κυριαρχικών δικαιωμάτων και όχι μόνο κυριαρχικό ζήτημα που έχει βεβαίως αλυσιδωτές επιπτώσεις παντού.
      	Λέτε για τους εργαζόμενους. Εδώ πρόκειται για μαζικό διωγμό των εργαζομένων. Με ποιο δικαίωμα τους λέτε «φύγε με εθελούσια, με μετάταξη» από τη στιγμή που αυτό το λιμάνι ήδη είναι κερδοφόρο και δεν παίρνει 1 ευρώ από τον κρατικό προϋπολογισμό; Πώς θα διώξετε αυτούς για να έλθουν άλλοι; Βεβαίως θα έλθουν άλλοι με βάση την κοινή υπουργική απόφαση που έχετε ψηφίσει στο δρόμο που άνοιξε το ΠΑ.ΣΟ.Κ. με το ν. 2688/1999 που άνοιξε την ιδιωτικοποίηση των λιμανιών. Έχετε «πλάτες» αυτήν τη στιγμή την Αντιπολίτευση ασχέτως του ότι υπάρχει αντίδραση πάνω σ’ αυτό. Έχετε «πλάτες» γιατί ακριβώς άνοιξε αυτόν το δρόμο. 
      	Ας μιλήσουμε στα πλαίσια της αγοράς γιατί λέμε ποιος θα ωφεληθεί. Αυτοί που θα ωφεληθούν είναι οι επιχειρηματικοί όμιλοι που θα τα πάρουν και αυτός που θα χάσει είναι ο λαός γιατί έχει ένα «χρυσωρυχείο» στα χέρια του το οποίο παράγει χρήματα και το δίνει στους ομίλους. Θα φέρω ένα και μόνο παράδειγμα το οποίο αν ο κόσμος το καταλάβει και το συνειδητοποιήσει, μπορεί να φρίξει για το τι συζητάμε. 
      	Με βάση τα επίσημα στοιχεία του ισολογισμού του Οργανισμού Λιμένα Πειραιά που έχω και που θα καταθέσω αμέσως μετά, τι κερδίζει και τι θα παίρνει από σας; Με βάση τη συμφωνία και την προκήρυξη, τι λέτε; Ένα ευρώ και ογδόντα λεπτά το τετραγωνικό μέτρο το παραχωρείτε για να παίρνετε το χρόνο στα 690.000, δηλαδή θα παίρνει το κράτος στην περίπτωση του λιμανιού του Πειραιά 1.242.000. 
      	(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      	ΠΡΟΕΔΡΕΥΟΥΣΑ (Βέρα Νικολαϊδου): Πρέπει να ολοκληρώσετε, κυρία συνάδελφε.
      	ΕΛΠΙΔΑ ΠΑΝΤΕΛΑΚΗ: Τελειώνω, κυρία Πρόεδρε.
      	Ας δούμε πόσα κέρδισε για παράδειγμα το 2006 καθαρά λεφτά μετά φόρων, 12.216.963 ευρώ. Το εννιάμηνο του 2007 με βάση τα επίσημα στοιχεία που έχω αυτήν τη στιγμή στα χέρια μου μετά φόρων, καθαρά κέρδη στο ταμείο 19.983.544 ευρώ. Δηλαδή εδώ μιλάμε για «πλιάτσικο». 
      Βεβαίως το Κομμουνιστικό Κόμμα δεν λέει ότι τα λιμάνια του Πειραιά και της Θεσσαλονίκης έχουν τιμή. Δεν αποτιμάται η αξία τους, όμως και σ’ αυτήν την περίπτωση στα πλαίσια της αγοράς εσείς αυτήν τη στιγμή τα ξεπουλάτε, γι’ αυτό λέμε ότι με νομότυπη –όντως- διαδικασία προχωράτε, αλλά εμείς τη θεωρούμε παράνομη διαδικασία, παράνομη πολιτική και καλούμε τον κόσμο να αντιδράσει. Δεν συμφωνεί κανένας. Εκτός από την Κυβέρνηση και από τους ομίλους, δεν υπάρχει κανείς ο οποίος να συμφωνεί. Ήδη οι εργαζόμενοι βρίσκονται σε απεργία και αντιστέκονται σ’ αυτήν την κατάσταση.
      	(Στο σημείο αυτό η Βουλευτής κ. Παντελάκη καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      	ΠΡΟΕΔΡΕΥΟΥΣΑ (Βέρα Νικολαϊδου): Κύριε Υπουργέ, έχετε το λόγο για να δευτερολογήσετε.
      	ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Η προσέγγιση μέρους μόνο των στοιχείων της διακήρυξης προφανώς δεν μπορεί να δώσει το όλον διότι αντιλαμβάνεστε ότι εδώ πρόκειται για ένα επενδυτικό σχέδιο. Συμπεριλαμβάνονται οι επενδύσεις που γίνονται, συμπεριλαμβάνονται οι αποσβέσεις, συμπεριλαμβάνονται οι αξίες, τα ενοίκια, οι προκαταβολές. Είναι μια πολύ μεγάλη πρωτοβουλία από την οποία το ελληνικό δημόσιο προφανώς ωφελείται, αφού αυτό έχει προκύψει μέσα από σειρά εξειδικευμένων τεχνικοοικονομικών μελετών. 
      	Άλλωστε, σας θυμίζω, κυρία συνάδελφε, ότι εδώ δεν ανακαλύπτουμε εμείς την Αμερική πρώτοι. Τέτοιες διακηρύξεις έχουν γίνει σ’ όλον τον κόσμο κατ’ επανάληψη και αυτή είναι πλέον η τακτική. 
      	Θυμίζω ότι πρόσφατα έγινε η παραχώρηση του λιμένα της Σμύρνης, του Δυρραχίου, της Κωστάντζας. Δηλαδή τα ελληνικά λιμάνια ουσιαστικά είναι τα μόνα τα οποία δεν έχουν μπει μέχρι τώρα σ’ αυτήν τη διαδικασία και συνεπώς τα μόνα τα οποία σε λίγο δεν θα ανταγωνίζονται άλλους ανεξάρτητους λιμένες, άλλους διεθνείς διαχειριστές και τότε τα πράγματα θα είναι εξαιρετικά δύσκολα για τη χώρα.
      	Όπως ξέρετε, την προηγούμενη εβδομάδα οι Οργανισμοί Λιμένων ψήφισαν με απόφασή τους και δημοσιοποίησαν τις διακηρύξεις. Από χθες, την Κυριακή, οι διακηρύξεις είναι «στον αέρα», συνεπώς σε διάστημα πενήντα δύο ημερών από σήμερα οι παγκόσμιοι διαχειριστές που ενδιαφέρονται θα δώσουν τις προτάσεις τους και θα αρχίσει η αξιολόγηση προκειμένου να δούμε ποια εταιρεία είναι αυτή η οποία μπορεί ενδεχομένως να προσφέρει τα περισσότερα, αφού ο διαγωνισμός είναι καθαρά πλειοδοτικός και δεν έχει άλλα ποιοτικά στοιχεία τα οποία ενδεχομένως να αυξάνουν την υποκειμενικότητα όσον αφορά την επιλογή.
      Από την άλλη πλευρά με επαναλαμβανόμενες δηλώσεις δικές μου αλλά και με συναντήσεις συναντήσεις που θα κάνω στο αμέσως επόμενο διάστημα- θα έχω τη δυνατότητα να εξηγήσω στους εργαζομένους αναλυτικότερα τι είναι αυτό το οποίο η Κυβέρνηση προτείνει, προκειμένου να υπάρχει πλήρης διασφάλιση των δικαιωμάτων τους. Θεωρώ ότι αυτή η προσπάθεια που κάνει η Κυβέρνηση είναι μία πολύ μεγάλη μεταρρυθμιστική προσπάθεια. Σωστά το είπατε, είναι η προέκταση μιας πολιτικής που ξεκίνησε με το να γίνουν οι Οργανισμοί ανώνυμες εταιρείες, να εισαχθούν στο Χρηματιστήριο και τώρα πλέον να συνάψουν αυτήν τη στρατηγική συμφωνία, έτσι όπως γίνεται σε όλην την Ευρώπη. Και πιστεύω ότι όταν αυτή η πολιτική θα ολοκληρωθεί, θα έχει ήδη πραγματοποιηθεί μία τεράστια μεταρρύθμιση, η οποία θα έχει πάρα πολλά να δώσει στην Ελλάδα.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Θα συζητηθεί τώρα η τρίτη με αριθμό 433/15-1-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη, προς τον Υπουργό Υγείας και Κοινωνικής Αλληλεγγύης, σχετικά με το χρονοδιάγραμμα εκπόνησης και υλοποίησης του Υγειονομικού Χάρτη της Χώρας μας.
      Το κείμενο της επίκαιρης ερώτησης του κ. Λεβέντη έχει ως εξής:
      «Η κακοδαιμονία του υγειονομικού μας συστήματος είναι χρόνια και πανθομολογούμενη: Υποχρηματοδότηση, μεγάλες ελλείψεις προσωπικού, υποτυπώδης πρωτοβάθμια φροντίδα, κακή οργάνωση σε όλα τα επίπεδα, άνιση κατανομή των Υγειονομικών Μονάδων, όχι ανάμεσα στο κέντρο και την περιφέρεια, αλλά και μεταξύ των διαφόρων περιοχών της ίδιας της πρωτεύουσας.
      Καθοριστική εν προκειμένω είναι η πλήρης απουσία Υγειονομικού Χάρτη της χώρας, που θα προσδιορίζει τις επιμέρους ανάγκες κάθε περιοχής, ενώ είναι άγνωστες και οι προθέσεις της Κυβέρνησης για την κάλυψη αυτών των αναγκών. Εντελώς ακάλυπτη παραμένει η χώρα από πλευράς Κέντρων Υγείας αστικού τύπου.
      Ο προϋπολογισμός του 2008, δεν προβλέπει έστω και ένα ευρώ για την έναρξη λειτουργίας της πρωτοβάθμιας φροντίδας και των Κέντρων Υγείας, όπως έχουμε επανειλημμένως εξαγγείλει.
      Κατόπιν των ανωτέρω ερωτάται ο κύριος Υπουργός :
      1.Ποια είναι τα σχέδια και το χρονοδιάγραμμα του Υπουργείου για την εκπόνηση και υλοποίηση του Υγειονομικού Χάρτη της χώρας;
      2.Ποια κονδύλια προβλέπονται για την κατάρτισή του; Και από ποιους πόρους θα καλυφθούν οι ανάγκες σε νοσηλευτικές μονάδες για τον εξοπλισμό τους και τη στελέχωσή τους;»
      Στην επίκαιρη ερώτηση του κ. Λεβέντη θα απαντήσει ο Υφυπουργός Υγείας και Κοινωνικής Αλληλεγγύης  κ. Παπαγεωργίου.
      Ορίστε, κύριε  Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
      Το περιεχόμενο της επίκαιρης ερώτησης, αγαπητέ συνάδελφε, είναι πράγματι πολύ σημαντικό αφού ο Υγειονομικός Χάρτης αποτελεί ένα σημαντικό εργαλείο στην άσκηση υγειονομικής πολιτικής, αφού συμβάλλει καθοριστικά θα έλεγα και στην ορθολογική κατανομή, αλλά και στην καλύτερη αξιοποίηση των πόρων. 
      Θα πρέπει να διευκρινίσουμε όμως γιατί γίνεται μία σύγχυση, υπάρχει μία παρερμηνεία γύρω από το τι χαρακτηρίζουμε σαν Υγειονομικό Χάρτη, διότι πολλές φορές έχουμε δει διάφορες ερμηνείες και εκδοχές. Ο Υγειονομικός Χάρτης λοιπόν είναι μία καταγραφή, μία ομοιογενής θα έλεγα καταγραφή, αξιολόγηση και ανάλυση στοιχείων, τα οποία παρέχουν μία έγκυρη, ακριβή πληροφόρηση κατανεμημένη αν θέλετε χωροταξικά, όπου καταγράφεται και η υγειονομική κατάσταση της χώρας και το υγειονομικό σύστημα με στόχο την καλύτερη προετοιμασία, την πρόβλεψη, άρα την απόφαση για τη δημιουργία νέων μονάδων υγείας, σύμφωνα με τις ανάγκες του πληθυσμού.
      Το λέω αυτό γιατί σαν Υγειονομικός Χάρτης εμφανίζεται πολλές φορές μία χρονολογική στατιστική καταγραφή, εάν θέλετε μια γραφική απεικόνιση, η οποία σκοπό έχει μόνο να συμβάλει και να βοηθήσει στη χωροθέτηση των καινούργιων μονάδων υγείας και κοινωνικής αλληλεγγύης. Δεν είναι ακριβώς έτσι, με αποτέλεσμα να βγαίνουν και λάθος συμπεράσματα.
      Θα έλεγα ακόμη ότι είναι ένα σύστημα το οποίο συμβάλλει καθοριστικά στη μελέτη εξέλιξης του συστήματος και στην απόδοσή του. Έτσι είναι ένας σύμβουλος-οδηγός στην πολιτική η οποία μπορεί κάθε φορά να διορθώνει, να παρεμβαίνει και να αλλάζει τα δεδομένα.
      Στη χώρα μας έγιναν κάποιες προσπάθειες, με κάποια καθυστέρηση οφείλω να ομολογήσω, για τη δημιουργία Υγειονομικού Χάρτη. Το 2001 γίνεται μία προσπάθεια η οποία όμως δεν κινείται στη σωστή κατεύθυνση, με αποτέλεσμα να υπάρχει μόνο μία περιστασιακή συλλογή στοιχείων, τα οποία επειδή δεν είχαν μία συγκεκριμένη κατεύθυνση, μία τυποποίηση, εάν θέλετε μία αξιολόγηση και επεξεργασία, δεν μπορούσαν να συγκριθούν με άλλων φορέων και Οργανισμών, έτσι ώστε να μην μπορούν να αποτελέσουν τη βάση στοιχείων, δεδομένων, ώστε να προχωρήσουμε στη σύνταξη του Υγειονομικού Χάρτη.
      Αν και συλλέγονταν στοιχεία από πολλούς φορείς, αυτό το πράγμα δεν προχώρησε και έτσι ουσιαστική συγκομιδή στοιχείων έχουμε μετά το 2004-2005, στοιχεία τα οποία χρησιμοποιήθηκαν σε πάρα πολλές δραστηριότητες του Υπουργείου Υγείας και τις οποίες, εάν ο χρόνος το επιτρέπει, στη συνέχεια, στη δευτερολογία μου, θα σας αναφέρω.
      Πάντως, σας λέω ότι αυτήν τη στιγμή έχουμε προχωρήσει ουσιαστικά στη μελέτη του Υγειονομικού Χάρτη και φιλοδοξούμε πολύ σύντομα, μέχρι την ερχόμενη άνοιξη, να είμαστε στην ευχάριστη θέση να φέρουμε τη νομοθετική ρύθμιση που θα καθιερώνει επιτέλους τον Υγειονομικό Χάρτη στη χώρα μας.
      ΠΡΟΕΔΡΕΥΟΥΣΑ (Βέρα Νικολαϊδου): Το λόγο έχει ο ερωτών Βουλευτής κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κύριε Υπουργέ, δεν θα διαφωνήσω στον ορισμό που δώσατε για τον Υγγειονομικό Χάρτη. Γεγονός είναι, όμως, ότι στη χρόνια κακοδαιμονία του υγειονομικού μας συστήματος, περιλαμβάνεται και η απουσία ουσιαστικού συστήματος και προγράμματος για το πώς θα καλύψουμε τις υγειονομικές μας ανάγκες.
       Ποιες ανάγκες έχουμε, πώς θα τις καλύψουμε και πότε θα τις καλύψουμε; Εδώ δεν υπάρχουν απαντήσεις και για να μην θεωρητικολογώ, να σας πω τι απάντησε ο κ. Κακλαμάνης, τότε Υπουργός Υγείας, απαντώντας σε επίκαιρη ερώτησή μου στις 30.4.2004, όταν τον ρωτούσα πώς θα καλυφθούν οι υγειονομικές ανάγκες ειδικότερα της ανατολικής Αττικής όπου σε ένα πληθυσμό πεντακοσίων πενήντα χιλιάδων κατοίκων δεν έχουμε κανένα νοσοκομείο. 
      Είπε, λοιπόν: «Ο προγραμματισμός ανάπτυξης περαιτέρω ή ο εκσυγχρονισμός της υπάρχουσας δομής στο χώρο της υγείας δεν μπορεί να είναι και να γίνει σε σοβαρή βάση, παρά μόνο όταν έχουμε αξιόπιστο χάρτη υγείας. Παλαιότεροι συνάδελφοι θα θυμούνται ότι οι προκάτοχοί μου σε μια από τις τελευταίες επερωτήσεις είχαν σχεδόν πει ότι είναι έτοιμος ο χάρτης υγείας. Οποιοσδήποτε συνάδελφος αν επισκεφθεί το Υπουργείο θα δει ότι δεν υπάρχει. Στα πλάνα της Κυβέρνησης είναι και η ανατολική Αττική για να γίνει νοσοκομείο». 
      Όμως, πότε θα γίνει; Δευτερολογώντας ο κύριος Υπουργός, όταν τον ρώτησα πότε ακριβώς, μου απάντησε: «Απλώς σας λέω ότι ελπίζω και φιλοδοξώ στο τέλος του έτους» -του 2004 δηλαδή «να έχουμε τον Υγειονομικό Χάρτη τουλάχιστον του Λεκανοπεδίου, όπου έχουμε δώσει προτεραιότητα, γιατί κακά τα ψέματα, δεν υποβαθμίζω την υπόλοιπη χώρα, αλλά πρέπει να αρχίσουμε από κάπου. Πάντως νομίζω ότι είναι ολόκληρος ο αριθμός».
      Από το 2004, κύριε Υπουργέ, είστε Κυβέρνηση. Δεν μπορείτε να πείτε ότι φταίει το ΠΑ.ΣΟ.Κ., το οποίο και βέβαια φταίει, γιατί είκοσι χρόνια δεν ολοκλήρωσε τον Υγειονομικό Χάρτη. Δεν μπορούμε να πούμε ότι αυτήν τη στιγμή δεν ξέρουμε τι θα γίνει. Αυτή τη στιγμή εκτός όλων των άλλων έχουμε μια άνιση κατανομή των υγειονομικών μονάδων. Έχουμε είκοσι μεγάλα δημόσια νοσοκομεία σε έναν άξονα τριών χιλιομέτρων (Βασιλίσσης Σοφίας- αρχές Μεσογείων) κανένα νοσοκομείο στην Ανατολική Αττική. 
      Το 1984, ξεκινώντας το Ε.Σ.Υ., προγραμματίζονταν διακόσια πενήντα Κέντρα Υγείας Αστικού Τύπου και φτιάχτηκαν επί των ημερών σας δύο, ένα στον Βύρωνα και ένα στα Καλύβια. Είχαμε τυμπανοκρουσίες και θυμόμαστε όλοι τι έγινε εκεί πέρα, ενώ λεγόταν ότι γρήγορα θα προχωρούσαμε. Τώρα εξαγγέλλει το Υπουργείο ότι θα έχουμε την πρωτοβάθμια φροντίδα υγείας την οποία έχει εξαγγείλει πολλές φορές και ο Υπουργός κ. Αβραμόπουλος, όπως και ο προηγούμενος Υπουργός κ. Κακλαμάνης. Ακόμη δεν ξέρουμε πότε θα αρχίσει και μάλιστα θα έχουμε Κέντρα Υγείας Αστικού Τύπου που κύρια και βασική προτεραιότητα θα έχουν την αντιμετώπιση των επειγόντων περιστατικών, πράγμα που είναι πέρα για πέρα παράλογο, γιατί τα κέντρα υγείας δεν μπορούν να αντιμετωπίσουν τα επείγοντα περιστατικά που θέλουν νοσοκομείο, θέλουν μονάδες εντατικής παρακολούθησης, θέλουν έναν άλλον εξοπλισμό.
      Επομένως περιμένω συγκεκριμένη απάντηση. Είπατε για την προσεχή άνοιξη. Εννοείτε αυτή που μπαίνει μεθαύριο ή την άλλη και την παράλλη άνοιξη; Κύριε Υπουργέ, δώστε μας μια δεσμευτική απάντηση για να ξέρουμε προς τα πού πηγαίνουμε.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστώ.
      Ο κύριος Υφυπουργός έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κατ’ αρχάς, να διευκρινίσω ότι δεν καταλόγισα ευθύνες, γιατί οι προηγούμενες κυβερνήσεις δεν ολοκλήρωσαν τον Υγειονομικό Χάρτη –εσείς το είπατε- γιατί θεωρώ ότι ο Υγειονομικός Χάρτης δεν είναι μια απλή δουλειά, είναι μια πολύ σοβαρή, πολυσύνθετη δουλειά. Επιβάλλει, επομένως, πολλές παραμέτρους και από πλευράς πολιτικής και από πλευράς τεχνικής, έτσι ώστε, εάν θέλουμε να μιλήσουμε για ένα πλήρη Υγειονομικό Χάρτη, η συλλογή στοιχείων, η ανάλυση και τα επιδημιολογικά δεδομένα, θα πρέπει να είναι για πάρα πολλά χρόνια, ώστε να είμαστε εις θέσιν να μιλάμε για ένα πραγματικό χάρτη υγείας.
      Σας είπα και πριν για την προσεχή άνοιξη. Ήδη είμαστε έτοιμοι. Και θα σας πληροφορήσω, κύριε συνάδελφε –και το ξέρετε πάρα πολύ καλά- ότι σήμερα τα δεδομένα που υπάρχουν στο Υπουργείο Υγείας μας βοηθούν σε όλα τα επιμέρους βήματα που κάνουμε. 
      Ξέρουμε αυτήν τη στιγμή και έχουμε πλήρη καταγραφή του νοσηλευτικού προσωπικού των ιδρυμάτων και των κέντρων υγείας, των περιφερειακών ιατρείων, τις δυνατότητες που καλύπτει κάθε ένα από αυτά, πόσοι έρχονται, πόσοι φεύγουν και έτσι μπορούμε ανά πάσα στιγμή να σχεδιάσουμε. 
      Χρησιμοποιήσαμε επιπλέον ένα ολοκληρωμένο σύστημα, που προετοιμάστηκε κατά την περίοδο των Ολυμπιακών Αγώνων στα είκοσι τέσσερα ολυμπιακά νοσοκομεία και από εκεί η εμπειρία που αποκομίσαμε είναι πάρα πολύ σημαντική, την οποία συγκεντρώνουμε και την συμπεριλαμβάνουμε στο υλικό στο οποίο θα χρησιμοποιήσουμε και στον Υγειονομικό Χάρτη.
      Αυτό το υλικό χρησιμοποιούμε ακόμα και τώρα ανανεωμένο κάθε φορά στο σύστημα εναλλασσόμενης εφημερίας σε πέντε κορμούς στο λεκανοπέδιο της Αττικής αλλά και στις εφημερίες στην περιφέρεια.
      Ακόμα, το σύστημα αυτό, το οποίο επεδείχθη πολύ αξιόπιστο, μας βοήθησε ταχύτατα στην διεξαγωγή συμπερασμάτων για τη στελέχωση των Μονάδων Εντατικής Θεραπείας και Μ.Α.Φ. που μέσα σε μικρό χρονικό διάστημα βρήκαμε τον τρόπο να τα στελεχώσουμε και σε μία σειρά από άλλες πρωτοβουλίες. 
      Εκείνο το οποίο έχει ιδιαίτερη σημασία και που δεν έγινε, είναι ότι αυτό το σύστημα της συνεχούς ροής πληροφοριών θα πρέπει να είναι καλά οργανωμένο και να μην διακόπτεται, να έχει μία συνέχεια. Τότε μόνο θα μπορούμε να πούμε ότι φτιάχνουμε μία σταθερή βάση δεδομένων, που συνέχεια την εμπλουτίζουμε και αυτό θα αποτελέσει τον καλύτερο οδηγό στην παραπέρα ανάπτυξη του συστήματος υγείας στη χώρα μας. 
      Πάντως θεωρώ ότι τα περιθώρια έχουν εξαντληθεί και είναι κάτι που θα συμβάλει σημαντικά στην αναβάθμιση των παρεχομένων υπηρεσιών υγείας και νομίζω πως δεν υπάρχουν άλλα  περιθώρια. 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ ευχαριστώ.
      Τέταρτη είναι η με αριθμό 437/15-1-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος – ‘Αδωνι Γεωργιάδη προς τον Υπουργό Περιβάλλοντος, Χωροταξίας και Δημοσίων ‘Έργων, σχετικά με την θερμική επεξεργασία των αποβλήτων.
      Το περιεχόμενο της επίκαιρης ερώτησης του κ. Γεωργιάδη έχει ως εξής:
      «Κύριε Υπουργέ, όπως ξέρετε, οι κάτοικοι των περιοχών που πρόκειται να δημιουργηθούν Χ.Υ.Τ.Α. αντιδρούν έντονα (ως παράδειγμα αναφέρω το Γραμματικό και την Κερατέα). Επίσης, είναι και οικονομικά ασύμφοροι διότι απαιτούνται μεγάλες εκτάσεις για την κατασκευή τους, έχουν χρόνο λήξεως και επιπλέον η Ε.Ε. θεωρεί και σωστά την τεχνολογία αυτή ξεπερασμένη και δεν την υποστηρίζει. Στο τεύχος Νο 169 του Πανελλήνιου Συλλόγου Χημικών Μηχανικών (Ιούλιος-Αύγουστος-Σεπτέμβριος 2005) στην σελίδα τριάντα έξι διάβασα ένα αφιέρωμα από τους καθηγητές του Ε.Μ.Π. Α. Μπουντούρη, Επ. Βουτσά, Κ. Μαγούλα και Δ. Τάσιο ως προς την Θερμική Επεξεργασία-Ενεργειακή Αξιοποίηση Αποβλήτων.
      Εκεί αναλυτικότατα παρουσιάζονται τα πλεονεκτήματα μίας νέας τεχνολογίας, δηλαδή της τεχνολογίας της αεριοποιήσεως στερεών αποβλήτων με την μέθοδο Πλάσματος. Ειδικά για επικίνδυνα βιοϊατρικά ή βιομηχανικά τοξικά απόβλητα (περίπτωση Ασωπού και Δήμου Κορωπίου), η οποία εμφανίζεται ως η μόνη αξιόπιστος και αποτελεσματική μέθοδος. Μάλιστα ήδη το Ε.Μ.Π. έχει πιλοτικά εφαρμόσει στη Θήβα την τεχνολογία Πλάσματος με εξαιρετικά αποτελέσματα τα οποία έγιναν αποδεκτά και από την Ε.Ε. Η τεχνολογία αυτή, όπως τουλάχιστον παρουσιάζεται, είναι φιλική ως προς το περιβάλλον και οικονομικά συμφέρουσα, αφού εκτός της επιδοτήσεως από την Ε.Ε. παράγει και ενέργεια μέσω των αποβλήτων.
      Συνεπώς ερωτάται ο αρμόδιος Υπουργός:
      Έχετε εξετάσει την πιθανότητα αναπτύξεως σε ευρεία κλίμακα αυτής της νέας τεχνολογίας που ήδη εφαρμόζεται σε μεγάλες πόλεις του εξωτερικού, όπως στην Βιέννη της Αυστρίας, στην Ιαπωνία, στις Η.Π.Α. και στον Καναδά, ώστε να μην χρειαστεί να συγκρουστείτε με τους κατοίκους των περιοχών που θέλετε να φτιάξετε Χ.Υ.Τ.Α., αλλά και να λύσετε οριστικά το πρόβλημα των αποβλήτων;»
      Στην επίκαιρη ερώτηση του κ. Γεωργιάδη θα απαντήσει ο Υφυπουργός ΠΕΧΩΔΕ κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. Σε ό,τι αφορά το Υ.ΠΕ.ΧΩ.Δ.Ε. θα πρέπει να ξεκαθαρίσω ότι έχει ολοκληρωθεί το θεσμικό πλαίσιο το οποίο διέπει τα σχετικά με τη διαχείριση των στερεών αποβλήτων. Έχουμε δηλαδή θεσμοθετήσει πλήρως όλες τις μεθόδους διαχείρισης στερεών απορριμμάτων. 
      Για την θερμική επεξεργασία, την οποία αναφέρετε στο κείμενο της ερώτησής σας, το σχετικό θεσμικό πλαίσιο έχει ολοκληρωθεί από το 2005 με την έκδοση κοινής Υπουργικής απόφασης με αριθμό 22912. 
      Σύμφωνα με τον εθνικό σχεδιασμό για την διαχείριση των στερεών απορριμμάτων οι οργανισμοί Τοπικής Αυτοδιοίκησης Α΄ βαθμού είναι αρμόδιοι για τη συλλογή, για τη διαλογή, για τη μεταφορά των αποβλήτων.
      Σε ό,τι αφορά την ευθύνη για τη διάθεση των στερεών απορριμμάτων, αυτή ανήκει στους φορείς διαχείρισης των στερεών απορριμμάτων. Όπου δεν υφίσταται φορέας διαχείρισης, η οικεία Γενική Γραμματεία της περιφέρειας είναι υποχρεωμένη να συστήσει αναγκαστικό φορέα.
      Για να προχωρήσει, λοιπόν, μια μέθοδος όπως η αναφερόμενη στην ερώτηση, από τη στιγμή –επαναλαμβάνω- που προβλέπεται από το υφιστάμενο θεσμικό πλαίσιο, θα πρέπει να δημιουργηθεί ένα ολοκληρωμένο σύστημα διαχείρισης στερεών αποβλήτων και να υπάρχει ο αρμόδιος φορέας για να προωθήσει αυτό το σύστημα.
      Η ολοκληρωμένη διαχείριση περιλαμβάνει ουσιαστικά δύο βασικές μεθόδους. Η πρώτη αφορά στη συλλογή, στην ανακύκλωση, στην επεξεργασία του βιοαποδομήσιμου κλάσματος για παραγωγή κομπόστ και στην τελική διάθεση. Η δεύτερη ολοκληρωμένη μέθοδος αφορά στη συλλογή, στην ανακύκλωση, στη θερμική επεξεργασία και στην τελική διάθεση.
      Όποιο ολοκληρωμένο σύστημα και να επιλέξει ένας φορέας διαχείρισης απορριμμάτων, θα πρέπει αυτό να περιλαμβάνεται στον εγκεκριμένο περιφερειακό σχεδιασμό διαχείρισης στερεών απορριμμάτων, ο οποίος εκπονείται από την οικεία περιφέρεια και εγκρίνεται με απόφαση του Γενικού Γραμματέα της περιφέρειας.
      Τώρα, σε ό,τι αφορά το εργοστάσιο καύσης απορριμμάτων που υπάρχει στη Βιέννη και κατά καιρούς παρουσιάζεται ως μια ιδανική λύση για την αντιμετώπιση του θέματος των στερεών αποβλήτων, θα πρέπει να ληφθεί υπ’ όψιν –πέραν του γεγονότος ασφαλώς ότι η σύνθεση των απορριμμάτων στην Ελλάδα και στην Αυστρία δεν είναι ίδια- ότι εκεί ο φορέας διαχείρισης των απορριμμάτων εφαρμόζει πλήρως το σύστημα διαλογής των απορριμμάτων στην πηγή. Τα απορρίμματα εκεί ξεδιαλέγονται από τα νοικοκυριά και συλλέγονται σε διακριτά ρεύματα από το φορέα διαχείρισης των απορριμμάτων, διαχωρίζονται τα ανακυκλώσιμα υλικά, τα οποία προωθούνται για ανακύκλωση.
      Το υπόλοιπο κλάσμα των απορριμμάτων διαχωρίζεται από αυτό το κομμάτι το οποίο μπορεί να καεί και στα υπολείμματα, τα οποία οδηγούνται σε χώρους υγειονομικής ταφής υπολειμμάτων. Τέλος, αναφέρω ότι το κομμάτι αυτό των απορριμμάτων που δεν μπορεί να καεί οδηγείται σε κατάλληλη μορφή στο εργοστάσιο, το οποίο βρίσκεται μέσα στο αστικό κέντρο της Βιέννης, το οποίο διαθέτει τεχνολογίες αντιρρύπανσης προωθημένες πραγματικά, αλλά έχει, βεβαίως, και πολύ σημαντικό κόστος λειτουργίας.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ ευχαριστώ.
      Το λόγο έχει, ο ερωτών Βουλευτής, κ. Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Τύχη αγαθή, κυρία Πρόεδρε, προφανώς επειδή ακολουθεί η επερώτηση του ΠΑ.ΣΟ.Κ., που είναι εδώ στην Αίθουσα Βουλευτές από την Περιφέρεια Αττικής.
      Και πρέπει να πω ότι αυτό είναι θέμα, το οποίο ιδιαίτερα αφορά την Περιφέρεια Αττικής, κύριε Υπουργέ, και βέβαια όχι μόνο, γιατί όπως σίγουρα γνωρίζετε καλύτερα από μένα, η προσπάθεια εγκαταστάσεως Χ.Υ.Τ.Α. στην Περιφέρεια Αττικής απλώς δεν πρόκειται να περάσει. Η αντίδραση των κατοίκων είναι τόσο έντονη και πιστεύω απόλυτα δικαιολογημένη, ώστε είμαι απολύτως βέβαιος ότι, αν αυτό που έχει επιλέξει η Κυβέρνηση είναι να κάνει αυτό που εσείς μόλις τώρα παρουσιάσατε εδώ στη Βουλή, θα αποτύχετε και σε αυτό τον τομέα πλήρως.
      Γιατί; Όλη σας η τοποθέτηση –που στην ουσία, θα μου επιτρέψετε να πω ότι δεν έδωσε καμμία απάντηση στην ερώτησή μου- μου θυμίζει τις συνηθισμένες ρήσεις σας όταν προκύπτει ένα σκάνδαλο «το παραπέμπουμε στη δικαιοσύνη». Εγώ δεν σας ρώτησα ποιο είναι το θεσμικό πλαίσιο και όλα τα υπόλοιπα, το οποίο ούτως ή άλλως μπορείτε να αλλάξετε όποτε θέλετε.
      Αυτό που σας ρώτησα είναι εάν η Κυβέρνηση Καραμανλή έχει αποφασίσει, εφόσον ευαγγελίζεται τις μεταρρυθμίσεις, να πάει την Ελλάδα και στον τομέα διαχειρίσεως των απορριμμάτων στον 21ο αιώνα ή θέλει να μας κρατήσει στο Μεσαίωνα. Αυτό σας ρώτησα και σας έφερα συγκεκριμένα στοιχεία. Σε αυτό δεν μου απαντήσατε. Ελπίζω να το κάνετε στη δευτερολογία σας.
      Θέλω να εξηγήσω γιατί θεωρώ, απολύτως, δικαιολογημένες τις αντιδράσεις των κατοίκων. Εγώ μπορώ να δεχθώ ότι για λόγους μείζονος εθνικού και κοινωνικού συμφέροντος κάποιοι μπορεί να αδικούνται από μία κρατική απόφαση. Και ενδεχομένως να έπρεπε οι κάτοικοι της Περιφέρειας Αττικής και άλλων περιοχών της χώρας να είναι αυτοί που θα πλήρωναν το αναπόφευκτο κόστος μιας υποβάθμισης του περιβάλλοντος της περιοχής τους, γιατί κάπου πρέπει να πάνε τα απορρίμματα.
      Από τη στιγμή όμως που έρχεται το Εθνικό Μετσόβιο Πολυτεχνείο και σας λέει ότι πλέον δεν χρειάζεται να κάνετε Χ.Υ.Τ.Α. και ότι υπάρχουν άλλες τεχνολογίες, οι οποίες και οικονομικά συμφέρουσες είναι και επιδοτούνται και λύνουν το πρόβλημα, ποιος είναι ο λόγος να μένετε στο παρελθόν;
      Διαβάζω από το συγκεκριμένο δελτίο, που θα καταθέσω και στα Πρακτικά, τεσσάρων καθηγητών πανεπιστημίου. Γράφει: «Συμπεραίνεται ότι η αραιοποίηση πλάσματος αποτελεί την πλέον αποτελεσματική λύση από περιβαλλοντικής και ενεργειακής πλευράς». Και καταλήγουν οι καθηγητές του Πολυτεχνείου στο συμπέρασμα: «Η θερμική επεξεργασία με τεχνολογία πλάσματος πλεονεκτεί έναντι όλων των άλλων.
      Πρώτον, πλεονεκτεί, επειδή ελαχιστοποιεί την ποσότητα του στερεού υπολείμματος προς τελική ταφή.
      Δεύτερον, αποτελεί μια περιβαλλοντικά φιλική τεχνολογία επεξεργασίας αστικών απορριμμάτων και άλλων επικίνδυνων αποβλήτων, όπως η ιλύ από μονάδες βιολογικού καθαρισμού ή νοσοκομειακά απόβλητα» κ.λπ..
      Καταθέτω για τα Πρακτικά, κύρια Πρόεδρε, και το άρθρο από τον Πανελλήνιο Σύλλογο Χημικών Μηχανικών, για να είναι υπ’ όψιν του Υπουργείου, αλλά και όλη τη μελέτη του Εθνικού Μετσοβείου Πολυτεχνείου για το πώς εφαρμόστηκε πιλοτικά αυτή η τεχνολογία στη Βοιωτία, με πολύ μεγάλη επιτυχία, και με επιδότηση από την Ευρωπαϊκή Ένωση. 
      (Στο σημείο αυτό ο Βουλευτής κ. Σπυρίδων-Άδωνις Γεωργιάδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτό που θέλω να ρωτήσω και να μου απαντήσετε, είναι εάν η Κυβέρνηση Καραμανλή, σεβόμενη τις αντιδράσεις των κατοίκων, έχει καταλάβει ότι έχουμε μπει στον 21ο αιώνα και αφού ευαγγελίζεται τις μεταρρυθμίσεις, ας κάνει και μια μεταρρύθμιση και να πάψουν να τρέχουν όλοι οι Έλληνες στα δικαστήρια. 
      Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Θα επιχειρήσω να απαντήσω στον κύριο συνάδελφο, ο οποίος μπλέκει σκάνδαλα Μεσαίωνα και διαχείριση στερεών απορριμμάτων! Απάντησα πολύ ξεκάθαρα στην πρωτομιλία μου και θα επαναλάβω, για να καταστούν, απολύτως, σαφή σ’ αυτήν την Αίθουσα, τα εξής: 
      Πρώτον, το θεσμικό πλαίσιο σε ό,τι αφορά τη διαχείριση των στερεών απορριμμάτων είναι πληρέστατο και περιλαμβάνει όλες τις μεθόδους που μπορεί κάποιος να μελετήσει και να εφαρμόσει.
      Δεύτερον, επαναλαμβάνω ότι ο σχεδιασμός είναι αποκεντρωμένος στη χώρα. Αυτό είπα και προηγουμένως. Οποιαδήποτε μέθοδος ακολουθηθεί θα πρέπει να επιλεγεί από την Τοπική Αυτοδιοίκηση, από το φορέα διαχείρισης των στερεών απορριμμάτων και θα πρέπει να δει κάποιος εάν είναι συμβατή η μέθοδος που θέλει να ακολουθήσει με τον περιφερειακό σχεδιασμό. Ακόμη και αν δεν είναι συμβατή με τον περιφερειακό σχεδιασμό, μπορεί ο περιφερειακός σχεδιασμός να τροποποιηθεί.
      Υπάρχει μια παράμετρος, η οποία είναι σημαντική σε ό,τι αφορά τη διαχείριση των στερεών απορριμμάτων και απ’ ό,τι άκουσα στην ομιλία σας, κύριε συνάδελφε, δεν το αναφέρατε. Έχει να κάνει με το κόστος διαχείρισης των στερεών απορριμμάτων. Υπάρχουν, όπως προείπα, πολλές μέθοδοι που είναι εφαρμόσιμες. Άλλες είναι λιγότερο φιλικές προς το περιβάλλον, άλλες είναι περισσότερο φιλικές και, βεβαίως, το κόστος διαχείρισης παίζει πάρα πολύ σημαντικό ρόλο, διότι όπως γνωρίζετε πολύ καλά, καταβάλλεται από τον Έλληνα πολίτη.
      Θέλω, λοιπόν, να αναφέρω ότι, εφόσον ένας φορέας διαχείρισης στερεών απορριμμάτων επιλέξει τη μέθοδο αποκομιδής, επεξεργασίας και τελικής διάθεσης σε χώρο υγειονομικής ταφής απορριμμάτων, το κόστος για τη χώρα μας είναι της τάξεως των 60 έως 80 ευρώ ανά τόνο. Εάν επιλεγεί η λύση της καύσης, το κόστος διαχείρισης αυξάνεται σημαντικά. Το περιβαλλοντικό όφελος είναι ασφαλώς πολύ σημαντικό, αλλά θα πρέπει να πούμε ότι το μέσο οικονομικό κόστος για τη χώρα εκτιμάται σε 140 έως 160 ευρώ ανά τόνο.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Εισερχόμαστε στη συζήτηση των επίκαιρων ερωτήσεων δεύτερου κύκλου.
      Πρώτη είναι η με αριθμό 408/14-1-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Αράπογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την τμηματική εκποίηση των ακινήτων του πρώην εργοστασίου «ΔΙΑΝΑ» κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Στα Δικαστήρια της Θεσσαλονίκης πρόκειται να εξετασθεί την ερχόμενη Πέμπτη 10 Ιανουαρίου, το αίτημα των συνδίκων, που έχουν κατασχέσει, λόγω οφειλών, το πρώην εργοστάσιο φυτοφαρμάκων «ΔΙΑΝΑ». Οι σύνδικοι ζητούν από τη δικαιοσύνη την άδεια να προχωρήσουν στην εκποίηση δύο αγροτεμαχίων συνολικής έκτασης πέντε περίπου στρεμμάτων, όπου υπάρχουν αποθηκευτικοί χώροι του πρώην εργοστασίου.
      Μεγάλες ποσότητες ληγμένων φυτοφαρμάκων και άλλων διατάξεων τοξικών υλικών «συσκευασμένων» σε βαρέλια και σάκους, παρέμειναν για χρόνια στον αύλειο χώρο του εργοστασίου, εκτεθειμένα στα καιρικά φαινόμενα. Με τη φθορά των «συσκευασιών» και κυρίως εξαιτίας δύο μεγάλων πυρκαγιών που εκδηλώθηκαν στο χώρο αυτό, πολλές ουσίες διασκορπίστηκαν και με τις βροχές εμπότισαν το έδαφος του οικοπέδου με τοξικές ουσίες.
      Απαντώντας σε σχετική ερώτησή μου, ο κύριος Υπουργός ΠΕ.ΧΩ.Δ.Ε. ανέφερε στο με αριθμόν πρωτοκόλλου 3520Β έγγραφό του στις 21-10-2005:
      «…Σύμφωνα με την ισχύουσα εθνική νομοθεσία για τη διαχείριση των επικίνδυνων αποβλήτων, η εξυγίανση και αποκατάσταση χώρων που έχουν ρυπανθεί από επικίνδυνα απόβλητα –συμπεριλαμβανομένης και της ευθύνης συλλογής και απομάκρυνσης τυχόν αποθηκευμένων αποβλήτων- βαρύνει τον κάτοχο των αποβλήτων…»
      Δεδομένου ότι ήδη έχουν διατεθεί 2,3 εκατομμύρια ευρώ Ελλήνων φορολογούμενων για την απομάκρυνση των επικίνδυνων ουσιών και απαιτείται ακόμη μεγαλύτερο ποσό για την εξυγίανση του εδάφους, ερωτάται ο κύριος Υπουργός:
      1. Γιατί δεν απαιτεί από τους συνδίκους το ποσό που διατέθηκε για την απομάκρυνση των επικίνδυνων ουσιών από τους χώρους του πρώην εργοστασίου «ΔΙΑΝΑ», καθώς και αυτό που θα απαιτηθεί για την εξυγίανση του εδάφους; Γιατί δε προχωρά σε μελέτη καταγραφής της μόλυνσης του εδάφους;
      2. Γιατί δεν συμψηφίζει τα ποσά αυτά με την αξία της έκτασης του πρώην εργοστασίου και την απόδοσή του στην τοπική κοινωνία για τη μετατροπή του σε χώρο πρασίνου;».
      Στην επίκαιρη ερώτηση της κ. Αράπογλου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      Ορίστε, κύριε Υφυπουργέ, έχετε το λόγο.
      	ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      	Θέλω να ξεκαθαρίσω από την αρχή ότι το θέμα της ερώτησης δεν αφορά, κυρία συνάδελφε, το Υ.ΠΕ.ΧΩ.Δ.Ε. και θα ξεκαθαρίσω αμέσως μετά γιατί. Η εμπλοκή του δημοσίου και συγκεκριμένα των Υπουργείων ΠΕ.ΧΩ.Δ.Ε., Αγροτικής Ανάπτυξης και Τροφίμων και Μακεδονίας-Θράκης, στο θέμα της απομάκρυνσης των αποβλήτων από το πρώην εργοστάσιο «ΔΙΑΝΑ», στη Νέα Ευκαρπία Θεσσαλονίκης, προέκυψε, λόγω της μεγάλης έκτασης του θέματος, αλλά και της απόλυτης ανάγκης λήψης μέτρων, έτσι ώστε και το περιβάλλον να προστατευτεί και η δημόσια υγεία.
      	Διευκρινίζεται ότι έχει οριστεί από το Πρωτοδικείο πτωχεύσεων σύνδικος πτώχευσης. Από το 2005 με απόφαση του Νομάρχη Θεσσαλονίκης έχει συσταθεί επιτροπή καταγραφής, η οποία έχει κάνει αναλυτική καταγραφή όλων των υπολοίπων ληγμένων φυτοφαρμάκων που υπήρχαν στο εργοστάσιο «ΔΙΑΝΑ». Για να ολοκληρωθεί το συντομότερο δυνατό η απομάκρυνση των υλικών, με πρωτοβουλία του Υπουργείου Μακεδονίας-Θράκης έχει συσταθεί επιτροπή παρακολούθησης και συντονισμού των διαδικασιών και της εποπτείας των αναγκαίων εργασιών. Μετά την υπογραφή της προγραμματικής σύμβασης για τη συλλογή μεταφοράς στο εξωτερικό και ασφαλή διάθεση των αποβλήτων του εργοστασίου «ΔΙΑΝΑ», συνολικού ύψους 2,2 εκατομμυρίων ευρώ, υπεγράφη τον Απρίλιο του 2006, σύμβαση ανάθεσης έργου, μεταξύ της Νομαρχίας Θεσσαλονίκης και της εταιρείας CINAR Α.Ε. 
      Το έργο της απομάκρυνσης των αποβλήτων που προβλεπόταν από την προαναφερόμενη σύμβαση έργου έχει ολοκληρωθεί και ο χώρος έχει παραδοθεί στο σύνδικο πτώχευσης, ο οποίος παραμένει διαχειριστής του χώρου και είναι υπεύθυνος για τη φύλαξή του. Η Περιφέρεια Κεντρικής Μακεδονίας έχει απευθυνθεί στο σύνδικο πτώχευσης, επισημαίνοντάς του τις υποχρεώσεις που απορρέουν από τη νομοθεσία για τον παραγωγό ή τον κάτοχο επικινδύνων αποβλήτων.
      	Αρμόδια, λοιπόν, για να προβεί στις απαραίτητες ενέργειες για την υλοποίηση της προγραμματικής σύμβασης, συμπεριλαμβανομένων αυτών που αφορούν στις αξιώσεις του δημοσίου, έναντι του οικοπέδου, είναι η επιτροπή παρακολούθησης της απομάκρυνσης και καταστροφής των υπολοίπων φυτοφαρμάκων, η οποία προεδρεύεται από το Γενικό Διευθυντή του Υπουργείου Μακεδονίας-Θράκης.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου):  Η κ. Αράπογλου έχει το λόγο.
      ΧΡΥΣΗ ΑΡΑΠΟΓΛΟΥ: Κύριε Υπουργέ, κατ’ αρχήν είναι ακατανόητο αυτό το οποίο λέτε, ότι δεν έχει ευθύνη η Κυβέρνηση και το Υπουργείο και έχει μία επιτροπή, η οποία έχει συσταθεί το 2005 για την καταγραφή. Η καταγραφή έγινε. Επιτροπή για την καταγραφή των συνεπειών στα παιδιά που παίζουν μέσα στα είκοσι επτά στρέμματα που είναι χυμένα υγρά από μετασχηματιστές, αμιαντολαμαρίνες που φεύγουν συνέχεια η μία πίσω από την άλλη και τοξικά απόβλητα, τα οποία φαντάζομαι ότι δεν τολμάτε να πείτε τη σύνθεσή τους, μπορείτε να μας πείτε ποιος τα κάνει; «Επιτροπή θανάτων», δηλαδή, ποιος θα κάνει, ποιος θα καταγράψει;
      Εάν το Υ.ΠΕ.ΧΩ.Δ.Ε., λοιπόν, δεν είναι υπεύθυνο γι’ αυτό, κατ’ αρχήν καλό είναι να βγάλει το ΠΕ. και να μείνει ΧΩ.Δ.Ε. Κατά δεύτερον, εάν θέλουμε να κάνουμε σοβαρή συζήτηση στη Βουλή και αισθάνεστε ότι εσείς δεν μπορείτε να απαντήσετε, θα έπρεπε να πείτε σε ένα συνάδελφό σας να έλθει να μιλήσουμε.
      Η ερώτησή μου, λοιπόν, είναι συγκεκριμένη. Δεν θέλω να μου αναφέρετε το ιστορικό, το γνωρίζω πάρα πολύ καλά και το αναφέρει και μέσα η ερώτησή  μου. Η ερώτησή μου έχει ως εξής:
       Πρώτον, μέχρι σήμερα το δημόσιο έχει πληρώσει 2.000.000 ευρώ περίπου και δεν έχει καταταχθεί στον κατάλογο των δικαιούχων πτώχευσης του εργοστασίου. Γιατί;
       Δεύτερον, αυτά τα χρήματα που έχει δώσει το δημόσιο τα έχετε ζητήσει από την Εθνική Τράπεζα και τους υπολοίπους συνδίκους της πτώχευσης; 
      Τρίτον, υπάρχει –και για ποιο λόγο δεν υπάρχει, γιατί δεν υπάρχει- φύλαξη του εργοστασίου; Γνωρίζετε ότι υπάρχουν σπίτια κολλημένα στο εργοστάσιο, τα οποία υδρεύονται, πίνουν νερό, δίπλα από τους μετασχηματιστές και όλα αυτά τα υγρά, τα οποία κυκλοφορούν; Ξέρετε ότι προσπάθησα να μπω στο χώρο πριν από δύο χρόνια και ο ένας υπάλληλος της ιδιωτικής εταιρείας φύλαξης που φύλαγε -μετά από πολλές προσπάθειες τις οποίες κάναμε και έβαλε μια ιδιωτική εταιρεία για λίγους μήνες το Υπουργείο Μακεδονίας-Θράκης- o μοναδικός που υπήρχε, δεν μου επέτρεψε να μπω από την κεντρική είσοδο, γιατί λέει δεν φορούσα μάσκα; Φυσικά μπήκα από τη διπλανή είσοδο, όπου έπαιζαν είκοσι πέντε παιδιά μέσα στο εργοστάσιο. 
      Η ερώτησή μου, λοιπόν, είναι συγκεκριμένη, αν ισχύει στην Ελλάδα το: «ο ρυπαίνων πληρώνει», εάν το δημόσιο, το οποίο μέχρι σήμερα έχει δώσει 2,2 εκατομμύρια ευρώ, έχει κάνει οποιαδήποτε κίνηση εναντίον του ρυπαίνοντος, ποια είναι η σχέση του με την Εθνική Τράπεζα και τι έχετε ζητήσει μέχρι σήμερα από την Εθνική Τράπεζα, αν πρόκειται να εξυγιανθεί το έδαφος, διότι χρειάζεται άμεση εξυγίανση, όπως λένε οι επιτροπές στις οποίες αναφερθήκατε, και βεβαίως εάν θα σταματήσετε αυτό το αστείο της κατάτμησης και των πλειστηριασμών, που ξεκινάνε οι πλειστηριασμοί από διακόσιες και τριακόσιες χιλιάδες ευρώ το στρέμμα, ώστε να αποδοθούν, αφού καθαριστούν, τα είκοσι επτά αυτά στρέμματα στην περιοχή, στους γύρω δήμους δηλαδή, είναι η περιοχή της Νικόπολης, ανάμεσα στη Σταυρούπολη, την Ευκαρπία και την Πολίχνη, που είναι το ελάχιστο που μπορείτε να κάνετε και το ελάχιστο που μπορούμε να κάνουμε όλοι μας για τους κατοίκους που εισπνέουν και που πίνουν εδώ και πάρα πολλά χρόνια ουσίες τις οποίες δεν τολμούμε να κατονομάσουμε μέσα σ’ αυτήν την Αίθουσα. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε το λόγο για να δευτερολογήσετε. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Δεν είπα, κυρία συνάδελφε, ότι δεν έχει ευθύνη το Υ.ΠΕ.ΧΩ.Δ.Ε.. Είπα απλώς και ξεκάθαρα ότι τα ερωτήματα τα οποία θέτετε δεν ανήκουν στην αρμοδιότητα του Υ.ΠΕ.ΧΩ.Δ.Ε.. 
      ΧΡΥΣΗ ΑΡΑΠΟΓΛΟΥ: Ε, συνεννοηθείτε!
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θέτετε θέματα πλειστηριασμών, θέτετε θέματα οικονομικά, θέτετε θέματα «σεκιούριτι». Η απάντησή μου, λοιπόν, είναι πολύ απλή. Θα μπορούσατε να έχετε απευθύνει τη συγκεκριμένη ερώτηση...
      ΧΡΥΣΗ ΑΡΑΠΟΓΛΟΥ: Θέμα περιφρούρησης του περιβάλλοντος είναι!
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Παρακαλώ.
      ΧΡΥΣΗ ΑΡΑΠΟΓΛΟΥ: Εγώ σας παρακαλώ! 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Παρακαλώ, κυρία Πρόεδρε.  
      ΠΡΟΕΔΡΕΥΟΥΣΑ (Βέρα Νικολαΐδου): Μην κάνετε διάλογο. Κυρία Αράπογλου, έχετε ολοκληρώσει. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θα παρακαλούσα απλώς να έχετε καταθέσει την ερώτησή σας στους συναρμόδιους Υπουργούς. Εσείς, κυρία συνάδελφε, την έχετε καταθέσει μόνο στο Υ.ΠΕ.ΧΩ.Δ.Ε. και θέτετε θέματα «σεκιούριτι». 
      ΧΡΥΣΗ ΑΡΑΠΟΓΛΟΥ: Και τι δεν έχουμε κάνει εκεί πέρα!
      ΠΡΟΕΔΡΕΥΟΥΣΑ (Βέρα Νικολαΐδου): Μπορείτε να επανέλθετε. Δεν έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Σύμφωνα, λοιπόν, με την κοινή υπουργική απόφαση 13588/2006 που αφορά στον εθνικό σχεδιασμό για τη διαχείριση επικινδύνων αποβλήτων για τις περιπτώσεις εγκαταλελειμμένων χώρων και μέχρις ότου διαπιστωθεί η ταυτότητα του παραγωγού των επικίνδυνων αποβλήτων, αρμόδιος φορέας είναι η οικεία περιφέρεια. Μόλις διαπιστωθεί η ταυτότητα του παραγωγού ή κατόχου επικινδύνων αποβλήτων, η δαπάνη καταλογίζεται αμέσως σ’ αυτόν. 
      ΧΡΥΣΗ ΑΡΑΠΟΓΛΟΥ: Γιατί δεν καταλογίζεται; Αυτό σας ρωτώ! 
      ΠΡΟΕΔΡΕΥΟΥΣΑ (Βέρα Νικολαΐδου): Σας παρακαλώ, κυρία συνάδελφε.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Όπως είπα και προηγουμένως, το Υπουργείο Μακεδονίας-Θράκης και πήρα στοιχεία και από το Υπουργείο Μακεδονίας για να απαντήσω όσο το δυνατόν πιο ολοκληρωμένα, εκπροσωπώντας το ελληνικό δημόσιο, θα διεκδικήσει από το φυσικό ή νομικό πρόσωπο που έχει την υποχρέωση μεταφοράς αυτών των επικίνδυνων φυτοφαρμάκων την επιστροφή όλων των δαπανών απομάκρυνσης αυτών των επικίνδυνων αποβλήτων. 
      Ευχαριστώ πολύ, κυρία Πρόεδρε. 
      ΧΡΥΣΗ ΑΡΑΠΟΓΛΟΥ: Κυρία Πρόεδρε, θα ήθελα να πω κάτι διαδικαστικά. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρία συνάδελφε, δεν υπάρχει διαδικαστικό θέμα. Εάν δεν σας καλύπτει η απάντηση του Υπουργού, μπορείτε να επανέλθετε. 
      ΧΡΥΣΗ ΑΡΑΠΟΓΛΟΥ: Προς το Προεδρείο είναι το διαδικαστικό θέμα. 
      ΠΡΟΕΔΡΕΥΟΥΣΑ (Βέρα Νικολαΐδου): Δεν υπάρχει διαδικαστικό θέμα. Σας παρακαλώ. Μπορείτε να επανέλθετε. 
      Η δεύτερη με αριθμό 441/15-1-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Μωραΐτη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων μείωσης του κόστους της αγροτικής παραγωγής και προστασίας του αγροτικού εισοδήματος δεν συζητείται λόγω κωλύματος του κυρίου Υπουργού. 
      Η τρίτη με αριθμό 435/15-1-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Υγείας και Κοινωνικής Αλληλεγγύης, σχετικά με τη μη καταβολή κονδυλίων παροχής νομικής βοήθειας στον Ο.ΚΑ.ΝΑ. επίσης δεν συζητείται λόγω κωλύματος του κυρίου Βουλευτή. 
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 7/13-11-2007 επερώτηση των Βουλευτών του ΠΑ.ΣΟ.Κ., κ.κ. Θεοδώρου Πάγκαλου, Παρασκευής Χριστοφιλοπούλου, Βασιλείου Οικονόμου, Κωνσταντίνου Βρεττού, Βάσως Παπανδρέου, Μιχαήλ Χρυσοχοΐδη, Μαρίας Δαμανάκη, Τηλέμαχου Χυτήρη και Απόστολου Κακλαμάνη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την Έκθεση του Ινστιτούτου Γεωλογικών Μεταλλευτικών Ερευνών για τα νερά της Αττικής. 
      Κατά τη συζήτηση της επερώτησης των Βουλευτών του ΠΑ.ΣΟ.Κ. για τα νερά της Αττικής ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπυρίδων Χαλβατζής ορίζει ως Κοινοβουλευτικό Εκπρόσωπο το Βουλευτή κ. Δήμο Κουμπούρη. 
      Από το Συνασπισμό Ριζοσπαστικής Αριστεράς ο Πρόεδρός του Αλέξανδρος Αλαβάνος ορίζει Κοινοβουλευτικό Εκπρόσωπο το Βουλευτή κ. Αθανάσιο Λεβέντη. 
      Από το ΛΑ.Ο.Σ. ο Κοινοβουλευτικός Εκπρόσωπος  κ. Αϊβαλιώτης ορίζει ως Κοινοβουλευτικό Εκπρόσωπο τον Βουλευτή κ. Βαϊτση Αποστολάτο. 
      Το λόγο έχει ο, πρώτος επερωτών, κ. Οικονόμου. 
      ΒΑΣΙΛΕΙΟΣ ΟΙΚΟΝΟΜΟΥ: Κύριε Υπουργέ, με αφορμή την έκθεση του Ι.Γ.Μ.Ε.  η οποία πήρε μεγάλη διάσταση μέσα από τη δημοσιοποίησή της από κεντρικά φύλλα έρχεται σε συζήτηση εδώ στη Βουλή το μεγάλο πλέον ζήτημα της δημόσιας υγείας, της ποιότητας ζωής και το πώς μπορούμε πλέον να συζητάμε για τη ζωή μας στην Αττική συνολικά για το θέμα του νερού και του υδροφόρου ορίζοντα. Νομίζω ότι αυτή η συζήτηση που θα κάνουμε σήμερα είναι ενδεικτική γιατί βέβαια αυτό το οποίο υφίσταται σήμερα στην Αττική μπορεί να υφίστανται και σε όλη την Ελλάδα. Είναι ένα στοιχείο το οποίο θα πρέπει μια συντεταγμένη και ευνομούμενη πολιτεία να εξασφαλίζει στους πολίτες της σε όλη την επικράτεια, δηλαδή το στοιχειώδες προνόμιο να μπορούν οι πολίτες να πίνουν νερό και να μην κάνουν «το σταυρό τους» για το τι θα ξημερώσει την άλλη μέρα ή τις επόμενες ημέρες. 
      Μιλάμε λοιπόν, για την Αττική ως πρώτο κλασικό παράδειγμα όπου έχουμε πλέον και μελέτες, έρευνες και θέματα τα οποία έχουν ερευνηθεί  καθώς υπήρξαν υποψίες και καταγγελίες, έχουμε ανοικτά ζητήματα. 
      Επιστημονικοί φορείς οι οποίοι ήρθαν αλληλέγγυοι στους πολίτες και στους φορείς της Τοπικής Αυτοδιοίκησης ερεύνησαν ζητήματα τα οποία συζητούνται και πήραν τελικά υπόσταση πραγματικών μελετών και ερευνών οι οποίες διαφωτίζουν πολλά θέματα. Μάλιστα έμαθα ότι  η Έκθεση  η οποία  ανακοινώθηκε και δημοσιοποιήθηκε δυσαρέστησε όχι όσο αφορά τα πραγματικά στοιχεία της τον Υπουργό ΠΕ.ΧΩ.Δ.Ε. κ. Σουφλιά, αλλά το ότι δημοσιοποιήθηκε. Αυτό τον ενόχλησε και εξέφρασε με ποικίλους τρόπους αυτήν την ενόχλησή του και προς το Ι.Γ.Μ.Ε. και προς διάφορα άλλα πρόσωπα και φορείς. Δηλαδή ο κ. Σουφλιάς καθ’ ύλην αρμόδιος Υπουργός ενοχλήθηκε όχι για το κατ’ ουσίαν πραγματικό πρόβλημα, αλλά γιατί ανακοινώθηκε και πήρε διάσταση. 
      Αυτό καταδεικνύει, κατά τη δική μου  άποψη, τον υποκριτικό και αναξιόπιστο  τρόπο με τον οποίο χειρίζεται τα θέματα του Υπουργείου του ο κ. Σουφλιάς. Αυτό είναι μια αφορμή για να βγάλω, εγώ προσωπικά, αυτό το συμπέρασμα. Υπάρχουν και πολλά άλλα ζητήματα στα οποία μπορώ να αποδείξω ότι ο κ. Σουφλιάς πρέπει να είναι από τους χειρότερους Υπουργούς ΠΕ.ΧΩ.Δ.Ε. ειδικά όσον αφορά στα θέματα περιβάλλοντος τα τελευταία χρόνια σ’ αυτήν τη χώρα. 
      Έχουμε λοιπόν, μία Αττική η οποία σε επίπεδο Εκλογικής Περιφέρειας Ανατολικής και Δυτικής Αττικής σημείωσε τη μεγαλύτερη πληθυσμιακή αύξηση όλης της  χώρας στην απογραφή του 2001. Αυτή η επιβάρυνση από το νέο πληθυσμό ήταν φανερό ότι θα συνοδευόταν από οικονομική ανάπτυξη της περιοχής. Τις προηγούμενες δεκαετίες είχαμε αυτή τη στρεβλή ανάπτυξη στην περιοχή του Θριασίου Πεδίου της Δυτικής Αττικής όπου έλαβε χώρα το μεγαλύτερο κομμάτι της βιομηχανικής ανάπτυξης της χώρας. Αυτό έχει τα καλά του και τα κακά του. Ανοίξανε δουλειές, δούλεψε ο κόσμος, αλλά η ποιότητα ζωής και το πώς ζει τελικά αυτός ο κόσμος, νομίζω ότι σήμερα είναι ένα ζητούμενο, ένα θέμα που πρέπει να το δούμε πολύ σοβαρά. 
      Στα Μεσόγεια δεν είχαμε την ανάπτυξη της βαριάς βιομηχανίας. Έχουμε όμως την ανάπτυξη του αεροδρομίου εκεί, την ανάπτυξη του δευτερογενούς τομέα οικονομίας, επιχειρήσεων και βεβαίως τη μεταφορά του κόσμου στη βόρεια Αττική και προς τα Μεσόγεια, δηλαδή, σε τελευταία ανάλυση, έξω από την Αθήνα, μια Αθήνα που βρίσκεται σε πλήρη πλέον τελμάτωση, κατά τη δική μου άποψη και σε μεγάλα αδιέξοδα, τα οποία ο πληθυσμός αρχίζει να καταλαβαίνει και αποχωρεί, παίρνοντας τους δρόμους για τις πιο έξω περιοχές. 
      Όλη αυτή, λοιπόν, η ανάπτυξη και στα Μεσόγεια είχε ως αποτέλεσμα την επιβάρυνση του περιβάλλοντος. Όσοι ξεκίνησαν από την Κυψέλη, το Παγκράτι, τους Αμπελόκηπους και πήγαν στα χωριά της βόρειας Αττικής ή στις εξοχικές τους κατοικίες προς το Κορωπί, το Λαύριο ή το Λαγονήσι, είχαν στο μυαλό τους ένα πολύ πιο ωραίο περιβάλλον, μια πολύ καλύτερη ποιότητα ζωής. 
      Συγχρόνως, όμως, η ανάπτυξη αυτών των οικονομικών δραστηριοτήτων έφερε τα αποτελέσματα που σήμερα καλούμαστε να δούμε, τουλάχιστον, μέσα από αυτή την επερώτηση. Να δούμε βέβαια, κύριε Υπουργέ, αυτήν τη μεγάλη οικονομική ανάπτυξη, αλλά να δούμε τι κάνει και η πολιτεία για να εξασφαλίσει στοιχειώδη δικαιώματα, συνταγματικά κατοχυρωμένα, τα οποία κάθε πολίτης θεωρεί εκ των ων ουκ άνευ, για να μπορούμε να τα συζητάμε στη διαπραγμάτευσή τους. 
      Και όμως σήμερα, το 2008, είμαστε υποχρεωμένοι ακόμη να συζητάμε για το αν θα έχουμε αποχετευτικό σύστημα στα Μεσόγεια. Είμαστε αναγκασμένοι να το κάνουμε με πάρα πολλές ερωτήσεις, ασκώντας κοινοβουλευτικό έλεγχο. Εδώ είναι και οι άλλοι Βουλευτές Αττικής, ο κ. Πάγκαλος, η κ. Χριστοφιλοπούλου και ο ομιλών, που νομίζω ότι μας έχετε συχνούς επισκέπτες και μέσα από τον κοινοβουλευτικό έλεγχο για τέτοια ζητήματα. 
      Ο παρακηφίσιος αγωγός, το ζήτημα δηλαδή του αποχετευτικού συστήματος στη βόρεια Αττική, ήρθε στην επιφάνεια νομίζω πολύ πρόσφατα. Δώσατε μια απάντηση. Ο κ. Πάγκαλος το έφερε και με επίκαιρη ερώτηση εδώ, όπως και εγώ στο παρελθόν είχα κάνει ερώτηση γι’ αυτό. Όλοι θέτουμε, λοιπόν, ζητήματα που έθετε η Τοπική Αυτοδιοίκηση, ζητήματα που αφορούν την ποιότητα ζωής των πολιτών, αν υπάρχει δηλαδή αποχετευτικό σύστημα στη βόρεια Αττική. 
      Επίσης, μπήκε το μέγα ζήτημα της μόλυνσης της Λίμνης του Μαραθώνα. Είναι ένα πολύ λεπτό σημείο, όπως καταλαβαίνετε, γιατί απ’ αυτή τη λίμνη υδρεύεται και η πρωτεύουσα, δευτερευόντως βέβαια. Δώσατε μία απάντηση στο ότι καλύπτετε το συνολικό ποσό –όπως είπατε μετά και από τις δικές μας πιέσεις- για την κατασκευή του παρακηφίσιου. Είναι μία θετική εξέλιξη και πρέπει να το ομολογήσω. 
      Υπάρχουν, όμως, θέματα τα οποία «πελαγοδρομούν», είναι θέματα που εμπλέκονται στις γραφειοκρατίες της Κυβέρνησης και της Δημόσιας Διοικήσεως, που η Κυβέρνηση δεν μπορεί να επιβάλλει, γιατί περί άλλα τυρβάζει, κατά τη δική μου άποψη. Σε τελική ανάλυση είναι ζητήματα, τα οποία θα έπρεπε να είχαμε αντιμετωπίσει χθες, με την ευθύνη και των προηγούμενων κυβερνήσεων -θα πω εγώ- πολλές φορές που δεν τα αντιμετώπισαν χθες. 
      Όμως, κύριε Υπουργέ, δεν μπορούμε κάθε φορά να κοιτάμε το χθες. Το καλύτερο είναι να κοιτάμε το μέλλον. Βλέπουμε το σήμερα για να αντιμετωπίσουμε το αύριο. Αν μείνουμε μόνο σ’ ένα λόγο για το χθες, θα γίνουμε γραφικοί και μη ωφέλιμοι για την πατρίδα μας. 
      Ας πούμε, λοιπόν, ότι εκεί δρομολογείται μία λύση. Στο Θριάσιο το αποχετευτικό σύστημα έχει πάρει το δρόμο του. Η Νομαρχιακή Αυτοδιοίκηση έχει δώσει καλές εξετάσεις, έχει δρομολογήσει τα ζητήματα, που είναι σε φάση υλοποίησης. 
      Στα Μεσόγεια, όμως, δεν έχουμε αποχετευτικό σύστημα. Ο πολίτης αναγκάζεται να διαχειρίζεται τα λύματά του το 2008, με τρόπους εξωφρενικά ξεπερασμένους και όλη αυτή η συζήτηση να γίνεται σήμερα, το 2008 και η Κυβέρνηση να μην παίρνει θέση. 
      Η Τοπική Αυτοδιοίκηση φωνάζει συνέχεια. Επιβαρύνεται ο υδροφόρος ορίζοντας των Μεσογείων και κανείς δεν παίρνει θέση ούτε μας λέει την άποψή του για το τι θα κάνει. Στη Βουλή έχουμε φέρει το θέμα στον κοινοβουλευτικό έλεγχο. Δεν θα τα επαναλάβω, όμως. Σήμερα είναι μία καλή ευκαιρία, κύριε Υπουργέ, να μας πείτε τι σκοπεύετε να κάνετε για το αποχετευτικό σύστημα των Μεσογείων.
      Απορρίμματα, παράνομες χωματερές, ζητήματα τα οποία προκύπτουν βέβαια και τα οποία δημιουργούν το πρόβλημα στον υδροφόρο ορίζοντα. 
      Είδα, εχθές, τη δενδροφύτευση στο Γραμματικό, στον τόπο του μαρτυρίου των άτυχων ανθρώπων του αεροπορικού δυστυχήματος, όπου είναι ο χώρος στον οποίο υποτίθεται ότι θα φτιαχτεί ο Χ.Υ.Τ.Α. στο Γραμματικό. Υπάρχει η σκέψη -άκουσα και την επίκαιρη ερώτηση του κ. Γεωργιάδη και θα το συνδυάσω- και λέμε το εξής. Το ζήτημα των απορριμμάτων σκοπεύει η Κυβέρνηση να το αντιμετωπίσει; Όπως είχε διαμορφωθεί το ζήτημα και όπως είχε δρομολογηθεί, όπως φαίνεται δεν μπορεί να προχωρήσει. 
      Η Ανατολική Αττική και η Δυτική Αττική τα ζητήματα των παράνομων χωματερών σίγουρα πρέπει να τα αντιμετωπίσουν, δεν το συζητάμε, άλλωστε υπάρχει εισαγγελική παραγγελία και υπάρχουν τα πρόστιμα στην Ευρωπαϊκή Ένωση. Δεν πρέπει, κύριε Υπουργέ, να αντιμετωπίσει το αντίστοιχο ζήτημα και η πρωτεύουσα; Δηλαδή, να δει η Ανατολική Αττική και η Δυτική Αττική το πρόβλημά της, αλλά να δει και η Αθήνα και ο Πειραιάς το πρόβλημά τους. Δεν πρέπει να τα δούμε αυτά τα ζητήματα; Τα λατομεία δεν πρέπει να τα δούμε; 
      Μιλάμε σήμερα, το 2008 και έχουμε ανοιχτές αυτές τις πληγές που επιβαρύνουν το περιβάλλον στην Ανατολική Αττική; Ακούμε μάλιστα έκπληκτοι ότι αυτά τα ζητήματα συνδέονται μ' αυτό το τεράστιο σκάνδαλο, το οποίο βρίσκεται σε εξέλιξη ακόμα και μιλάω για τις αδειοδοτήσεις που έδωσε ο κ. Ζαχόπουλος, ειδικά για τα λατομεία στο Μαρκόπουλο. Δεν είναι μεγάλα ζητήματα αυτά για το περιβάλλον που ζούμε; 
      Πρέπει να υπάρχει ο έλεγχος αυτής της οικονομικής δραστηριότητας. Θα μου πείτε: «δεν είναι δική μου αρμοδιότητα». Άκουσα τι απαντήσατε προηγουμένως στην κ. Αράπογλου. Αποσείετε από πάνω σας τις ευθύνες. «Πηγαίνετε στον κύριο Νομάρχη»! Έτσι δεν θα μας πείτε; Δεν είναι όμως έτσι. Το θέμα δεν είναι ο ένας να «πετάει το μπαλάκι» στον άλλο και τη «καυτή πατάτα» να μη θέλουμε να τη πιάσουμε.  Εκεί κρίνεται ο πολιτικός. Να αντιμετωπίζει το σοβαρό πρόβλημα. Να κάνει, για παράδειγμα, τον έλεγχο στη βιομηχανική ζώνη στο Κορωπί. Είχα κάνει και  ερώτηση τότε, το 2005, με αφορμή τις καταγγελίες που είχαν γίνει για το χρώμιο στα νερά του Κορωπίου. Είχε πάρει και δημοσιότητα το θέμα, αν θυμάστε, είχαν γίνει εκπομπές, διότι ήταν κρίσιμο το ζήτημα, ήταν θέμα που αφορούσε τη δημόσια υγεία και το αίσθημα της ασφάλειας του πληθυσμού σε μία περιοχή. 
      Ξέρετε, υπάρχουν δύο τρόποι να αντιμετωπίσεις αυτά τα θέματα. Ή το κρύβεις, διότι λες να μην δημιουργηθεί πανικός, ή το αντιμετωπίζεις και το λύνεις. Εγώ είμαι οπαδός της δεύτερης θεωρίας και νομίζω ότι αυτή είναι η καλύτερη πρακτική μίας πολιτείας, να αντιμετωπίζει τα προβλήματα. 
      Εδώ, λοιπόν, υπήρξαν καταγγελίες, υπήρξαν εκπομπές, πήρε δημοσιότητα το ζήτημα και πολύ πιο μετά ήρθε η εφημερίδα «ΤΟ ΒΗΜΑ» και το έκανε πρωτοσέλιδο. Αυτά είχαν ξεκινήσει ένα με δύο χρόνια πριν, στη συζήτηση και στην Αττική και στη περιοχή μας, στα θέματα που αφορούσαν τα ζητήματα του περιβάλλοντος. Δεν είδαμε αποτελέσματα. Έγιναν κάποιοι έλεγχοι από τη Νομαρχία, ενδεικτικά, δυο-τρεις βιομηχανίες, μας τις είπατε, αλλά το πρόβλημα συνεχίζει και υπάρχει. 
      Τις προάλλες ήμουν σε μία πολύ ενδιαφέρουσα εκδήλωση που έκανε ο περιβαλλοντικός όμιλος του Κορωπίου, με πάρα πολύ κόσμο –δίψαγε ο κόσμος να μάθει και να ακούσει τι γίνεται, ενεργοί πολίτες όλοι- και εκεί οι μελέτες που συνεχίζουν και γίνονται δείχνουν ότι το πρόβλημα συνεχίζει και υπάρχει. 
      Άρα, λοιπόν, κύριε Υπουργέ, το 2005, ξεκινώντας αυτή η υπόθεση στο Κορωπί –και λέω ενδεικτικά το Κορωπί, γιατί έχουμε και άλλες τέτοιες περιπτώσεις- έγιναν κάποιοι έλεγχοι από τη Νομαρχία Ανατολικής Αττικής. Υποτίθεται ότι λύσαμε το θέμα, πληρώνοντας ένας τσοπάνης με δέκα πρόβατα, αυτός ήταν ο προβληματικός της ιστορίας, όπως είπε ο κύριος Νομάρχης κ. Κουρής, ο οποίος όμως δεν έπεισε και κανένα. Τελικά τα θέματα συνεχίζουν και υπάρχουν. Σας μιλάω για ανακοινώσεις οι οποίες έγιναν, προσφάτως, σε συμπόσιο του περιβαλλοντικού ομίλου του Κορωπίου. 
      Να πω για το άλλο μεγάλο θέμα και για το οποίο με στενοχώρησε η απάντησή σας, δηλαδή την μεγάλη κηλίδα πετρελαίου που παρουσιάζεται στην Ελευσίνα, στην περιοχή Βλύχα, όπου είναι φανερό πλέον ότι προέρχεται από την κακή λειτουργία του διυλιστηρίου της λεγόμενης παλαιάς «ΠΕΤΡΟΛΑ» και τώρα τα ΕΛ.ΠΕ.; Μάλιστα, όταν κάνεις ερώτηση στο Υπουργείο, σου απαντούν με έναν τρόπο που τουλάχιστον προσβάλλει την νοημοσύνη μας. Ενώ όλοι βλέπουμε το πρόβλημα, η περιοχή δηλαδή να είναι βρώμικη και σε άθλια κατάσταση και μάλιστα καθίσταται επικίνδυνη, από την άλλη έρχεται η Κυβέρνηση και βάζει πλάτη και προστατεύει ποια; Την επιχείρηση και όχι τους χιλιάδες πολίτες που αυτή τη στιγμή βρίσκονται σε κίνδυνο. Δεν απαντά στα αιτήματα της Τοπικής Αυτοδιοίκησης, που έχουν  σχέση με την επέκταση των ΕΛ.ΠΕ. με τις νέες εξελίξεις της Χαλυβουργικής, που προτίθεται να κάνει ηλεκτροπαραγωγική μονάδα, με τεράστια επιβάρυνση του περιβάλλοντος και όλου του υδροφόρου ορίζοντα της περιοχής. Η περιοχή του Ασπροπύργου είναι «πρωταθλήτρια» στην επιβάρυνση και τη μόλυνση του υδροφόρου ορίζοντα και κανένας δεν μιλάει. 
      Σήμερα λοιπόν, με αφορμή όλα αυτά τα θέματα εμείς τουλάχιστον μιλάμε, φέρνουμε τα θέματα στη Βουλή, συζητάμε και απαιτούμε λύσεις, απαιτούμε να μπείτε στην ουσία των πραγμάτων, να μιλήσετε στον ελληνικό λαό με καθαρό τρόπο, αφήστε τις υπεκφυγές και παίξτε έστω και για λίγο τον ρόλο σας ως Κυβέρνηση του τόπου.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Τον λόγο έχει ο συνάδελφος κ. Χρυσοχοϊδης.
      ΜΙΧΑΗΛ ΧΡΥΣΟΧΟΪΔΗΣ: Κυρία Πρόεδρε, θα συμφωνήσουμε όλοι ότι το ζήτημα του περιβάλλοντος αποτελεί μια υψηλή προτεραιότητα για όλες τις χώρες του κόσμου σήμερα. Αποτελεί ένα παγκόσμιο ζήτημα του οποίου η διαπραγμάτευση γίνεται πλέον σε παγκόσμιο επίπεδο, τελευταία στο Μπαλί, και θα συμφωνήσουμε επίσης ότι έχουμε μια σημαντική καθυστέρηση στη χώρα σε ό,τι αφορά τις πολιτικές προστασίας του περιβάλλοντος.
      Αντιλαμβάνομαι, κυρία Πρόεδρε, ότι τώρα τελευταία συμβαίνουν πρωτοφανή πράγματα, σε μια περίοδο μάλιστα όπου πρέπει να έχουμε μια ιδιαίτερη ευαισθητοποίηση για το περιβάλλον. Λόγου χάρη αυτή τη στιγμή, ο κ. Σουφλιάς έχει κατορθώσει να είναι μόνος του και απέναντι του να βρίσκονται όλοι οι φορείς του Λεκανοπεδίου για το θέμα του Ελληνικού. Δεν υπάρχει ούτε ένας με τον κ. Σουφλιά.
      Έχει καταφέρει η Κυβέρνηση, ζητήματα πολύ μεγάλα, που αφορούν τη ζωή μας και τη ζωή των παιδιών μας, όπως είναι η Πάρνηθα, να τα διαπραγματεύεται σε ένα καθαρά επικοινωνιακό επίπεδο. Θυμάστε ότι ο κ. Σουφλιάς είπε ότι φέτος θα αναδασώσει την Πάρνηθα. Η Πάρνηθα χρειάζεται, ως γνωστόν, τουλάχιστον δέκα χρόνια για αναδάσωση. Και έτσι είναι και το σωστό επιστημονικά. Αλλά ο κ. Σουφλιάς με τον κ. Καραμανλή τον Αύγουστο την αναδάσωσαν σε έναν χρόνο!
      Το Υ.ΠΕ.ΧΩ.Δ.Ε. αυτήν τη στιγμή διαθέτει μια χούφτα επόπτες περιβάλλοντος για ζητήματα τα οποία είναι συσσωρευμένα εδώ και χρόνια. Ο Ασωπός έγινε ζήτημα μετά από το θέμα που έφερε ο «ΣΚΑΪ» στην επιφάνεια. Ο Κηφισός επίσης είναι ένα ζήτημα τεράστιο, που αφορά τέσσερα εκατομμύρια κατοίκους. Επιβάλλονται κάποια πρόστιμα και στη συνέχεια τι γίνεται; Η αποκατάσταση, η άρση αυτών των μεγάλων παρανομιών, των μεγάλων παραβιάσεων της νομοθεσίας, πώς γίνεται; Υπάρχει δηλαδή συνέχεια; Άσε που τα πρόστιμα, ως γνωστόν, προσβάλλονται στο Συμβούλιο της Επικρατείας. Αυτό ίσως είναι το λιγότερο. Όμως η άρση των παρανομιών, πώς γίνεται; Δηλαδή μετά τα πρόστιμα που έχουν επιβληθεί εδώ και ένα χρόνο για τον Κηφισό, πολύ χαμηλά, ασήμαντα πρόστιμα, εν πάση περιπτώσει, αυτά για τα οποία προσέφυγαν ήδη οι επιχειρήσεις, υπάρχει έλεγχος από την πλευρά του Υ.ΠΕ.ΧΩ.Δ.Ε., κύριε Υπουργέ, εάν έχουν αρθεί οι παρανομίες, εάν δηλαδή δεν πέφτουν μέσα στο ποτάμι τα λύματα; 
      Έχετε ερευνήσει σε πόσες περιπτώσεις υγρά λύματα ξαναγυρνάνε μέσα στη γη, με γεωτρήσεις που έχουν κάνει διάφορες επιχειρήσεις, στον υπόγειο, στον υδροφόρο ορίζοντα; Αυτά είναι ζητήματα, τα οποία αφορούν μια νέα μορφή εγκληματικότητας που λέγεται «περιβαλλοντικό έγκλημα». Έχετε διαμορφώσει πολιτικές για την αντιμετώπιση του περιβαλλοντικού εγκλήματος; Έχετε ενισχύσει τις ελεγκτικές  αρχές; Έχετε ενισχύσει τη νομοθεσία, για τη διαμόρφωση μιας αυστηρής περιβαλλοντικής νομοθεσίας στη χώρα; Αυτά είναι, λοιπόν, τα κεντρικά ζητήματα, τα οποία οφείλετε να αντιμετωπίσετε και να σχεδιάσετε ως Κυβέρνηση. 
      Εδώ έχουμε φθάσει στο εξής σημείο, κυρία Πρόεδρε. Κάθε μέρα ανακοινώνει η Δ.Ε.Η. ανεπισήμως -όχι επισήμως ακόμη- ότι θα λειτουργήσουν τα επόμενα χρόνια και ότι θα ιδρύσει η Δ.Ε.Η. ορισμένα εργοστάσια λιθάνθρακα. Μέχρι τώρα έχω διαβάσει για οκτώ εργοστάσια λιθάνθρακα. Μετά από πέντε, έξι, εφτά χρόνια θα είναι τεράστια η ζημιά για το περιβάλλον της χώρας και βεβαίως θα υπάρξουν τεράστια πρόστιμα στη λογική των ρύπων, του Κιότο. Πώς θα γίνουν όλα αυτά; Βάσει ποιου σχεδιασμού ανακοινώνονται όλα αυτά; Πού είναι δηλαδή ο ενεργειακός και ταυτόχρονα περιβαλλοντικός σχεδιασμός της Κυβέρνησης;
      Πριν από ενάμιση χρόνο περίπου, κύριε Υπουργέ, το αεροδρόμιο «Ελευθέριος Βενιζέλος», μετά από έλεγχο που έκαναν οι επόπτες υγείας, βρέθηκε ότι δεν λειτουργούσε το βιολογικό του καθαρισμό. Τον λειτουργεί τώρα; Μάλιστα η εταιρεία προσέφυγε στο Συμβούλιο της Επικρατείας. Τον λειτουργεί τώρα το βιολογικό καθαρισμό; Έχετε ελέγξει γι’ αυτό; Αυτά είναι τα ζητήματα, τα οποία νομίζω ότι πρέπει να αποτελέσουν προτεραιότητα.
      Τώρα σε ό,τι αφορά το συγκεκριμένο ζήτημα, για το οποίο κάναμε την επερώτηση, κυρία Πρόεδρε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου δώσετε και τη δευτερολογία μου, κυρία Πρόεδρε, διότι δεν θα δευτερολογήσω. 
      ΠΡΟΕΔΡΕΥΟΥΣΑ (Βέρα Νικολαΐδου): Μάλιστα.
      ΜΙΧΑΗΛ ΧΡΥΣΟΧΟΪΔΗΣ: Υπήρξε η έρευνα του Ι.Γ.Μ.Ε. για την ευρύτερη περιοχή της ανατολικής Αττικής και του Κορωπίου. Έχουμε συγκεκριμένα συμπεράσματα, για να δούμε τελικά αν η πολιτική μας οδηγεί σε αποτελέσματα και γιατί η πολιτική γίνεται όλο και περισσότερο αναξιόπιστη απέναντι στους πολίτες. Έχουμε, λοιπόν, συγκεκριμένα αποτελέσματα: Αυξημένες συγκεντρώσεις χρωμίου, υπερβολικές συγκεντρώσεις ψευδαργύρου στον υδροφόρο ορίζοντα της περιοχής, διπλάσιες έως τριπλάσιες από το όριο της ποσιμότητας συγκεντρώσεις χρωμίου, εκατό φορές πάνω από τις συνήθεις συγκεντρώσεις ψευδαργύρου. Και εδώ φαίνεται ότι έχουμε μια μεγάλη και σημαντική πηγή ρύπανσης. Έχουμε νιτρικά ιόντα, που οι συγκεντρώσεις τους είναι υπερδεκαπλάσιες από το κανονικό. Και απ’ αυτόν τον υδροφόρο ορίζοντα ποτίζονται οπωροκηπευτικά, αμπέλια κι επίσης απ’ αυτόν τον υδροφόρο ορίζοντα πολλοί ιδιώτες πουλάνε νερό ή έχουμε γεωτρήσεις για πόσιμο νερό. 
      Και το ερώτημα είναι: Τι γίνεται μετά απ’ όλα αυτά; Πού πήγε αυτό το πόρισμα; Πώς το αξιοποίησε η Κυβέρνηση; Και να πούμε επίσης ότι οι βλάβες που προκαλούνται απ’ αυτήν την υπόθεση είναι τεράστιες. Είναι καρκίνος –αποδεδειγμένα-, γενετικές βλάβες, βλάβες στο πεπτικό σύστημα, στους νεφρούς, στο συκώτι, στους πνεύμονες. Αυτά τα λένε οι ειδικοί, δεν τα λέω εγώ. Ειδικότερα το εξασθενές χρώμιο, κυρία Πρόεδρε, είναι καρκινογόνο για τον άνθρωπο και η έκθεση σ’ αυτό έχει αυξημένο κίνδυνο καρκίνου του πνεύμονα.
      Και όλα αυτά ασφαλώς δεν  είναι τυχαία. Συνδέονται με την παρουσία ρυπογόνων βιομηχανικών και βιοτεχνικών μονάδων στην περιοχή. Είχε έρθει ξανά το ζήτημα αυτό το φθινόπωρο του 2006, μετά από ερωτήσεις δικές μας πάλι και διάφορες εκπομπές του ραδιοσταθμού «ΣΚΑΪ». Επιβλήθηκαν κι εδώ πρόστιμα. Το ερώτημα λοιπόν είναι: τι έχει γίνει; Έχουν αρθεί όλες αυτές οι προσβολές στο περιβάλλον; Έχουν αρθεί όλες αυτές οι παρανομίες; Μπορεί να μας ενημερώσει ο Υπουργός; Μπορούμε να πάμε στους κατοίκους της περιοχής και να τους διαβεβαιώσουμε επίσημα ότι όλα αυτά, τα οποία καταγγέλλουν οι επόπτες περιβάλλοντος και καταγγέλλει η έκθεση του Ι.Γ.Μ.Ε., έχουν πλέον αποκατασταθεί και δεν υπάρχουν; 
      Εγώ νομίζω ότι πρέπει να συμφωνήσουμε, κύριε Υπουργέ, σε δυο βασικές προτεραιότητες. Το πρώτο αφορά την ασφάλεια και την υγεία των καταναλωτών, των κατοίκων της περιοχής και το δεύτερο αφορά την καταπολέμηση του περιβαλλοντικού εγκλήματος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πρέπει να προσδιοριστούν άμεσα τα προβλήματα που υπάρχουν –έχουν περιγραφεί από την έκθεση- στην ευρύτερη περιοχή του Κορωπίου, να τηρηθούν οι περιβαλλοντικοί όροι και οι προϋποθέσεις που επιβάλλει η περιβαλλοντική νομοθεσία, όπου στη συγκεκριμένη περιοχή οι προϋποθέσεις αυτές είναι ελλειμματικές.
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε.
      ΜΙΧΑΗΛ ΧΡΥΣΟΧΟΪΔΗΣ: Τελειώνω, κυρία Πρόεδρε.
      Πρέπει να προσδιοριστούν οι επιπτώσεις στην τροφική αλυσίδα εξαιτίας των μεγάλων συγκεντρώσεων σε χρώμιο, ψευδάργυρο και νιτρικά. Πρέπει, ακόμη, να υπάρξει έλεγχος στεγανότητας. Αυτό είναι κρίσιμο ζήτημα, για να μη φεύγουν μέσα στον υδροφόρο ορίζοντα τα λύματα. Επίσης, είναι αναγκαίο να υλοποιηθεί πρόγραμμα παρακολούθησης των ποιοτικών και ποσοτικών χαρακτηριστικών του υδροφόρου ορίζοντα μέσα από ένα δίκτυο γεωτρήσεων, το οποίο θα είναι τουλάχιστον διετούς διάρκειας.
      Αυτά, αν θέλει πραγματικά το Υ.ΠΕ.ΧΩ.Δ.Ε., η Κυβέρνηση, αλλά και συνολικά η πολιτική να είναι αξιόπιστη με την αποστολή της, κύριε Υπουργέ.
      Σας ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Κι εγώ ευχαριστώ.
      Το λόγο έχει η κ. Παρασκευή Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριοι συνάδελφοι, τον τελευταίο καιρό έχουμε πράγματι γίνει μάρτυρες μιας σειράς περιπτώσεων, όπου η μόλυνση των υδάτων στην ευρύτερη περιφέρεια της Αττικής καθίσταται γεγονός πρώτης επικαιρότητας.
      Να θυμηθώ την περίπτωση του περιβαλλοντικού εγκλήματος στον ποταμό Ασωπό, έτσι όπως ήλθε τον Οκτώβρη στη δημοσιότητα, κύριε Υπουργέ, να περάσω στο ζήτημα που έθεσε πριν από εμένα ο κ. Χρυσοχοΐδης και βεβαίως ο εισηγητής κ. Οικονόμου, το ζήτημα της μόλυνσης του υδροφόρου ορίζοντα στα Μεσόγεια και ιδιαίτερα στην περιοχή του Κορωπίου, που είχε έλθει και αυτό στην πρώτη γραμμή της επικαιρότητας και να περάσω βεβαίως και στη χθεσινή «ΕΛΕΥΘΕΡΟΤΥΠΙΑ», η οποία επισημαίνει κάτι που πολλοί από τους Βουλευτές Αττικής, οι εδώ παριστάμενοι, έχουμε θέσει, την ιδιαίτερη μόλυνση που υφίστανται τα νερά της περιοχής του Θριασίου Πεδίου, όπου το Θριάσιο Πεδίο έχει γίνει πλέον πεδίο ρίψης αποβλήτων, όπως ανέφερε η τοπική εφημερίδα «ΘΡΙΑΣΙΟ». 
      Όμως, για να πάρουμε τα πράγματα από την αρχή και για να πιάσω κι εγώ το νήμα από εκεί που το άφησαν οι συνάδελφοί μου, η επερώτηση αυτή αφορά το πρόβλημα που υπάρχει μέσα στην Κυβέρνηση και είναι ένα πρόβλημα μη συντονισμού -αποσυντονισμού θα έλεγα- ένα πρόβλημα σύγχυσης και αλληλοεπικαλύψεων αλλά και επιχείρηση συγκάλυψης, σε ό,τι αφορά τις περιπτώσεις περιβαλλοντικών εγκλημάτων, έτσι ακριβώς όπως τα ανέφερε ο κ. Χρυσοχοΐδης πριν από εμένα.
      Ας αρχίσω από τον Ασωπό, κύριε Υπουργέ. Και φέρνω σαν παράδειγμα τις απαντήσεις σας στις ερωτήσεις μου για το θέμα του Ασωπού. Τρία Υπουργεία, τρία διαφορετικά πράγματα. 
      Να ξεκινήσω από το Υ.ΠΕ.ΧΩ.Δ.Ε.. Το Υ.ΠΕ.ΧΩ.Δ.Ε. απαντά στις επισημάνσεις μας –και τις δικές μου και άλλων συναδέλφων- για το πώς θα ελεγχθεί η περιβαλλοντική καταστροφή της περιοχής, λέγοντάς μας ότι αυτό είναι το πρόγραμμα των ελέγχων, αυτά είναι τα πρόστιμα που θα επιβληθούν και βεβαίως θα αναθέσουμε μια μελέτη, για να γίνει επιτέλους το κεντρικό εργοστάσιο επεξεργασίας των αποβλήτων, δευτεροβάθμια. Γιατί αν δεν γίνει αυτό –ξέρετε πολύ καλά, κύριε Υπουργέ- δεν μπορεί να σωθεί η περιοχή.
      Όλα αυτά σε γενικές γραμμές, χωρίς χρονοδιάγραμμα και χωρίς να μας πείτε συγκεκριμένα εάν και κατά πόσο δεσμεύεστε να ενταχθεί το έργο της δευτεροβάθμιας αποχέτευσης των βιομηχανικών αποβλήτων για την περιοχή του Ασωπού στο Δ΄ Κοινοτικό Πλαίσιο Στήριξης. Και θα ήθελα, κύριε Υπουργέ, μια απάντηση από εσάς σήμερα γι’ αυτό.
      Ταυτόχρονα, όμως, ο συνάδελφός σας, ο κ. Υπουργός Αγροτικής Ανάπτυξης, μου απαντά ότι δεν έχουν φθάσει στοιχεία που να γνωστοποιούν την ανίχνευση επιβαρυντικών στοιχείων για την ασφάλεια των τροφίμων και την υγεία των καταναλωτών.
      Και, ακούσατε-ακούσατε, κύριοι συνάδελφοι, γιατί; Διότι, όπως μου επισημαίνει το επισυναπτόμενο έγγραφο του Ειδικού του Γραμματέα, στο δίκτυο δειγματοληψίας των υδάτων που έχει το Υπουργείο Αγροτικής Ανάπτυξης, δεν συμπεριλαμβάνονται οι περιοχές του ποταμού Ασωπού.
      Άρα, λοιπόν, επειδή δεν συμπεριλαμβάνουμε -και κακώς, κάκιστα- στη δειγματοληψία μας την περιοχή του Ασωπού, δεν επισημαίνουμε πρόβλημα. Νίψαμε τας χείρας, ως άλλοι Πόντιοι Πιλάτοι και τελείωσε το θέμα.
      Όμως, επανέρχομαι, κύριε Υπουργέ, διότι διαπιστώνω ότι υπάρχει μια νέα δραστηριότητα στην περιοχή του Ασωπού με την επισκευή των F-16, που έχει αναλάβει η Ε.Α.Β., η οποία είναι εξαιρετικά ρυπογόνος.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Θα πάρω και τη δευτερολογία μου, κυρία Πρόεδρε.
      Εκεί, έχετε την καλοσύνη να μου απαντήσετε, κύριε Υφυπουργέ του ΠΕ.ΧΩ.Δ.Ε., ότι δεν υπάρχει πρόβλημα; Βεβαίως, οι κάτοικοι ανησυχούν και θέλουν συγκεκριμένα στοιχεία και απαντήσεις ότι δεν υπάρχει πρόβλημα. Όμως, εκεί επισημαίνετε -και σωστά- ότι θα πρέπει να χορηγείται σχετική άδεια, πριν να γίνει οποιαδήποτε νέα δραστηριότητα στην περιοχή, από την οικεία περιφέρεια.
      Ελάτε, όμως, τώρα, που ο Ασωπός διατρέχει όχι μόνο τη Στερεά αλλά και την Αττική, κύριε Υπουργέ! Και οι κάτοικοι της βόρειας Αττικής αυτήν τη στιγμή θα αναρωτιούνται: Μα, καλά η δική μας περιφέρεια, η δική μας νομαρχία δεν θα πρέπει να δώσει το πράσινο φως;
      Θα ήθελα μια απάντηση σ’ αυτό, κύριε Υπουργέ.
      Έρχομαι στην περίπτωση του υδροφόρου ορίζοντα του Κορωπίου. Και πάλι, ασυνεννοησία. Άλλα απαντάει το ένα Υπουργείο. Περί άλλα τυρβάζει το άλλο Υπουργείο. Και το τρίτο Υπουργείο, ως γνωστόν, νίπτει τας χείρας του. Γίνομαι συγκεκριμένη, μήπως και πάρουμε κάποιες απαντήσεις με αυτήν την επερώτηση, που έγινε με την πρωτοβουλία του Κοινοβουλευτικού μας Εκπροσώπου, του κ. Πάγκαλου.
      Μου απαντάτε, λοιπόν, κύριε Υπουργέ του ΠΕ.ΧΩ.Δ.Ε., για την περίπτωση το Κορωπίου ότι θα επιβληθούν πρόστιμα, αφού ο ίδιος λέτε ότι μετά από δύο χρόνια, αφότου δημοσιεύτηκε η έκθεση, ανακαλύψατε το πρόβλημα ή θέλατε να το ανακαλύψετε. Γιατί ξέρω ότι αυτή η Κυβέρνηση είτε πρόκειται για σκάνδαλα με ομόλογα είτε για σκάνδαλα με το Υπουργείο Πολιτισμού ή οτιδήποτε άλλο, συγκαλύπτει. Όμως, συγκαλύπτει -φαίνεται- τα πάντα.
      Αφού, λοιπόν, μου απαντήσετε αυτό, θα δούμε ότι και εδώ δεν έχει προχωρήσει τίποτα. Διότι δεν υπάρχει κάτι συγκεκριμένο. Δεν έχετε δεσμευθεί για ένα χρονοδιάγραμμα απορρύπανσης της περιοχής. Μήπως η απάντησή σας εδώ, σήμερα, θα είχε κάποια συγκεκριμένα στοιχεία να μας δώσει; Μιλάτε για τριάντα επιχειρήσεις στις οποίες επεβλήθησαν πρόστιμα. Τι άλλο θα γίνει στην περιοχή; Θα υπάρξει κάποια κεντρική επεξεργασία; Υπάρχει ένα σχέδιο; Υπάρχει κάτι; Το Υπουργείο Αγροτικής Ανάπτυξης, βεβαίως, κατά πάγια τακτική του και εδώ μου απάντησε το ίδιο πράγμα. Δηλαδή, ότι δεν συμπεριλαμβάνεται η περιοχή στη δειγματοληψία, άρα, ουδέν γνωρίζει και νίπτει τας χείρας του.
      Το δε Υπουργείο Υγείας, ακούσατε-ακούσατε -που πρέπει να πάρει ρεκόρ Γκίνες, κύριοι συνάδελφοι, για την αδιαφορία του στα θέματα δημόσιας υγείας- ούτε λίγο ούτε πολύ μου απαντά -και μη μου πείτε ότι δεν είστε αρμόδιοι, γιατί η Κυβέρνηση είναι αρμόδια για όλα- ότι τα δίκτυα ύδρευσης της περιοχής των Μεσογείων προέρχονται από την Ε.ΥΔ.Α.Π. και ουδεμία σχέση έχουν με τον υδροφόρο ορίζοντα, αγνοώντας παντελώς, προφανώς, την καταστροφή στην υγεία των κατοίκων αλλά και την καταστροφή του περιβάλλοντος που επέρχεται από τη μόλυνση του υδροφόρου ορίζοντα και δεν αφορά το πόσιμο ύδωρ. Αφορά τις καλλιέργειες. Αφορά τα ζώα και το νερό που πίνουν και το τι παράγουν τα ζώα και το τι τρώμε εμείς οι άνθρωποι, δηλαδή, την τροφική αλυσίδα.
      Ιδού, λοιπόν, η ασυνεννοησία, η έλλειψη συντονισμού, η αδιαφορία.
      Όσον αφορά το Θριάσιο, εκεί τουλάχιστον εγώ -δεν ξέρω οι άλλοι συνάδελφοι- δεν ήμουν τυχερή. Διότι στις δύο ερωτήσεις μου δεν έλαβα καν απάντηση. Πρόκειται για προπέρσινες ερωτήσεις, διότι, όπως επισημαίνει -και σωστά- τόσο ο τοπικός Τύπος, όσο και η «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ» χθες, το θέμα της μόλυνσης και στην περιοχή Βλύχα, που σας είπε ο κ. Οικονόμου, χρονίζει. Είναι πρόβλημα το οποίο υπάρχει εδώ και τέσσερα-πέντε χρόνια.
      Λοιπόν, απαξιώσατε και τότε να μας απαντήσετε. Δεν ξέρω τι θα μας απαντήσετε τώρα για την τεράστια μόλυνση που έχει υποστεί ο υδροφόρος ορίζοντας του Θριασίου Πεδίου.
      Κλείνοντας, κύριε Υπουργέ, θα ήθελα και μια γενικότερη τοποθέτηση.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Εφόσον βλέπετε στην πράξη ότι αυτή η έλλειψη συντονισμού είναι ένας από τους λόγους που δεν επιτρέπει στην περιβαλλοντική προστασία να έχει ολοκληρωμένο χαρακτήρα και αφού το καταλαβαίνετε, αν ήταν πολιτική σας προτεραιότητα το περιβάλλον, δεν θα προχωρούσατε προς ένα ενιαίο Υπουργείο Περιβάλλοντος;
      Δεν θα προχωρούσατε στο να καταθέσετε στη Βουλή των Ελλήνων ένα ενιαίο σχέδιο για την προστασία του περιβάλλοντος; Δεν έγινε ποτέ αυτό, γιατί δεν είναι προτεραιότητά σας το περιβάλλον, ούτε ως Κυβέρνηση …
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε. Έχει τελειώσει και η δευτερολογία σας.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: … ξέρετε να συντονίζεστε, ούτε θέλετε να συντονίζεστε, δεν έχετε σχέδιο για την περιβαλλοντική προστασία ούτε για την ανάπτυξη της χώρας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο κ. Τηλέμαχος Χυτήρης.
      ΤΗΛΕΜΑΧΟΣ ΧΥΤΗΡΗΣ: Ευχαριστώ, κυρία Πρόεδρε.
      Η παρέμβασή μου είναι ενισχυτική των όσων έχουν ακουστεί και ειπωθεί από τους συναδέλφους μέχρι τώρα, με πληρότητα, γύρω από το θέμα το οποίο συζητάμε. 
      Θα έλεγα κι εγώ ότι τα τελευταία χρόνια υπάρχει παγκοσμίως μια ευαισθησία για τη διάσωση του περιβάλλοντος. Τι παγκόσμια συνέδρια γίνονται, τι συζητήσεις, τι οδηγίες, τι βραβεία Νόμπελ! Κι εμείς, εδώ στην Ελλάδα, πέρα από τις βαρύγδουπες δηλώσεις του ίδιου του Πρωθυπουργού και άλλων στελεχών της Κυβέρνησης, μιλάμε, κυρία Πρόεδρε, σήμερα για την Αττική, δηλαδή, για το νομό της πρωτεύουσας, των Αθηνών και λέμε ότι υπάρχει μόλυνση στον υδροφόρο ορίζοντα, στα νερά της Αττικής. Μιλάμε για τα νερά στο Μαραθώνα, στα Μεσόγεια, στη Νέα Μάκρη, στο Σχοινιά, στο Λαύριο, στο Φαληρικό Όρμο, στο Θριάσιο. Δηλαδή, τι μένει; Και μιλάμε γι’ αυτά, τη στιγμή που ξέρετε ότι οι επόμενοι πόλεμοι, πολύ σύντομα, μπορεί να μην είναι για το πετρέλαιο. Οι χειρότεροι θα είναι για το νερό. Αυτό το νερό, λοιπόν, εδώ στην Αττική εμείς το μολύνουμε, το αφήνουμε να μολύνεται. 
      Τι περιέχει; Έγιναν επιστημονικές έρευνες από το Ι.Γ.Μ.Ε. και βρέθηκε ότι το νερό στην Αττική περιέχει νιτρικά ιόντα, εξασθενές χρώμιο, ψευδάργυρο, αρσενικό, μόλυβδο και άλλες τοξικές ουσίες, οι οποίες είναι γνωστό ότι μεταφέρονται μέσω της τροφικής αλυσίδας στους ανθρώπους. Μιλάμε, δηλαδή, για έναν εφιάλτη που δεν τον έχουμε συνειδητοποιήσει.
      Απορούμε πολλές φορές –και το λέμε σε καθημερινές συζητήσεις- γιατί εμφανίζονται όλο και περισσότερες περιπτώσεις καρκίνου. Δεν έρχεται εξ  ουρανού αυτή η αρρώστια. Κάτι συμβαίνει. Μεταξύ αυτών, λοιπόν, που συμβαίνουν είναι σίγουρο ότι είναι η μόλυνση του περιβάλλοντος. Διότι είναι αναμφισβήτητο ότι η εξάπλωση αυτή του καρκίνου έχει σχέση με το τι τρώμε και με το τι πίνουμε. 
      Η μόλυνση, λοιπόν, των υδάτων δεν είναι μόνο στην Αττική -εδώ το επικεντρώνουμε, εδώ έγινε έρευνα- αλλά είναι και στη Βοιωτία και σε διπλανούς νομούς. Πιστεύω ότι σιγά–σιγά θα είναι σε όλη την Ελλάδα. 
      Και ποια είναι η απάντηση και η ευαισθησία της Κυβέρνησης; Ακούσαμε ότι δεν άρεσε στον κ. Σουφλιά το ότι δημοσιοποιήθηκε η έρευνα του Ι.Γ.Μ.Ε.. Είναι δυνατόν; Τι κάνει η Κυβέρνηση; Δεν θα έπρεπε να κηρύξει ένα συναγερμό γύρω από αυτό το θέμα; Δεν θα έπρεπε τα αρμόδια Υπουργεία, το Υ.ΠΕ.ΧΩ.Δ.Ε., το Υπουργείο Ανάπτυξης, το Υπουργείο Υγείας, να κινητοποιηθούν; Τίποτα τέτοιο, δυστυχώς, δεν βλέπουμε να συμβαίνει. 
      Και θα σας πω και κάτι άλλο. Όσα νοσοκομεία και να κάνουμε δεν θα φτάνουν, διότι αυτό που χρειάζεται είναι η πρόληψη όσον αφορά την υγεία και να μην υπάρχει  μόλυνση, γιατί αυτή είναι που στέλνει τους ανθρώπους στα νοσοκομεία. Δηλαδή γίνεται ένας φαύλος κύκλος γύρω από την ανθρώπινη ύπαρξη.
      Είναι αλήθεια ότι υπάρχει μια ύπουλη επίδραση στην υγεία των ανθρώπων, την οποία όμως την ξέρουμε, οι επιστήμονες μας τη λένε. Το θέμα είναι η Κυβέρνηση τι κάνει. 
      Σημειώνω ότι η Ομοσπονδία Συλλόγων Ωρωπού έχει προσφύγει στο Ευρωπαϊκό Δικαστήριο καταγγέλλοντας ότι δεν ελέγχεται η ποιότητα του νερού που καταναλώνουν οι κάτοικοι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τα πρόστιμα τα οποία επιβάλλει η Κυβέρνηση μέχρι σήμερα είναι αστεία, θα σας έλεγα. Και μάλιστα, δεν πληρώνονται διότι γίνονται προσφυγές από τις διάφορες βιομηχανίες. Η Παγκόσμια Οργάνωση Υγείας θεωρεί το εξασθενές χρώμιο καρκινογόνο. Το εξασθενές χρώμιο έχει ευρεθεί, λοιπόν, στον υδροφόρο ορίζοντα της Αττικής. Έχει ευρεθεί και σε νερά του Ασωπού. Το 1/3 των θανάτων στα Οινόφυτα έχει ευρεθεί –επιστημονικά επίσης- ότι οφείλεται στον καρκίνο και στα μολυσμένα νερά του Ασωπού.
      Όλα αυτά δεν είναι κινδυνολογία, αλλά είναι μια αλήθεια. Και προς αυτήν την κατεύθυνση δεν βλέπουμε να γίνεται αυτό που πρέπει να γίνει από την Κυβέρνηση. Πρέπει να σας πω ότι η Κυβέρνηση περί άλλα τυρβάζει. Είναι απασχολημένη βέβαια –το κατανοώ- με τα αλλεπάλληλα σκάνδαλα τα οποία συμβαίνουν και για τα οποία φέρει η ίδια την ευθύνη. Όμως, γι’ αυτό είναι εκεί η Κυβέρνηση; Για να δημιουργεί σκάνδαλα ή για να κυβερνά; Ή για να προστατεύει; Ή για να παίρνει μέτρα; Ή για να χαράζει πολιτικές; Ή για να είναι δημιουργική;
      Αυτά είναι μόνο στα λόγια, δυστυχώς. Και αφήνει τους Έλληνες πολίτες στη μοίρα τους. Αυτή είναι η αλήθεια. Δεν φθάνει που πληρώνουν ακριβά ό,τι τρώνε –τα αγροτικά προϊόντα, για παράδειγμα, τα πληρώνουν ακριβά, κάθε μέρα και ακριβότερα- αλλά αυτό που δεν ξέρουν και δεν έχουν συνειδητοποιήσει οι πολίτες είναι ότι αγοράζουν μολυσμένα προϊόντα.
      Κύριε Υπουργέ, αγοράζουμε τον καρκίνο με δόσεις, μικρές, καθημερινές. Και η Κυβέρνηση, ως συνήθως, είναι απούσα. Και τα Υπουργεία για άλλα πράγματα μπορεί να ενδιαφέρονται, όχι όμως γι’ αυτό που αποτελεί το μέγιστο κίνδυνο για τη ζωή των Ελλήνων πολιτών στην Αττική αλλά και ευρύτερα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο κ. Απόστολος Κακλαμάνης, πρώην Πρόεδρος της Βουλής.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, νομίζω ότι αυτή η συζήτηση απόψε –χωρίς να υποτιμώ, αντιθέτως τιμώ τους παριστάμενους συναδέλφους Υφυπουργούς που παρίστανται εδώ εκ μέρους της Κυβερνήσεως και αυτό είναι ένα δείγμα του πόση εγρήγορση πράγματι έχει η Κυβέρνηση γι’ αυτό το μεγάλο πρόβλημα- θα έπρεπε να είχε φέρει εδώ τον αρμόδιο και υπεύθυνο για πολλά απ’ αυτά που ήδη οι συνάδελφοί μου έχουν καταθέσει, Υπουργό Περιβάλλοντος, Χωροταξίας και Δημοσίων Έργων, τον κ. Σουφλιά. Τον Υπουργό, ο οποίος επιμένει ότι η χώρα προς το παρόν δεν χρειάζεται Υπουργείο Περιβάλλοντος. Τον Υπουργό, ο οποίος ενοχλείται διότι ο αρμόδιος επίτροπος της Ευρωπαϊκής Ενώσεως –πολιτικός ο οποίος ανήκει, άλλωστε, στον ίδιο πολιτικό χώρο, στο ίδιο κόμμα με τον κύριο Υπουργό- έρχεται εδώ στην αρμόδια επιτροπή της Βουλής και κρούει τον κώδωνα του κινδύνου.
      Λυπάμαι γιατί αυτό, προφανώς, είναι συνέπεια και του μιθριδατισμού, ο οποίος σιγά-σιγά έχει καταλάβει την Κυβέρνηση, η οποία υπό το βάρος των σκανδάλων, όπως επίσης και υπό το βάρος των αδυναμιών ή μάλλον της πλήρους αδυναμίας του επικεφαλής της, του Πρωθυπουργού, να τη συντονίσει, δεν είναι σε θέση πλέον να κινηθεί και να ασχοληθεί με τα σοβαρά προβλήματα που αντιμετωπίζει η χώρα. 
      Ένα απ’ αυτά τα προβλήματα που έχει άμεση σχέση με την υγεία και τη ζωή εκατομμυρίων Ελλήνων πολιτών είναι η μόλυνση όχι μόνο του Λεκανοπεδίου αλλά και άλλων περιοχών, ενώ δεν ξέρουμε τι συμβαίνει και στην υπόλοιπη χώρα, όπου επίσης διάφορες βιομηχανίες, αλλά και ανεξέλεγκτες γεωργικές καλλιέργειες μολύνουν τον υδροφόρο ορίζοντα ολόκληρης της χώρας. 
      Όταν, λοιπόν, έρχεται το Ινστιτούτο Γεωλογικών και Μεταλλευτικών Ερευνών και καταγγέλλει όλα αυτά τα πολύ σημαντικά στοιχεία, τα οποία αποτελούν και ένα σήμα κινδύνου προς όλους μας, αντί η Κυβέρνηση πρώτα-πρώτα να τα μελετήσει και να δει ξανά αυτά τα οποία ήδη γνωρίζει και να καλέσει και το Ι.Γ.Μ.Ε. και όποιους άλλους αρμόδιους να μελετήσουν και να δουν τι θα κάνουμε από εδώ και πέρα, διαπιστώσαμε τη μεγάλη ενόχληση του κυρίου Υπουργού Περιβάλλοντος, Χωροταξίας και Δημοσίων Έργων, ο οποίος όμως μέχρι τώρα -απ’ ό,τι έχουμε δει εδώ στη Βουλή- είναι αρμόδιος για τους μεγάλους αυτοκινητοδρόμους -χωρίς να γίνονται ουσιαστικές περιβαλλοντικές μελέτες- για τα έργα για τις μεγάλες κατασκευαστικές εταιρείες που λυμαίνονται επί χρόνια τώρα και τους πόρους των κοινοτικών προγραμμάτων αλλά και το Πρόγραμμα Δημοσίων Επενδύσεων. Αυτή είναι μέχρι τώρα η επίδοση του κυρίου Υπουργού, ο οποίος απόψε δεν τιμά τη Βουλή, όπως όφειλε, για ένα μείζον θέμα. 
      Επί μήνες τώρα, ένα χρόνο και πλέον, ακούμε κάθε εβδομάδα σχεδόν από το ραδιοφωνικό σταθμό «ΣΚΑΪ» ότι έχουν γίνει δίκες και καταδίκες υπευθύνων βιομηχανιών που ρυπαίνουν των Ασωπό και έχουν μεταφέρει θάνατο. Κόκκινο νερό πίνουν ή μάλλον έπιναν ή ήταν υποχρεωμένοι να πίνουν στα Οινόφυτα! 
      Διερωτώμαι, λοιπόν, το εξής: Αν πραγματικά δεν είναι αυτό που είπα, δηλαδή μιθριδατισμός, έχει εθιστεί στις συνέπειες η Κυβέρνηση της ανικανότητας, της αβελτηρίας, του «απλώς τρώμε χρόνο, κυβερνάμε, φάγαμε τέσσερα χρόνια», άντε να δούμε πόσο άλλο ακόμη; 
      Πραγματικά, είναι εξοργιστική αυτή η στάση, την οποία εγώ προσωπικά έχω αποδώσει επανειλημμένως σ’ αυτήν την Αίθουσα στην πολιτική ανικανότητα του κ. Κώστα Καραμανλή, ο οποίος είναι άμοιρος από οποιαδήποτε εμπειρία κρατικής λειτουργίας. Ήρθε σ’ αυτήν την Αίθουσα τρία-τέσσερα χρόνια ο κ. Καραμανλής, έγινε Βουλευτής, τον έκαναν Αρχηγό, ο λαός τον έκανε Πρωθυπουργό. Έκτοτε, διερωτώμαι: έχει η χώρα Πρωθυπουργό;   
      Δεν είναι ανάγκη να βγούμε από το θέμα αυτής της επερώτησης, αλλά και μόνο το γεγονός ότι κάτω από τις γνωστές συνθήκες –διαβάζουμε σήμερα ότι κινείται και διαδικασία από την πλευρά της γειτονικής μας χώρας εναντίον της χώρας μας για την υπόθεση Οτσαλάν- πηγαίνει εκεί, μας κάνει να αναρωτιόμαστε ως τι πηγαίνει. Ως παράκλητος; Ως τι; 
      Επανέρχομαι στο θέμα μας, κυρία Πρόεδρε. Όλα αυτά που ανέφεραν πριν οι συνάδελφοί μου του ΠΑ.ΣΟ.Κ. και όσα θα ακουστούν και από τους εκπροσώπους των άλλων κομμάτων τι σημαίνουν; Σημαίνουν ότι αντί να κάθεται ο Πρωθυπουργός και οι Υπουργοί του, ενδεχομένως, στους καναπέδες και να παρακολουθούν τα μονοθεματικά δελτία ειδήσεων των 20.00΄, που μιλούν για οτιδήποτε άλλο παρά για τα προβλήματα του ελληνικού λαού, θα πρέπει να ξεκινήσει ένας αγώνας από αυτήν την Αίθουσα, ώστε πρώτα-πρώτα να ξυπνήσουν αυτοί που κυβερνούν τον τόπο σήμερα, όσο ακόμη θα τον κυβερνούν. 
      Σκέτο δηλητήριο, αγαπητοί συνάδελφοι, στα υπουργικά έδρανα, διατρέχει τον υδροφόρο ορίζοντα, όταν μιλάμε για τα Μεσόγεια, που φθάνουν μέχρι το Φαληρικό Όρμο, ή όταν μιλάμε για το Θριάσιο Πεδίο. Μιλάμε για ολόκληρο το Λεκανοπέδιο των τεσσάρων εκατομμυρίων Ελλήνων πολιτών. Tο ίδιο συμβαίνει –με βάση αυτά που γνωρίζουμε, κυρία Πρόεδρε-  και στη Βοιωτία και στην Κορινθία. Διότι προφανώς δεν είναι περιβαλλοντικός παράδεισος η υπόλοιπη χώρα. 
      Τι άλλο πρέπει να συμβεί, ώστε να βγει η Κυβέρνηση από το καβούκι της; Να πάψει να καταφεύγει εκεί, δεχόμενη όλα αυτά τα πετροβολήματα; Διότι στο τέλος πετροβολητό θα υπάρξει από τον ελληνικό λαό και από τους εργαζόμενους που υποφέρουν, τους ανέργους και τις κοινωνικές ομάδες που περιθωριοποιούνται. Τι άλλο πρέπει να συμβεί από το να ποτίζουμε αυτόν το λαό σκέτο δηλητήριο, δηλαδή καρκίνο; 
      Είναι διαπιστωμένο τι προκαλούν όλα αυτά τα στοιχεία που αναφέρει η έκθεση του Ινστιτούτου Γεωλογικών και Μεταλλευτικών Ερευνών, από το εξασθενές χρώμιο μέχρι τον ψευδάργυρο, το αρσενικό, το μόλυβδο και το νικέλιο. Για το μόλυβδο υπάρχει ειδική ντιρεκτίβα, ειδική οδηγία που μας πήρε, κυρία Πρόεδρε, είκοσι χρόνια για να γίνει.  Από το ’82, που ήμουν Υπουργός Εργασίας, συζητιόταν και λόγω των αντιδράσεων των μεγάλων πολυεθνικών εταιρειών έκανε είκοσι χρόνια η Ευρωπαϊκή Ένωση να φθάσει, επιτέλους, σε αυτήν την οδηγία για το μόλυβδο. Όλα αυτά είναι καρκινογόνα δηλητήρια. 
      Αλήθεια, το Υπουργείο Υγείας και ο Υπουργός Υγείας κ. Αβραμόπουλος, ο έξοχος αυτός στις δημόσιες σχέσεις πολιτικός, ο αλέκιαστος, ο αψεγάδιαστος, ο κομψός –όλα αυτά τα παραδεχόμαστε- πού είναι; Δεν έπρεπε, κύριε Καλογιάννη,  να είναι εδώ δίπλα σας ο Υπουργός Υγείας; Για τι μιλάμε; Για φασόλια και όσπρια μόνο; Μιλάμε για την υγεία του ελληνικού λαού και όφειλε να είναι εδώ ο κ. Αβραμόπουλος! Όχι απλώς να κάνει τις κατά παραγγελία δηλώσεις στήριξης του κυρίου Πρωθυπουργού!
      Να κάνουμε και εμείς στήριξη του κυρίου Πρωθυπουργού, αρκεί με αυτές τις δηλώσεις στήριξης να υπάρξει, επιτέλους, Πρωθυπουργός! Δεν είναι μιας χρήσεως αυτός ο θεσμός. Υπήρξαν Πρωθυπουργοί και θα υπάρξουν και άλλοι στο μέλλον. 
      Να μη μακρηγορώ περισσότερο, κυρία Πρόεδρε. Εγώ πιστεύω ότι το θέμα αυτό και ο τρόπος που το αντιμετωπίζει η Κυβέρνηση στοιχειοθετεί μια βαρύτατη ευθύνη. Υπό άλλες συνθήκες καλύτερης ενημέρωσης του ελληνικού λαού θα είχαμε διαδηλώσεις εδώ απ’ έξω, κύριοι Υπουργοί. Δυστυχώς, είναι φυσικό να υπάρχει αυτός ο μιθριδατισμός. Προεκτείνεται από την Κυβέρνηση στην ίδια την κοινωνία. Κάθονται όλοι στους καναπέδες και βλέπουν ό,τι τους «ταΐζουν», ό,τι σαπίλα υπάρχει, ό,τι αποπροσανατολίζει και ό,τι, αντί να εξυψώνει, κατεβάζει στα πιο χυδαία ανθρώπινα ένστικτα. Αυτή είναι η κατάντια της χώρας! 
      Και κάποτε πρέπει -όπου και να ανήκουμε- να αρχίσουμε να ξυπνάμε, να κτυπάμε καμπάνες, να κινήσουμε διαδικασίες, μαζικές πλέον, του λαού. Λέμε για το πολιτικό σύστημα. Δεν έχει κρίση το πολιτικό σύστημα. Κρίση έχει η Κυβέρνηση. Είναι ανίκανη, έχει προβλήματα, δεν μπορεί να συντονιστεί και κάτι πρέπει να γίνει. Και αυτό στη δημοκρατία γίνεται μόνο από το λαό, με τις κινητοποιήσεις του και στο τέλος με την εντολή του στην κάλπη. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      Γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής, σαράντα πέντε μαθήτριες και μαθητές του Γυμνασίου Περαίας Θεσσαλονίκης μετά τριών συνοδών καθηγητών.
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Ποιος εκ των δύο Υφυπουργών θα απαντήσει πρώτος; 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Εγώ, κύριε Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κυρία Πρόεδρε. 
      Κυρία Πρόεδρε, κυρίες και κύριοι συνάδελφοι, έχει τεθεί μια σειρά από θέματα επ’ ευκαιρία της επερώτησης, η οποία συζητείται εδώ απόψε. Θα προσπαθήσω όσο γίνεται πιο σύντομα και περιεκτικά να απαντήσω σε συγκεκριμένες τοποθετήσεις συναδέλφων, προτού προβώ στην κύρια τοποθέτησή μου.
      Κατ’ αρχάς είναι γνωστό και αποδεκτό απ’ όλους ότι βρισκόμαστε σε μια περίοδο όπου οι κλιματικές αλλαγές αποτελούν μια βασική παράμετρο της ατζέντας που διαμορφώνεται από κάθε κυβέρνηση, όσον αφορά τις περιβαλλοντικές πρωτοβουλίες, τις πρωτοβουλίες που στοχεύουν στην προστασία του περιβάλλοντος. 
      Εμείς σήμερα εδώ πέρα βρισκόμαστε για να συζητήσουμε, κατά την άποψή μου, ένα σοβαρό θέμα. Και εγώ έτσι θα τοποθετηθώ, όχι σε κάποιο ρεπορτάζ μιας εφημερίδας, αλλά θα τοποθετηθώ στην έκθεση του Ι.Γ.Μ.Ε., σε μια μελέτη ενός εγκυρότατου επιστημονικού οργάνου και ως τέτοιο θα πρέπει να αντιμετωπίσουμε το όλο ζήτημα. Θα αποφύγω να σχολιάσω δημοσιογραφικές αξιολογικές κρίσεις, οι οποίες αποτελούν στοιχεία ρεπορτάζ εφημερίδος. Θα σταθώ στην επιστημονική προσέγγιση του ζητήματος, έτσι ακριβώς και με τα στοιχεία τα οποία υπάρχουν, στην έκθεση του Ι.Γ.Μ.Ε.. 
      Βεβαίως και το θέμα είναι ιδιαίτερα ευαίσθητο, βεβαίως και απασχολεί πολύ κόσμο και δεν νομιμοποιείται κανένας από εμάς, από όλους τους συναδέλφους να δείχνει και να νιώθει ή να υποδύεται πως είναι πολύ πιο ευαισθητοποιημένος στα θέματα περιβάλλοντος από κάποιον άλλον. Και όσο και να διατυπώθηκε από κάποιους συναδέλφους ότι θα πρέπει να αποφύγουμε την κινδυνολογία, νομίζω ότι θα πρέπει να υπερβάλουμε εαυτόν για να το επιτύχουμε αυτό, αν κρίνω από τις τοποθετήσεις των συναδέλφων. Και αυτό, γιατί πραγματικά είναι ένα ευαίσθητο θέμα και θα πρέπει να είμαστε πολύ ακριβείς, ιδιαίτερα δε όταν αυτό το θέμα, εκτός από τις πολιτικές προεκτάσεις που μπορεί να έχει, θα πρέπει να το προσεγγίσουμε με μια επιστημονική ακρίβεια, για να μπορέσουμε με αντικειμενικότητα να διαγνώσουμε το τι ακριβώς συμβαίνει στο συγκεκριμένο θέμα. 
      Τρίτη παρατήρηση. Η Κυβέρνηση εκπροσωπείται από τον παριστάμενο Υφυπουργό και από εμένα για το θέμα το οποίο φέρατε και νομίζω ότι μπορούμε να ανταποκριθούμε και να δώσουμε τις απαντήσεις τις οποίες ζητάτε, κύριοι συνάδελφοι, και όλοι νομίζω ότι δείχνουμε τον απαιτούμενο σεβασμό στον κοινοβουλευτισμό. Πολλοί από σας βεβαίως έχετε πολλά περισσότερα χρόνια κοινοβουλευτικής εμπειρίας και γνωρίζετε πολύ καλά ότι η αξία της απάντησης από την Κυβέρνηση δεν αποτιμάται με το εάν θα είναι ο Υφυπουργός ή ο Υπουργός αυτός ο οποίος δίνει τη συγκεκριμένη απάντηση. 
      Τέταρτον. Νομίζω ότι πολλοί συνάδελφοι, λαμβάνοντας υποθέσεις τις οποίες διατυπώνουν οι ίδιοι ή δικοί τους συνάδελφοι ή άλλοι συνάδελφοι, λαμβάνοντας αυτές τις υποθέσεις ως παραδοχή και κτίζοντας μια ολόκληρη σκέψη και καταγγέλλοντας συμπεριφορές πάνω σε μια υπόθεση, την οποία οι ίδιοι την κατέληξαν ως παραδοχή, μιλούν επιτιμητικά για τον Υφυπουργό ΠΕ.ΧΩ.Δ.Ε..
      Ο Υπουργός εξ όσων γνωρίζω, διόλου δεν ενοχλήθηκε, όπως διατείνεστε πολλοί εξ υμών, για τη δημοσιοποίηση του ρεπορτάζ αυτού και ιδιαίτερα για τη δημοσιοποίηση της έκθεσης του ινστιτούτου. 
      ΒΑΣΙΛΕΙΟΣ ΟΙΚΟΝΟΜΟΥ: Μην ορκίζεστε.
       ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κι αυτό γιατί γι’ αυτήν την Κυβέρνηση οι εκθέσεις έγκυρων επιστημονικών οργάνων, όπως είναι το Ι.Γ.Μ.Ε., αποτελούν πραγματικό εργαλείο για να μπορέσουμε να προσεγγίσουμε την αλήθεια. Αποτελούν όπλο στα χέρια της Κυβέρνησης εκθέσεις σαν κι αυτές για να μπορέσουμε να ανακαλύψουμε την αλήθεια.
      Αυτή η συγκεκριμένη έκθεση πραγματικά είναι ένα όπλο, που οπλίσαμε, στοχεύσαμε και πετύχαμε την καρδιά του προβλήματος. Αυτό είναι κάτι το οποίο εμάς μας τιμά.
      Πέμπτον, εμείς δεν αναφερθήκαμε στο τι έγινε χθες ή στις αβελτηρίες του χθες, κύριε Οικονόμου. Και ξέρετε ότι αυτή η Κυβέρνηση δεν στέκεται στο τι δεν έγινε χθες. Αυτό κρίθηκε, αξιολογήθηκε από τους συμπολίτες μας σε πάρα πολλές περιπτώσεις τα τελευταία χρόνια και πολιτικά κρίθηκε βεβαίως και στις εκλογές. 
      Εμείς -και σ’ αυτό θα συμφωνήσουμε, κύριε Οικονόμου- είμαστε εκείνοι που αντιμετωπίζουμε τα προβλήματα κατάματα και προσπαθούμε να βρούμε λύσεις. Οφείλουμε απλώς να στοιχειοθετήσουμε και να οριοθετήσουμε το σημείο εκκίνησης μιας προσπάθειας που αφορά τόσο σημαντικό θέμα, όπως είναι η περιβαλλοντική πολιτική. Όπως θα εκθέσω παρακάτω, θα σας αποδείξω ότι η πραγματική περιβαλλοντική πολιτική ουσιαστικά έχει σχεδιαστεί και έχει εκπονηθεί μόλις τα τελευταία πολύ λίγα χρόνια επί Νέας Δημοκρατίας, με απτές, έμπρακτες αποδείξεις, με συγκεκριμένη πολιτική, με συγκεκριμένο νομοθετικό έργο. Κι αυτό είναι και μια απάντηση απέναντι στον κύριο συνάδελφο που ισχυρίστηκε ότι για το περιβάλλον δεν έχει κάνει τίποτα αυτή η Κυβέρνηση ή εν πάση περιπτώσει έχει κάνει πάρα πολύ λίγα. 
      Δεν θα αναφερθώ στα ζητήματα της ενεργειακής πολιτικής ή της προστασίας του περιβάλλοντος. Είναι βήματα τα οποία έχουμε κάνει εδώ και τέσσερα χρόνια, από την πρώτη μέρα της άσκησης των καθηκόντων μας ως Κυβέρνηση σ’ αυτό τον τόπο. Θα αναφέρω απλώς ενδεικτικά την προσπάθεια που καταβάλλουμε ιδιαίτερα το τελευταίο διάστημα για αλλαγή του ενεργειακού μίγματος, δηλαδή για την εισδοχή ήπιων μορφών ενέργειας, όπως είναι το φυσικό αέριο και οι ανανεώσιμες πηγές ενέργειας σε σχέση με άλλες, που είναι πιο ρυπογόνες περιβαλλοντικά. Και βεβαίως, θα αναφέρω το νομοθετικό πλαίσιο που αφορά την εισαγωγή και τη θεσμική κατοχύρωση των ανανεώσιμων πηγών ενέργειας και πολλά άλλα νομοθετικά μέτρα, τα οποία έχουμε λάβει στο θέμα της προστασίας του περιβάλλοντος.
      Τέλος, να πω απλώς για το τυπικό της υπόθεσης ότι δεν έχει ερωτηθεί ο Υπουργός Υγείας για να βρίσκεται, κύριε Πρόεδρε, εδώ. Αν ερωτάτο, είμαι σίγουρος ότι θα βρισκόταν εδώ. Δεν είχε ερωτηθεί στη συγκεκριμένη διαδικασία.
      Κυρίες και κύριοι συνάδελφοι, η προστασία του περιβάλλοντος αποτελεί σήμερα το μεγαλύτερο πρόβλημα, αλλά ταυτόχρονα και τη σημαντικότερη πρόκληση που καλούνται να αντιμετωπίσουν οι κοινωνίες σε παγκόσμιο επίπεδο. Αναδεικνύεται ως το βασικό συστατικό της βιώσιμης ανάπτυξης. Αυτό που αποκαλούμε σήμερα ανταγωνιστικότητα, καθορίζεται άλλωστε σε μεγάλο βαθμό από την ικανότητα της κάθε οικονομίας να αναπτύσσεται με περιβαλλοντική ευαισθησία. 
      Το φυσικό περιβάλλον που φιλοξενεί κάθε κοινωνική και οικονομική δραστηριότητα οφείλει να αποτελεί αναπόσπαστο μέρος του αναπτυξιακού μίγματος. Η ευημερία των πολιτών και η ποιότητα ζωής δεν αποτιμώνται μόνο σε οικονομικά μεγέθη. Η προσέγγιση αυτή ενδεχομένως αφορούσε παλαιότερες εποχές, όταν θεωρούσαμε όλοι μας ότι η φύση είχε απεριόριστες αντοχές απέναντι στη ραγδαία βιομηχανοποίηση και αστικοποίηση των περιοχών.
      Η ποιότητα ζωής σήμερα πρέπει να μετριέται κυρίως με τις βάσεις που θέτουμε, ώστε να ζούμε σε ένα πιο καθαρό περιβάλλον αύριο. 
      Το πρόβλημα, λοιπόν, είναι γνωστό και το στοίχημα θα πρέπει να αφορά όλες τις δυνάμεις της κοινωνίας. Αφορά τις κυβερνήσεις, τα πολιτικά κόμματα, την Τοπική Αυτοδιοίκηση, την κοινωνία των πολιτών, την κάθε μία και τον καθένα ξεχωριστά.
      Το πρόβλημα, όμως, αυτό οφείλω να τονίσω και το πιστεύω πραγματικά, δεν πρέπει και δεν ωφελεί κανέναν να γίνεται αντικείμενο πολιτικής αντιπαράθεσης. 
      Η λύση θα επιτευχθεί μόνο μέσα από τη σύμπραξη δυνάμεων και τη συνεργασία. Οφείλουμε όλοι και κυρίως οι πολιτικές δυνάμεις να πούμε στους πολίτες την αλήθεια δίχως περιορισμούς, αλλά και δίχως υπερβολές. 
      Η αλήθεια είναι ότι η χώρα μας έχει καθυστερήσει σημαντικά να αναπτύξει περιβαλλοντική ευαισθησία σε όλα τα επίπεδα της πολιτικής επιχειρηματικής και κοινωνικής ζωής. 
      Η αλήθεια είναι ότι στη χώρα μας τα τελευταία είκοσι χρόνια είναι αισθητή η απουσία μίας συγκεκριμένης με απτά αποτελέσματα περιβαλλοντικής πολιτικής. 
      Η αλήθεια είναι ότι οι κλιματικές αλλαγές αναδεικνύουν όλο ένα και με πιο έντονο τρόπο ως κυρίαρχο θέμα στην ατζέντα των κυβερνήσεων την αντιμετώπιση της επιβάρυνσης του περιβάλλοντος.
       Η αλήθεια είναι ότι τα τελευταία τριάμισι χρόνια έχουν γίνει σημαντικά βήματα στο επίμαχο αυτό ζήτημα, χωρίς αυτό να σημαίνει ότι δεν πρέπει να γίνουν πολλά ακόμα. Γιατί όταν μιλάμε για το περιβάλλον, τίποτα δεν είναι ποτέ αρκετό! 
      Τέλος, η αλήθεια είναι σε ό,τι αφορά την Αττική, η συγκέντρωση σ’ αυτήν της συντριπτικής πλειονότητας της αστικής, επιχειρηματικής αλλά και βιομηχανικής ανάπτυξης όλης της χώρας έχει επιβαρύνει σημαντικά την περιοχή. Ιδιαίτερα την ανατολική Αττική, που συγκεντρώνει σημαντική βιομηχανική δραστηριότητα,  παρουσιάζει στοιχεία για τα οποία δεν μπορεί να αδιαφορήσει κάποιος, ιδίως δε σχετικά με τον υδροφόρο ορίζοντα της περιοχής. Αυτό επιβεβαιώνει και η σχετική μελέτη του Ι.Γ.Μ.Ε.. 
      Οφείλω, όμως, στο σημείο αυτό να διευκρινίσω τα πραγματικά στοιχεία της συγκεκριμένης μελέτης. Είναι σημαντικό να είμαστε ιδιαίτερα προσεκτικοί και να αποφεύγουμε συμπεράσματα, ενδεχομένως αυθαίρετα, τα οποία μπορούν να εξαχθούν και άθελά μας, που επιφέρουν τεράστιες οικονομικές και κοινωνικές επιπτώσεις, όταν αναφερόμαστε σε συγκεκριμένες περιοχές. Η συγκεκριμένη μελέτη, λοιπόν, περιορίστηκε στην περιοχή του Κορωπίου και δεν αφορούσε ολόκληρη την περιοχή της ανατολικής Αττικής.
       Επίσης, οι τιμές των ποιοτικών παραμέτρων που μετρήθηκαν, βρίσκονται εντός των προδιαγραφών αρδευτικής καταλληλότητας.
       Τέλος, το νερό που διατίθεται από την Ε.ΥΔ.ΑΠ. ασφαλώς και πληροί όλα τα κριτήρια ποσιμότητας και η τροφοδοσία του δικτύου της δεν έχει καμμία απολύτως σχέση με τα υπόγεια ύδατα, που αποτέλεσαν και το αντικείμενο της μελέτης. 
      Επανερχόμενος στην αρδευτική χρήση των υπόγειων νερών θα πρέπει να σας πω, κυρίες και κύριοι συνάδελφοι, ότι πράγματι στη διεθνή βιβλιογραφία η ικανότητα μεταφοράς ουσιών από το νερό άρδευσης στα φυτά και την τροφική αλυσίδα έχει αποτελέσει αντικείμενο επιστημονικής αντιπαράθεσης. Όμως, σε κάθε περίπτωση επαναλαμβάνω και τονίζω, ότι τα στοιχεία που ανέδειξε η μελέτη βρίσκονταν εντός των ορίων άρδευσης. 
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Σε ό,τι αφορά τις υπόλοιπες περιοχές που αναφέρονται στην ερώτησή σας, αλλά και στο σχετικό άρθρο το οποίο επικαλείστε, σας πληροφορώ ότι στο πλαίσιο του Γ’ Κοινοτικού Πλαισίου Στήριξης βρίσκονται σε εξέλιξη τέσσερις διαχειριστικές μελέτες, οι οποίες στηρίζονται σε μία σημαντική σε εύρος συλλογή δειγμάτων. 
      Το σημαντικό αυτό έργο χρηματοδοτείται από το Επιχειρησιακό Πρόγραμμα «ΑΝΤΑΓΩΝΙΣΤΙΚΟΤΗΤΑ» και αναφέρεται στην εκπόνηση σχεδίων ποιοτικής και ποσοτικής διαχείρισης υδατικών πόρων. Οι μελέτες καλύπτουν γεωγραφικά ολόκληρη τη χώρα πλην της Κρήτης, όπου ήδη έχει υλοποιηθεί αντίστοιχο έργο. Οι μελέτες θα ολοκληρωθούν μέσα στο 2008 και θα παραδοθούν στο Υ.ΠΕ.ΧΩ.Δ.Ε., το οποίο έχει την αρμοδιότητα για τη διαχείριση και προστασία των υδάτων.
      Ειδικότερα για την περιοχή της υδρολογικής λεκάνης του Ασωπού Ποταμού…
      ΘΕΟΔΩΡΟΣ ΠΑΓΚΑΛΟΣ: Ποιος το καλύπτει; Ποιος κάνει τις μελέτες; 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): …το Ι.Γ.Μ.Ε. με δική του πρωτοβουλία εκπονεί συμπληρωματική μελέτη, που ολοκληρώνεται το επόμενο διάστημα. Η διαδικασία εκπόνησης των μελετών…
      ΘΕΟΔΩΡΟΣ ΠΑΓΚΑΛΟΣ: Σας κάνω μία ερώτηση, κύριε Υφυπουργέ. Δεν θα μου απαντήσετε; 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): …είναι χρονοβόρα, καθώς δεν υφίσταται υδροφόρος σχηματισμός.
      ΘΕΟΔΩΡΟΣ ΠΑΓΚΑΛΟΣ: Σας παρακαλώ, κύριε Υπουργέ! Είναι τρόπος συμπεριφοράς αυτός!
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, εάν ο Υπουργός το επιτρέπει, εντάξει. Αν δεν θέλει διακοπή, δεν γίνεται.
       Συνεχίζει ο κύριος Υπουργός.
      ΘΕΟΔΩΡΟΣ ΠΑΓΚΑΛΟΣ: Να χαίρεστε τον Υπουργό, όπως μας έχετε καταντήσει!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Πάγκαλε! Όχι! Είναι δικαίωμά του να μην δέχεται διακοπή!
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Τα εκάστοτε βιολογικά συστήματα, κύριε Πάγκαλε, αποτελούν ανεξάρτητες ενότητες. 
      Αναμένοντας όμως τα συμπεράσματα…
      ΘΕΟΔΩΡΟΣ ΠΑΓΚΑΛΟΣ: Έκανα μία ερώτηση στον κύριο Υπουργό.  
      ΠΡΟΕΔΡΕΥΩΝ (Γεώργιος Σούρλας): Θα μιλήσετε, κύριε Πάγκαλε, μετά από λίγο. Είστε Κοινοβουλευτικός Εκπρόσωπος και θα μιλήσετε…
      ΘΕΟΔΩΡΟΣ ΠΑΓΚΑΛΟΣ: Έκανα την απλή ερώτηση, ποιος έκανε τις μελέτες.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Πάγκαλε. Είστε Κοινοβουλευτικός Εκπρόσωπος και θα απαντήσετε στον Υπουργό. Σας παρακαλώ πάρα πολύ. Δεν γίνεται διαφορετικά. Συνεχίστε, κύριε Υπουργέ.
      ΘΕΟΔΩΡΟΣ ΠΑΓΚΑΛΟΣ: Δεν βλέπετε, κύριε Πρόεδρε, την κτηνώδη αλαζονεία και την αυταρχικότητα;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ, κύριε Πάγκαλε. Αυτό που κάνετε τώρα δεν είναι πρέπον. Δεν είναι πρέπον να διακόπτετε τον Υπουργό και δεν σέβεστε ούτε το Προεδρείο.
      ΘΕΟΔΩΡΟΣ ΠΑΓΚΑΛΟΣ: Δεν μπορώ να κάνω μία ερώτηση;
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Αν αναφέρεστε σε μένα σχετικά με την αυταρχικότητα, κύριε Πάγκαλε, θα ήθελα να ανακαλέσετε. 
      ΘΕΟΔΩΡΟΣ ΠΑΓΚΑΛΟΣ: Να απαντήσετε ποιος έκανε τις μελέτες.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πάγκαλε, δεν θα σας απαντήσει τώρα, αν δεν θέλει, ούτε αργότερα.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Αν αναφέρεστε σε μένα σχετικά με την αυταρχικότητα, παρακαλώ και πάλι να ανακαλέσετε. Δεν έχω δώσει τέτοια δείγματα. 
      ΘΕΟΔΩΡΟΣ ΠΑΓΚΑΛΟΣ: Έχετε το θράσος; Σας έκανα μία ερώτηση.
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, δεν έχετε το λόγο.
      ΘΕΟΔΩΡΟΣ ΠΑΓΚΑΛΟΣ: Γιατί δεν έχω το λόγο;
      ΠΡΟΕΔΡΕΥΩΝ (Γεώργιος Σούρλας): Δεν μπορείτε να πάρετε το λόγο έτσι. Αν το επιτρέπει ο Υπουργός…
      ΘΕΟΔΩΡΟΣ ΠΑΓΚΑΛΟΣ: Κάτω το μονοκομματικό κράτος! Αίσχος!
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, γιατί αυτός ο εκνευρισμός;
      ΘΕΟΔΩΡΟΣ ΠΑΓΚΑΛΟΣ: Τι αίσχος είναι αυτό;
      ΠΡΟΕΔΡΕΥΩΝ (Γεώργιος Σούρλας): Εδώ λειτουργούμε με κανόνες, δεν μπορούμε να λειτουργούμε έτσι…
      ΘΕΟΔΩΡΟΣ ΠΑΓΚΑΛΟΣ: Οι κανόνες είναι να μην απαντάει σε μία ερώτηση;
      ΠΡΟΕΔΡΕΥΩΝ (Γεώργιος Σούρλας): …και μάλιστα όταν έχετε το προνόμιο να είστε Κοινοβουλευτικός Εκπρόσωπος. Αμέσως μετά τους Υπουργούς θα απαντήσετε εσείς. Γιατί αυτή η αδικαιολόγητη ένταση; Γιατί αυτή η επίθεση στον Υπουργό; Γιατί αυτή η διακοπή; Ηρεμήστε, σας παρακαλώ.
      ΘΕΟΔΩΡΟΣ ΠΑΓΚΑΛΟΣ: Δεν είναι συμπεριφορά αυτή.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Διεκδικώ το δικαίωμά μου να μην με διακόπτουν. Τίποτα παραπάνω. Με την άδεια του Προεδρείου, συνεχίζω.
      Αναμένοντας όμως, εν τω μεταξύ, τα συμπεράσματα όλων αυτών των μελετών -που θα μας βοηθήσουν να κατανοήσουμε καλύτερα το πρόβλημα- η Κυβέρνησή μας εφαρμόζει τα τελευταία τριάμισι χρόνια συνολική περιβαλλοντική πολιτική. 
      Ειδικά δε για τη βιομηχανική ρύπανση που επηρεάζει περισσότερο την ποιότητα των υπόγειων υδάτων εφαρμόζουμε βιομηχανική πολιτική με σεβασμό στο περιβάλλον και σημαντικά κίνητρα για τη συγκέντρωση και την οργάνωση της βιομηχανικής δραστηριότητας. 
      Είναι γεγονός ότι διαφορά δεν μπορεί να γίνει από τη μία μέρα στην άλλη. Χρειάζεται συνεχής προσπάθεια και στην προσπάθεια αυτή δεν μπορεί η οποιαδήποτε κυβέρνηση να πορεύεται μόνη. Έχουν επίσης ευθύνη απέναντι στο κοινωνικό σύνολο οι επιχειρήσεις και οι βιομηχανίες που ρυπαίνουν. Είναι απαίτηση των καιρών να αναπτύξουν και να υιοθετήσουν αρχές κοινωνικής και περιβαλλοντικής ευθύνης. Είναι υποχρέωση όλων να συμμετέχουν στη λύση του προβλήματος, ο καθένας με τις δυνατότητες και τις ευθύνες που του αναλογούν.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Ο Υφυπουργός ΠΕ.ΧΩ.Δ.Ε. κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ πολύ, κύριε Πρόεδρε. 
      Κατ’ αρχάς, επιτρέψτε μου να απαντήσω στον κύριο Πάγκαλο. Είμαι βέβαιος ότι ο κ. συνάδελφος, ο κ. Καλαφάτης, δεν σας άκουγε όταν ρωτούσατε. Τις μελέτες αυτές τις έχει αναθέσει το Υπουργείο Ανάπτυξης σε συμπράττοντα γραφεία μελετών.
      ΘΕΟΔΩΡΟΣ ΠΑΓΚΑΛΟΣ: Μπορείτε να μας πείτε ποια είναι τα γραφεία μελετών; Αυτό έγινε με ανάθεση;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως. Έγινε με διαγωνισμό. Χρηματοδοτούνται από το Επιχειρησιακό Πρόγραμμα «ΑΝΤΑΓΩΝΙΣΤΙΚΟΤΗΤΑ».
      ΘΕΟΔΩΡΟΣ ΠΑΓΚΑΛΟΣ: Δεν μπορούσε να μας το πει ο κ. Καλαφάτης;
      ΠΡΟΕΔΡΕΥΩΝ (Γεώργιος Σούρλας): Αν δεν ήθελε να το πει, θα του επιβάλλουμε τι θα πει, κύριε Πάγκαλε; Σας το λέει ο κ. Καλογιάννης. Άδικα εκνευριστήκατε και προκλήθηκε αυτή η ένταση. Βλέπετε ότι ήλθε η απάντηση.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Προφανώς δεν άκουγε. Είμαι βέβαιος ότι δεν άκουγε. 
      ΠΡΟΕΔΡΕΥΩΝ (Γεώργιος Σούρλας): Ας συνεχίσουμε πιο ήρεμα, κύριε Πάγκαλε. Έχουμε και στεφανιαία όλοι εδώ, δεν είμαστε χωρίς στεφανιαία αγγεία, έτσι δεν είναι;
      Συνεχίστε, κύριε Υπουργέ.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Επιτρέψτε μου να κάνω μία σύντομη αναφορά στα θέματα που θίγονται στο κείμενο της επερώτησης, να αναφερθώ δηλαδή σε γενικότερα θέματα της πολιτικής που ακολουθούν το Υ.ΠΕ.ΧΩ.Δ.Ε. και τα συναρμόδια Υπουργεία σε ό,τι αφορά τη διαχείριση των υδάτινων πόρων και αμέσως μετά ελπίζω να έχω το χρόνο να δώσω ορισμένες απαντήσεις στα θέματα που έθεσαν οι συνάδελφοι και που βεβαίως, είναι έξω από το κείμενο της επερώτησης.
      Σε ό,τι αφορά το νομοθετικό πλαίσιο, η διαχείριση και η προστασία των υδάτινων πόρων στη χώρα διέπεται από την κοινοτική οδηγία 2000/60, από το ν. 3199/2003 και από το π.δ. 51/2007.
      Η ορθολογική διαχείριση και η προστασία των υδατικών πόρων αποτελούν ασφαλώς μία από τις προτεραιότητες του Υ.ΠΕ.ΧΩ.Δ.Ε.. Η προστασία και διαχείριση κάθε λεκάνης απορροής ποταμού ασκείται, σύμφωνα με την νομοθεσία, από την περιφέρεια στα διοικητικά όρια της οποίας υπάρχει ο ποταμός. 
      Και εδώ κάνω μία μικρή παρένθεση, για να αναφερθώ σε μία ερώτηση που έθεσε η συνάδελφος και να πω ότι η νομοθεσία προβλέπει ότι όταν υπάρχει ποταμός σε δύο περιφέρειες τότε συναρμόδιες είναι και οι δύο περιφέρειες. 
      Βάσει του ν. 3199/2003 έχουν ιδρυθεί με κοινή υπουργική απόφαση το 2005 περιφερειακές δομές. Αναφέρομαι στις διευθύνσεις υδάτων ανά περιφέρεια της χώρας, με στόχο την ορθολογική διαχείριση, την προστασία και διατήρηση του υδάτινου περιβάλλοντός της. Οι αρμοδιότητες για την προστασία και διαχείριση των υδάτων αναφέρονται μεταξύ άλλων στην εξειδίκευση και εφαρμογή μεσοχρόνιων και μακροχρόνιων προγραμμάτων διαχείρισης υδατικού δυναμικού στην κατάρτιση και εφαρμογή σχεδίων διαχείρισης για τις λεκάνες απορροής ποταμών, καθώς και στον συντονισμό των εμπλεκομένων φορέων. Τα σχέδια διαχείρισης περιλαμβάνουν υποχρεωτικά προγράμματα μέτρων και προγράμματα παρακολούθησης της κατάστασης των υδάτων. Περιέχουν όλα τα στοιχεία, καθώς και εκτιμήσεις που είναι απαραίτητα για την προστασία και διαχείριση των υδάτων. 
      Σ’ ό,τι αφορά στην ολοκλήρωση των διαχειριστικών σχεδίων, αναφέρθηκε προηγουμένως ο συνάδελφος κ. Καλαφάτης. Μέσα από το Επιχειρησιακό Πρόγραμμα «ΑΝΤΑΓΩΝΙΣΤΙΚΟΤΗΤΑ» του Υπουργείου Ανάπτυξης έχουν ανατεθεί και εκπονούνται τα διαχειριστικά σχέδια. Θα πρέπει να πω εδώ ότι τα προγράμματα και τα χρονοδιαγράμματα απορρύπανσης τόσο του Ασωπού, όσο και όλων των ποταμών της χώρας θα καθοριστούν μέσω αυτών των συγκεκριμένων προγραμμάτων. Τα προαναφερόμενα εργαλεία εξειδικεύονται με την υλοποίηση ενός έργου που προωθεί η Κεντρική Υπηρεσία Υδάτων του Υ.ΠΕ.ΧΩ.Δ.Ε. και έχει τίτλο «Κάλυψη των υποχρεώσεων της χώρας στο πλαίσιο εφαρμογής της οδηγίας 2000/60 για τα νερά». 
      Παράλληλα, επίσης, θα πρέπει να πω ότι η Κεντρική Υπηρεσία Υδάτων έχει υλοποιήσει, έχει καταρτίσει, ένα μεσοχρόνιο εθνικό πρόγραμμα προστασίας και διαχείρισης του υδάτινου δυναμικού της χώρας, ένα, κατά την άποψή μου εξαιρετικά χρήσιμο εργαλείο, για την φιλική προς το περιβάλλον διαχείριση των υδάτων της χώρας. 
      Σε ό,τι αφορά τώρα στο Κορωπί. Γνωρίζουμε όλοι ότι υπήρξαν καταγγελίες για ρύπανση των υπόγειων υδάτων στο Κορωπί και δόθηκε αμέσως από τον Υπουργό ΠΕ.ΧΩ.Δ.Ε. εντολή στην αρμόδια υπηρεσία των επιθεωρητών περιβάλλοντος για άμεση διερεύνηση της υπόθεσης. Οι επιθεωρητές το 2005 προχώρησαν στις παρακάτω ενέργειες:
      Διενήργησαν ελέγχους σε τριάντα βιομηχανίες της ευρύτερης περιοχής για τον εντοπισμό δραστηριοτήτων, οι οποίες θα μπορούσαν να παράγουν υγρά απόβλητα που να περιέχουν χρώμιο.
      Διενήργησαν δειγματοληψίες από γεωτρήσεις που βρίσκονται στις ελεγχόμενες δραστηριότητες και από άλλες γεωτρήσεις της περιοχής στις οποίες είχε παρουσιαστεί αυξημένη συγκέντρωση χρωμίου στα υπόγεια ύδατα. Τα δείγματα αυτά εστάλησαν για αναλύσεις στο γενικό χημείο του κράτους. Συνετάγη σχετικό πόρισμα και θα πρέπει να πω ότι στο πόρισμα αναφέρεται ότι: Από τον Σεπτέμβριο του 2005, τα αποτελέσματα των αναλύσεων των δειγματοληψιών από δύο γεωτρήσεις στην περιοχή σε ένα σύνολο δεκαέξι γεωτρήσεων, από όπου έχουν ληφθεί δείγματα προς ανάλυση, παρουσίαζαν υπέρβαση της μέγιστης επιτρεπόμενης τιμής συγκέντρωσης του χρωμίου στο νερό. 
      Τα κλιμάκια, λοιπόν, των επιθεωρητών περιβάλλοντος διενήργησαν ελέγχους τήρησης της περιβαλλοντικής νομοθεσίας και των περιβαλλοντικών όρων για κάθε μονάδα ξεχωριστά, έτσι όπως προβλέπεται από την κείμενη νομοθεσία. 
      Τα αποτελέσματα των ελέγχων περιλαμβάνονται σ’ αυτόν τον πίνακα -τον οποίο θα καταθέσω, κύριε Πρόεδρε, στα Πρακτικά της Βουλής- όπου μπορεί κάποιος να διαπιστώσει σε ποιες επιχειρήσεις έγιναν οι έλεγχοι, πότε και ποια πρόστιμα επεβλήθησαν. Οι έλεγχοι ξεκίνησαν από το 2005 και συνεχίζονται μέχρι και το 2007. Είναι ένα θέμα που ετέθη από τους συναδέλφους. Το συνολικό ύψος των προστίμων ανέρχεται σε 120.370 ευρώ. 
      Θα πρέπει να κάνω μία παρένθεση εδώ. Ειπώθηκε νομίζω από τον κ. Χυτήρη ότι δεν πληρώνονται τα πρόστιμα. Το αντίθετο. 
      Όταν επιβάλλονται πρόστιμα, είναι υποχρεωμένη η επιχείρηση στην οποία επιβλήθηκαν να καταβάλει το συνολικό ποσό. Αν θέλει να προσφύγει στα δικαστήρια, μπορεί να προσφύγει και όταν τελειώσει η διαδικασία των δικαστηρίων και βγει αντίθετη άποψη, τότε εφαρμόζονται οι αποφάσεις των δικαστηρίων. Πάντως, τα  πρόστιμα τα οποία επιβάλλονται, καταβάλλονται στο ακέραιο. 
      Θέλω, επίσης, να πω ότι το Σώμα Επιθεωρητών Περιβάλλοντος δεν έχει σταματήσει τους ελέγχους στην περιοχή. Ελέγχει και άλλες δραστηριότητες, έτσι ώστε να διερευνήσουμε εάν υπάρχει συγκέντρωση πέραν του χρωμίου, του ψευδαργύρου και τυχόν άλλων ρύπων. Στο πλαίσιο δέσμης μέτρων που έχουν ανακοινωθεί και με την περιφέρεια και με τη Νομαρχιακή Αυτοδιοίκηση Ανατολικής Αττικής, η Νομαρχιακή Αυτοδιοίκηση έχει προχωρήσει στην απαγόρευση της υπεδάφιας διάθεσης υγρών αποβλήτων σε διάφορες μονάδες της περιοχής του Κορωπίου, οι οποίες από την παραγωγική διαδικασία θα μπορούσαν να διαθέσουν απόβλητα που να περιέχουν τους προαναφερθέντες ρύπους.
      Επιπλέον, η Νομαρχιακή Αυτοδιοίκηση έχει αναθέσει στο Πανεπιστήμιο Αθηνών την εκπόνηση ενός ερευνητικού προγράμματος, με σκοπό τον έλεγχο της ποιότητας των υπογείων υδάτων στην ευρύτερη περιοχή των Μεσογείων. Από τα πρόδρομα συμπεράσματα που έχουμε από το εν λόγω πρόγραμμα, προκύπτει ότι οι συγκεντρώσεις του ολικού και του εξασθενούς χρωμίου, αλλά και του ψευδαργύρου παρουσιάζουν πτωτική στάση σε σχέση με τις προηγούμενες μετρήσεις και βρίσκονται κάτω από τα όρια που έχουν τεθεί σε ό,τι αφορά την άρδευση. 
      Επιτρέψτε μου, κυρίες και κύριοι συνάδελφοι, να κάνω τώρα μια σύντομη αναφορά σε θέματα που έχουν τεθεί και βεβαίως αφορούν όχι μόνο τη διαχείριση των υδάτινων πόρων πέρα από την περιοχή των Μεσογείων, όπως για παράδειγμα στον Ασωπό, αλλά και θέματα τα οποία τέθηκαν από τους κυρίους συναδέλφους και αφορούν γενικότερα όλο το περιβαλλοντικό φάσμα.
      Σε ό,τι αφορά τη διαχείριση των απορριμμάτων: Για μια ακόμη φορά θα πρέπει να ξεκαθαρίσουμε σ’ αυτήν την Αίθουσα ότι υπάρχει εθνικός σχεδιασμός για τη διαχείριση των στερεών απορριμμάτων. Υπάρχει στην περιφέρεια Αττικής, όπως και σε κάθε περιφέρεια της χώρας εγκεκριμένος περιφερειακός σχεδιασμός και από εκεί και πέρα η Τοπική Αυτοδιοίκηση και οι φορείς διαχείρισης των απορριμμάτων είναι αρμόδιοι να επιλέξουν τη μέθοδο την οποία θα εφαρμόσουν. 
      Σε ό,τι αφορά την εγκατάσταση επεξεργασίας λυμάτων στην Ανατολική Αττική, γνωρίζετε πολύ καλά, κύριοι συνάδελφοι, ότι υπήρχαν εξαιρετικά σοβαρές αντιδράσεις των δήμων της περιοχής για τον προγραμματισμό που είχε γίνει από την Ε.Υ.Δ.Α.Π.. Υπήρξαν παρεμβάσεις, υπήρξαν ενστάσεις. Έχουν φτάσει οι άρχοντες της Τοπικής Αυτοδιοίκησης μέχρι το Συμβούλιο της Επικρατείας. Μπορεί, λοιπόν, στην νέα προγραμματική περίοδο, αυτή που μόλις ξεκίνησε, να χρηματοδοτηθεί το έργο, θα πρέπει, όμως, να υπάρξει και η κοινωνική συναίνεση. 
      Σε ό,τι αφορά το Αεροδρόμιο του Ελληνικού, επιτρέψτε μου να πω, κυρίες και κύριοι συνάδελφοι, ότι εξ αρχής ως Υ.ΠΕ.ΧΩ.Δ.Ε. είχαμε πολύ ξεκάθαρη θέση για το θέμα. Ποια ήταν η θέση μας; Ότι στο Αεροδρόμιο του Ελληνικού θα γίνει πάρκο -με μία εξαιρετικά μικρή έκταση που θα δομηθεί- έτσι ώστε να υπάρχουν τα απαραίτητα έσοδα για να κατασκευαστεί το πάρκο, για να μπορέσει να συντηρηθεί. Θα πρέπει να κάνω μία παρένθεση και να πω ότι το πάρκο για να κατασκευαστεί, απαιτεί κονδύλια της τάξεως των 500.000.000 ευρώ και χρειάζεται κονδύλια των 30.000.000 ευρώ ή των 40.000.000 ευρώ ετησίως για τη συντήρησή του. Είπαμε να δημιουργηθεί ένα Πράσινο Ταμείο, έτσι ώστε να μπορούν να χρηματοδοτηθούν από εκεί μέσα παρεμβάσεις σε ολόκληρη την Αττική.
      Δεν θα αποφύγω τον πειρασμό εδώ να πω ότι εκείνο το οποίο δεν γνωρίζουμε, είναι η θέση του ΠΑ.ΣΟ.Κ., γιατί όπως γνωρίζετε, στο τέλος του 2003 από το Υ.ΠΕ.ΧΩ.Δ.Ε. είχε κινηθεί η διαδικασία ενός διεθνούς διαγωνισμού. Το Υ.ΠΕ.ΧΩ.Δ.Ε. ακολούθησε τη διαδικασία την οποία είχε ξεκινήσει η προηγούμενη πολιτική ηγεσία του Υ.ΠΕ.ΧΩ.Δ.Ε.. Αυτήν ακολουθεί μέχρι και το τελευταίο χρονικό διάστημα, αλλά από πέρυσι, το ΠΑ.ΣΟ.Κ. έχει αλλάξει, επισήμως τουλάχιστον, δύο φορές άποψη. Η τελευταία διατυπώθηκε μόλις τις προηγούμενες ημέρες από τον εκπρόσωπό του.
      Σε ό,τι αφορά το Σώμα Επιθεωρητών Περιβάλλοντος, αναφέρθηκε επί λέξει η έκφραση: «Είναι μία χούφτα επιθεωρητές. Τι να πρωτοκάνουν;» Θα πω, κυρίες και κύριοι συνάδελφοι, ότι όντως μία χούφτα ήταν οι επιθεωρητές μέχρι πρόσφατα. Όμως έχουμε ήδη διπλασιάσει ως Υ.ΠΕ.ΧΩ.Δ.Ε. τον αριθμό των Επιθεωρητών Περιβάλλοντος και επίσης έχουμε κάνει μία ακόμη πολύ σημαντική παρέμβαση, έχουμε τετραπλασιάσει το ύψος των προστίμων που μπορούν να επιβληθούν σε επιχειρήσεις οι οποίες ρυπαίνουν.
      Σε ό,τι αφορά στη Δ.Ε.Η. και το λιθάνθρακα, κάνω μόνο μια πολύ μικρή αναφορά για να πω ότι ουσιαστικά τίθεται προς συζήτηση ένα θέμα, για το οποίο στο Υ.ΠΕ.ΧΩ.Δ.Ε. δεν έχει κατατεθεί μέχρι σήμερα κανένας απολύτως φάκελος. Αυτήν τη στιγμή επισήμως θέμα λιθάνθρακα δεν υπάρχει για το Υ.ΠΕ.ΧΩ.Δ.Ε..
      Σε ό,τι αφορά τον Ασωπό θα κάνω μία μικρή αναφορά, γιατί είναι ένα πολύ σοβαρό θέμα και ορθώς, πιστεύω, ετέθη από τους συναδέλφους. Κατ’ αρχάς πρέπει να πούμε ότι ως Υ.ΠΕ.ΧΩ.Δ.Ε. παρακολουθούμε τη ρύπανση του Ασωπού από χρόνια. Έχω όλα τα στοιχεία μπροστά μου, τα οποία μπορώ να καταθέσω στα Πρακτικά της Βουλής, για να το τεκμηριώσω.
      Όταν τον Αύγουστο του 2007 προέκυψε το θέμα του χρωμίου, αμέσως αναλάβαμε πολύ σημαντικές δράσεις. Κατ’ αρχάς το θέμα καθορίστηκε ως εθνικού επιπέδου, έτσι ώστε να μπορεί και το Υ.ΠΕ.ΧΩ.Δ.Ε. να παρέμβει σε θέματα που ήταν αρμοδιότητας της Τοπικής Αυτοδιοίκησης. Ελέγχθηκαν περισσότερες από πενήντα επιχειρήσεις στο συγκεκριμένο χρονικό διάστημα. Επεβλήθησαν πρόστιμα, τα οποία ήταν εξαιρετικά υψηλά, της τάξεως του 1.400.000 ευρώ σε είκοσι εταιρείες.
      Επίσης, ανακοινώσαμε και εφαρμόζουμε σειρά μέτρων σε ό,τι αφορά τον Ασωπό, όπως είναι η εντατικοποίηση των ελέγχων από τους επιθεωρητές περιβάλλοντος, οι οποίοι έλεγχοι συνεχίζονται μέχρι σήμερα. Υπάρχει γραφείο των Επιθεωρητών Περιβάλλοντος στα Οινόφυτα, κύριε συνάδελφε. Έχουμε επανεξετάσει προς το αυστηρότερο τα επιτρεπόμενα όρια σε ό,τι αφορά τις επικίνδυνες ουσίες στα υγρά απόβλητα. Αναθέτουμε τη μελέτη για την κατασκευή ενός αποχετευτικού δικτύου των βιομηχανικών επεξεργασμένων αποβλήτων αμέσως μόλις έχουμε τα ολοκληρωμένα στοιχεία από το Ι.Γ.Μ.Ε. Και -παρίσταται εδώ και ο αρμόδιος Υφυπουργός- τα στοιχεία αυτά ως Υ.ΠΕ.ΧΩ.Δ.Ε. θα τα έχουμε το αμέσως επόμενο διάστημα.
      Η πιο σημαντική ενδεχομένως παρέμβαση σε ό,τι αφορά την περιοχή είναι να παίρνουν οι Δήμοι της περιοχής καθαρό νερό. Αυτό ετέθη από την πρώτη στιγμή σε εφαρμογή, σε πολύ στενή συνεργασία με την Τοπική Αυτοδιοίκηση και την Ε.ΥΔ.ΑΠ.. Και κάναμε επανειλημμένα συσκέψεις στο Υπουργείο με τους φορείς της Βοιωτίας και με τους φορείς της Αττικής.
      Η Ε.ΥΔ.ΑΠ. ήδη υδροδοτεί από τους ταμιευτήρες της τους Δήμους Οινοφύτων και Αυλίδος, ενώ έχει κινηθεί η διαδικασία και βρίσκονται σε στενή συνεργασία οι Δήμοι Σχηματαρίου και Τανάγρας για την περαιτέρω προώθηση του θέματος με την Ε.ΥΔ.ΑΠ..
      ΒΑΣΙΛΕΙΟΣ ΟΙΚΟΝΟΜΟΥ: Ένα εκατομμύριο δώσατε, κύριε Υπουργέ. Θέλει 8.000.000 ευρώ για να φτάσει στον Ωρωπό.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Επίσης, θα πρέπει να κάνω μία πολύ μικρή αναφορά –διότι ετέθη το θέμα- στις δηλώσεις που έκανε ο Επίτροπος Περιβάλλοντος κ. Δήμας στην Επιτροπή Περιβάλλοντος της Βουλής. Όντως το Υ.ΠΕ.ΧΩ.Δ.Ε. αντέδρασε εντόνως στις δηλώσεις που έγιναν και θα πρέπει να πω -επειδή είχα την ιδιαίτερη τιμή να παρίσταμαι και να συζητήσω με τους συναδέλφους- ότι ετέθησαν θέματα, τα οποία περιέχουν εξαιρετικά σημαντικές ανακρίβειες σε ό,τι αφορά, για παράδειγμα, το θέμα του Δεύτερου Εθνικού Σχεδίου Κατανομής Δικαιωμάτων Εκπομπών.
      Είναι ένα σχέδιο το οποίο έχει τύχει πολύ αναλυτικής επεξεργασίας από πλευράς Υ.ΠΕ.ΧΩ.Δ.Ε.. Οι μειώσεις οι οποίες γίνονται είναι της τάξης του 16,6%, έτσι ώστε ουσιαστικά να υπερκαλύπτουμε τους στόχους που έχουν τεθεί τόσο από το Πρωτόκολλο του Κιότο, αλλά και από τη Σύμβαση-Πλαίσιο του Ο.Η.Ε. για την κλιματική αλλαγή. Συνεπώς, είναι εύλογη, πιστεύω, η αντίδρασή μας, όταν τα στοιχεία αυτά παραποιούνται.
      Κύριε Πρόεδρε, δεν κάνω κατάχρηση, κάνω μία αναφορά μόνο στους αυτοκινητόδρομους που ανέφερε ο σεβαστός Πρόεδρος κ. Κακλαμάνης. Θα πω ότι οι αυτοκινητόδρομοι είναι απολύτως απαραίτητοι, είναι δρόμοι ανάπτυξης, είναι έργα υποδομής που συμβάλλουν ουσιαστικά στην ισόρροπη και πολυκεντρική ανάπτυξη της χώρας. Και επιτρέψτε μου να πω ότι ως Γιαννιώτης είμαι ιδιαίτερα ευτυχής που είμαι στο Υ.ΠΕ.ΧΩ.Δ.Ε. και προχωράει η Ιόνια Οδός, προχωράει ο οδικός άξονας κεντρικής Ελλάδος κ.α.
      Ευχαριστώ πάρα πολύ και θα συνεχίσω στη δευτερολογία μου.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά τα προαναφερθέντα στοιχεία, τα οποία έχουν ως εξής:
      (Να φωτογραφηθεί ο πίνακας)
      
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Πάγκαλος.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, αν επερωτάται σήμερα η Κυβέρνηση, είναι γιατί δυστυχώς αποκομίσαμε την εντύπωση –και πιστεύω ότι αυτό είναι και η εντύπωση όλων των συναδέλφων, ακόμη και της Συμπολίτευσης- ότι υπάρχει μια συστηματική προσπάθεια από την πλευρά των Υπουργών υποβιβασμού του επιπέδου του κοινοβουλευτικού διαλόγου.
      Εγώ σας διαβεβαιώ ότι ουδέποτε θα ανέβαζα το επίπεδο του κοινοβουλευτικού ελέγχου, εάν μπορούσα να ικανοποιηθώ με ένα χαμηλότερο σκαλί. Ποτέ δεν θα έκανα ερώτηση, εάν μπορούσα να πάρω μία απάντηση σε αναφορά και ποτέ δεν θα έκανα επερώτηση, εάν έπαιρνα απάντηση σε ερώτηση.
      Δυστυχώς, όταν κάποιος απευθύνεται στην Κυβέρνηση, άλλως πώς, παίρνει μία υπαλληλικού τύπου γραφειοκρατική απάντηση, όπου η συμβολή του Υπουργού είναι απλώς το επικαλυπτήριο γράμμα, το οποίο λέει: «Σας παραπέμπουμε εις το επισυναπτόμενο έγγραφο». Αυτό δεν είναι κοινοβουλευτικός διάλογος. Θα πρέπει ίσως κάποτε –εγώ, τουλάχιστον, θα το ζητήσω από το κόμμα μου- να γίνει μία συζήτηση και στο όργανο των Προέδρων, όπου να τεθεί το θέμα των απαιτήσεων που πρέπει να έχει η Βουλή στο σύνολό της απέναντι στην εκτελεστική εξουσία, διότι δεν είναι δυνατόν να απαντάτε έτσι στη Βουλή. 
      Κύριε Πρόεδρε, εδώ δεν έθεσε κάποιος…
      ΠΡΟΕΔΡΕΥΩΝ (Γεώργιος Σούρλας): Πριν προχωρήσετε, θέλω να σας πω ότι εγώ κατ’ επανάληψιν ως Προεδρεύων, μετά από διαμαρτυρία συναδέλφων, όπως είναι η δική σας, έκανα έκκληση ή ακόμα και παρατήρηση στους Υπουργούς να απαντούν και να μην επισυνάπτουν σημειώματα ή αναφορές των διευθυντικών στελεχών. 
      ΘΕΟΔΩΡΟΣ ΠΑΓΚΑΛΟΣ: Και πολύ καλά κάνατε. Εξ’ άλλου, δεν είναι ωφέλιμο, διότι, εάν δεν απαντούν κατά τρόπο ικανοποιητικό εγγράφως, θα αναγκαζόμεθα να χρησιμοποιούμε την επερώτηση, θα τους φέρνουμε εδώ και θα τους κρατάμε ολόκληρα απογεύματα και ολόκληρες ημέρες. 
      Σε ό,τι αφορά αυτήν την Κυβέρνηση και την περιβαλλοντική της ευαισθησία, εμείς ουδέποτε θελήσαμε να πούμε ότι η Κυβέρνηση είναι αδιάφορος για το περιβάλλον. Βεβαίως, όμως, δεν είμαστε και έτοιμοι να πούμε ότι αυτή η Κυβέρνηση ξεκίνησε την περιβαλλοντική πολιτική στην Ελλάδα και είναι η πρώτη και μοναδική που έκανε κάτι τέτοιο, όπως είπε ο προηγηθείς Υπουργός, ο συνάδελφος κ. Καλαφάτης. Διότι, στο κάτω-κάτω της γραφής αν την Αντιπολίτευση δεν την παρακολουθεί ή, εν πάση περιπτώσει, δεν την παρακολουθεί με την απαιτούμενη καλή διάθεση, το Στέφανο Μάνο δεν τον έχει ακούσει, Υπουργό της παρατάξεώς του, ο οποίος είναι άνθρωπος που συνέβαλε τα μέγιστα εις τη δημιουργία και υποδομών και διαδικασιών και με συγκεκριμένα νομοθετήματα άλλαξε συγκεκριμένες διατάξεις, που αφορούν το περιβάλλον στη χώρα μας, πολύ καιρό πριν εμφανιστεί το ΠΑ.ΣΟ.Κ. ως Κυβέρνηση το 1981;
      Εν πάση περιπτώσει, από την άλλη πλευρά υπάρχει ένα πρόβλημα με τον Υπουργό ΠΕ.ΧΩ.Δ.Ε.. Εμείς δεν θέλουμε να πούμε ότι όλοι οι συνάδελφοι δεν είναι ισότιμοι και εξίσου αξιαγάπητοι και αξιοσέβαστοι και δεν αμφισβητούμε με κανέναν τρόπο την εγκυρότητά και τη δυνατότητά τους να απαντήσουν σε οποιασδήποτε μορφής κοινοβουλευτική κριτική. Οι Υπουργοί, όμως, είναι και αυτοί μέσα στο σύστημα, δεν είναι πρυτανείο. Όταν ένας Υπουργός δεν έρχεται ποτέ στη Βουλή –και αυτή είναι η περίπτωση του κ. Σουφλιά- δεν έρχεται ποτέ στην επιτροπή, δεν απαντά ποτέ αυτοπροσώπως στις ερωτήσεις, μας δίνει την εντύπωση ότι δεν ενδιαφέρεται για την κοινοβουλευτική διαδικασία και γι’ αυτό η κριτική μας είναι συγκεκριμένη. Θα ήθελα από τους συνεργάτες του να του μεταφέρουν ότι υπάρχει απαίτηση, τουλάχιστον της Αξιωματικής Αντιπολίτευσης, να έρχεται εδώ πότε-πότε, όχι πάντοτε, διότι τον βλέπω να κινείται με μεγάλη ευχέρεια από το ένα άκρο της επικρατείας στο άλλο, για να εγκαινιάσει έργα τα οποία ξεκινούν ή έργα του ΠΑ.ΣΟ.Κ. τα οποία ολοκληρώνονται. Καλά κάνει, έτσι είναι τα πράγματα. Συνήθως εγκαινιάζεις τα έργα του προκατόχου σου. Όμως, ας έρθει και στη Βουλή καμμιά φορά! 
      Εμείς ρωτήσαμε δύο πράγματα. Το πρώτο είναι εάν υπάρχει ολοκληρωμένη και συνολική μελέτη για το θέμα του υδροφόρου ορίζοντα στην Αττική. Μας απάντησε ο Υπουργός, ο κ. Καλαφάτης, ότι υπάρχουν τέσσερις μελέτες οι οποίες ανετέθησαν μέσα από μία διαδικασία, την οποία μας περιέγραψε. Εμείς θα ζητήσουμε αυτές τις μελέτες και θέλουμε να μάθουμε, μέσω του κοινοβουλευτικού ελέγχου, όλα όσα αφορούν αυτές τις μελέτες, γιατί το θέμα μας ενδιαφέρει πάρα πολύ. 
      Μακάρι, λοιπόν, οι τέσσερις αυτές μελέτες, προστιθέμενες, να καλύπτουν συνολικά το ζήτημα! Όμως, εάν είναι μελέτες, οι οποίες αφορούν τη μια ή την άλλη πλευρά του ζητήματος, δεν θα έχουμε λύση και θα σας δώσω ένα απλό παράδειγμα, για να δείτε πόσο περίπλοκο είναι το ζήτημα και πώς απαιτείται συνολική προσέγγιση. Ακούσαμε εδώ πολλές φορές –και είναι και μέσα στο γραπτό που έχουμε πάρει μερικοί στο παρελθόν- ότι η ρύπανση, λέει, του υδροφόρου ορίζοντα, δεν αφορά το νερό που πίνουν οι συμπολίτες μας στην Αττική, δεν αφορά την ύδρευση, διότι υπάρχει η Ε.ΥΔ.ΑΠ.. Μα αγνοούν αυτοί που τα γράφουν αυτά τα πράγματα –και είναι καταπληκτικό να αγνοούν ένα τόσο σημαντικό γεγονός!- ότι σε πολλούς δήμους της Αττικής, υπήρχε εγκατεστημένο υδρευτικό σύστημα με πηγάδια, με συγκεκριμένους επιχειρηματίες, οι οποίοι είχαν κατασκευάσει και το εσωτερικό δίκτυο των πόλεων και των χωριών. 
      Όταν, λοιπόν, η Ε.ΥΔ.ΑΠ. προχώρησε εξαπλούμενη και  έφθασε και έκανε συγκεκριμένο συμβόλαιο  με το συγκεκριμένο δήμο, η Ε.ΥΔ.ΑΠ.  αγόρασε τα δίκτυα και τα πηγάδια, τα οποία χρησιμοποιεί. Τα πηγάδια δηλαδή της Αττικής χρησιμοποιούνται για την ύδρευση των κατοίκων. Είναι μέσα στο νερό που πίνουμε τα πηγάδια και τα πηγάδια προφανώς προέρχονται απ’ αυτόν τον υδροφόρο ορίζοντα που περιγράφουνε. Άρα δεν είναι τόσο απλά τα πράγματα.
      Και επίσης αν χρησιμοποιήσουμε αυτό το επιχείρημα που ακούσαμε -θα  έλεγα με κάποια ανακούφιση το  είπαν οι κύριοι Υπουργοί- ότι το όριο της άρδευσης είναι λίγο κάτω από το επιτρεπόμενο -δε θυμάμαι ακριβώς το νούμερο, αλλά το πρόσεξα εκείνη τη στιγμή, δεν είναι πάνω από το επιτρεπόμενο, είναι λίγο κάτω από το επιτρεπόμενο- πείτε μου σας παρακαλώ, θα αγοράζατε για τα παιδιά σας λαχανικά, όπου θα  υπήρχε μια ταμπέλα, που θα έλεγε ότι το εξασθενές χρώμιο το οποίο είναι καρκινογόνο σ’ αυτά τα λαχανικά, είναι ελαφρώς κάτω από το επιτρεπόμενο όριο και δεν το υπερβαίνει; Θα τα αγοράζατε αυτά τα λαχανικά και θα τα πηγαίνατε στο σπίτι σας να τα φάνε τα παιδιά σας; Για όνομα του Θεού!
      Ορθά μας εδόθη αυτή η συγκεκριμένη πληροφορία, αν θέλετε, αλλά είναι σαφές ότι το πρόβλημα υπάρχει και προχωράει, γιατί το θέμα της ρύπανσης του υδροφόρου ορίζοντα της Αττικής, συνδέεται με άλλες μορφές προστασίας του περιβάλλοντος, οι οποίες ζητούν την παρέμβασή μας και δεν την έχουν. Υπάρχει παραδείγματος χάριν το πρόβλημα των επιχειρήσεων. Εγώ συγχαίρω την Κυβέρνηση, διότι, πράγματι, αύξησε ορισμένα πρόστιμα και επέβαλε ορισμένα πρόστιμα, κυρίως σε μεγάλες επιχειρήσεις. Δεν ρυπαίνουν, όμως, μόνο οι μεγάλες επιχειρήσεις. Στην Ελλάδα και στην περιοχή Αττικής, είναι εγκατεστημένη η μεγαλύτερη, αν θέλετε, μερίδα των επιχειρήσεων στης παραοικονομίας. Άνθρωποι χωρίς συνείδηση, τις νύχτες  βγαίνουν έξω και πετάνε μπάζα παντού, όπου σταθούν και όπου βρεθούν και τα βλέπετε αυτά τα μπάζα περνώντας. Μέσα στα μπάζα είναι νοσοκομειακά απόβλητα, είναι χημικές ουσίες, είναι πάσης φύσεως δηλητηριώδη προϊόντα και όλα αυτά ξεπλένονται από τη βροχή και πάνε κάτω. Άρα υπάρχει σοβαρό  πρόβλημα. Δεν είμαστε εμείς που υπερβάλλουμε. Ούτε κάνουμε αυτήν την ερώτηση απλώς και μόνο για λόγους αντιπολιτευτικής τακτικής. 
      Υπάρχει ακόμα ένα άλλο πρόβλημα, που είναι το πρόβλημα της ανάπτυξης της Αττικής, με την εγκατάλειψη της μεγάλης πόλης, αν θέλετε, του κέντρου της Αθήνας και του Πειραιά και την  αναζήτηση στέγης από ομάδες του πληθυσμού, οι οποίες βελτίωσαν το εισόδημά τους και έχουν άλλες απαιτήσεις.  Έτσι, όμως, απαιτούνται εκτεταμένες υποδομές, οι οποίες δεν έχουν γίνει. Στην Αττική εκάναμε, κυρίως στην περίοδο 1996-2004 μεγάλες υποδομές επιφανειακές. Εκάναμε αυτοκινητοδρόμους, εκάναμε τρένα, εκάναμε στάδια, εκάναμε ξενοδοχεία, εκάναμε δηλαδή αυτά που εχρειάζοντο για την όλη μεγάλη αυτή επιχείρηση των Ολυμπιακών Αγώνων. Η υποδομή, όμως, υστερεί. Και  η υποδομή όταν υστερεί, δημιουργεί μέγιστο πρόβλημα απειλής κατά της ανθρώπινης υγείας. Ο Ασωπός, ο Κηφισός, αυτά δεν είναι θέματα μονάχα, όπως ήταν ίσως στο παρελθόν, ενθουσιασμού μικρών ομάδων φανατικών του περιβάλλοντος. Αυτά είναι θέματα που κινητοποιούν αυτήν τη στιγμή μεγάλες ομάδες του πληθυσμού, εργαζόμενους και τις οικογένειές τους. Τους νέους και τις  νέες στα σχολεία και στα πανεπιστήμια. Τους ηλικιωμένους, οι οποίοι  θέλουν μία καλύτερη  ποιότητα ζωής στα γεράματά τους και παραμένουν στην Αθήνα, διότι μια ολόκληρη ζωή τους εγκατέστησε πλέον μέσα σ' αυτό το αστικό περιβάλλον. Η δική μας η  θέση επάνω στο  θέμα αυτό, είναι πολύ απλή, κύριε Πρόεδρε. Δεν δεχόμαστε και δεν θα δεχθούμε κανενός είδους περαιτέρω επιβάρυνση της ποιότητας της ζωής και του περιβάλλοντος στην Αττική. Ούτε μία κιλοβατώρα παραπάνω. Ούτε  ένας βιομηχανικός ίππος παραγωγής να μην προστεθεί. 
      Αυτά τα σχέδια που προβλέπουν, παραδείγματος χάριν, στην Ελευσίνα δημιουργία μεγάλου εργοστασίου παρασκευής και εξαγωγής ηλεκτρικού ρεύματος, είναι αδύνατον να ευοδωθούν. Δεν θα περάσουν. Δεν είμαστε πια ούτε στην εποχή της δικτατορίας, ούτε στην εποχή προ της δικτατορίας, όταν υπήρχε, αν θέλετε, η αφέλεια μπροστά στην εκβιομηχάνιση, η προσδοκία καλύτερων μισθών, καλύτερης εργασίας, εργασίας πιο συστηματικής και πιο σίγουρης. Έχουμε κάνει τον κύκλο, γνωρίζουμε ότι είναι δυνατή μια ανάπτυξη, η οποία θα είναι γεωγραφικά και ποιοτικά καλύτερα επιμερισμένη, γνωρίζουμε ότι πρέπει οι επιχειρήσεις να καταβάλουν το κόστος μιας τέτοιας ανάπτυξης, γνωρίζουμε ότι επιβάλλεται η επιστημονική προσέγγιση μιας τέτοιας ανάπτυξης, ώστε να υπάρχει απόλυτη προστασία του περιβάλλοντος και σταθερή βελτίωσή του. 
      Εδώ άκουσα τον κύριο Υπουργό να μας λέει ότι ο κ. Δήμας έδωσε λάθος στοιχεία και ότι, τέλος πάντως, η Κυβέρνηση έχει δίκιο. Το εύχομαι. Μακάρι, διότι η εικόνα της Κυβέρνησης της Ελλάδας, η οποία δίνει ψευδή στοιχεία και εκτίθεται και εκθέτει τη χώρα παγκοσμίως, μέσα στα πλαίσια της διαδικασίας του Κιότο, καθόλου δεν μου αρέσει. Αν, λοιπόν, ο κ. Δήμας έκανε λάθος, μακάρι. Εξάλλου, ο κ. Δήμας, αν θέλετε, είναι εξ συμπτώσεως Έλλην και στέλεχος της Νέας Δημοκρατίας. Δεν πρέπει να τον αντιμετωπίζουμε έτσι. Ο κ. Δήμας είναι Επίτροπος και ως Επίτροπος εκφράζει την Ευρωπαϊκή Ένωση. Είναι υπεράνω κομματικών ταυτίσεων, υπεράνω καταγωγής. Έτσι λειτουργούν οι επίτροποι. Εάν, λοιπόν, ο κ. Δήμας, ως Επίτροπος, κάνει λάθος, μακάρι και μακάρι εμείς να έχουμε δίκιο και μακάρι να πάμε γρηγορότερα. Το ερώτημα, όμως, αυτό υπάρχει και είναι μέγα. Πρέπει να απαντηθεί και θα πρέπει, κατά την άποψή μου, να απαντηθεί σε επίπεδο Πρωθυπουργού. Όχι απλώς θα άξιζε απόψε να είχαμε εδώ τον κ. Σουφλιά και να απαντήσει επί του θέματος αυτού ουσιαστικά και καίρια, αποδεικνύοντας και με στοιχεία γιατί κάνει λάθος ο κ. Δήμας και η Ευρωπαϊκή Ένωση, αλλά περαιτέρω θα πρέπει, νομίζω, να συζητηθεί στη Βουλή αυτό το θέμα και να πάρει θέση ο Πρωθυπουργός, διότι είναι μέγα ζήτημα. 
      Σ’ αυτήν τη διαδικασία εμείς έχουμε κάθε συμφέρον να είμαστε πρωτοπόροι. Είμαστε μια χώρα που στηρίζει τη μελλοντική της προοπτική ανάπτυξης στον πολιτισμό και στον τουρισμό, στη γνώση, στην τεχνολογία και στην επιστήμη. Δεν έχουμε τη δυνατότητα να ακολουθήσουμε την πορεία των άλλων εκβιομηχανισμένων χωρών κάνοντας τα ίδια λάθη που έκαναν αυτές, ακολουθώντας τα ίδια χρονικά διαστήματα, περνώντας από τους ίδιους δρόμους, από τα ίδια μονοπάτια, για να φτάσουμε στις μεγάλες λεωφόρους τις οποίες τώρα αυτές ακολουθούν. Δεν υπάρχει αυτή η δυνατότητα. Η δυνατότητά μας είναι μια και συγκεκριμένη: Να αναπτύξουμε την ποιότητα της ζωής, την ποιότητα του ανθρώπινου δυναμικού, να γίνουμε ένας τόπος καταφυγής για τους ξένους που αναζητούν υψηλές αξίες, να είμαστε η Ελλάδα, που διαφοροποιείται και διαφοροποιεί τον κόσμο. Αυτό πρέπει να το κάνουμε συν τοις άλλοις και πρώτα απ’ όλα τα άλλα, με μια εμπεδωμένη, ολοκληρωμένη και συνετή περιβαλλοντική πολιτική. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πάγκαλο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, σαράντα πέντε μαθήτριες και μαθητές και δύο συνοδοί - καθηγητές του Γυμνασίου Περέας Θεσσαλονίκης. 
       Η Βουλή τους καλωσορίζει και τους εύχεται καλές σπουδές με την επιστροφή τους στη συμπρωτεύουσα. 
      (Χειροκροτήματα από όλες τις πτέρυγες της Βουλής) 
      Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου παρίστανται συνήθως οι επερωτώντες Βουλευτές, στην προκειμένη περίπτωση του ΠΑ.ΣΟ.Κ., Κοινοβουλευτικοί Εκπρόσωποι των κομμάτων και οι επερωτώμενοι Υπουργοί. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, είναι αλήθεια ότι η διαδικασία κοινοβουλευτικού ελέγχου που βρίσκεται σε εξέλιξη ενώπιον μας, με πρωτοβουλία των συναδέλφων Βουλευτών του ΠΑ.ΣΟ.Κ., μας βοηθάει σήμερα όλους, να ασχοληθούμε και εντός του Κοινοβουλίου, διότι η Κυβέρνηση ασχολείται στην καθημερινότητα του κυβερνητικού της έργου μ' αυτό το σοβαρό θέμα, με τα ευρύτερα ζητήματα περιβάλλοντος που αφορούν το λεκανοπέδιο Αττικής. 
      Ότι το λεκανοπέδιο Αττικής, είναι μια ίσως από τις πιο επιβαρημένες περιοχές της Ελλάδας, σε επίπεδο βιομηχανικών και άλλων ρύπων, νομίζω ότι είναι κάτι που δεν το αμφισβητεί κανείς. 
      	Η δημιουργία αυτής της υδροκέφαλης, αν θέλετε, οντότητας, οικιστικής, βιομηχανικής, αναπτυξιακής, χρονολογείται στη μετεμφυλιακή περίοδο και ο χρόνος που έχω στη διάθεσή μου, δεν μου επιτρέπει να επεκταθώ περισσότερο αν θέλετε στους λόγους και τις εποχές, μέσα στις οποίες κινήθηκε ο τόπος για να δημιουργηθεί αυτό που δημιουργήθηκε σήμερα.
      	Το ερώτημα είναι: Σε μια εποχή που τα ζητήματα του περιβάλλοντος κατέχουν την πρώτη θέση και σε επίπεδο πια αν θέλετε θεμάτων πολιτικής ορθότητας σ’ όλον τον κόσμο και βεβαίως στην ευρωπαϊκή Ήπειρο, τι γίνεται στη χώρα μας.
      	Εγώ σας διαβεβαιώ, κύριε Πρόεδρε και κυρίες και κύριοι συνάδελφοι, φίλοι κύριοι Υπουργοί, δεν θα είχα καμμία αντίρρηση ως Κοινοβουλευτικός Εκπρόσωπος της Νέας Δημοκρατίας, να προσυπογράψω αυτά που είπε πριν ο αξιότιμος Κοινοβουλευτικός Εκπρόσωπος του ΠΑ.ΣΟ.Κ., υπό μία προϋπόθεση ότι ο εκπροσωπών το συγκεκριμένο κόμμα της Αξιωματικής Αντιπολίτευσης, δεν θα είχε ποτέ κυβερνήσει, το κόμμα αυτό δεν θα είχε ποτέ ασκήσει κυβερνητικά καθήκοντα.
      	Η αλήθεια είναι διαφορετική. Εγώ δεν είμαι της άποψης ότι μπορούμε σ’ αυτήν την Αίθουσα να ξεμπερδεύουμε με τα θέματα με απλοϊκούς πολιτικούς αφορισμούς, δηλαδή ότι για όλα φταίει το ΠΑ.ΣΟ.Κ.. Όχι. Ασφαλώς στη μετεμφυλιακή Ελλάδα υπήρξαν συγκεκριμένες καταστάσεις, που δημιούργησαν τις συνθήκες του υδροκεφαλισμού στο Λεκανοπέδιο, αλλά από κει και πέρα ιδιαίτερα την εικοσαετία του ΠΑ.ΣΟ.Κ., χάθηκαν μεγάλες ευκαιρίες για να αναπροσαρμόσουμε την πολιτική μας και να πετύχουμε το καλύτερο.
      	Αναρωτιέμαι δημόσια, γιατί διακηρύξεις -αλλά επιτρέψτε μου να πω σχεδιασμοί- και ιδέες πολιτικών προσώπων που πολιτεύτηκαν με το ΠΑ.ΣΟ.Κ., όπως ο Ευάγγελος Κουλουμπής, πολιτικών προσώπων που δραστηριοποιήθηκαν πολιτικά με το ΠΑ.ΣΟ.Κ., πολιτικά και κομματικά, γιατί δεν στάθηκε δυνατό από τις κυβερνήσεις του ΠΑ.ΣΟ.Κ. να γίνουν καθημερινή πράξη, να εφαρμοστούν.
      	Σ’ ό,τι αφορά –για να ανοίξω μια παρένθεση- για τον τρόπο με τον οποίο η Κυβέρνηση αντιμετωπίζει τα θέματα κοινοβουλευτικού ελέγχου, νομίζω ότι η διαφορά από τα όσα βλέπαμε τότε ως Βουλευτές της Αξιωματικής Αντιπολίτευσης επί κυβερνήσεων του ΠΑ.ΣΟ.Κ., είναι ξεκάθαρη. Από τον Πρωθυπουργό της χώρας τον Κώστα Καραμανλή μέχρι τους Υπουργούς και Υφυπουργούς της Κυβέρνησης, ο σεβασμός που επιδεικνύει η Νέα Δημοκρατία στη Βουλή των Ελλήνων σ’ όλους τους συναδέλφους, στη διαδικασία του κοινοβουλευτικού ελέγχου που προβλέπεται από τον Κανονισμό της Βουλής, είναι απόλυτος και η ανταπόκρισή μας είναι συνεχής, καθημερινή και, κυρίες και κύριοι συνάδελφοι, με συγκεκριμένο περιεχόμενο. 
      	Λέει ο κ. Πάγκαλος ότι γίνεται αναφορά  και επισυνάπτονται χαρτιά. Μα, όταν τα θέματα είναι τεχνικά, χρειάζεται, βεβαίως, να επισυνάπτονται και έγγραφα των αρμοδίων υπηρεσιών, για  να υπάρχει η σχετική τεχνοκρατική και επιστημονική τεκμηρίωση. Αυτή είναι η αλήθεια.
      	Τώρα από κει και πέρα αναφορικά με τον κ. Σουφλιά. Ο κ. Σουφλιάς ο σημερινός Υπουργός ΠΕ.ΧΩ.Δ.Ε., δεν χρειάζεται, κυρίες και κύριοι συνάδελφοι, ούτε συνηγορία ούτε υπεράσπιση. Εγώ θα πω το αυτονόητο. Ο κ. Σουφλιάς έχει δεκαετίες πολιτικών, κοινοβουλευτικών  και κοινωνικών αγώνων πίσω του. Νομίζω ότι αδικείται και  η πραγματικότητα, αλλά και η προσωπικότητα και διαδρομή του Γιώργου Σουφλιά, όταν γίνεται λόγος στο Εθνικό Κοινοβούλιο, για το ότι δήθεν ο Σουφλιάς δεν έρχεται να απαντήσει. Είναι συνήθης κοινοβουλευτική πρακτική, όταν για λόγους καθημερινού προγράμματος δεν μπορεί να ανταποκριθεί ο Υπουργός, να βρίσκονται εδώ οι αρμόδιοι Υφυπουργοί και να δίδουν απαντήσεις. Ο Γιώργος ο Σουφλιάς, δεν αρνήθηκε ποτέ να δίνει απαντήσεις και αν είναι κάτι που τον χαρακτηρίζει, εκτός των άλλων, είναι η πολιτική, η ιδεολογική και κοινοβουλευτική συνέπεια και η συνήθεια που έχει ο Γιώργος Σουφλιάς, ως διακεκριμένο πολιτικό στέλεχος της δημόσιας ζωής, να βάζει πάντοτε τα πράγματα στον τόπο, επιτρέψτε μου να πω, με την ιδιαίτερη θυμοσοφία  και το ιδιαίτερο ύφος που τον χαρακτηρίζουν. Άρα, ας προσέχουμε την κριτική μας, ας μην αδικούμε πρόσωπα και διαδρομές.
      Γιατί ο Σουφλιάς ασχολείται με τα θέματα υποδομών; Ε, πώς να το κάνουμε, οι κυβερνήσεις του ΠΑ.ΣΟ.Κ. στα είκοσι χρόνια που κυβέρνησαν μέχρι το Μάρτιο του 2004, διαχειρίστηκαν από κοινοτικά πλαίσια, από ευρωπαϊκούς πόρους και από εθνικούς πόρους πάνω από 100.000.000.000 παλαιές δραχμές. Πού πήγαν τα λεφτά αυτά; Δημιουργήθηκαν οι απαραίτητες υποδομές; Χαίρομαι, γιατί ο κ. Πάγκαλος, σε μία κρίση ειλικρίνειας είπε ότι κάναμε έργα, αλλά δεν δημιουργήσαμε υποδομές. 
      Σας θυμίζω ότι μέχρι πρότινος, τα νότια παράλια της Αθήνας, περιοχές της Β΄ Αθηνών, στην οποία εκλέγομαι και εγώ και πολλοί άλλοι συνάδελφοι από όλες τις πτέρυγες του Κοινοβουλίου, πνίγονταν στα νερά της βροχής. Και πνίγονταν στα νερά της βροχής, διότι όλοι αυτοί που έκαναν την ισχυρή οικονομία, την ισχυρή Ελλάδα των υποδομών, των μεγάλων έργων, ξέχασαν να κατασκευάσουν αγωγούς και δίκτυα αγωγών απορροής των ομβρίων. Μία βροχή, λοιπόν, αρκούσε, για να πνιγεί ένα μεγάλο μέρος του Λεκανοπεδίου, να κινδυνεύσουν ζωές, να υπάρξει βαρύτατη ζημία σε περιουσίες και, βεβαίως, να εκτεθεί η χώρα μέσα από ανταποκρίσεις των διεθνών πρακτορείων και των διεθνών τηλεοπτικών δικτύων, που παρουσίαζαν μία Ελλάδα με τριτοκοσμική εικόνα, με τριτοκοσμική καθημερινότητα.
      Η Κυβέρνηση δεν έχει πει ποτέ, κύριε Πρόεδρε, κυρίες και κύριοι συνάδελφοι, ότι κάνει θαύματα. Η Κυβέρνηση, όμως, δημιουργεί τις υποδομές, η Κυβέρνηση τρέχει το Πρόγραμμα των Δημοσίων Έργων. Σ’ αυτήν την Αίθουσα εξήγησε επανειλημμένως ο σημερινός Υπουργός κ. Σουφλιάς, γιατί είναι πολύ θετικό το γεγονός ότι το Υπουργείο, το οποίο εποπτεύει και σχεδιάζει την πολιτική των μεγάλων έργων, είναι αυτό ταυτόχρονα που είναι υπεύθυνο και για τα θέματα του περιβάλλοντος: για να μπορούμε να παρακολουθούμε και το ένα και το άλλο και να συναντώνται οι πολιτικές των μεγάλων έργων και των μεγάλων δικτύων υποδομής, να συναρτώνται με τα θέματα προστασίας του περιβάλλοντος. Δεν είπαμε ποτέ ότι λύσαμε τα προβλήματα. Η χώρα βαδίζει σ’ ένα δρόμο προόδου, γίνονται βήματα δύσκολα, σταθερά προς τα πάνω. 
      Νομίζω ότι οι διευκρινίσεις που δίνονται απόψε τόσο από τον κ. Καλογιάννη όσο και από τον κ. Καλαφάτη επαρκούν, για να απαντηθούν τα ερωτήματα που έθεσαν οι επερωτώντες Βουλευτές και σε κάθε περίπτωση ο Υπουργός ΠΕ.ΧΩ.Δ.Ε., οι αρμόδιοι Υφυπουργοί, η Κυβέρνηση, είναι εδώ όποτε χρειάζεται να βάζει τα πράγματα στη θέση τους. Να μην αδικούμε την πραγματικότητα, γιατί αυτοί που την αδικούν, θα εισπράξουν το πολιτικό αντίτιμο μιας άδικης και μηδενιστικής αντιπολιτευτικής κριτικής.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παναγιωτόπουλε.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κουμπούρης.
      ΔΗΜΟΣ ΚΟΥΜΠΟΥΡΗΣ: Κύριε Πρόεδρε, συζητάμε ένα θέμα το οποίο έχει ιδιαίτερη σημασία και αξία για τη ζωή και την υγεία των κατοίκων της Αττικής και όχι μόνο. Είναι ένα από τα πολύ σοβαρά ζητήματα που έχει δει πολλές φορές το φως της δημοσιότητας, από τα στοιχεία που έρχονται και από διάφορες μετρήσεις που γίνονται γι’ αυτό το ζήτημα. Συνήθως η κατάσταση είναι χειρότερη από τις μετρήσεις που γίνονται. Και εδώ δεν θέλω να καταλογίσω κάποια ευθύνη ή κάποια σκοπιμότητα στους φορείς, που πραγματοποιούν αυτές τις μετρήσεις. Όμως, μια λαϊκή παροιμία λέει ότι, όταν στο σπίτι δεις ένα ποντίκι, ψάξε να βρεις και τα άλλα. Και έχουν χτυπήσει καμπάνες γι’ αυτό το θέμα. 
      Η κατάσταση αυτή δεν έχει δημιουργηθεί φυσικά τα τελευταία χρόνια. Έχει βάθος χρόνου αυτή η υπόθεση. Τα αποτελέσματά της φαίνονται τώρα και φυσικά αν δεν παρθούν μέτρα τώρα, κύριε Πρόεδρε, κυρίες και κύριοι συνάδελφοι, η κατάσταση θα είναι πολύ χειρότερη αύριο. Και αυτό στο οποίο οφείλει η Κυβέρνηση να απαντήσει, είναι ακριβώς τι μέτρα θα πάρει γι’ αυτό το σοβαρό ζήτημα. 
      Για να πει κάποιος για τα μέτρα που θα πάρει, για να αντιμετωπίσει αυτήν την κατάσταση, πρέπει να σταθεί στις αιτίες που δημιούργησαν αυτό το φαινόμενο, πρέπει να σταθεί στις αιτίες που οδήγησαν σ’ αυτά τα οικτρά αποτελέσματα, τα οποία άλλος μπορεί να λέει παραπάνω, άλλος μπορεί να λέει παρακάτω, αλλά η κατάσταση είναι άκρως ανησυχητική. Οι αιτίες δεν είναι άλλες από το μοντέλο ανάπτυξης, από τη λογική της ανάπτυξης που έχει προκριθεί, τη λογική της ανάπτυξης που έχουν ακολουθήσει όλες οι κυβερνήσεις, μια ανάπτυξη η οποία λέει το εξής απλό ζήτημα. 
      Υποτάσσονται όλα και ο αέρας και η θάλασσα και ο φυσικός ορυκτός πλούτος και η γη και τα δάση σε μια λογική, στη λογική του κέρδους, στη λογική της ανταγωνιστικότητας. Έχουμε καλά αποτελέσματα; Πάει καλά η οικονομία, πάει καλά η κατάσταση. Αυτό ακούμε. Έχουμε αρνητικά αποτελέσματα στους δείκτες; Δεν πάει καλά. Αλλά το «καλά» είναι σχετικό. Καλά για ποιον; Όσον αφορά τα κέρδη αυτής της οικονομικής ανάπτυξης, τα καρπώνονται εκείνοι που τα καρπώνονται, οι τραπεζίτες, το μεγάλο βιομηχανικό κεφάλαιο. Όσον αφορά τις εργασιακές σχέσεις, δηλαδή τα ζητήματα που αφορούν τα προβλήματα που αντιμετωπίζουν αυτοί που πραγματοποιούν την ανάπτυξη, δηλαδή, ο εργαζόμενος λαός δέχεται αυτά που δέχεται καθημερινά, τα χαμηλά μεροκάματα κ.λπ. ή στα ζητήματα του περιβάλλοντος. 
      Εγώ ζω σαράντα χρόνια, σε μια περιοχή που είναι η περιοχή του Θριάσιου Πεδίου, που είναι ένα από τα πιο επιφανή –θα έλεγα- παραδείγματα για τη λογική αυτής της ανάπτυξης. Είναι μια βιομηχανική περιοχή, που η ανάπτυξή της άρχισε από τον περασμένο αιώνα, από τις αρχές του περασμένου αιώνα. Αναπτύχθηκε προπολεμικά σε μεγάλους βαθμούς ανάπτυξης και ιδιαίτερα μετά τη λήξη του εμφυλίου πολέμου, οι ρυθμοί ανάπτυξης ανέβηκαν στο μέγιστο. Αυτή η περιοχή δίνει το 45% της βαριάς βιομηχανίας, την ανάπτυξη της χώρας μας, δηλαδή δίνει τα πιο μεγάλα οικονομικά αποτελέσματα για την οικονομία της χώρας και φυσικά συμμετέχει με μεγάλο βάρος σ' αυτό που λέμε τη διαμόρφωση του εθνικού, όπως  λέγεται, εισοδήματος. 
      Ας δούμε, λοιπόν, την κατάσταση αυτής της περιοχής, από την άποψη της διαβίωσης των κατοίκων. Ποια είναι η κατάσταση; Η θάλασσα μολυσμένη, ο αέρας μολυσμένος. Η ρύπανση στην περιοχή, πέρα από τη μόλυνση κ.λπ., είναι από τις χειρότερες. Αλλά και σ’ αυτήν την περιοχή, κύριε Υπουργέ, να σας πω ότι τώρα έχει ξεκινήσει να γίνεται αποχέτευση. Δηλαδή, οι περιοχές που δίνουν τη μεγαλύτερη οικονομική ανάπτυξη, είναι στη μεγαλύτερη υποβάθμιση. Αυτή είναι η αντίφαση του συστήματος που υπηρετείτε. Ο λαός που υπηρετεί την ανάπτυξη, αυτοί που έδωσαν την ψυχή τους, αυτοί που δεν προλαβαίνουν να πάρουν σύνταξη, παίρνουν σύνταξη δέκα και οι επτά πεθαίνουν, αυτοί έρχονται να ζήσουν στις πιο άθλιες συνθήκες και μέσα στο εργοστάσιο που δουλεύουν, αλλά και στην πόλη που κατοικούν και αυτά είναι τα αποτελέσματα και δεν υπερβάλλω καθόλου. Όχι δεν υπερβάλλω, ίσως να μην μπορεί να δώσει κανείς με μια τέτοια ομιλία και μία τέτοια συζήτηση, όλη αυτήν την κατάσταση που επικρατεί. 
      Έχουν ευθύνη όλες οι κυβερνήσεις, βεβαίως έχουν ευθύνη. Όλες οι κυβερνήσεις εξυπηρέτησαν αυτήν την ανάπτυξη, το χαρακτήρα της, εξυπηρέτησαν τα μεγάλα συμφέροντα. Γιατί δεν έχουμε, όπως λέτε εσείς οι ίδιοι, εν έτει 2008 ένα επαρκές νομικό πλαίσιο; Ποιος εμποδίζει το επαρκές, έστω με τα δικά σας δεδομένα, έστω με τη δικιά σας λογική; Δεν λέω με τη δικιά μας λογική και με τη φιλοσοφία μας περί οικονομικής ανάπτυξης. Σας εμποδίζουν τα μεγάλα συμφέροντα, αυτό είναι το ζήτημα. Τα πρόστιμα, ανεξάρτητα από το αν καταβάλλονται ή πώς καταβάλλονται, δεν έχουν δώσει μέχρι σήμερα λύση. Το ζήτημα είναι πώς γίνονται οι υποδομές, πάνω σε ποια βάση στηρίζεται η ανάπτυξη αυτή, πάνω σε ποιους κανόνες, σε ποια λογική υποχρεώνονται να κινηθούν οι παράγοντες αυτές της ανάπτυξης. 
      Πολλές φορές αναφέρεστε και σ’ αυτήν την Αίθουσα σε ορισμένα έργα υποδομής, σε ορισμένα έργα που γίνονται και λέτε ότι εξυπηρετούν το λαό κ.λπ.. Εγώ να σας πω και για τους δρόμους, που αναφέρατε εδώ, που έχουν γίνει και έγινε αναφορά και στη συζήτηση προηγούμενα. Οι δρόμοι αυτοί έγιναν με χρήματα του ελληνικού λαού. Κατά 90%-95% το κράτος κατέβαλε τα χρήματα αυτά με τις εγγυήσεις, με την αυτοχρηματοδότηση. Ήμασταν και στις συζητήσεις εδώ που γίνονταν από το 1996, το 1995, το 1994 γι’ αυτά τα έργα. Πώς έγιναν; Απαλλοτριώθηκαν οι περιουσίες του φτωχού κοσμάκη, τζάμπα κυριολεκτικά, τους πήραν τα σπίτια και υποχρεώθηκαν να πληρώσουν και να πληρώνουν ακόμα για να αποκτήσουν καινούργια κατοικία. Αυτοί που πήραν και εκμεταλλεύονται αυτούς τους δρόμους, αυτές τις αρτηρίες, είναι οι εταιρείες που εσείς επιλέξατε. 
      Πόσα θέλει για να κινηθεί σ’ αυτές τις αρτηρίες, ένας εργάτης, ένας εργαζόμενος, για να πάει από το σπίτι στη δουλειά  του; Θέλει πάνω από 15 ευρώ για διόδια. Είναι στην πρόθεση της Κυβέρνησης κύριε Υπουργέ, να καταργήσει τα διόδια; Είναι δικό μας αίτημα. Έτσι θα εξυπηρετηθούν τα προβλήματα που αναφέρονται στους εργαζόμενους. Για έναν περιφερειακό δρόμο, ένας εργαζόμενος θέλει 6 ευρώ διόδια για να πάει στη δουλειά του.
      Τέλος κύριε Υπουργέ, θέλω να απαντήσετε σε τρία συγκεκριμένα ερωτήματα. Πρώτον, δέχεστε ότι αυτή η κατάσταση είναι έτσι; Δέχεται η Κυβέρνηση ότι η κατάσταση είναι επιβαρυμένη; Σε ποιον βαθμό το δέχεται; Εάν το δέχεται, θέλω να μας πείτε συγκεκριμένα, ποια μέτρα θα πάρετε; 
      Δεύτερον, ποιο χρονοδιάγραμμα θα έχουν αυτά τα μέτρα; Δεν μπορεί να περιμένει ο λαός της Στερεάς είτε είναι στην Κρωπία, είτε στην Ασωπία, είτε και στη Βοιωτία, πότε θα ληφθούν αυτά τα μέτρα.
      Τρίτον, από που θα χρηματοδοτηθούν; Είναι καταγεγραμμένα κονδύλια; Από που θα δοθούν αυτά τα χρήματα; Εμείς θέλουμε να έχουμε συγκεκριμένες απαντήσεις σ’ αυτά τα ερωτήματα. 
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, δεν μπορούμε να πούμε ότι η χώρα μας είναι πρότυπο στην τήρηση των κανόνων όσον αφορά το περιβάλλον. Και βέβαια για τα νερά και ειδικότερα για τα νερά της Αττικής που μας απασχολούν απόψε με την επερώτηση του ΠΑ.ΣΟ.Κ., υπάρχει ένα σοβαρότατο χρόνιο πρόβλημα. Δεν είναι τωρινό. Πάει πολλές δεκαετίες πίσω. Και νομιμοποιείται κατά έναν τρόπο αυτή η ρύπανση, όταν επί χούντας και στη συνέχεια από την Κυβέρνηση της Νέας Δημοκρατίας, νομοθετήθηκε ο Ασωπός και  το ρέμα του Αγίου Γεωργίου στο Θριάσιο, να γίνουν αποδέκτες βιομηχανικών αποβλήτων. Υποτίθεται ότι προηγουμένως θα υφίσταντο ένα βιολογικό καθαρισμό, τον οποίο ποτέ δεν υπέστησαν ούτε υφίστανται σήμερα. Από εκεί και πέρα συνεχίζεται αυτή η κατάσταση.
      Είναι όμως μόνο αυτό; Οι πηγές ρύπανσης των νερών είναι πολλές. Πρώτα-πρώτα είναι τα οικιακά απόβλητα. Και εάν θέλετε κύριε Υπουργέ, όταν λέει η παροιμία ότι «βγήκε η μπομπή στους δρόμους και επεργέλα τους διαβάτες», αυτό γίνεται σήμερα στα Μεσόγεια, στα Γλυκά Νερά, στην Παλλήνη όταν βρέξει δυνατά. Τότε τα λύματα βγαίνουν στην επιφάνεια και κολυμπάνε στους δρόμους και κελαρύζουν στους δρόμους. Αυτό έχει καταγγελθεί πάμπολλες φορές. Και αυτό γίνεται γιατί δεν υπάρχουν αποχετεύσεις και βιολογικοί καθαρισμοί σ’ όλη ανεξαιρέτως τη δυτική και ανατολική Αττική. Αυτό είναι ντροπή πέρα για πέρα μέσα στο 2007. Έχουν έρθει τρία Κοινοτικά Πλαίσια Στήριξης, καταναλώθηκαν με διάφορους τρόπους και τα περισσότερα από αυτά τα χρήματα κατασπαταλήθηκαν. Και όμως, αυτό το στοιχειώδες, το οποίο πρώτα και κύρια στόχευαν αυτά τα προγράμματα, δεν έγινε. Και εδώ είναι τεράστιες οι ευθύνες του ΠΑ.ΣΟ.Κ.. Χαίρομαι για την όψιμη ευαισθησία τους, αλλά θα ήθελα να ρωτήσω τους επερωτώντες τι έκαναν επί είκοσι χρόνια; Και αυτό δεν είναι μόνο σε μια περιοχή αλλά είναι και καθολικό φαινόμενο σ’ όλη την Ελλάδα. Στην Αττική το φαινόμενο βέβαια είναι οξύτατο. 
      Το ένα, λοιπόν, είναι τα οικιακά απόβλητα. Το άλλο είναι τα βιομηχανικά απόβλητα, αλλά και τα φυτοφάρμακα και τα λιπάσματα που χρησιμοποιούνται ανεξέλεγκτα. Είναι και η ρύπανση που έρχεται επάνω από τον ουρανό γιατί η ατμόσφαιρα έχει ρυπανθεί και μόλις βρέξει –ο κ. Καντερές ξέρει πολύ καλά, πώς καθιζάνουν προς τα κάτω- πέφτει στο έδαφος. Βέβαια, μέσα στα νερά περιλαμβάνονται και τα πετρελαιοειδή τα οποία έχουν ρυπάνει τις θάλασσές μας. Και καλά να ρυπαίνονται οι θάλασσες αλλά να ρυπαίνονται και οι λίμνες; Η λίμνη Κουμουνδούρου έχει πιάσει τρεις φορές φωτιά κύριε Υπουργέ, γιατί αναβλύζουν από κάτω τα πετρελαιοειδή. Και δεν αναβλύζουν μόνο στη λίμνη Κουμουνδούρου. Αυτήν τη στιγμή έχουμε, τουλάχιστον, τριάντα γεωτρήσεις από τις οποίες παίρνουμε πετρέλαιο. Από πού; Από την αυλή της ΠΥΡ.ΚΑΛ., κάτω από τα πυρομαχικά, γιατί πετρέλαιο και βενζίνη αναβλύζουν από διαρροές των γειτονικών διυλιστηρίων της «ΠΕΤΡΟΛΑ» τώρα  ΕΛ.ΠΕ..
      Αυτό δεν γίνεται μόνο τώρα. Οι συνάδελφοι του ΠΑ.ΣΟ.Κ. πρέπει να το σημειώσουν, αυτό γίνεται από το 2001. Αναβλύζει πετρέλαιο και δεν ελήφθη κανένα μέτρο. Αυτό είναι όχι μόνο ντροπή, αλλά και κίνδυνος και για έκρηξη –μέσα στα πυρομαχικά- όπως και κίνδυνος για την υγεία και τον υδροφόρο ορίζοντα. Από εκεί και πέρα…
      ΒΑΣΙΛΕΙΟΣ ΟΙΚΟΝΟΜΟΥ: Δύο ερωτήσεις έχω κάνει μόνο εγώ, αλλά και οι άλλοι.
      ΑΘΑΝΑΣΙΟΣ ΛΕΒΕΝΤΗΣ: Ασφαλώς, κύριε Οικονόμου. Όμως αυτή η ιστορία είναι από το 2001 και δεν έγινε τίποτα επί ΠΑ.ΣΟ.Κ., όπως τίποτα δεν γίνεται και τώρα. Η «ΠΕΤΡΟΛΑ» -ΕΛ.ΠΕ.- θέλει να επεκταθεί τώρα σ’ αυτόν το χώρο, να κάνει ένα καινούργιο διυλιστήριο.
      Ο κ. Πάγκαλος μνημόνευσε προηγουμένως και τη «ΧΑΛΥΒΟΥΡΓΙΚΗ», που θέλει να κάνει άλλο ένα τεράστιο εργοστάσιο ηλεκτροπαραγωγής, για χρήση εδώ και για εξαγωγή στο εξωτερικό. Αυτό δεν μπορούμε να το κάνουμε σε πενήντα ή εκατό χιλιόμετρα μακριά από κατοικημένες περιοχές, γιατί τότε θα έχουμε όπως μας απάντησαν σε σχετική επίκαιρη ερώτηση απώλειες στην ενέργεια. Το να το κάνουμε εξαγωγή στην Ιταλία, εκεί δεν θα υπάρχουν απώλειες; Αυτά είναι απαντήσεις που έχουν δοθεί εδώ μέσα.
      Επίσης υπάρχει ένα άλλο πρόβλημα. Υπάρχει έλεγχος από τους ελεγκτές περιβάλλοντος. Οι ελεγκτές είναι ελάχιστοι. Κύριε Υπουργέ, ας μην κρυβόμαστε πίσω από το δάκτυλό μας. Οι έλεγχοι που γίνονται τις περισσότερες φορές είναι προσχηματικοί. Πριν φθάσουν οι ελεγκτές, έχουν ενημερωθεί οι αρμόδιοι, αυτοί που πρόκειται να ελεγχθούν και έχουν πάρει τα μέτρα τους. 
      Να μη σας πω ότι τις περισσότερες φορές πηγαίνουν και κάθονται στο γραφείο της διοίκησης και ενημερώνονται και οι ελεγκτές πηγαίνουν και κάνουν ελέγχους, όπως παραδείγματος χάρη στην «ΠΕΤΡΟΛΑ» το 1992-1993, όπου τα είχαν βρει όλα τέλεια και ύστερα από πέντε ημέρες, αν όχι λιγότερο, έγινε μία τρομερή έκρηξη και κάηκαν δεκαπέντε άνθρωποι. 
      Κάθε μέρα, λοιπόν, έχουμε τέτοια φαινόμενα. Και είναι λίγοι οι ελεγκτές, αλλά και οι έλεγχοι που κάνουν δεν είναι πάντα σωστοί, είναι συχνά προσχηματικοί. Αυτό γίνεται και στο Θριάσιο, γίνεται και στον Ασωπό και σε μια σειρά από άλλες περιοχές. 
      Περιττό να πω, βέβαια, ότι προσωπικά έχω καταθέσει δεκάδες ερωτήσεις. Πολλές από αυτές είναι επίκαιρες ερωτήσεις. Έχετε απαντήσει, κύριε Υφυπουργέ και εσείς προσωπικά σε ερωτήσεις αναφορικά με τη ρύπανση του Θριασίου από βαρέα μέταλλα. Είναι πάρα πολλά τα βαρέα μέταλλα στο Θριάσιο. 
      Έχει γίνει μεγάλος θόρυβος σχετικά με το εξασθενές χρώμιο στον Ασωπό. Οι πυκνότητες είναι πολύ μεγαλύτερες στο Θριάσιο, πλην όμως εδώ δεν μας απασχολεί, γιατί δεν πίνουν αυτό το νερό, αφού υπάρχει η Ε.ΥΔ.Α.Π.. Στις άλλες περιοχές όμως, όπως και στο Θριάσιο, μπορεί να χρησιμοποιηθεί για βιομηχανικές χρήσεις που μπορεί να περάσουν στα τρόφιμα, γιατί είναι υπόγεια νερά, τα οποία αξιοποιούνται από τις τοπικές βιομηχανίες. Αυτό μπορεί να γίνει και στο Κορωπί και οπουδήποτε αλλού. Υπάρχει, λοιπόν, ρύπανση σε μεγάλη έκταση.
      Σας έχω ρωτήσει για τη ρύπανση στη λίμνη του Μαραθώνα. Εκεί υπάρχει πρόβλημα αυτήν τη στιγμή, εξαιτίας της ρύπανσης. Καταλήγουν εκεί μία σειρά από απόβλητα και λύματα, γιατί δυστυχώς, είναι ανεξέλεγκτες οι γύρω εγκαταστάσεις και δεν υπάρχει αποχέτευση.
      Υπάρχει, επίσης, ρύπανση στη θάλασσα από βαρέα μέταλλα, όπως υπάρχει και στον υδροφόρο ορίζοντα σε εκτεταμένες περιοχές. Άλλωστε μην ξεχνάμε, κύριε Υπουργέ, και αυτήν την περίφημη χωματερή και όλες τις άλλες χωματερές. 
      Από τη χωματερή αυτή, είναι σε ευρύτατη έκταση ρυπασμένη η περιοχή του Θριασίου. Αυτές είναι μελέτες του Πανεπιστημίου Αθηνών, που λένε ότι με επίκεντρο τη χωματερή, σε έκταση, τουλάχιστον, δεκαπέντε έως είκοσι χιλιομέτρων από εκεί, η περιοχή είναι ρυπασμένη σε βάθος και σε έκταση μεγαλύτερη από εκατό μέτρα.
      Ευτυχώς, λέει, που υπάρχει εκεί το τείχος του Ποικίλου όρους του Αιγάλεω και δεν περνάει και προς την πρωτεύουσα. Ευτυχώς! Για όσους βρίσκονται εκεί δεν μας απασχολεί. Αυτά είναι προβλήματα, τα οποία, δυστυχώς, δεν έχουν αντιμετωπιστεί. Εδώ υπάρχουν σοβαρότατες ευθύνες. 
      Μιλήσατε και για πρόστιμα, κύριε Υπουργέ. Μιλάμε για πρόστιμα 120.000 ευρώ για τόσες βιομηχανίες που ρυπαίνουν. Μόνο τρεις χιλιάδες και περισσότερες μεγάλες και μικρές βιομηχανικές επιχειρήσεις υπάρχουν στο Θριάσιο, πάνω από χίλιες στον Ασωπό. Πρόκειται να φτιαχτούν γύρω στις επτακόσιες –δεν ξέρω ακριβώς- στην Τανάγρα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω αμέσως, κύριε Πρόεδρε.
      Δεν υπάρχει κανένας ουσιαστικός έλεγχος. Αυτά που ελέχθησαν για τον Ασωπό, ότι θα παρθούν μέτρα, δεν ξέρω αν ισχύουν. Τα Οινόφυτα, ακόμα δεν πίνουν νερό της Ε.ΥΔ.Α.Π., κύριε Υπουργέ, και οι κάτοικοι διαμαρτύρονται.
      Επομένως θα πρέπει να ξέρουμε κι αυτό που μνημονεύτηκε κιόλας εδώ, ότι δηλαδή και το πόσιμο νερό, αυτό της Ε.ΥΔ.Α.Π., αναμειγνύεται μ’ άλλα δίκτυα, που υπήρχαν από πηγές σε πολλές περιοχές ακόμη. Να μη σας πω ότι υπάρχουν και περιοχές εκτεταμένες σ’ όλη την Αττική, που δεν έχουν κανένα δίκτυο και μπορεί να τροφοδοτούνται ακόμα με υδροφόρα βυτία.
       Όλα αυτά, λοιπόν, δείχνουν ότι υπάρχουν μεγάλες ευθύνες εδώ όλων των ως τώρα κυβερνήσεων και ειδικότερα της ελεγχόμενης σήμερα Κυβέρνησης της Νέας Δημοκρατίας και πρέπει άμεσα να πάρουμε μέτρα: Πρώτον, περιορίζοντας στο ελάχιστο τη ρύπανση και δεύτερον, τιμωρώντας όχι με αστεία πρόστιμα όπως για παράδειγμα 120.000 ευρώ μέσα σε πέντε χρόνια, για πέντε χιλιάδες επιχειρήσεις. Επίσης πρέπει να φροντίσουμε, ώστε αυτή η αντιρρυπαντική τεχνολογία να περάσει, αλλά και να φτιάξουμε και το δίκτυο αποχέτευσης, που είναι οπωσδήποτε απαραίτητο πέρα για πέρα και που θα έπρεπε ήδη να έχει τελειώσει.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αποστολάτος. 
      ΒΑΪΤΣΗΣ ΑΠΟΣΤΟΛΑΤΟΣ: Κύριε Πρόεδρε, κύριοι Υπουργοί, ειλικρινά δεν ξέρω πώς να ξεκινήσω μετά από τις καταιγιστικές ομιλίες. Οφείλω να ομολογήσω ότι εκείνο που πρώτα πρέπει να γίνει -ο γαρ καιρός εγγύς- είναι πρωτοβουλίες εφαρμογής μέτρων, για να προλάβουμε ό,τι μπορούμε, για να έχουμε νερό. 
      Σαν γιατρός θέλω να θυμίσω σ’ όλους μας, αυτό που ξέρουμε πάρα πολύ καλά, ότι είμαστε σχεδόν 80% νερό. Και όσο και αν ο φίλτατος Κοινοβουλευτικός Εκπρόσωπος δικαιολόγησε την απουσία του τιμημένου Υπουργού μας, είναι προτεραιότητα σημειολογικά κάποια στιγμή, να μιλήσουμε για το νερό, για τη ζωή μας, και να είναι παρόντες όλοι από την πολιτική ηγεσία εδώ, λόγω της βαρύτητας που έχει το πράγμα. Γιατί μιλάμε για τη ζωή μας. 
      Είμαι σαφώς υπέρ της άποψης του Υπουργού κ. Καλαφάτη ότι δεν είναι χώρος αντιπαλότητας. Καθόλου! Είναι χώρος σύνθεσης πολιτικής ομιλίας και κυρίως, εφαρμογής των μέτρων αποτροπής αυτού του κακού που γίνεται, της μόλυνσης των υδάτων. Είναι σίγουρο ότι και ο κ. Καλογιάννης, αξιότιμος καθ’ όλα, πολύ σωστά μίλησε και είπε ότι γίνονται έλεγχοι. Γνωρίζουμε όλοι πάρα πολύ καλά ότι «ο ρυπαίνων πληρώνει». Μου φαίνεται λίγο αστείο. Είμαι από τον Πειραιά, ξέρετε, και το «ο ρυπαίνων πληρώνει» δεν μπορώ, για το κόσμιον του χώρου να πω ότι είναι από το συνηρημένο ρήμα του ουσιαστικού του ιερού γάμου. Δηλαδή δεν λέει τίποτα. 
      Ο Κοινοβουλευτικός Εκπρόσωπος του ΣΥ.ΡΙ.ΖΑ. είπε ότι πρέπει οι τιμωρίες να είναι τόσο μεγάλες, που να αναγκαστούν αυτοί που ρυπαίνουν, να σταματήσουν να ρυπαίνουν, δηλαδή να κλείσουν. 
      Θα δανειστώ την επικαιρότητα, από τη Βουλή των Εφήβων χθες. Έτσι ήθελα να κλείσω σήμερα, μ’ ένα παιδί από τα Δωδεκάνησα. Γιατί το θέμα δεν είναι μόνο στην Αθήνα, δεν είναι ο φαληρικός όρμος. Για μένα είναι ο Σαρωνικός Κόλπος όλος και βάλε, η Ελλάδα όλη. Είναι τα παιδιά αυτά, τα οποία είπαν πόσο σημαντικό είναι να μιλάμε και να πάρουμε μέτρα για το περιβάλλον. Είπαν πως θέλουν έργα κι όχι λόγια μόνον.
      Η κατάσταση στο περιβάλλον, πιστεύω ότι είναι ακόμη αναστρέψιμη -και το ξέρουμε όλοι- ενώ οι ειδικοί συνάδελφοι-επιστήμονες, μιλούν και λένε ότι είμαστε όχι στο παρά πέντε, αλλά στο και ένα. Ωστόσο έχουμε είκοσι χρόνια, κατά τις επιστημονικές μελέτες, -με δυσκολία βέβαια, αλλά τα έχουμε- για να αναστρέψουμε αυτό το δεινό, το κακό, δηλαδή το τέλος της ζωής στον πλανήτη. Δεν κινδυνολογώ, αλλά όλες οι εφημερίδες χθες και σήμερα έλεγαν: «Δηλητηριασμένο νερό στις βρύσες μας». Και είναι αλήθεια, γιατί -ο κ. Πάγκαλος το είπε ως Μείζων Αντιπολίτευση κι ακόμη πιο ηχηρά ο κ. Κακλαμάνης- δεν είναι στο Κορωπί, δεν είναι η Ε.ΥΔ.Α.Π..  
      Είναι ο κύκλος όλος, που σαν γιατρός ο συνάδελφος του ΣΥ.ΡΙΖ.Α. –πάλι θα πω- τον περιέγραψε ότι από τον ουρανό στη γη και από τη γη στη γη μέσα βαθιά και από εκεί  το νερό ακατάλληλο και καρκινογόνο και θανατηφόρο και το τέλος. 
      Όχι, όμως! Όχι! Μπορούμε να κάνουμε πράγματα, πρέπει να δράσουμε τώρα αποτελεσματικά, για να σώσουμε το νερό, το περιβάλλον, δηλαδή τη ζωή μας. Γιατί τα πάντα εξαρτώνται από αυτό. Είναι η φύση. 
      Σας θυμίζω αυτό που επίσης ξέρετε πάρα πολύ καλά, ότι βγήκαμε από το νερό. Προερχόμαστε από το νερό, επαναλαμβάνω, είμαστε νερό. Και αυτό απειλεί να μας σκοτώσει, μας σκοτώνει ήδη. Πρέπει να δράσουμε, το ξαναλέω, να δώσουμε την προσοχή, την φροντίδα και την αξία που χρειάζεται. Γι’ αυτό μίλησα για την ανάγκη της σημειολογικής παρουσίας ιθυνόντων σαν και εσάς. 
      Ωστόσο, ας ακούσουμε τη φωνή των εφήβων που ήταν εδώ χθες και από αυτό ακριβώς το Βήμα εκδήλωσαν δικαίως το ενδιαφέρον και την ανησυχία τους για το περιβάλλον και την προστασία του και μας επέδειξαν και αυτοί, οι έφηβοι, το μεγαλείο της σκέψης τους, όταν πρότειναν σημαντικούς τρόπους αντιμετώπισης του περιβαλλοντικού προβλήματος. 
      Αυτός ο έφηβος, ο εκπρόσωπος των Δωδεκανήσων, είπε πως είναι επιτακτική η ανάγκη να εφαρμόσει το κράτος πολιτική εξοικονόμησης πόσιμου νερού γιατί τους λείπει. Δηλαδή, τι μας είπε; Ότι υπάρχει ελπίδα χάρη σ’ αυτά τα παιδιά –και για χάρη τους, θα πω εγώ.
      Εγώ θυμάμαι ότι ο Ασωπός για μένα στην παιδεία μου -ήταν τόπος καταφυγής, όπως είπε ο κ. Πάγκαλος- είναι απ’ αυτά τα ποτάμια, που όπως όλα τα ποτάμια για τους αρχαίους Έλληνες προγόνους μας ήταν θεοί. Και ήταν ύβρις να μολύνει κάποιος το νερό. 
      Όπως άκουσα για τη λίμνη του Κουμουνδούρου που ήταν ακριβώς επάνω στην Ιερά Οδό -που οι Αθηναίοι πήγαιναν στην Ελευσίνα γι’ αυτά τα περίφημα Μυστήρια της δικής μας ελληνικής θρησκείας- τότε βέβαια εκεί τα νερά ήταν τόσο καθαρά, που ήταν τα νερά των καθαρμών, λίγο πριν από το Ιερό της Αφροδίτης.
      Σήμερα, πράγματι, ξέρουμε ότι έχει πάρει τρεις φορές φωτιά, γιατί αντί για  νερό, αναβλύζει πετρέλαιο, υπάρχει πετρέλαιο. Εδώ πληροφορήθηκα ότι κάποια εταιρεία –η «ΠΕΤΡΟΛΑ», αν θυμάμαι καλά- θέλει να κάνει επέκταση. 
      Εάν εμείς για τη ζωή μας, γι’ αυτό που μιλάμε σήμερα, για τον πολιτισμό μας, για την Ελλάδα, δεν λάβουμε μέτρα για τα νερά αυτά –γιατί και αυτά τα πίνουμε και ας είναι παράλια- τότε χαθήκαμε. 
      Έβλεπα ότι οι Τούρκοι αρχαιολόγοι σήμερα, έλεγαν ότι προσπαθούν να εξαφανίσουν το Βυζάντιο, χτίζοντας και εξαφανίζοντας το ιερό παλάτιο και το λιμάνι στον Κεράτιο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σε ένα λεπτό.
      Θα σας πω ότι για εμένα ο Κάδμος ήταν βασιλιάς της Θήβας. Σήμερα άκουγα συνέχεια για το κάδμιο, για διάφορες άλλες καρκινογόνες ουσίες όπως το χρώμιο, για τόσα πράγματα τα οποία ξέρουμε πολύ καλά ότι μας σκοτώνουν. Τα είπαν οι άλλοι ομιλητές, δεν χρειάζεται να τα επαναλάβω. 
      Θα σας πω απλώς ότι ο Κάδμος ήταν βασιλιάς της Θήβας και ο Ασωπός ποταμός και θεός της θηβαϊκής γης. Το κάδμιο σήμερα είναι δηλητήριο και δεν έχει όριο, κύριε Υπουργέ, στο μέτρημα. Σκοτώνει και στο μηδέν και κάτι.
      Ο θηβαϊκός μύθος νομίζω ότι αρχίζει ξανά σε νέα εκδοχή, αυτή του 2000 και μαζί αρχίζει και άλλος ένας ακόμη, ο αττικός μύθος, στην αττική ενδοχώρα που όμως αφορά όλη την Ελλάδα, αφορά εμάς, αφορά τα παιδιά μας, αφορά τη ζωή μας. 
      «Ο καιρός γαρ εγγύς» -επαναλαμβάνω- και νομίζω ότι τουλάχιστον για τα παιδιά μας πρέπει να λάβετε μέτρα εδώ και τώρα. Είμαι σίγουρος ότι το κάνετε. Κρίνω ότι πρέπει να είναι αυστηρότερα και άμεσα.
      Σας ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αποστολάτο.
      Το λόγο έχει ο κ. Οικονόμου για να δευτερολογήσει.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, εμείς προσπαθήσαμε μ’αυτή την επερώτηση να αναδείξουμε το πρόβλημα και το ζήτημα. Ήταν μια πρώτης τάξεως ευκαιρία για την Κυβέρνηση να μπορέσει να την αξιοποιήσει και μ’ αυτόν τον τρόπο να πει και την πολιτική της και να μας εκφράσει τι σκοπεύει να κάνει.
      Δυστυχώς την έχασε κατά τη δική μου άποψη. Και το λέω αυτό, γιατί, όχι μόνο δεν ήρθε, ο κύριος Υπουργός εδώ, υποβαθμίζοντας το επίπεδο της απάντησης, όχι γιατί οι καθόλα αξιοσέβαστοι και συμπαθείς, τουλάχιστον σε μένα, αλλά νομίζω και σε όλους μας, κύριοι Υφυπουργοί, δεν μπορούν να δώσουν αυτήν την απάντηση της Κυβερνήσεως, αλλά γιατί η παρουσία, του κυρίου Υπουργού εδώ, θα σηματοδοτούσε το κορυφαίο ενδιαφέρον της Κυβέρνησης γι’ αυτό το μεγάλο ζήτημα.
      Βέβαια, εγώ προσωπικά δεν εκπλήσσομαι, καθώς τρία χρόνια όσοι συμμετέχουν στην Επιτροπή Περιβάλλοντος, την Ειδική Επιτροπή της Βουλής, δεν έχουν δει να έχει έρθει ποτέ ο Υπουργός ΠΕ.ΧΩ.Δ.Ε.. Ο Υπουργός Περιβάλλοντος της χώρας δεν έχει καταδεχθεί να επισκεφτεί, ύστερα από τα απανωτά καλέσματα και προσκλήσεις της επιτροπής -μόνο εγώ, έχω κάνει τέσσερις εγγράφως- την Επιτροπή Περιβάλλοντος. Δεν μου κάνει έκπληξη ότι δεν ήρθε ούτε και σήμερα εδώ.
      Πιστεύω, όμως, ότι έχασε την ευκαιρία η Κυβέρνηση σήμερα να τοποθετηθεί. Δεν αξιοποίησε αυτή την ευκαιρία, καθώς δεν μας είπε και τίποτα συγκεκριμένο σ’ αυτά που ερωτήθη. Όχι στα μεγαλόστομα περί Κηφισού που άκουσα τον κύριο εκπρόσωπο της Νέας Δημοκρατίας, για το πότε φτιάχτηκε και το πότε πνιγόταν η νότια Αθήνα. Διότι πνιγόταν η νότια Αθήνα και δεν θα πνίγεται τώρα η νότια Αθήνα, μετά απ’ αυτά τα μεγάλα έργα του ΠΑ.ΣΟ.Κ. τα οποία θα έλεγα ότι τότε, τα ειρωνευόσασταν και τα διακωμωδούσατε. Όμως, είναι αυτά τα οποία βοηθούν σήμερα να μην πνίγεται η Αθήνα, τουλάχιστον η νότια στον Κηφισό. Αυτά συνέβαιναν, αν θυμάμαι καλά. Αν δεν θυμάμαι καλά, μπορούμε να ξαναβρούμε τις ημερομηνίες.
      Ετέθησαν πολλά ζητήματα, κύριε Υπουργέ του ΠΕ.ΧΩ.Δ.Ε., στα οποία δεν μας απαντήσατε. Σας είπα κάτι συγκεκριμένο: Το ζήτημα του αποχετευτικού των Μεσογείων είναι ένα ζήτημα, το οποίο επιβαρύνει σαφέστατα τον υδροφόρο ορίζοντα, όπως είναι αυτονόητο και λογικό. Το είπαν και όλοι οι συνάδελφοι. Το πρόβλημα του ότι δεν μπήκε στο Γ΄ Κοινοτικό Πλαίσιο Στήριξης, γιατί δύο δήμοι εναντιώθησαν, είναι γνωστό. Το ερώτημα ξέρετε ποιο είναι, δυστυχώς για σας, για μας, και δεν ξέρω και εγώ για ποιον άλλο; Τι σκοπεύει η Κυβέρνηση να κάνει; Σαφέστατα, την κοινωνική συναίνεση τη χρειαζόμαστε και πρέπει να είναι όλοι οι φορείς συμμέτοχοι.
      Άπαξ και δεν συμβαίνει αυτό, η Κυβέρνηση σηκώνει ψηλά τα χέρια; Κάνει δεήσεις στο Μεγαλοδύναμο, μήπως βρεθεί λύση; Τι κάνει η υπεύθυνη Κυβέρνηση και, βέβαια, τα πολιτικά πρόσωπα; Κάνει τα Σ.Δ.Ι.Τ.. Εντάσσετε την περίπτωση της Ραφήνας, όπως είδα στις εκλογές του Σεπτεμβρίου του 2007, μια από τις δέκα περιπτώσεις, κορυφαίες περιπτώσεις στο πολιτικό σας πρόγραμμα, στα Σ.Δ.Ι.Τ.. Έχουμε τη σύμπραξη δημοσίου-ιδιωτικού τομέα, Σ.Δ.Ι.Τ., του βιολογικού Ραφήνας.
      Είναι η θέση σας ότι η κάθε πόλη ξεχωριστά πρέπει να έχει ένα βιολογικό; Είναι η θέση σας «λύνουμε το πρόβλημα των Μεσογείων»; Ποια είναι η θέση σας, επιτέλους; Αυτό είναι το ερώτημα που κάνουμε και όχι να μας πείτε το ιστορικό της υπόθεσης.
      Θα ήθελα να θίξω ένα άλλο απλό ζήτημα. Μας είπατε -και το έχω εδώ- για το πόρισμα των Επιθεωρητών Περιβάλλοντος για την υπόθεση του Κορωπίου. Ναι, έτσι είναι. Έγιναν κάποιοι έλεγχοι σε κάποιες εταιρείες και υπήρξαν προβλήματα. Τι έγινε μετά από τότε; Ήταν 2005 τότε. Είμαστε 2008 τώρα. Το πρόβλημα συνεχίζεται. Ομιλούν επιστημονικοί φορείς. Σας αναφέρω ότι ο Σύλλογος «Περιβαλλοντολογικός Όμιλος Κορωπίου» έκανε ημερίδα για το θέμα και επιστήμονες από το Γεωλογικό Τμήμα του Πανεπιστημίου Αθηνών έφεραν τις μελέτες -και τις αναφέρατε κιόλας κι εσείς- ότι το πρόβλημα υπάρχει. Και όπως είπε και ο κ. Πάγκαλος. δεν είναι το ζήτημα «πολύ ή ολίγον έγκυος». Το θέμα είναι: Υπάρχει πρόβλημα ή δεν υπάρχει, έστω οριακά, έστω λίγο κάτω από το όριο. Εσείς θα οδηγούσατε το παιδί σας ή κάποιο δικό σας άνθρωπο να κάνει χρήση, ίσως, ύποπτων προϊόντων, λόγω του νερού;
      Εκεί είναι το ερώτημα. Τι κάνετε εσείς; Με το να μου μιλήσετε για έναν έλεγχο ο οποίος έγινε το 2005 και να σταματήσουμε εκεί, η κουβέντα σταματάει; Μπορούμε να σταματήσουμε, εάν εσείς έτσι πιστεύετε, αλλά δεν θα το κάνουμε. Κάνουμε αυτήν την επερώτηση και θα συνεχίσουμε και θα ξαναερχόμαστε.
      Μου μιλήσατε για τις μελέτες. Εγώ σας είπα και ο κ. Καλαφάτης ισχυρίστηκε, αν και νομίζω ότι είναι λάθος να προτρέχει, ότι ο κ. Σουφλιάς δεν ενοχλήθηκε από τη δημοσιοποίηση της μελέτης. Ενοχλήθηκε. Είναι τελειωμένο αυτό. Και ματαίωσε και τα ραντεβού του με το Ι.Γ.Μ.Ε. την περίοδο τότε και είπε για ποιο λόγο τα ματαίωσε. Ενοχλήθηκε.
      Αν δεν ξέρετε, κύριε Καλαφάτη, μην τοποθετήστε. Γιατί να φορτώνεστε και εσείς, άλλωστε, τέτοιες υποθέσεις; Το θέμα είναι: Μιλήσατε για μελέτες από το Γ΄ Κοινοτικό Πλαίσιο Στήριξης. Έχω μια πληροφορία ότι λέτε για εταιρείες -μας απαντάει εκ μέρους σας ο κ. Καλογιάννης- για τις οποίες, άλλωστε, θα ψάξουμε μέσω του κοινοβουλευτικού ελέγχου. Ξέρω, όμως, ότι και το Ι.Γ.Μ.Ε. έχει πάρει τέτοιες μελέτες. Και αυτή τη στιγμή έχουν σταματήσει.
      Δεν ξέρω. Θα τα ψάξουμε αυτά, θα τα βρούμε. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν τους πληρώνουν.
      ΒΑΣΙΛΕΙΟΣ ΟΙΚΟΝΟΜΟΥ: Δεν τους πληρώνουν και έχουν σταματήσει. Και λέει «στο Δ΄ Κοινοτικό Πλαίσιο Στήριξης». Για να μην πω τις λαϊκές παροιμίες γι’ αυτά τα θέματα. Είναι ερώτημα μεγάλο, λοιπόν, για να ξέρουμε τι γίνεται μ’ αυτήν την υπόθεση.
      Ρώτησε ο κ. Χρυσοχοΐδης, «τι γίνεται ο βιολογικός του αεροδρομίου;» Σας είχα κάνει μία ερώτηση και έχω επανέλθει πολλές φορές από τότε για το ζήτημα για το Ιερό της Αρτέμιδος στη Βραυρώνα. Αν πάτε εκεί, θα δείτε ότι τα αρχαία του ναού είναι μέσα σε λιμνοθάλασσα λυμάτων του αεροδρομίου. Σας ξαναρωτήσαμε και είπαν τότε οι ευαίσθητοι Υπουργοί της Κυβερνήσεώς σας στις αρχές του 2005 ότι το θέμα θα λήξει. Πηγαίνετε τώρα να δείτε τι γίνεται που δεν έχει κιόλας βρέξει και είναι γεμάτο με τα νερά του αεροδρομίου. 
      Ο βιολογικός του αεροδρομίου δεν λειτουργεί, κύριε Υπουργέ. Ο σπουδαίος Υπουργός Περιβάλλοντος, κ. Σουφλιάς, θα δείξει στο θέμα αυτό το θάρρος του και το μεγάλο του πολιτικό ανάστημα; Εκεί να τον δούμε, στο θέμα του αεροδρομίου. Αυτά είναι τεράστια ζητήματα και μετά αναρωτιόμαστε, πώς στον υδροφόρο ορίζοντα δημιουργούνται αυτά τα τεράστια προβλήματα. Πάντως όχι τυχαία.
      Σας είπα και για άλλα μεγάλα ζητήματα, όπως παραδείγματος χάριν για το θέμα της μεγάλης κηλίδας του πετρελαίου στην Ελευσίνα. Δεν είναι εδώ ο αγαπητός μου φίλος κ. Λεβέντης για να του πω ότι δεν έγινε γνωστό το 2001. Το Μάιο του 2004 έγινε γνωστό -μετά από έρευνες- ότι υπάρχει εκεί πρόβλημα. Έχουμε Γενάρη του 2008. 
      Το πρόβλημα υπάρχει, κύριε Καλογιάννη. Τι σκοπεύει να κάνει η Κυβέρνηση; Υπάρχει μια ολόκληρη πετρελαιοκηλίδα μπροστά στη φάτσα, λίγο πιο πέρα από την είσοδο του λιμανιού της Ελευσίνας. Θα πάρουμε τους κουβάδες να μαζέψουμε το πετρέλαιο; Κάτι τέτοιο προσπάθησαν να κάνουν τα ΕΛ.ΠΕ. -όχι με τους κουβάδες βέβαια- πήγαν να το μαζέψουν λίγο, αλλά δεν μαζεύεται η ζημιά. Υπάρχει ζημιά.
      Κύριε Καλογιάννη, δεν νιώθετε την ανάγκη να τοποθετηθείτε γι’ αυτό το θέμα που βρίσκεται λίγα χιλιόμετρα έξω από την Αθήνα, από την Ομόνοια, στην Ελευσίνα; Και μετά, γιατί συζητάμε; Για ποια συνείδηση για το περιβάλλον και για ποια ευαίσθητη πολιτική;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Και για πολλά άλλα θέματα θα μπορούσα να σας πω. Και επειδή μιλήσατε για τον Ασωπό, θα σας πω ότι ο δήμαρχος περιμένει άλλα 7.000.000 ευρώ. Και βέβαια καλό είναι, όταν ξεσπάει μια κρίση, να παίρνονται μέτρα. Και το λέω, γιατί όταν ξέσπασε η κρίση στα Οινόφυτα και στο Χαλκούτσι βγήκε τότε και μάλιστα προεκλογικά η Κυβέρνηση και είπε «δίνω ένα εκατομμύριο ευρώ να γίνουν οι μελέτες και να πάει η σύνδεση της Ε.ΥΔ.Α.Π. στον Ωρωπό». Αυτό ήταν το κομμάτι του Ωρωπού. Και είπαν όλοι «μπράβο, ήταν γρήγορη η αντίδραση της Κυβέρνησης». Ναι, αλλά χρειάζονται 8.000.000 ευρώ για να πάνε οι αγωγοί. Λείπουν 7.000.000 ευρώ.
      Πότε θα δεσμευτείτε, κύριε Υπουργέ, ότι θα δοθούν και τα 7.000.000 ευρώ για να μη μείνει ένα πυροτέχνημα και να μη σας καταγγείλουμε ότι είστε αναξιόπιστοι και πολιτικά απαράδεκτοι; Δεν ήταν μια μεγάλη ευκαιρία, ο κύριος Υπουργός σήμερα ή έστω εσείς, να πείτε «δεσμευόμαστε ότι μέσα σ’ αυτό το χρονικό διάστημα θα λύσουμε το θέμα του Ασωπού που δημιουργεί πρόβλημα στον Ωρωπό;».
      Το χάσατε το δικαίωμά σας. Βέβαια έχετε τη δευτερολογία σας. Στη δευτερολογία ελπίζω να ακούσουμε συγκεκριμένες απαντήσεις στα συγκεκριμένα ερωτήματα που σας θέσαμε, για να πούμε ότι η σημερινή συνεδρίαση ήταν επ’ ωφελεία του ελληνικού λαού και δεν έγινε μόνο για να πούμε εμείς το πρόβλημα κι εσείς για να περάσετε την ώρα σας. 
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κύριε Οικονόμου.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μου επιτρέπετε για μισό λεπτό;
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Θα ήθελα το λόγο, επειδή ακούγοντας και τους δύο Υφυπουργούς -αντιλαμβάνομαι τη λογική και των αντιδράσεών τους και των τοποθετήσεών τους- είδα μια δυσφορία. Ο κ. Καλαφάτης μίλησε και για κινδυνολογία. 
      Κοιτάξτε. Η προσπάθειά μας είναι να διεγείρουμε το δικό σας ενδιαφέρον και τη δική σας προσπάθεια. Θα βρεθείτε ως Κυβέρνηση, θα βρεθούμε όλοι, προ καταστάσεων που δεν θα μπορούν να ελεγχθούν. 
      Σας λέγω –γι’ αυτό ζήτησα την άδειά σας για να πάρω το λόγο, κύριε Πρόεδρε- ότι αυτή τη στιγμή που μιλάμε εμείς εδώ –και δεν το γνωρίζετε φυσικά ούτε εσείς, εγώ επειδή ενημερώθηκα από τα Μέσα σας το λέω- στο Αλιβέρι έχει ξεσηκωθεί ολόκληρος ο πληθυσμός, διότι εκφορτώνονται εκεί, στο εργοστάσιο τσιμέντων, τρεις χιλιάδες τόνοι τέφρας, χωρίς να διαπιστωθεί από πριν αν είναι υγρής μορφής ή αεριώδους που είναι τοξική. 
      Πώς θ’ αντιμετωπίζονται ζητήματα, δηλαδή, όπως αυτό που θίγουμε εδώ, αυτό που παρακολουθούσαμε, στα Οινόφυτα, εάν εγκαίρως η Κυβέρνηση –συντονιζόμενη στους διάφορους φορείς που έχουν αρμοδιότητα ή συναρμοδιότητα- δεν τα αντιμετωπίσει, θα έχουμε τέτοια προβλήματα. 
      Εκεί ασφαλώς θα υπάρξει κάποια λύση, διότι και η εταιρεία είπε «σταματάμε την εκφόρτωση, για να έρθουν εμπειρογνώμονες, προκειμένου να διαπιστωθεί αν είναι τοξική αυτή η τέφρα ή όχι». Καταλαβαίνετε, όμως, τι ζητήματα θα αντιμετωπίζει ως Κυβέρνηση και ποια ζητήματα είμαστε και εμείς υποχρεωμένοι ως Αντιπολίτευση να τα φέρνουμε εδώ, να σας επικρίνουμε, ακόμα και υπερβάλλοντες στους τόνους; 
      Όμως, αυτός, όπως σας έχω πει πολλές φορές, είναι ο ρόλος της Αντιπολιτεύσεως. Δεν ραίνει με άνθη την Κυβέρνηση, αλλά την κεντρίζει. Και την κεντρίζει καμία φορά και υπερβάλλοντας καμιά φορά και στους τρόπους, αρκεί να είναι βέβαια κοινοβουλευτικά άψογοι.
      ΠΡΟΕΔΡΕΥΩΝ (Γεώργιος Σούρλας): Να προσθέσω και εγώ, κύριε Πρόεδρε, ότι ζητήθηκε και η παρέμβαση του εισαγγελέα από τις τοπικές αρχές για την εκφόρτωση αυτού του προϊόντος.
      ΑΠΟΣΤΟΛΟΣ ΚΑΚΛΑΜΑΝΗΣ: Εξεγέρθηκαν οι κάτοικοι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Και βεβαίως, υπάρχει ένα τεράστιο πρόβλημα –που δράττομαι της ευκαιρίας να αναφέρω στους κυρίους Υπουργούς-  με το λιθάνθρακα, όπου προβλέπεται η εγκατάσταση εργοστασίων παραγωγής ρεύματος. Και αυτό πιστεύω ότι θα το λάβουν σοβαρά υπ’ όψιν. 
      ΑΠΟΣΤΟΛΟΣ ΚΑΚΛΑΜΑΝΗΣ: Γερμανική πολυεθνική.
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, να προηγηθούν οι Υπουργοί και μετά να τοποθετηθείτε εσείς;
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, εγώ μόνο μία πρόταση ήθελα να κάνω.
      ΠΡΟΕΔΡΕΥΩΝ (Γεώργιος Σούρλας): Ναι, μα πρέπει να προηγηθούν οι Υπουργοί. Και μετά, θα σας απαντήσουν.
      ΘΕΟΔΩΡΟΣ ΠΑΓΚΑΛΟΣ: Δεν έχω πρόβλημα, κύριε Πρόεδρε. Όπως θέλετε.
      ΠΡΟΕΔΡΕΥΩΝ (Γεώργιος Σούρλας): Θέλετε, δηλαδή, να κάνετε κάποια πρόταση και όχι κανονική αγόρευση;
      ΘΕΟΔΩΡΟΣ ΠΑΓΚΑΛΟΣ: Μία πρόταση θα ήθελα να κάνω μόνο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, αν ο κ. Πάγκαλος θέλει να πει κάτι, εγώ δεν έχω πρόβλημα να τοποθετηθώ στη συνέχεια.
      ΠΡΟΕΔΡΕΥΩΝ (Γεώργιος Σούρλας): Αφού το επιτρέπουν οι κύριοι Υπουργοί, τότε, κύριε Πάγκαλε, ορίστε, έχετε το λόγο.
      ΘΕΟΔΩΡΟΣ ΠΑΓΚΑΛΟΣ: Κατ’ αρχάς, κύριε Πρόεδρε, θέλω να πω το εξής: Εγώ χαίρομαι, διότι αναφέρθηκε στη συνέλευση ο κύριος Υπουργός, ο κ. Κοντογιάννης…
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Εννοείτε τον κ. Καλογιάννη.
      ΘΕΟΔΩΡΟΣ ΠΑΓΚΑΛΟΣ: Μάλιστα, με συγχωρείτε. Εννοώ τον κ. Καλογιάννη.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι καλός, δεν είναι κοντός.
      ΘΕΟΔΩΡΟΣ ΠΑΓΚΑΛΟΣ: Είναι και γνωστός εξάλλου ο κ. Καλογιάννης, γιατί εμείς οι γηραιότεροι γνωρίζουμε όλη την οικογένεια.
      Αναφέρθηκε, λοιπόν, στη συνέλευση –και χαίρομαι γι’ αυτό- αλλά εδώ, σ’ αυτό το θέμα των Μεσογείων τα περιθώρια της συναίνεσης έχουν εξαντληθεί. Εγώ θα σας πω κάτι, θα κάνω μία αυτοκριτική. Εξαντλήσαμε πέραν του δέοντος τα περιθώρια αναζήτησης της συναίνεσης. Τώρα, πρέπει η Κυβέρνηση να κυβερνήσει. Να κάνει, δηλαδή, προτάσεις τέτοιες που να εξασφαλίζουν –προφανώς, γιατί ζούμε σε δημοκρατία και είναι ανάγκη για όλους μας η προσχώρηση των πολιτών- την προσχώρηση του μεγίστου αριθμού των πολιτών. 
      Όμως, πρέπει να βρεθεί μία λύση. Δεν μπορούμε να συνεχίσουμε έτσι. Η ύπαρξη αυτής της κατάστασης είναι από επένδυση, είναι τεράστια σπατάλη στο κάτω-κάτω της γραφής.
      Να σας πω και μία ακόμα ιδέα. Ένας κύριος Υπουργός της Κυβέρνησης εδέχθη μία επερώτηση αυτού του είδους για τοπικό ζήτημα γενικότερης σημασίας. Μας έκανε την τιμή –εκτός από την απάντηση που μας έδωσε στη Βουλή- να μας καλέσει στο Υπουργείο του και να ακούσει προσεκτικά με όλους τους συνεργάτες του όλες τις απόψεις και προτάσεις που εξεφράσθησαν κι από εμάς κι από τους δημοτικούς άρχοντες κι από άλλους παράγοντες που είχαν σχέση με το ζήτημα.
      Με μεγάλη έκπληξη και ομολογώ με μεγάλη ευχαρίστηση, πήρα σήμερα μία πρόσκληση –αυτό που σας είπα έχει γίνει προ μηνός- με την οποία με καλεί και εμένα και τους άλλους συναδέλφους σε δεκαπέντε ημέρες –δεν λέω το όνομά του, θα το πω μετά- για να μας κάνει απολογισμό της όλης καταστάσεως σε σχέση και με τις αποφάσεις που πήραμε τότε.
      Εγώ αυτό το θεωρώ άριστη διακυβέρνηση και συγχαίρω το συνάδελφο Υπουργό της Νέας Δημοκρατίας που κινείται προς το σημείο αυτό. Η αποτελεσματικότητα θα κριθεί απ’ αυτά που θα μας πει. Όμως και να μην υπάρχει αποτελεσματικότητα, η όλη διαδικασία είναι άψογη.
      Σας ερωτώ, λοιπόν, γιατί ο κ. Σουφλιάς δεν μπορεί να καλέσει τους παράγοντες της περιοχής, ώστε να κάνουμε ένα είδος συνέλευσης δυνάμεων και βουλήσεων για την αποκάθαρση του νομού Αττικής από τις απειλές. 
      Δεν είναι μονάχα το θέμα των μερικών εκατοντάδων χιλιάδων πολιτών που ζουν στο υπόλοιπο Αττικής, κύριε Πρόεδρε. Είναι όλος ο πληθυσμός της Αθήνας, είναι οι εκατοντάδες χιλιάδες Έλληνες που επισκέπτονται καθημερινά την περιοχή για διάφορους λόγους. Είναι η πρωτεύουσα της χώρας. Με τον έναν ή τον άλλο τρόπο, ο μισός ελληνικός λαός είναι ή περνάει από εδώ. Πρέπει να το αντιμετωπίσουμε το θέμα. Δεν μπορούμε να το αφήσουμε έτσι. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πάγκαλε. 
      Κύριε Υπουργέ, έχετε το λόγο για οκτώ λεπτά.   
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Αναφερόμενος κατ’ αρχάς σ’ ένα σχολιασμό του Κοινοβουλευτικού Εκπροσώπου του ΠΑ.ΣΟ.Κ., σύμφωνα με τον οποίο δεν παρακολουθώ την Αξιωματική Αντιπολίτευση, αλλά και σε συμπλήρωση των όσων ειπώθηκαν από τον αξιοσέβαστο-αξιότιμο κύριο πρώην Πρόεδρο της Βουλής, θα ήθελα να πω ότι και παρακολουθώ και σέβομαι και υπολήπτομαι και στηρίζω πολλά σε μια πολιτική συμπεριφορά από την πλευρά της Αξιωματικής Αντιπολίτευσης μέσα στο Κοινοβούλιο, αλλά και εκτός αυτού, ακριβώς γιατί πιστεύω ότι είναι η εποχή όπου θα πρέπει μέσα από ένα πνεύμα συνεργασίας -και υπάρχει πεδίο δόξης λαμπρό, ανεξάρτητα αν υπάρχουν πολιτικές τοποθετήσεις που προέρχονται από διαφορετικές ιδεολογικές αφετηρίες- για ζητήματα που αφορούν ένα κοινό μέλλον, όπως είναι τα ζητήματα που αφορούν το περιβάλλον, να μπορέσουμε να συζητήσουμε. Και σ’ αυτά τα πλαίσια η Αξιωματική Αντιπολίτευση, αλλά και όλα τα κόμματα της Αντιπολιτεύσεως έχουν πολύ σημαντικό ρόλο να διαδραματίσουν. 
      Επίσης, δεν πιστεύω ότι και η σημερινή πρωτοβουλία από την πλευρά της Αξιωματικής Αντιπολίτευσης αποτελεί αντικείμενο μιας στείρας αντιπολιτευτικής τακτικής. 
      Αντιθέτως, και μέσα από τη διαδικασία της συζήτησης, έχω διαμορφώσει την άποψη ότι έχει γίνει μία πολύ εποικοδομητική συζήτηση, από την οποία εξάγονται συμπεράσματα, ενώ νομίζω ότι μέσα απ’ αυτή την κατάθεση της επερώτησης επιτυγχάνεται και ο τομέας της ενημέρωσης που είναι πρωταρχικός.
      Βεβαίως, όσον αφορά την άποψή μου περί ψηγμάτων κινδυνολογίας, οφείλω να ομολογήσω, κύριε Πρόεδρε, ότι αφορούν μικρές εξαιρέσεις και δεν χαρακτηρίζουν τη συνολική στάση των συναδέλφων σ’ αυτή τη συζήτηση. 
      Ωστόσο, θα ήθελα να αντιπαρέλθω την αναφορά που ακούστηκε, σχετικά με την απουσία του Πρωθυπουργού. Ο Πρωθυπουργός, καθώς και η Κυβέρνηση της Νέας Δημοκρατίας, αξιολογείται εδώ και τέσσερα χρόνια καθημερινά μέσα από την πολιτική της συμπεριφορά από τον κάθε Έλληνα και την κάθε Ελληνίδα ξεχωριστά και βεβαίως, μέσα σ’ ένα πολιτικό φάσμα στο οποίο κινούμαστε όλοι. 
      Όμως, θα συμφωνήσω μαζί σας, κύριε Πρόεδρε –και συγγνώμη για το προσωπικό της αναφοράς- σχετικά με τα όσα είπατε για τους καναπέδες. Είμαι από εκείνους τους πολιτικούς που πιστεύουν ακράδαντα ότι θα πρέπει να ενθαρρυνθούν τα κάθε είδους μαζικά κινήματα, είτε έχουν σχέση με το περιβάλλον είτε έχουν σχέση με τον καταναλωτισμό, γιατί νιώθω ότι είναι ανάγκη να είμαστε όλοι σε εγρήγορση -η κοινωνία των πολιτών, οι κυβερνήσεις, τα κόμματα- για να μπορέσουμε να συμβάλουμε όλοι, ο καθένας από την πλευρά του, σ’ ένα δημιουργικό και γόνιμο διάλογο, ώστε να μπορέσουμε να απαντήσουμε όλοι σαν κοινωνία στις προκλήσεις των καιρών σ’ ένα πολύ ευμετάβλητο, ραγδαία εξελισσόμενο, διεθνές, ανταγωνιστικό και όχι μόνο περιβάλλον. 
      Τέλος, θα ήθελα να κάνω δύο-τρεις αναφορές, σχετικά με το τι έχει κάνει αυτή η Κυβέρνηση για να διαμορφώσει μία περιβαλλοντική πολιτική με απτά αποτελέσματα. Και βεβαίως, δεν είμαστε αυτοί που ισχυριζόμαστε ότι πριν από τέσσερα χρόνια ξεκίνησε το ενδιαφέρον της πολιτείας. Λέμε, όμως, ότι για πρώτη φορά με τόσο απτά στοιχεία μπορεί να στοιχειοθετηθεί βάσιμα ότι υπάρχει μία συγκεκριμένη περιβαλλοντική πολιτική. 
      Αυτό στηρίζεται στο ότι η χώρα μας προσδοκά να δει το αύριο μέσα από ένα πιο αισιόδοξο πλαίσιο, αναφορικά με το εθνικό χωροταξικό σχέδιο, αλλά και τα ειδικά χωροταξικά για τη βιομηχανία, τον τουρισμό και την ενέργεια. 
      Στηρίζεται, επίσης, στο γεγονός ότι ήδη από το 2005 υπάρχει ένα θεσμικό πλαίσιο, όπου κατοχυρώνονται οι ανανεώσιμες πηγές ενέργειας και η αναβάθμισή τους και, βεβαίως, μ’ αυτόν τον τρόπο ενθαρρύνεται η εισδοχή τους στο ενεργειακό μείγμα, όπως προείπα στην πρωτολογία μου, για να μπορέσουμε να πάμε σε πιο ήπιες μορφές ενέργειας. 
      Από την πλευρά τους το Υπουργείο Ανάπτυξης και το Υ.ΠΕ.ΧΩ.Δ.Ε. αποδίδουν στους περιβαλλοντικούς όρους τη βαρύτητα και τη σημασία που δεν υπήρχε στο παρελθόν όσον αφορά τις μελέτες των περιβαλλοντικών επιπτώσεων που υποβάλλονται στις υπηρεσίες των Υπουργείων και γίνονται πλέον ενδελεχείς έλεγχοι, με ευθύνη απέναντι στις αναπτυξιακές προοπτικές της χώρας. Βεβαίως, θέλω να επισημάνω ότι βασική προτεραιότητα του Υπουργείου Ανάπτυξης είναι η βιομηχανία να αναπτύσσεται οργανωμένα, χωροθετημένα και με κανόνες. Να αναφέρω δε ότι σ’ αυτά τα πλαίσια ήδη πραγματοποιούνται σ’ ολόκληρη τη χώρα έργα αναβάθμισης υφιστάμενων βιομηχανικών περιοχών, των οποίων ο συνολικός προϋπολογισμός ξεπερνά τα 180.000.000 ευρώ. 
      Πράγματι, η έλλειψη του χωροταξικού σχεδιασμού χαρακτήριζε όλες τις περιόδους της ελληνικής ανάπτυξης και επέφερε σημαντικά περιβαλλοντικά προβλήματα. Όντως το 1997 έγινε ο νόμος που προχώρησε προς τη σωστή κατεύθυνση. Όμως, παρατηρήθηκαν κενά στην πορεία. Βεβαίως, είναι απαραίτητη μια νομοθετική βελτίωση, η οποία επιχειρείται απ’ αυτήν την Κυβέρνηση και αφορά, κυρίως, τα βιομηχανικά και επιχειρηματικά πάρκα, νομοσχέδιο το οποίο θα κατατεθεί εντός λίγων εβδομάδων ή ελαχίστων μηνών στο ελληνικό Κοινοβούλιο. 
      Οι άξονες μέσα στους οποίους σκοπεύουμε και σχεδιάζουμε να κινηθούμε είναι η σύνδεση της επιχειρηματικής δράσης με ταυτόχρονη αποτελεσματική προστασία του περιβάλλοντος, η ενθάρρυνση για οργάνωση συγκέντρωσης συμβατών επιχειρηματικών δραστηριοτήτων, με επακόλουθη την καλύτερη διασφάλιση του ελέγχου τους, η εφαρμογή της αρχής «ο ρυπαίνων πληρώνει» όσον αφορά τις υποδομές για περιβαλλοντική εξυγίανση, δίχως να πλήττεται η ανταγωνιστικότητα των επιχειρήσεων και, βεβαίως, η ενδυνάμωση εννοιών σύγχρονου μάνατζμεντ, όπως είναι αυτή της εταιρικής κοινωνικής ευθύνης, που αποτελεί εφόδιο για κάθε σύγχρονη επιχειρηματική προσπάθεια. Η πολιτική αυτή είναι προς τη σωστή κατεύθυνση και όλες οι πολιτικές που είναι προς αυτήν την κατεύθυνση αποτελούν επένδυση για το μέλλον. 
      Γνωρίζουμε πολύ καλά ότι χρειάζονται μεγαλύτερες προσπάθειες στην εξοικονόμηση ενέργειας, στους αυστηρότερους ελέγχους και στην καλύτερη συνεργασία της κεντρικής διοίκησης με την Τοπική και Νομαρχιακή αυτοδιοίκηση σε όλα τα επίπεδα. Είναι χρέος όλων μας να συμβάλλουμε στον κοινό σκοπό και να εξασφαλίσουμε στα παιδιά μας την ποιότητα  ζωής που τους αξίζει. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον Υπουργό κ. Καλαφάτη. 
      Το λόγο έχει ο Υπουργός κ. Καλογιάννης. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κατ’ αρχάς, επιτρέψτε μου να κάνω μια αναφορά στο θέμα της Ε.ΥΔ.Α.Π. Ετέθη προηγουμένως από κάποιο συνάδελφο και, βεβαίως, είναι ένα από τα δύο ερωτήματα που έχουν κατατεθεί στην επερώτηση. Επειδή ακούστηκαν ορισμένες υπερβολές και δεν πρέπει να αφήσουμε να υπάρχει καμμιά ανησυχία στους συμπολίτες, θα πρέπει να πω ότι οι εγκαταστάσεις του πόσιμου νερού της Ε.ΥΔ.Α.Π. τροφοδοτούν με νερό που προέρχεται από επιφανειακούς ταμιευτήρες. 
      Αυτό, λοιπόν, το επιφανειακό νερό δεν έχει καμμία απολύτως σχέση με τα νερά υπόγειας προέλευσης της ευρύτερης περιοχής της Αττικής. 
      ΒΑΣΙΛΕΙΟΣ ΟΙΚΟΝΟΜΟΥ: Και οι γεωτρήσεις; 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Επισημαίνω, λοιπόν, ότι το πόσιμο νερό με το οποίο η ΕΥΔΑΠ υδροδοτεί όλες τις περιοχές που ανήκουν στην αρμοδιότητά της πληροί όλες τις απαιτούμενες προδιαγραφές, αγαπητέ κύριε συνάδελφε, όπως έχουν οριστεί από την κείμενη νομοθεσία, είναι απολύτως σύμφωνο με τις υγειονομικές διατάξεις, υφίσταται διαρκείς ελέγχους και δεν υπάρχει –το λέω κατηγορηματικά- κανένας απολύτως κίνδυνος για τη δημόσια υγεία. 
      Σε ό,τι αφορά θέματα που τέθηκαν από τους συναδέλφους θα πρέπει οπωσδήποτε να δώσουμε μια απάντηση, παρ’ ότι το εύρος ήταν τεράστιο και ετέθησαν θέματα τα οποία σε καμμία περίπτωση δεν αφορούν το Υ.ΠΕ.ΧΩ.Δ.Ε. 
      Επιτρέψτε μου να πω ότι το Υ.ΠΕ.ΧΩ.Δ.Ε. είναι ένα επιτελικό Υπουργείο. Δεν είναι δυνατό να ασχολείται με την ύδρευση ούτε με την αποχέτευση του τελευταίου δήμου της χώρας. 
      Εκεί όπου απαιτείται να παρέμβει, παρεμβαίνει με ουσιαστικά μέτρα και μέτρα τα οποία βεβαίως είναι εις γνώση όλων. Αναφέρομαι για παράδειγμα σ’ αυτό το οποίο έθιξε ο Κοινοβουλευτικός Εκπρόσωπος του Κομμουνιστικού Κόμματος, στην αποχέτευση στο Θριάσιο Πεδίο, όντως, μία πολύ υποβαθμισμένη περιοχή η οποία εστερείτο αποχετευτικού δικτύου, βιολογικού καθαρισμού. Εδώ και περισσότερα από δύο χρόνια έχουμε εξασφαλίσει ως Υ.ΠΕ.ΧΩ.Δ.Ε. από το Ταμείο Συνοχής τη χρηματοδότηση του έργου το οποίο προχωράει. Είναι μία σημαντική παρέμβαση και δείχνει το ενδιαφέρον του Υ.ΠΕ.ΧΩ.Δ.Ε. για υποβαθμισμένες περιοχές της Αττικής και γενικότερα της χώρας.
      ΒΑΣΙΛ	ΕΙΟΣ ΟΙΚΟΝΟΜΟΥ: Πριν από πόσα χρόνια είχε εξασφαλισθεί η χρηματοδότηση; 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Περισσότερα από δύο.
      ΒΑΣΙΛΕΙΟΣ ΟΙΚΟΝΟΜΟΥ: Τέσσερα πείτε.
      ΘΕΟΔΩΡΟΣ ΠΑΓΚΑΛΟΣ: Εντάξει, η χώρα έχει συνέχεια.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ασφαλώς έχει συνέχεια, αλλά έγινε επί των ημερών της Νέας Δημοκρατίας.
      Σε ό,τι αφορά τις πολλές αναφορές που έγιναν, στον Υπουργό, στον κ. Σουφλιά, θα πρέπει να πω κάτι το οποίο είναι ασφαλώς πολύ γνωστό, ότι ο Υπουργός  έχει έρθει επανειλημμένα στην Ολομέλεια του Κοινοβουλίου και έχει συζητήσει θέματα τα οποία αφορούν στο περιβάλλον.
      Επιτρέψτε μου όμως να πω ότι το έργο ενός Υπουργού, της πολιτικής ηγεσίας, ενός Υπουργείου φαίνεται από τα έργα, φαίνεται από τις πράξεις. Και υπενθυμίζω στο σημείο αυτό ότι τα τελευταία τέσσερα χρόνια στο Υ.ΠΕ.ΧΩ.Δ.Ε. γίνεται ένα πολύ σημαντικό έργο.
      Πολύ επιγραμματικά θα αναφέρω δύο τρία θέματα, τα οποία έχουν κινηθεί επί των ημερών μας, θέματα τα οποία σε μεγάλο βαθμό αποτελούν μεταρρυθμίσεις. Για παράδειγμα, ο χωροταξικός σχεδιασμός. Όλοι γνωρίζουμε ότι η χώρα επί δεκαετίες ολόκληρες εστερείτο χωροταξικού σχεδιασμού. Όλοι γνωρίζουμε ότι σχεδιάστηκαν πολύ σημαντικές παρεμβάσεις, Κοινοτικά Πλαίσια Στήριξης «έτρεξαν» στη χώρα, εάν μου επιτρέπεται η έκφραση εντός εισαγωγικών, χωρίς να υπάρχει συνολικός σχεδιασμός. Και φθάσαμε σήμερα στο σημείο το εθνικό χωροταξικό σχέδιο να είναι προ των πυλών της Βουλής. Είναι θέμα ελάχιστου χρόνου να κατατεθεί στη Βουλή. Έχει ολοκληρωθεί η διαβούλευση επισήμως μέσω του Εθνικού Χωροταξικού Συμβουλίου.
      Τα ειδικά χωροταξικά πλαίσια επίσης έχουν ολοκληρωθεί. Έχει γίνει διαβούλευση και θα έρθουν αμέσως μετά τον εθνικό χωροταξικό σχεδιασμό.
      Κοινοτικές οδηγίες που αφορούν στο περιβάλλον: Γνωρίζετε ότι το 2004 η χώρα είχε εξαιρετικά σημαντικά μέτωπα ανοικτά με την Ευρωπαϊκή Επιτροπή σε ό,τι αφορά είτε τη μη έγκαιρη ενσωμάτωση κοινοτικών οδηγιών είτε τη μη ορθή εφαρμογή των κοινοτικών οδηγιών. Είχαμε πάει επανειλημμένα στο Δικαστήριο των Ευρωπαϊκών Κοινοτήτων, είχαν επιβληθεί υψηλότατα πρόστιμα στη χώρα, ακριβώς για περιβαλλοντικές παρανομίες. Όλα αυτά έχουν κλείσει, κυρίες και κύριοι συνάδελφοι. Η χώρα έχει κάνει πολύ σημαντικά βήματα μπροστά σ’ αυτόν τον τομέα.
      Κλιματική αλλαγή: Έχουμε ανακοινώσει και εφαρμόζουμε μια δέσμη μέτρων για την κλιματική αλλαγή. Και δεν θα κουραστώ να επαναλάβω αυτό που είπα και προηγουμένως, ότι δηλαδή με τις τελικές αποφάσεις που πήραμε και ανακοινώθηκαν από τον Υπουργό τον κ. Σουφλιά τον περασμένο Δεκέμβριο, η χώρα καλύπτει πλήρως τις δεσμεύσεις της σε ό,τι αφορά, τόσο το Πρωτόκολλο του Κιότο όσο και τις υπόλοιπες διεθνείς υποχρεώσεις.
      Εξασφάλιση κονδυλίων για τις προστατευόμενες περιοχές της χώρας: Τα ποσά τα οποία δίνονταν μέχρι το 2004 για τις περιοχές του δικτύου NATURA 2000 από το Υ.ΠΕ.ΧΩ.Δ.Ε. ήταν της τάξεως των 20.000 ευρώ. Έχουμε διασφαλίσει τόσο από το  Γ΄ Κοινοτικό Πλαίσιο Στήριξης όσο και από την Δ΄ Προγραμματική Περίοδο κονδύλια ύψους 50.000.000 ευρώ συν 180.000.000 ευρώ αντίστοιχα για τις περιοχές της χώρας. Αυτό είναι το έργο του Υ.ΠΕ.ΧΩ.Δ.Ε., αυτό είναι το έργο του Υπουργού και επιτρέψτε μου πολύ ταπεινά να πω ότι νιώθω και εγώ περήφανος που μετέχω σ’ ένα μικρό κομμάτι σ’ αυτό το έργο το οποίο γίνεται.
      Περιβαλλοντικοί έλεγχοι: Επανήλθε ο Κοινοβουλευτικός Εκπρόσωπος του Συνασπισμού ο κ. Λεβέντης. Επιτρέψτε μου, κύριε  Λεβέντη, γνωρίζω την ευαισθησία σας σε θέματα περιβάλλοντος, θα πρέπει όμως να πω κατηγορηματικά ότι οι έλεγχοι που γίνονται από τους επιθεωρητές περιβάλλοντος είναι εξαιρετικά σημαντικοί. Σ’ αυτό το τεύχος το οποίο θα το καταθέσω, κύριε  Πρόεδρε, στα Πρακτικά της Βουλής, περιλαμβάνονται συγκεντρωτικά οι έλεγχοι που έχουν γίνει επί των ημερών μας μέσω των επιθεωρητών περιβάλλοντος. Τα συνολικά πρόστιμα που έχουν επιβληθεί είναι της τάξεως των 10.200.000 ευρώ.
      Επειδή ακούστηκαν, επιτρέψτε μου την έκφραση, ορισμένες μεγαλοστομίες, να δούμε τι θα κάνει ο Υπουργός  με το αεροδρόμιο, στο αεροδρόμιο, αγαπητέ κύριε  συνάδελφε, γίνεται εξονυχιστικός έλεγχος.
      Μην έχετε καμμία απολύτως αμφιβολία ότι για οποιαδήποτε παρατυπία κι αν παρουσιαστεί πόσο μάλλον παρανομία, θα επιβληθούν οι αναγκαίες κυρώσεις. Υπενθυμίζω δε ότι στη Δ.Ε.Η. έχει επιβληθεί από τον Υπουργό κ. Σουφλιά πρόστιμο 1.000.000 ευρώ ακριβώς διότι παρέβαινε τους περιβαλλοντικούς όρους.
      Κυρίες και κύριοι συνάδελφοι, θα ήθελα να κλείσω λέγοντας ότι η περιβαλλοντική κατάσταση στη χώρα είναι καλή. Δεν θα πρέπει, κατά την άποψή μου, ούτε να υπερβάλουμε ούτε όμως και να γενικεύουμε. Ασφαλώς αναγνωρίζω ότι υπάρχουν προβλήματα ιδιαίτερα οξυμένα σε ορισμένες περιοχές. Αλλά το Υ.ΠΕ.ΧΩ.Δ.Ε. και τα συναρμόδια Υπουργεία, λαμβάνουν πολύ συγκεκριμένα μέτρα για την αντιμετώπιση αυτών των προβλημάτων.
      Επιτρέψτε μου να κάνω μια πολύ σύντομη αναφορά, επειδή το θέμα είναι σχετικό με τη ρύπανση των υπογείων υδάτων που συζητάμε. Πριν από ένα μήνα περίπου στο Συμβούλιο Περιβάλλοντος της Ευρωπαϊκής Ένωσης, όπου έχω την ιδιαίτερη τιμή να εκπροσωπώ τη χώρα, συζητούσαμε μια πολύ ενδιαφέρουσα οδηγία που έχει να κάνει με την προστασία του εδάφους: Προστασία από ρυπασμένους τόπους, μέτρα για την απορρύπανση ρυπασμένων τόπων, μέτρα που ουσιαστικά έχουν να κάνουν με τα υπόγεια ύδατα. 
      Θέλω να πληροφορήσω το Σώμα ότι η χώρα μας έδωσε μεγάλη μάχη για να περάσει η συγκεκριμένη οδηγία, η οποία δυστυχώς δεν πέρασε, διότι την μπλόκαραν οι χώρες οι οποίες είναι κατά τεκμήριο οι πιο φιλικές προς το περιβάλλον στην Ευρωπαϊκή Ένωση, χώρες όπως είναι η Σουηδία, όπως είναι η Γερμανία, όπως είναι η Ολλανδία κ.ο.κ.. 
      Λυπάμαι ειλικρινά που δεν πέρασε μια τέτοια οδηγία. Επαναλαμβάνω ότι δώσαμε μάχη για να περάσει αυτή, όπως δώσαμε μάχη για πολύ σημαντικές οδηγίες στην Ευρωπαϊκή Ένωση και για την εφαρμογή τους στη χώρα, όπως για παράδειγμα η οδηγία που αφορούσε τους γενετικώς τροποποιημένους οργανισμούς, που εκκρεμούσε επί μακρόν όταν αναλάβαμε στο Υ.ΠΕ.ΧΩ.Δ.Ε.. Την ενσωματώσαμε και την εφαρμόζουμε. 
      Άλλη οδηγία είναι αυτή που αφορά την ένταξη των αερομεταφορών στο σύστημα εμπορίας δικαιωμάτων εκπομπών. Είμαστε από τις πρώτες χώρες σε επίπεδο Συμβουλίου Περιβάλλοντος, όπου ταχθήκαμε υπέρ της συγκεκριμένης οδηγίας, διασφαλίζοντας ταυτόχρονα τη χώρα, διότι έχει πολλά, μικρά και απομακρυσμένα αεροδρόμια, όπως γνωρίζετε πολύ καλά. 
      Άλλη οδηγία που έχει να κάνει με την αειφορική προώθηση των βιοκαυσίμων, κάτι το οποίο τώρα πολύ τελευταία ήρθε να αναγνωρίσει και η ίδια η Ευρωπαϊκή Επιτροπή, όταν έχει ξεσηκωθεί όλος αυτός ο σάλος, όπως γνωρίζετε, διεθνώς σε σχέση με το κόστος των ζωοτροφών.
      Ευχαριστώ, κύριε Πρόεδρε, για το χρόνο που μου δώσατε. Ευχαριστώ θερμά για τη συζήτηση.
      (Στο σημείο αυτό ο Υφυπουργός κ. Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κλείνω λέγοντας ότι δεν αμφισβητεί κανείς μας την περιβαλλοντική ευαισθησία του καθενός εδώ μέσα. Με συναίνεση πιστεύω ότι μπορούμε να πάμε μπροστά, να κάνουμε σημαντικά βήματα μπροστά.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Υπουργέ.
      Κηρύσσεται περαιωμένη η συζήτηση επί της υπ’ αριθμόν 7/13-11-2007 επερώτησης Βουλευτών του ΠΑ.ΣΟ.Κ., προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την Έκθεση του Ινστιτούτου Γεωλογικών Μεταλλευτικών Ερευνών για τα νερά της Αττικής. 
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Τρίτης 8 Ιανουαρίου 2008 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Τρίτης 8 Ιανουαρίου 2008 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.41΄, λύεται η συνεδρίαση για αύριο ημέρα Τρίτη 22 Ιανουαρίου 2008 και ώρα 18.00’ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ειδική ημερήσια διάταξη που έχει διανεμηθεί. 
      Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ
