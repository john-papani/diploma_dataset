(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΚΕ΄
Δευτέρα 10 Νοεμβρίου 2008
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Κ. Καρτάλη, σελ.
2. Ανακοινώνεται ότι τη συνεδρίαση παρακολουθούν μαθητές από το 15ο Γυμνάσιο Λάρισας και το Δημοτικό Σχολείο από τα Μάλια Ηρακλείου Κρήτης, σελ.
3. Ανακοινώνεται ότι ο Πρόεδρος της Κοινοβουλευτικής Ομάδας της Νέας Δημοκρατίας με επιστολή του γνωστοποιεί ότι ο Βουλευτής κ. Π. Τατούλης τίθεται εκτός Κοινοβουλευτικής Ομάδας της Νέας Δημοκρατίας, σελ.
4. Επί Προσωπικού θέματος, σελ.
5. Ανακοινώνεται ότι η Επιτροπή Οικονομικών της Βουλής καταθέτει την Έκθεσή της επί : α) του Σχεδίου Προϋπολογισμού Δαπανών της Βουλής οικονομικού έτους 2009, β) του Απολογισμού Δαπανών της Βουλής οικονομικού έτους 2007, σελ. 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 11 Νοεμβρίου 2008, σελ.
4. Συζήτηση επικαίρων ερωτήσεων .
α) Προς τον Υπουργό Αγροτικής Ανάπτυξης και Τροφίμων,  σχετικά με την στήριξη του εισοδήματος των αγροτών κ.λπ., σελ. 
β) Προς τον Υπουργό Ανάπτυξης, i) σχετικά με λήψη μέτρων για τον έλεγχο των υψηλών τιμών πώλησης βενζίνης από τα πρατήρια που λειτουργούν στις εθνικές οδούς κ.λπ., σελ.
ii) σχετικά με την εισαγωγή εισοδηματικών κριτηρίων στη χορήγηση του πολυτεκνικού τιμολογίου της ΔΕΗ, σελ.
γ) Προς τον Υπουργό Εθνικής Παιδείας και Θρησκευμάτων, σχετικά με την κλήση από την αστυνομία διευθυντών και προέδρων συλλόγων γονέων για την υπόδειξη των «πρωταίτιων» των μαθητικών κινητοποιήσεων κ.λπ., σελ.
δ) Προς τον Υπουργό Απασχόλησης και Κοινωνικής Προστασίας, σχετικά με την προβλεπόμενη αύξηση του ποσοστού ανεργίας και την παράνομη απασχόληση κ.λπ., σελ.
5. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς την Υπουργό Απασχόλησης και Κοινωνικής Προστασίας, σχετικά με τις Σχολές Επαγγελματικής Εκπαίδευσης και Κατάρτισης του ΟΑΕΔ, σελ.

ΟΜΙΛΗΤΕΣ
Α. Επί Προσωπικού θέματος:
ΡΟΝΤΟΥΛΗΣ Α., σελ.

Β. Επί των επικαίρων ερωτήσεων:
ΒΟΡΙΔΗΣ Μ., σελ.
ΕΞΑΡΧΟΣ Β., σελ.
ΚΑΛΑΝΤΖΑΚΟΥ Σ., σελ.
ΚΑΛΑΦΑΤΗΣ Σ., σελ.
ΚΟΝΤΟΣ Α., σελ.
ΚΟΥΒΕΛΗΣ Φ., σελ.
ΛΥΚΟΥΡΕΝΤΖΟΣ Α., σελ.
ΠΡΩΤΟΥΛΗΣ Ι., σελ.
ΡΟΝΤΟΥΛΗΣ Α., σελ.

Γ. Επί της επερώτησης:
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΓΡΗΓΟΡΑΚΟΣ Λ., σελ.
ΚΑΛΑΝΤΖΑΚΟΥ Σ., σελ.
ΚΕΓΚΕΡΟΓΛΟΥ Β., σελ.
ΚΟΡΟΒΕΣΗΣ Η., σελ.
ΝΑΣΙΩΚΑΣ Ε., σελ.
ΞΕΝΟΓΙΑΝΝΑΚΟΠΟΥΛΟΥ Μ., σελ.
ΠΑΝΤΟΥΛΑΣ Μ., σελ.
ΠΑΠΟΥΤΣΗΣ Χ., σελ.
ΠΡΩΤΟΥΛΗΣ Ι., σελ.
ΡΟΝΤΟΥΛΗΣ Α., σελ.
ΧΑΪΔΟΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.

       ΠΡΑΚΤΙΚΑ ΒΟΥΛΗΣ
     ΙΒ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ  ΚΕ΄
     Δευτέρα 10 Νοεμβρίου 2008
     Αθήνα, σήμερα στις 10 Νοεμβρίου 2008, ημέρα Δευτέρα και ώρα 18.03΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής  κ. ΕΛΣΑΣ ΠΑΠΑΔΗΜΗΤΡΙΟΥ. 
     ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Αστέριο Ροντούλη, Βουλευτή Λάρισας, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Πανελλήνια Ομοσπονδία Σωματείων Γονέων και Κηδεμόνων Ατόμων με Αναπηρία  ζητεί την απρόσκοπτη λειτουργία της κατασκήνωσης για τα παιδιά με αναπηρία στη Μεταμόρφωση Χαλκιδικής.
     2) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  ο Δήμος Πολίχνης Θεσσαλονίκης ζητεί την παραχώρηση του Στρατοπέδου Καρατάσου στο Δήμο του και  την περαιτέρω μετατροπή του σε πάρκο  αναψυχής.
     3) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Πανελλήνια Ομοσπονδία Συμβασιούχων Πυροσβεστών Πυρόσβεσης - Διάσωσης ζητεί την προκήρυξη θέσεων στην Πυροσβεστική Υπηρεσία για την πρόσληψη προσωπικού, με προϋπόθεση την εικοσιτετράμηνη εμπειρία στην πυρόσβεση - διάσωση.
     4) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  ο Πανελλήνιος Σύλλογος Εργαζομένων Ο.Τ.Ε. διαμαρτύρεται για την πλημμελή λειτουργία των Τηλεπικοινωνιακών Καταστημάτων του Ο.Τ.Ε..
     5) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Σύνδεσμος Εργαζομένων Ιδιοκτητών ΤΑΞΙ και Αγοραίων Νομού Ιωαννίνων διαμαρτύρεται για λαθρομεταφορές από αυτοκινητιστές ΤΑΞΙ.
     6) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Σύλλογος Συνταξιούχων Υπαλλήλων Γεωργικών και Συνεταιριστικών Οργανώσεων Βορείου Ελλάδος ζητεί την οικονομική αναπροσαρμογή των συντάξεων των παλαιών συνταξιούχων υπαλλήλων των Συνεταιριστικών Οργανώσεων.
     7) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  εκπαιδευτικοί του κλάδου Τ.Ε.Ι. Νομού Πέλλας ζητούν την εισαγωγή τους σε επιμορφωτικά προγράμματα των Τ.Ε.Ι.
     8) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  ο Δήμος Μόβρης Αχαϊας ζητεί τη χορήγηση οικονομικής ενίσχυσης στους σεισμόπληκτους κατοίκους του δήμου του.
     9) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  η κ. Παρασκευή Νταλαούτη και ο κ. Ιωάννης Οικονόμου,  εκπαιδευτικοί ζητούν τη μεταγραφή της κόρης τους από την Ιατρική Σχολή της Θράκης στην Ιατρική Σχολή των Ιωαννίνων.
     10) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Άννα Σαρρή Παπαδοπούλου, παιδίατρος στο Νοσοκομείο Γιαννιτσών ζητεί να της δοθεί η δυνατότητα παράλληλα να διατηρήσει το ιατρείο της.
     11) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  το Τμήμα Επιστήμης και Τεχνολογίας Υλικών του Πανεπιστημίου Ιωαννίνων ζητεί τη μετονομία του πιο πάνω Τμήματος σε Τμήμα Μηχανικών Επιστήμης και Υλικών.
     12) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Δήμος Ανατολικού Ζαγορίου Ιωαννίνων ζητεί την αξιοποίηση του υδάτινου δυναμικού της οροσειράς της Πίνδου.
     13) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  το Επιχειρησιακό Σωματείο Εργατοϋπαλλήλων στα Κλωστήρια Ναούσης Α.Ε. Λουτροχωρίου- Εργοστάσιο Κολβλάν ζητεί  την οικονομική και εργασιακή  εξασφάλιση των μελών του .
     14) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  εργαζόμενοι του προγράμματος «Βοήθεια στο Σπίτι» ζητούν την αποζημίωσή τους και τη συνέχιση της απασχόλησής τους.
     15) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  κ. Στόϊτσης Αθανάσιος, υπάλληλος στη Δημοτική Επιχείρηση Πολύπλευρης Ανάπτυξης του Δήμου Γιαννιτσών ζητεί τη μετατροπή της σύμβασής του από ορισμένου σε αορίστου χρόνου.
     16) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  η Πανελλήνια Ομοσπονδία Συλλόγων Επαγγελματιών Γεωπόνων διαμαρτύρεται για τον τρόπο διενέργειας διαγωνισμού για μικρά σχέδια βελτίωσης της κτηνοτροφίας κ.λπ..
     17) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  εργαζόμενοι στο πρόγραμμα «Βοήθεια στο Σπίτι» διαμαρτύρονται για την Κ.Υ.Α. που αφορά στο προσωπικό που απασχολείται στα συγχρηματοδοτούμενα προγράμματα του Γ΄ ΚΠΣ σε επιχειρήσεις των Ο.Τ.Α..
     18) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Παπαδοπούλου Μαρία, Βοηθός Βρεφονηπιοκόμος σε δημοτικό παιδικό σταθμό ζητεί την απόσπασή της στη Λήμνο για λόγους συνυπηρέτησης με τον άντρα της.
     19) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  η Προοδευτική Κίνηση Γυναικών Σάμου και κατοίκων  της Σάμου ζητούν την επίλυση προβλημάτων που αντιμετωπίζουν τα Κέντρα Πρόληψης σε ολόκληρη την Ελλάδα και ειδικά  αυτό της Σάμου.
     20) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  Σωφρονιστικοί Υπάλληλοι της Κλειστής Φυλακής Πατρών διαμαρτύρονται για τις συνθήκες υγιεινής και εργασίας που επικρατούν στο σωφρονιστικό αυτό ίδρυμα.
     21) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Γενική Συνομοσπονδία Αγροτικών Συλλόγων Ελλάδας ζητεί να αντιμετωπιστούν τα καρτέλ που δρουν στον τομέα του ελαιολάδου, να παταχθεί η νοθεία κ.λπ..
     22) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά με την οποία  οι κάτοικοι της περιοχής Αγίας Βαρβάρας Αγρινίου ζητούν την απομάκρυνση κεραίας κινητής τηλεφωνίας από την περιοχή τους.
     23) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας σχετικά με την καθυστέρηση  καταβολής του εφάπαξ στους δημοσίους υπαλλήλους.
     24) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας σχετικά με την καθυστέρηση έκδοσης Π.Δ. που θα καθορίζει τη λειτουργία του 2ου τμήματος Τ.Ε.Ι. `Εμπορίας και Διαφήμησης` στην Αμαλιάδα.
     25) Οι Βουλευτές Χίου κ. ΕΛΠΙΔΑ  ΤΣΟΥΡΗ και Δωδεκανήσου κ. ΝΙΚΟΛΑΟΣ ΖΩΪΔΗΣ  κατέθεσαν αναφορά με την οποία  ο Νομάρχης Πειραιά, Δήμοι, Κοινότητες και φορείς της ευρύτερης περιοχής ζητούν την επίλυση ακτοπλοϊκών προβλημάτων των νησιών του Αργοσαρωνικού, της περιοχής της Τροιζήνας, των Κυθήρων και των Αντικυθήρων.
     26) Η Βουλευτής Χίου κ. ΕΛΠΙΔΑ  ΤΣΟΥΡΗ  κατέθεσε αναφορά με την οποία  ο Σύλλογος Δασκάλων και Νηπιαγωγών Χίου «Ο ΑΔΑΜΑΝΤΙΟΣ ΚΟΡΑΗΣ» ζητεί να γίνουν ανασκαφές σε οικόπεδο στην περιοχή Ριζάρι στην πόλη της Χίου για ανεύρεση αρχαιολογικών ευρημάτων.
     27) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  η Επιτροπή Πληγέντων Πυρόπληκτων Ελαιοπαραγωγών των Δημοτικών Διαμερισμάτων Σιάμου, Καλυβίων, Μερόπης, Κατσαρού και Πεύκου του Δήμου Οιχαλίας Μεσσηνίας ζητεί την πλήρη αποζημίωση των πληγέντων από τις πυρκαγιές .
     28) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε δημοσίευμα εφημερίδας σχετικά με την καταβολή της εξισωτικής αποζημίωσης στους κτηνοτρόφους της περιοχής της Σαμαρίνας.
     29) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  ο Σύλλογος Υπαλλήλων Ο.Π.Α.Π. αποσπασμένων στη Γενική Γραμματεία Αθλητισμού ζητεί την τακτοποίηση εργασιακού προβλήματος των μελών του.
     30) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  ο Σύλλογος Πολιτικού Προσωπικού Υπουργείου Δημόσιας Τάξης Θεσσαλίας ζητεί την ικανοποίηση θεσμικών, οικονομικών και εργασιακών προβλημάτων των μελών του.
     31) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Γεωργικός Πιστωτικός Συνεταιρισμός του Δημοτικού Διαμερίσματος  Αρχαγγέλου Δήμου Εξαπλατάνου Νομού Πέλλας ζητεί την αποζημίωση των πατατοπαραγωγών της περιοχής για τη ζημιά που υπέστησαν, εξαιτίας της ανομβρίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 10875/18-4-2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 1052514/703/Τ΄ και ΕΦ/8-05-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην 105/18-04-2008 ερώτηση, που κατέθεσε στη Βουλή των Ελλήνων ο Βουλευτής κ. Κυριάκος Βελόπουλος, σας γνωρίζουμε τα ακόλουθα:
     1. Όπως είναι γνωστό, με τις διατάξεις του ν.3037/2002 (ΦΕΚ 174 Α'), απαγορεύτηκε η διεξαγωγή και εγκατάσταση ηλεκτρικών, ηλεκτρομηχανικών και ηλεκτρονικών παιγνίων σε δημόσιους και ιδιωτικούς χώρους, με εξαίρεση τους χώρους των καζίνο, ανεξάρτητα από τον τρόπο διενέργειας αυτών. Εξαιρετικά, δεν εμπίπτει στις απαγορεύσεις του νόμου η εγκατάσταση και λειτουργία ηλεκτρονικών υπολογιστών σε καταστήματα που λειτουργούν ως επιχειρήσεις προσφοράς υπηρεσιών διαδικτύου. Στους υπολογιστές όμως αυτούς απαγορεύεται η διενέργεια παιγνίων ανεξάρτητα από τον τρόπο διενέργειας τους.
     Οι ρυθμίσεις αυτές του νόμου, κρίθηκε ότι αντιβαίνουν τις διατάξεις των άρθρων 28,43,49 της Συνθήκης ΕΚ αλλά και της Οδηγίας 98/34/ΕΚ, σύμφωνα με το σκεπτικό της απόφασης του Δ.Ε.Κ. της 26-10-2006 επί της υπόθεσης C-65/05 και στη συνέχεια σύμφωνα με το περιεχόμενο της προσφυγής της Επιτροπής Ε.Κ. κατά της Ελληνικής Δημοκρατίας, λόγω μη συμμόρφωσης στην προαναφερόμενη απόφαση του Δ.Ε.Κ..
     2. Οι σχετικές νομοθετικές ρυθμίσεις του ν.3037/2002 υπαγορεύτηκαν ύστερα από μία περίοδο κατά την οποία υπήρξε έντονη κοινωνική πίεση και ευαισθητοποίηση της κοινής γνώμης. Τούτο διότι, το νομοθετικό πλαίσιο που ίσχυε για τα ηλεκτρονικά διεξαγόμενα παίγνια είχε ξεπεραστεί από τις εξελίξεις αλλά και από τα τεχνολογικά δεδομένα τα οποία αλλάζουν καθημερινά με ραγδαίους ρυθμούς.
     Για τους πιο πάνω λόγους οι ρυθμίσεις του ν.3037/2002 κρίθηκαν ως αναγκαίες για την αντιμετώπιση του μεγάλου κοινωνικού προβλήματος που είχε δημιουργηθεί. Η ρύθμιση αυτή ήταν απαίτηση όλων των κοινωνικών φορέων και επομένως εξυπηρετούσε επιτακτικά το δημόσιο συμφέρον αναφορικά με τις απαγορεύσεις που δύνανται να επιβληθούν σε συγκεκριμένες επιχειρήσεις που ενδιαφέρουν κοινωνικά.
     3. Ανεξάρτητα από τα ανωτέρω, ήδη η χώρα μας, ύστερα από τις νεότερες εξελίξεις, επανεξετάζει συνολικά το θέμα των ψυχαγωγικών τεχνικών παιγνίων προκειμένου οι σχετικές νομοθετικές ρυθμίσεις να είναι κοινωνικά αποδεκτές και συμβατές με τις κοινοτικές επιταγές.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
     2. Στην με αριθμό 7489/28-2-2008 ερώτηση του Βουλευτή κ. Νικολάου Τσούκαλη δόθηκε με το υπ’ αριθμ. 10854/14-5-2008 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης που κατέθεσε ο βουλευτής κ. Ν. Τσούκαλης, την οποία μας διαβίβασε με το υπ' αριθ. πρωτ. 23863/16-4-08 έγγραφό του το Υπουργείο Εσωτερικών, Δημόσιας Διοίκησης και Αποκέντρωσης, συνημμένα σας αποστέλλουμε το με αριθ. πρωτ. 2968/8-5-08 έγγραφο της Διεύθυνσης Ανάπτυξης της Νομαρχιακής Αυτοδιοίκησης Ηλείας, με σχετικά στοιχεία.
     Ο Υφυπουργός
     ΣΤΑΥΡΟΣ ΚΑΛΑΦΑΤΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 6954/22.2.2008 ερώτηση των Βουλευτών κυρίων Αθανασίου Πλεύρη και Βαΐτση Αποστολάτου δόθηκε με το υπ’ αριθμ. 24430/ΙΗ/5.3.2008 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6954/22-2-08, την οποία κατέθεσαν οι Βουλευτές κ. Α. Πλεύρης και Β. Αποστολάτος, σας γνωρίζουμε τα ακόλουθα:
      Ι. Το Εθνικό Ίδρυμα Νεότητας είναι Κοινωφελές Ίδρυμα - Νομικό Πρόσωπο Ιδιωτικού Δικαίου του Ευρύτερου Δημόσιου Τομέα, το οποίο εποπτεύεται από το ΥΠΕΠΘ, λειτουργεί δε ως επικουρικός φορέας σε θέματα φοιτητικής-σπουδαστικής μέριμνας. Αναλαμβάνει την ευθύνη λειτουργίας Φοιτητικών και Σπουδαστικών Εστιών, όταν καλείται από τα Πανεπιστήμια και τα Τ.Ε.Ι. με υπογραφή σχετικής σύμβασης, καθορίζοντας τους όρους λειτουργίας τους.
      Στις παραπάνω Φοιτητικές Εστίες στεγάζονται και σιτίζονται 7000 φοιτητές-σπουδαστές. Οι Εστίες λειτουργούν με βάση τον εσωτερικό κανονισμό λειτουργίας των φοιτητικών-σπουδαστικών εστιών του Ε.Ι.Ν. και δέχονται ως οικότροφους φοιτητές και σπουδαστές των Πανεπιστημίων και ΤΕΙ, παιδιά που προέρχονται από οικογένειες με χαμηλά εισοδήματα. Η δε επιλογή των φοιτητών-σπουδαστών , που πρόκειται να εισαχθούν στις ανάλογες Φ.Ε.-Σ.Ε. γίνεται από την Εφορεία της αντίστοιχης Εστίας τηρουμένων πάντοτε των κοινωνικών κριτηρίων που ορίζει ο κανονισμός. Σημειώνεται δε ότι εκτός των άλλων μελών που συγκροτούν την Εφορεία συμμετέχουν και δύο εκλεγμένοι οικότροφοι φοιτητές.
      Σύμφωνα με τις διατάξεις του άρθρου 8 του κανονισμού κατά προτεραιότητα εισάγονται οι οlκότροφοl που εντάσσονται στις παρακάτω ειδικές κατηγορίες, με σειρά πρότασης ως εξής:
      * Άτομα που προέρχονται από άπορες οικογένειες με μηδενικό εισόδημα. 
      * Ορφανοί από δύο γονείς.
      * Άτομα με ειδικές ανάγκες.
      * Παιδιά πολύτεκνων οικογενειών.
      * Παιδιά καταγόμενα από πυρόπληκτες περιοχές.
      * Άλλες κατηγορίες.
      Σε περίπτωση δε που στην ίδια οικογένεια σπουδάζουν και άλλα αδέλφια το δηλωθέν εισόδημα λαμβάνεται υπόψη μειωμένο κατά15% για κάθε παιδί. Τονίζεται επίσης ότι σύμφωνα με σχετικές αποφάσεις του Δ.Σ/ΕΙΝ παρέχεται δωρεάν διαμονή και σίτιση στους πολύτεκνους και πυρόπληκτους φοιτητές.
      Επισημαίνεται ότι στον τρόπο επιλογής των οικοτρόφων εφαρμόζονται τα παραπάνω αντικειμενικά κριτήρια που ορίζει ο κανονισμός, η παραβίαση του οποίου δεν είναι εφικτή. Τα αποτελέσματα των αποφάσεων των Εφορειών Α' και Β' εξαμήνου, που αφορούν τις εισδοχές των οικοτρόφων ανακοινώνονται με αναρτημένο πίνακα σε όλους τους ενδιαφερόμενους μέσω του οποίου κοινοποιούνται τα ονοματεπώνυμα και η σειρά επιλογής των φοιτητών σε κάθε Εστία.
      Συνεπώς ο προγραμματισμός κατασκευής και ανέγερσης νέων φοιτητικών εστιών για την κάλυψη των αναγκών του ερχόμενου ακαδημαϊκού έτους ανήκει στην αποκλειστική ευθύνη των Πανεπιστημιακών και Τεχνολογικών Ιδρυμάτων.
      Ήδη έχουν εκπονηθεί οι απαραίτητες μελέτες προκειμένου να καλυφθούν οι προσεχείς στεγαστικές ανάγκες του ενεργού φοιτητικού πληθυσμού των Πανεπιστημιακών Ιδρυμάτων.
      Επίσης σας γνωρίζουμε ότι στέγαση φοιτητών πραγματοποιείται και σε ενοικιαζόμενα από τα Πανεπιστήμια ακίνητα.
      ΙΙ. Οι δαπάνες για τη φοιτητική στέγη καλύπτονται από την επιχορήγηση για λειτουργικές δαπάνες των Ιδρυμάτων, από τον Κρατικό Προϋπολογισμό, οι οποίες ανέρχονται στο ποσό των 240.000.000 € για το 2008, από 232.952.820 ευρώ  για το 2007.
      Σημειώνεται δε ότι η κατανομή και διαχείριση της επιχορήγησης γίνεται από τα όργανα διοίκησης του Ιδρύματος με την ευθύνη των οποίων εκτελείται ο προϋπολογισμός.
      Τέλος, σας διαβιβάζουμε αναλυτικό πίνακα με τις φοιτητικές εστίες που λειτουργούν σε όλη τη χώρα.
      Ο Υφυπουργός
      ΣΠΥΡΙΔΩΝ  ΤΑΛΙΑΔΟΥΡΟΣ»
      4. Στην με αριθμό 4332/14.1.2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 1015550/579/6.2.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 4332/14.1.08 ερώτησης, που κατέθεσε ο Βουλευτής Κωστής Αϊβαλιώτης, σχετικά με το ανωτέρω θέμα, σας γνωρίζουμε τα εξής:
      Α. Με τις διατάξεις του νόμου που ψηφίσθηκε πρόσφατα από τη Βουλή των Ελλήνων περί κατάργησης του φόρου κληρονομιών και γονικών παροχών, απαλλαγής πρώτης κατοικίας, καθιέρωσης ενιαίου τέλους ακινήτων και λοιπές διατάξεις, παρέχεται ήδη απαλλαγή από το Φόρο Μεταβίβασης, εφόσον πληρούνται οι λοιπές προϋποθέσεις του νόμου, για την αγορά πρώτης κατοικίας με εμβαδόν έως διακόσια (200) τ.μ. ή οικοπέδου που αντιστοιχεί σε εμβαδόν κατοικίας έως (200) τ.μ., το οποίο προσαυξάνεται κατά εικοσιπέντε (25) τ.μ. για το τρίτο και καθένα από τα επόμενα ανήλικα τέκνα των οποίων την επιμέλεια έχει ο αγοραστής, ανεξάρτητα από την αξία του αγοραζόμενου ακινήτου.
      Με τη θέσπιση της παραπάνω απαλλαγής από το φόρο μεταβίβασης, η οποία είναι κατά πολύ ευμενέστερη της μέχρι πρόσφατα ισχύουσας που αντιστοιχούσε σε τμήμα της αξίας του αγοραζόμενου ακινήτου, κλιμακούμενο ανάλογα με την οικογενειακή κατάσταση του δικαιούχου, αναμένεται, μεταξύ των άλλων ευεργετικών συνεπειών, και η τόνωση της συναλλακτικής δραστηριότητας στην αγορά των ακινήτων, λόγω των αυξημένων κινήτρων που θα έχουν πλέον οι αγοραστές δικαιούχοι της απαλλαγής αυτής.
      Β. 1. Στα πλαίσια των ορίων που προβλέπει η Οδηγία 2006/112/ΕΚ για το ΦΠΑ, η οποία έχει ενσωματωθεί στο εσωτερικό δίκαιο με το ν. 2859/2000 όπως ισχύει, το Υπουργείο Οικονομίας & οικονομικών προχώρησε με το ν. 3427/2005 στην εισαγωγή του ΦΠΑ στις νέες οικοδομές και τη σταδιακή κατάργηση του ΦΜΑ.
      2. Η επιβολή ΦΠΑ στα νεόδμητα ακίνητα έχει σαν σκοπό την εξυγίανση τη> αγοράς ακινήτων μέσα από μηχανισμούς ελέγχου και καταπολέμησης της φοροδιαφυγής αλλά και τη μείωση της τιμής για τον καταναλωτή με την παροχή στις κατασκευαστικές επιχειρήσεις του δικαιώματος έκπτωσης του φόρου εισροών, αντί της ενσωμάτωσής του στο κόστος. Εξάλλου προς αποφυγή επιβάρυνσης ευαίσθητων κοινωνικών ομάδων προβλέφθηκε με το ν. 3427/2005 ότι απαλλάσσεται από το φόρο η παράδοση ακινήτων σε δικαιούχους απαλλαγής από το φόρο μεταβίβασης κατά την απόκτηση πρώτης κατοικίας και κατά συνέπεια η παράδοση αυτή αντιμετωπίζεται φορολογικά όπως αντιμετωπιζόταν πριν την εισαγωγή του ΦΠΑ στα ακίνητα – σύμφωνα με τους όρους και τις προϋποθέσεις που ισχύουν στο φόρο μεταβίβασης.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      5. Στην με αριθμό 6490/15.2.2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 4365 (ΠΛΟ)/6.3.2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 6490/15.2.2008 ερώτησης του βουλευτού Μ. Σ. Στρατάκη σχετικά με το ανωτέρω θέμα, θέτουμε υπόψη σας τα ακόλουθα:
      Μολονότι οι επιδόσεις της χώρας μας στην καινοτομία είναι χαμηλές, παρόλα αυτά, η Ελλάδα εμφανίζει σχετικά υψηλές επιδόσεις που ξεπερνούν τον ευρωπαϊκό μέσο όρο, ως προς τις μικρομεσαίες επιχειρήσεις που αναπτύσσουν ίn house καινοτομία, τις δαπάνες για καινοτομία, καθώς και την οργανωτική καινοτομία..
      Προκειμένου να αντιμετωπιστούν οι αδυναμίες του παραγωγικού ιστού (πολλές μικρές επιχειρήσεις με δραστηριοποίηση σε παραδοσιακούς τομείς χαμηλής προστιθέμενης αξίας, χαμηλή ζήτηση για ερευνητικά προϊόντα, καθώς και αδυναμία σύνδεσης έρευνας με την παραγωγή, η Γενική Γραμματεία Έρευνας και Τεχνολογίας (ΓΓΕΤ) του Υπουργείου Ανάπτυξης έχει διαμορφώσει ένα πλαίσιο πολιτικής για την προώθηση της καινοτομίας, της έρευνας και της τεχνολογίας που όλο και περισσότερο στρέφεται προς την ελληνική περιφέρεια. Ήδη, μια δέσμη μέτρων που προωθήθηκαν στο πλαίσιο του Επιχειρησιακού Προγράμματος «Ανταγωνιστικότητα» 2000-2006, οδήγησε στη δημιουργία πέντε (5) Περιφερειακών Πόλων Καινοτομίας, ένας από τους οποίους εδρεύει στην Κρήτη. Επίσης, ανέδειξε τον πρώτο ελληνικό συνεργατικό σχηματισμό έντασης γνώσης στον τομέα της μικροηλεκτρονικής («Αθηνά») και υποστήριξε την ίδρυση νέων εταιριών-τεχνοβλαστών (spin off) και θερμοκοιτίδων. Ταυτόχρονα, μια νέα γενιά ερευνητικών κέντρων θα ενισχύσει την ελληνική περιφέρεια σε τομείς που ανταποκρίνονται στις ανάγκες της.
      Ακόμη μεγαλύτερη έμφαση στην καινοτομία και στην έρευνα δίνεται μέσα από το ΕΣΠΑ 2007-2013, στο πλαίσιο του οποίου η ΓΓΕΤ προχώρησε στη σύνταξη Στρατηγικού Σχεδίου για την Ανάπτυξη της Έρευνας και Καινοτομίας (βρίσκεται αναρτημένο στην ιστοσελίδα της ΓΓΕΤ: www.gsrt.gr) για την υλοποίηση του οποίου θα διατεθούν πάνω από 1,3 δις € δημόσια δαπάνη. Το Στρατηγικό Σχέδιο προβλέπει την εφαρμογή μεγάλης εμβέλειας παρεμβάσεων, όπως η δημιουργία Πόλων Έρευνας & Ανάπτυξης και Θεματικών Δικτύων Προηγμένης Έρευνας η/και Εκπαίδευσης που θα συμβάλουν στην αναδιάρθρωση της ελληνικής οικονομίας προς κλάδους και προϊόντα υψηλής προστιθέμενης αξίας. Παράλληλα, θα υποστηριχθεί η δημιουργία νέων Περιφερειακών Πόλων Καινοτομίας, ενώ οι υπάρχοντες θα ενισχυθούν περαιτέρω μετά από αξιολόγηση των επιτευγμάτων τους. Ταυτόχρονα, θα προωθηθούν δράσεις αξιοποίησης των προϊόντων της έρευνας και σύνδεσης της έρευνας με την παραγωγή, όπως η ενίσχυση της κατοχύρωσης και της αξιοποίησης διπλωμάτων ευρεσιτεχνίας, η ενίσχυση των μικρομεσαίων επιχειρήσεων για δραστηριότητες έρευνας και ανάπτυξης, η συνεργασία επιχειρήσεων και ερευνητικών φορέων, η δημιουργία spin offs και καινοτομικών clusters, η υποστήριξη διαμεσολαβητών τεχνολογίας και θερμοκοιτίδων, η ίδρυση κεφαλαίων επιχειρηματικού κινδύνου και άλλα. Ιδιαίτερη έμφαση θα δοθεί επίσης στην ανάπτυξη του ανθρώπινου δυναμικού στους τομείς της έρευνας και της καινοτομίας. Σημειώνεται τέλος ότι σημαντικό ποσοστό των κονδυλίων για έρευνα και καινοτομία του ΕΣΠΑ 2007-13 (περίπου 70%) θα διοχετευθεί στην Περιφέρεια.
      Ο Υπουργός
      ΧΡΗΣΤΟΣ ΦΩΛΙΑΣ»
	6. Στην με αριθμό 8691/17-3-2008 ερώτηση του Βουλευτή κ. Φίλιππου Σαχινίδη δόθηκε με το υπ’ αριθμ. 1385/12-5-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Φ. Σαχινίδης, σας πληροφορούμε τα εξής:
      Κάθε χρόνο στην αρχή του νέου έτους και προκειμένου να καταστεί δυνατή η πληρωμή των δικαιούχων όλων των αγροπεριβαλλοντικών προγραμμάτων απαραίτητη προϋπόθεση είναι να εκδοθεί Κοινή Υπουργική Απόφαση του Υπουργού Οικονομίας & Οικονομικών και Αγροτικής Ανάπτυξης & Τροφίμων, για την έγκριση των πιστώσεων του εν λόγω έτους που έχουν εγγραφεί σε συγκεκριμένο Κωδικό του Τακτικού Προϋπολογισμού του Υπουργείου Αγροτικής Ανάπτυξης και Τροφίμων.
      Για το έτος 2008 η Δ!νση Χωροταξίας και Προστασίας Περιβάλλοντος του Υπουργείου Αγροτικής Ανάπτυξης και Τροφίμων στις 9-1-2008 συνέταξε προσχέδιο της ΚΥΑ και το διαβίβασε για παρατηρήσεις στους συναρμόδιους φορείς.
	Μετά την τελική διαμόρφωση του κειμένου το σχέδιο της ΚΥ Α. υπεγράφη και από το Υπουργείο Οικονομίας και Οικονομικών στις 18-3-2008 και αφού έλαβε το αριθμ. 230281/18-3-2008 πρωτόκολλο, απεστάλη για δημοσίευση στην Εφημερίδα της Κυβερνήσεως. Η απόφαση δημοσιεύτηκε στο αριθμ. 511/21-3-2008 Φύλλο της Εφημερίδας της Κυβερνήσεως και πλέον δύναται να συνεχιστεί κανονικά η διαδικασία των πληρωμών.
      Έχουν ήδη πραγματοποιηθεί όλοι οι σχετικοί διασταυρωτικοί έλεγχοι με την Ενιαία Αίτηση όπως απαιτούνται από τους κοινοτικούς κανονισμούς.
      Συγκεκριμένα για τον Νομό Λάρισας, έχουν ελεγχθεί και είναι έτοιμοι για άμεση πληρωμή 916 δικαιούχοι με συνολικό ποσό ενίσχυσης ύψους 4.654.085 €.
      Τέλος, πρωταρχικό μέλημα του Υπουργείου Αγροτικής Ανάπτυξης και Τροφίμων και του Ο.Π.Ε.Κ.Ε.Π.Ε. είναι η βελτίωση των παρεχόμενων υπηρεσιών προς τον Έλληνα αγρότη και η επιτάχυνση των διαδικασιών. Κατά συνέπεια στο πλαίσιο της Δ' Προγραμματικής Περιόδου θα ληφθούν υπόψη όλες οι απαραίτητες ρυθμίσεις και τροποποιήσεις των διαδικασιών διαχείρισης και ελέγχου προς αυτήν την κατεύθυνση.
Ο Υπουργός
Α. ΚΟΝΤΟΣ»
	7. Στην με αριθμό 8289/12-3-2008 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 1338/12-5-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Ντόλιος, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων που είναι αρμόδιο για τη χορήγηση των εγκρίσεων κυκλοφορίας στα φυτοπροστατευτικά προϊόντα (φ.π.), τα εγκρίνει όταν πληρούν τις απαιτήσεις που καθορίσθηκαν με το Π. Δ/γμα 115/97 (ΦΕΚ 104/Α) περί «Έγκρισης, διάθεσης στην αγορά και ελέγχου φυτοπροστατευτικών προϊόντων σε συμμόρφωση προς την οδηγία 91/414/ΕΟΚ του Συμβουλίου όπως έχει συμπληρωθεί», που εκδόθηκε σε εναρμόνιση της ελληνικής νομοθεσίας με την οδηγία 91/414 της Ευρωπαϊκής Ένωσης.
      Για να εξεταστεί αίτηση για χορήγηση έγκρισης φυτοπραστατευτικού προϊόντος είναι απαραίτητο να καταβληθεί το αντίστοιχο παράβολο όπως αυτό ορίζεται με την με αριθμό 124832/12-12-2007 (ΦΕΚ2478/Β) Απόφαση του Υπουργού Αγροτικής Ανάπτυξης και Τροφίμων για τον καθορισμό παραβόλων, «Καθορισμός παραβόλων για την αξιολόγηση δραστικών ουσιών, τη χορήγηση εγκρίσεων κυκλοφορίας, την τροποποίηση εγκρίσεων κυκλοφορίας, την άδεια εισαγωγής φυτοπροστατευτικών προϊόντων και βιοκτόνων και άλλων σκευασμάτων αρμοδιότητας του Υπουργείου Αγροτικής Ανάπτυξης& Τροφίμων, καθώς και άλλων αντικειμένων».
      Η δραστική ουσία maleic hydrazide καταχωρίθηκε στο Παράρτημα Ι του Π. Δ/γματος.115/97 με την με αριθ. 108152/6-8-2003 (ΦΕΚ 1230/Β) Κοινή Υπουργική Απόφαση για την «καταχώρηση των δραστικών ουσιών 2,4 DB, beta-cyfluthrin, cyfluthrin, iprodione, linuron, maleic hydrazide και pendimethalin στο παράρτημα Ι του Π. Δ/γματος 115/1997 «Έγκριση, διάθεση στην αγορά και έλεγχος φυτοπροστατευτικών προϊόντων σε συμμόρφωση προς την οδηγία 91/414 του Συμβουλίου, όπως έχει συμπληρωθεί» (ΦΕΚ 104 Α'), σε συμμόρφωση προς την Οδηγία 2003/31/ΕΚ της Επιτροπής της 11ης Απριλίου 2003 και σύμφωνα με το άρθρο 3 παράγραφος γ οι κάτοχοι των εγκεκριμένων σκευασμάτων έπρεπε να καταθέσουν μέχρι τις 31-12-2006 στη Διεύθυνση Προστασία Φυτικής Παραγωγής (Τμήμα Γεωργικών Φαρμάκων) του Υπουργείου Αγροτικής Ανάπτυξης και Τροφίμων φάκελο που πληροί τις απαιτήσεις του παραρτήματος ΙΙΙ του Π.Δ/γματος 115/1997 για την αξιολόγηση των στοιχείων σύμφωνα με τις ενιαίες αρχές, που προβλέπονται στο παράρτημα VI του Π.Δ/γματος 115/1997.
      Η εταιρεία κ.. Σ. ΠΑΠΑΔΟΠΟΥΛΟΣ, κάτοχος του μοναδικού εγκεκριμένου προϊόντος με δραστική ουσία maleic hydrazide του σκευάσματος RMH-40 δεν κατέθεσε τον απαιτούμενο φάκελο ενώ υπήρχε διαθέσιμος, όπως μας ανέφερε σε επιστολή της, καθώς θεώρησε το ύψος του παραβόλου (10.000 Ευρώ) απαγορευτικό. Στη συνέχεια και σύμφωνα με το άρθρο 3, παράγραφος 4 της πιο πάνω ΚΥΑ, το οποίο αναφέρει ότι μη έγκαιρη κατάθεση των στοιχείων των παραγράφων α) και γ) έχει σαν συνέπεια την άμεση ανάκληση των εγκρίσεων των σχετικών φυτοπροστατευτικών προϊόντων η Δ/νση Προστασίας Φυτικής Παραγωγής ανακάλεσε την έγκριση με την με αριθ. πρωτ. 116133/14/2/2007 Απόφαση του Υπουργού Αγροτικής Ανάπτυξης και Τροφίμων.
      Η διαδικασία της χορήγησης αμοιβαίας αναγνώρισης μπορεί να εφαρμοστεί στην περίπτωση του σκευάσματος RMH-40 σύμφωνα με την με αριθμό 124830/12-12-2007 (ΦΕΚ 2478/Β) Απόφαση του Υπουργού Αγροτικής Ανάπτυξης και Τροφίμων. «για Αμοιβαία αναγνώριση Εγκρίσεων Κυκλοφορίας φυτοπροστατευτικών προϊόντων» καθώς αυτό είναι εγκεκριμένο στην Ιταλία.
      Για τη χορήγηση έγκρισης αμοιβαίας αναγνώρισης προβλέπεται στην με αριθ.124832/12-12-2007 (ΦΕΚ 2478/Β) Απόφαση του Υπουργού Αγροτικής Ανάπτυξης και Τροφίμων παράβολο ύψους 5.000 Ευρώ.
      Κατόπιν αυτού δεν υπάρχει δυνατότητα χορήγησης της έγκρισης αμοιβαίας αναγνώρισης χωρίς την καταβολή παραβόλου.
      Ο Υπουργός
      Α. ΚΟΝΤΟΣ»
     8. Στην με αριθμό 8948/21.3.08 ερώτηση του Βουλευτή κ. Ελευθερίου Αυγενάκη δόθηκε με το υπ’ αριθμ. 37082/ΙΗ/7.4.08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 8948/21-3-08, την οποία κατέθεσε ο Βουλευτής κ. Λευτέρης Αυγενάκης σχετικά με την εξάρτηση των παιδιών από τους ηλεκτρονικούς υπολογιστές και στα θέματα της αρμοδιότητάς μας, σας γνωρίζουμε τα ακόλουθα:
      Η στρατηγική που εφαρμόζει η κυβέρνηση για την Ψηφιακή Ελλάδα έχει ήδη χειροπιαστά αποτελέσματα. Με την ταχεία ενσωμάτωση των νέων τεχνολογιών ενισχύεται η Παιδεία μας. Φέρνουμε πιο κοντά τους νέους και τις νέες στα παγκόσμια κέντρα της γνώσης. Στηρίζουμε αποτελεσματικά τους μαθητές και τους φοιτητές στην προσπάθειά τους να προοδεύσουν. Μέσα στο παραπάνω πλαίσιο η εξοικείωση των νέων με το διαδίκτυο αποτελεί πρωτεύουσα προτεραιότητα.
      Χαρακτηριστικό παράδειγμα είναι το Πανελλήνιο Σχολικό Δίκτυο, που το αναβαθμίσαμε σε ευρυζωνικό στο πλαίσιο της Ψηφιακής Στρατηγικής. Σήμερα, το Πανελλήνιο Σχολικό Δίκτυο διασυνδέει το 99% των Δημοτικών, Γυμνασίων και Λυκείων της χώρας με το Internet. Το 22% των σχολείων έχουν ήδη μεταβεί σε ευρυζωνικές συνδέσεις υψηλής ταχύτητας και, με βάση τον σχεδιασμό, έως τον lούνιο του 2008 το 65% των σχολείων θα συνδέονται στο Internet με ευρυζωνικές ταχύτητες. Και, αναλόγως της πορείας υλοποίησης των έργων των μητροπολιτικών δικτύων από τους δήμους το ποσοστό αυτό μπορεί να φτάσει και έως το 93% των σχολείων στο τέλος του έτους.
      Η εξοικείωση των νέων με το διαδίκτυο και τις νέες τεχνολογίες υποστηρίζεται και με μια σειρά από άλλες δράσεις. Χαρακτηριστικά αναφέρουμε:
      - Η υλοποίηση του προγράμματος «ΔΕΣ ΤΗΝ ΨΗΦΙΑΚΑ», μιας πολύ επιτυχημένης πρωτοβουλίας που βρήκε μεγάλη ανταπόκριση στους φοιτητές την προηγούμενη χρονιά, που συνεχίζεται και διευρύνεται και φέτος.
      - Το σχέδιο για τον «μαθητικό υπολογιστή» και την ενσωμάτωσή του στην εκπαιδευτική διαδικασία. Το σχέδιο αυτό αναρτημένο στην ηλεκτρονική σελίδα της Ειδικής Γραμματείας Ψηφιακού Σχεδιασμού, τέθηκε σε δημόσια διαβούλευση για δύο μήνες, έως και την Παρασκευή 4 Απριλίου του 2008.
      - Ο μαθητικός διαγωνισμός με τον χαρακτηριστικό τίτλο «Ξεμπλόγκαρε» που απευθύνεται σε μαθητές Δημοτικού, Γυμνασίου και Λυκείου. Ο διαγωνισμός αφορά στη δημιουργία blogs από μαθητή ή ομάδα μαθητών, με ανάπτυξη τεσσάρων ενοτήτων: Το σχολείο σου, η πόλη σου ή το χωριό σου, το φυσικό περιβάλλον και ο πολιτισμός της περιοχής που ζεις και η Ψηφιακή Ελλάδα. Τα έξι καλύτερα bIogs - δύο από μαθητές Δημοτικού, δύο από Γυμνασίου και δύo από Λυκείου - θα βραβευτούν με χρηματικά έπαθλα.
      Παρ' ότι αναγνωρίζουμε ότι εξοικείωση των νέων της χώρας αποτελεί προϋπόθεση για το μέλλον της χώρας δεν παραγνωρίζουμε τους κινδύνους που η κακή χρήση του μπορεί να έχει για τους νέους και ιδιαίτερα για την ψυχική τους υγεία. Το ΥΠΕΠΘ βρίσκεται σε συνεχή εγρήγορση και παρακολούθηση για τις παρεχόμενες πληροφορίες στους μαθητές μέσω του Διαδικτύου σε συνεργασία με τους εκπαιδευτικούς και τους εμπλεκόμενους φορείς, ενώ λαμβάνει και μια σειρά από μέτρα. Χαρακτηριστικά αναφέρουμε:
      - Το Παιδαγωγικό Ινστιτούτο και το ΥΠΕΠΘ, με ιδιαίτερη ευαισθησία σε θέματα που αφορούν την πρόληψη και προαγωγή της Υγείας των μαθητών και μαθητριών, υλοποιούν προγράμματα Αγωγής Υγείας στα σχολεία, με έμφαση σε ένα από τους βασικούς άξονες, ο οποίος αποτελεί και τη θεματολογία κορμού «Διαπροσωπικές σχέσεις - Ψυχική Υγεία». Ο άξονας αυτός επικεντρώνεται στην επεξεργασία ψυχοκοινωνικών παραγόντων που διαμορφώνουν τη συμπεριφορά, αναλύεται σε τρεις υποάξονες: «ο εαυτός μου, η σχέση μου με τους άλλους, η σχέση μου με το περιβάλλον».
      Επίσης, στον βασικό άξονα «Φυσική άσκηση και Υγεία» της Αγωγής Υγείας υλοποιούνται προγράμματα που αφορούν την χρήση του ελεύθερου χρόνου των μαθητών και μαθητριών και περιλαμβάνουν διάφορες δραστηριότητες όπως αθλητισμό, κινηματογράφο, θέατρο, τηλεόραση, διαδίκτυο κ.ά.
      Για τα θέματα αυτά έχει παραχθεί από το ΥΠΕΠΘ εκπαιδευτικό υλικό με θέμα «Ψυχική Υγεία - Διαπροσωπικές Σχέσεις», το οποίο έχει εγκριθεί από το Παιδαγωγικό Ινστιτούτο ως εργαλείο στήριξης των εκπαιδευτικών και των μαθητών που συμμετέχουν σε προγράμματα πρόληψης.
      - Το Συντονιστικό Συμβούλιο (ΣΣ) του Παιδαγωγικού Ινστιτούτου, με τις Πράξεις 46/20-12-2006 και 20113-06-2007, έχει προσδιορίσει τις προϋποθέσεις αναγραφής ηλεκτρονικών διευθύνσεων δικτυακών τόπων στα σχολικά εγχειρίδια. Σκοπός των ανωτέρω αποφάσεων είναι, αφενός, η διασφάλιση της διδακτικής αξιοποίησης των προτεινόμενων, στα σχολικά εγχειρίδια, δικτυακών τόπων και, αφετέρου, η προστασία των μαθητών από την πρόσβαση σε δικτυακούς τόπους των οποίων το περιεχόμενο είτε είναι αναξιόπιστο είτε δεν συνάδει στο περιβάλλον της εκπαιδευτικής πράξης.
      Υπάρχει συνεργασία με το κέντρο διαχείρισης του Πανελληνίου Δικτύου για την Εκπαίδευση (EDUnet), μέσω του οποίου τα σχολεία έχουν πρόσβαση στο Διαδίκτυο, ώστε σε όλα τα σημεία διασύνδεσής του με το Εθνικό Δίκτυο Έρευνας και Τεχνολογίας (ΕΔΕΤ) να εφαρμόζονται τεχνικές οι οποίες απαγορεύουν την πρόσβαση σε δικτυακούς τόπους με ακατάλληλο περιεχόμενο.
      Στα Αναλυτικά Προγράμματα Σπουδών Πληροφορικής, για την Πρωτοβάθμια και τη Δευτεροβάθμια Εκπαίδευση, τα οποία έχουν εκπονηθεί από το Παιδαγωγικό Ινστιτούτο, προσδιορίζονται ως ειδικοί σκοποί: «Να αναπτύξουν δεξιότητες συλλογής, επιλογής, ανάλυσης και αξιολόγησης πληροφοριών από διάφορες πηγές...» και «Να ευαισθητοποιηθούν σε θέματα προστασίας των πνευματικών δικαιωμάτων, ασφάλειας των πληροφοριών, συμπεριφοράς στο Διαδίκτυο, ασφάλειας και αποφυγής κινδύνων στο «εργασιακό» τους περιβάλλον και να αναγνωρίσουν την αναγκαιότητα ύπαρξης και τήρησης κανόνων.» (ΥΑ αρ. 21072β/Γ2/ΦΕΚ 304/13.03.03, τ.Β'), ενώ τίθεται ως βασικός στόχος οι μαθητές: «Να επισκέπτονται επιλεγμένους δικτυακούς τόπους και να είναι εξοικειωμένοι με την έννοια της πλοήγησης», καθώς και «Να επισκέπτονται δικτυακούς τόπους, να συλλέγουν, να αξιολογούν και να αξιοποιούν πληροφορίες».
      Στο Αναλυτικό Πρόγραμμα Σπουδών Πληροφορικής Γυμνασίου υπάρχουν:
      - για την Α' τάξη, θεματική ενότητα «ο υπολογιστής στο σχολείο: Χρήσεις του υπολογιστή στην καθημερινή ζωή (στο σχολείο, στο σπίτι, στις τράπεζες κλπ.)» με στόχο, μεταξύ άλλων, οι μαθητές «Να γνωρίζουν κανόνες επικοινωνιακής συμπεριφοράς στο Διαδίκτυο».
      - για τη Β' τάξη, θεματική ενότητα «ο υπολογιστής στο επάγγελμα: Αλλαγές και επιπτώσεις στο εργασιακό περιβάλλον εξαιτίας της εισαγωγής και χρήσης των νέων τεχνολογιών. Διαφαινόμενες ανάγκες» .
      - για την Γ΄ τάξη, θεματική ενότητα: «ο υπολογιστής στην κοινωνία και τον πολιτισμό: Η επίδραση των Τεχνολογιών της Πληροφορίας και της Επικοινωνίας στην επιστήμη, την τέχνη, τον πολιτισμό, τη γλώσσα, το περιβάλλον, την ποιότητα ζωής κλπ.» με στόχο οι μαθητές «Να αντιλαμβάνoνται τις επιδράσεις των ΤΠΕ στους διάφορους κοινωνικούς τομείς (την οικονομία, τον πολιτισμό κλπ.), να αντιμετωπίζουν κριτικά τη χρήση τους, να εκτιμούν μελλοντικές επιπτώσεις που αφορούν τον εαυτό τους και την κοινωνία».
      Κατά τις επιμορφωτικές συναντήσεις με τους εκπαιδευτικούς γίνεται ιδιαίτερη μνεία για την ανάγκη να επισημαίνονται στους μαθητές οι κίνδυνοι που υπάρχουν από την ανεξέλεγκτη χρήση του Διαδικτύου.
      - Επιπλέον, μέσα από το πρόγραμμα του ΕΠΕΑΕΚ έχει ξεκινήσει το 1ο πρόγραμμα «Εκπαίδευση εκπαιδευτών» που αφορά 400 εκπαιδευτικούς οι οποίοι αυτή τη στιγμή αρχίζουν να εκπαιδεύονται με στόχο να εκπαιδεύσουν στη συνέχεια 8.000 συναδέλφους τους που θα μπουν στις τάξεις για να προσφέρουν τις υπηρεσίες τους στα παιδιά. Ανάμεσα στα ζητήματα στα οποία καταρτίζονται οι εκπαιδευτικοί αυτοί βρίσκονται η χρήση των νέων τεχνολογιών και ιδίως του διαδικτύου στην εκπαιδευτική διαδικασία, οι κίνδυνοι που η υπερβολική χρήση του Internet μπορεί να εμπεριέχει και οι μέθοδοι αντιμετώπισης σχετικών προβλημάτων που ανακύπτουν.
      - Αντιστοίχως, η Γραμματεία Δια Βίου Μάθησης του ΥΠΕΠΘ με τις συμβουλευτικές Γονέων που έχει αναπτύξει σε όλους τους νομούς της χώρας, θα συμβάλλει στο να μπει και ο γονιός σε αυτού του είδους την εκπαίδευση, ώστε συνεργαζόμενος με το δάσκαλο και τον καθηγητή, να προσφέρει τις καλύτερες δυνατές υπηρεσίες στο παιδί του και γενικότερα όσον αφορά στο εκπαιδευτικό περιεχόμενο και ειδικότερα όσον αφορά στη σωστή χρήση και αξιοποίηση των νέων τεχνολογιών.
      Επιπλέον, το ΥΠΕΠΘ παρακολουθεί με ενδιαφέρον και προσήλωση το κοινωνικό αυτό ζήτημα και εξετάζει τη δυνατότητα ανάληψης περαιτέρω πρωτοβουλιών σε συνεννόηση με τους συναρμόδιους φορείς για την αντιμετώπιση των προβλημάτων που ανακύπτουν. Έτσι, ήδη πραγματοποιήθηκε ενημερωτική ημερίδα με θέμα την «Ημέρα ασφαλούς διαδικτύου». Ομοίως, δράσεις ενημέρωσης για τους κινδύνους εν γένει που αντιμετωπίζουν οι νέοι θα αναλάβει το «Παρατηρητήριο Παιδιού» της Γενικής Γραμματείας Νέας Γενιάς.
      Παράλληλα, το ΥΠΕΠΘ με τις δύο διαδικτυακές πύλες και συγκεκριμένα τις www.eyliko.gr και www.sch.gr ενημερώνει την εν γένει εκπαιδευτική κοινότητα για τους κινδύνους του διαδικτύου και την ασφαλή πλοήγηση στο διαδίκτυο.
      Το ΥΠΕΠΘ έχει προχωρήσει έγκαιρα στη λήψη κατάλληλων μέτρων και στη διαμόρφωση συγκεκριμένης πολιτικής για την ασφαλή λειτουργία ενός ευαίσθητου δικτύου -λόγω του νεανικού πληθυσμού στον οποίο απευθύνεται- του Πανελλήνιου Σχολικού Δικτύου.
      Για το YΠΕΠΘ το ζήτημα της προστασίας των μαθητών από την έκθεσή τους σε περιεχόμενο που βρίσκεται στο διαδίκτυο και το οποίο μπορεί να αποδειχθεί επιβλαβές και ακατάλληλο για την προσωπικότητα των μαθητών, αποτελεί θεμελιώδη αρχή. Η πολιτική του ΥΠΕΠΘ σε ότι αφορά την ασφαλή πρόσβαση των μαθητών στο διαδίκτυο και στην αντιμετώπιση του κυβερνοεγκλήματος είναι ολοκληρωμένη, παρακολουθεί τις διεθνείς εξελίξεις και προσαρμόζεται στις νομικές απαιτήσεις.
      Για τη δικτύωση των ελληνικών σχολείων και την παροχή σε αυτά τηλεματικών υπηρεσιών το YΠΕΠΘ έχει υλοποιήσει το Πανελλήνιο Σχολικό Δίκτυο, το οποίο είναι ευαισθητοποιημένο και έχει αναπτύξει πολιτικές και λύσεις στο δύσκολο, πολυσύνθετο και ευαίσθητο αυτό θέμα. Η πολιτική του YΠΕΠΘ στο θέμα αυτό διαρθρώνεται σε τέσσερα επίπεδα:
      1) Στο επίπεδο του ορισμού των Πολιτικών Αποδεκτής Χρήσης του διαδικτύου από τα σχολεία και τους μαθητές. Για το σκοπό αυτό το YΠΕΠΘ έχει θεσμοθετήσει τα αρμόδια συλλογικά όργανα αποτελούμενα από ειδικούς επιστήμονες, τα οποία έχουν την ευθύνη της χάραξης πολιτικής και διαχείρισης του περιεχομένου που διακινείται μέσω του Πανελλήνιου Σχολικού Δικτύου. Οι υπηρεσίες που υπόκεινται στις πολιτικές είναι η υπηρεσία ελέγχου περιεχομένου (web filtering), οι ομάδες συζητήσεων (forum), οι λίστες ηλεκτρονικής επικοινωνίας (maiIing Iists), η δημοσίευση ιστοσελίδων (web hosting), κ.λπ..
      2) Της ανάπτυξης και εφαρμογής τεχνικών (φίλτρα) και μεθόδων που υλοποιούν τις πολιτικές αυτές. Αντίστοιχες τεχνικές ακολουθούνται διεθνώς στα εκπαιδευτικά δίκτυα πολλών προηγμένων χωρών και βασίζονται στο γεγονός ότι κάθε χρήστης υπολογιστή που είναι συνδεδεμένος στο σχολικό δίκτυο συνδέεται στο διαδίκτυο αποκλειστικά μέσω ενός διαφανούς διακομιστή διαμεσολάβησης (transparent proxy) , με αποτέλεσμα να μην είναι δυνατή η απενεργοποίησή του ή η παράκαμψή του. Για την «τροφοδοσία» του διακομιστή με δεδομένα συντηρείται μία βάση δεδομένων με τις σελίδες που ανήκουν στις κατηγορίες στις οποίες δεν επιτρέπεται η πρόσβαση (black list). Οι κατηγορίες που σήμερα αποκόπτονται, με σημαντικό δείκτη επιτυχίας, από το ΠΣΔ είναι οι:
      * «porn» (σελίδες με πορνογραφικό περιεχόμενο)
      * «gambling» (σελίδες με τυχερά παιχνίδια)
      * «drugs» (σελίδες που προωθούν τα ναρκωτικά)
      * «aggressive» (σελίδες που προπαγανδίζουν την επιθετική συμπεριφορά και το   ρατσισμό) και
      * «violence» (σελίδες που προωθούν την βία)
      Ο έλεγχος και η ταξινόμηση των ιστοσελίδων στις παραπάνω κατηγορίες γίνεται με τη χρήση αυτοματοποιημένης διαδικασίας (robot), καθώς το τεράστιο πλήθος των ηλεκτρονικών σελίδων και ο υψηλός ρυθμός με τον οποίο δημιουργούνται, καθιστά αδύνατο οποιονδήποτε άλλο τρόπο ταξινόμησής τους. Σαν αποτέλεσμα αυτής της αυτοματοποιημένης διαδικασίας παρατηρείται -σε περιορισμένη κλίμακα- το φαινόμενο της λανθασμένης ταξινόμησης, δηλαδή σελίδες με κανονικό περιεχόμενο να ταξινομούνται ως ανεπίτρεπτες και αντίστροφα. Για το λόγο αυτό το Πανελλήνιο Σχολικό Δίκτυο ακολουθεί τη διεθνή πρακτική και παρέχει τη δυνατότητα στους χρήστες του να ενημερώνουν τους αρμόδιους τεχνικούς όταν διαπιστώσουν οποιαδήποτε δυσλειτουργία της υπηρεσίας, οι οποίοι πλέον χειρωνακτικά διορθώνουν τη βάση δεδομένων.
      3) Της ενημέρωσης και ευαισθητοποίησης των μαθητών, των εκπαιδευτικών και των γονέων, καθώς οποιαδήποτε τεχνική λύση είναι αδύνατο να αποδώσει αν δεν είναι σωστά ενημερωμένη και ευαισθητοποιημένη η εκπαιδευτική κοινότητα. Για το σκοπό αυτό το Πανελλήνιο Σχολικό Δίκτυο ενημερώνει τους εκπαιδευτικούς, τους γονείς και τους μαθητές μέσω του δικτυακού του τόπου (www.sch.gr/safe), μέσω του ηλεκτρονικού του περιοδικού (www.sch.gr/magazine) και μέσω της συμμετοχής του σε διάφορες εκδηλώσεις (ημερίδες, συνέδρια, κλπ, www.sch.gr/docs) για τους δυνητικούς κινδύνους από την έκθεση των παιδιών σε παράνομο ή πορνογραφικό περιεχόμενο, την εξαπάτησή τους από άγνωστους ενήλικες οι οποίοι υποκρίνονται ότι είναι ανήλικοι ή την άσκηση πίεσης για αποκάλυψη προσωπικών στοιχείων με την επιρροή που μπορεί να έχει ένας μεγαλύτερος χρήστης σε μικρά παιδιά.
      Το Πανελλήνιο Σχολικό Δίκτυο θεωρεί σημαντικό τα σχολεία να εκπαιδεύουν τους μαθητές και να προωθούν συγκεκριμένες πολιτικές οι οποίες θα έχουν ως στόχο την διαπαιδαγώγηση των παιδιών στη χρήση του διαδικτύου. Η πρόσβαση στο διαδίκτυο μέσα από το σχολείο πρέπει να γίνεται πάντα με την επίβλεψη του καθηγητή. Το ίδιο πρέπει να συμβαίνει και όταν τα παιδιά μπαίνουν στο διαδίκτυο από το σπίτι, γιατί το πρόβλημα της ασφάλειας δεν αφορά αποκλειστικά την σχολική κοινότητα. Απαιτεί την ενημέρωση ολόκληρης της κοινωνίας και ιδιαίτερα των γονιών οι οποίοι θα πρέπει να μπορούν να προστατεύσουν τα παιδιά τους όταν αυτά βρίσκονται εκτός σχολείου. Ιδιαίτερη προσοχή πρέπει να δίνεται για τα παιδιά ηλικίας από 11 έως 16 χρόνων, αφού αυτή θεωρείται η πιο ευάλωτη ηλικία. Τα παιδιά θα πρέπει να εκπαιδευτούν έτσι ώστε:
      * Να μην δίνουν προσωπικά τους στοιχεία και να μην αποκαλύπτουν λεπτομέρειες τις προσωπικής τους ζωής σε άλλους χρήστες στο διαδίκτυο σε καμία περίπτωση
      * Να μην αποκαλύπτουν κωδικούς πρόσβασης (password)
      * Να μην στέλνουν υλικό από τον δικό τους υπολογιστή (φωτογραφίες)
      * Να συζητούν με μεγαλύτερους χρήστες του διαδικτύου, με τους καθηγητές ή με τους ίδιους για τις δραστηριότητές τους στο διαδίκτυο ιδιαίτερα αν αντιμετωπίσουν οτιδήποτε περίεργο ή ασυνήθιστο
      * Να είναι επιφυλακτικά για όσα διαβάζουν στο διαδίκτυο ή τους λένε οι άλλοι χρήστες
      Για τον ίδιο σκοπό το Πανελλήνιο Σχολικό Δίκτυο συνεργάζεται και προβάλει από τη δικτυακή του πύλη (www.sch.gr) τις δραστηριότητες ειδικών δράσεων όπως το ελληνικό όργανο για την αυτορρύθμιση στο Internet (Safeline, www.safeline.gr) και την κοινοτική δράση για την προώθηση της ασφαλέστερης χρήσης του διαδικτύου (Safer-Internet, www.safer-internet.net) .
      Της δημιουργίας θετικής αντιπρότασης, δηλαδή της ανάπτυξης και της παροχής στην εκπαιδευτική κοινότητα αξιόλογου ή/και πιστοποιημένου εκπαιδευτικού υλικού στο οποίο αξίζει να έχουν πρόσβαση οι μαθητές και της διανομής του μέσω των εκπαιδευτικών και δικτυακών πυλών www.e-yliko.gr, www.sch.gr, www.neagenia.gr, www.kee.gr, ww.greeklanguage.gr, www.pi-schools.gr. κλπ, οι οποίες λειτουργούν είτε υπό την άμεση ευθύνη του ΥΠΕΠΘ είτε υπό την ευθύνη εποπτευόμενων φορέων του.
      Η πολιτική που ακολουθεί το ΥΠΕΠΘ συμπληρώνεται από την:
      * επιτροπή Πολιτικής Περιεχομένου του ΠΣΔ. Η επιτροπή αυτή έχει την ευθύνη της χάραξης πολιτικής για το περιεχόμενο (content fιltering) και την λειτουργία των ομάδων συζητήσεων στο ΠΣΔ, καθώς και την δεοντολογία που διέπει τη δημοσίευση ιστοσελίδων στους εξυπηρετητές του ΠΣΔ.
      * επιτροπή Διαχείρισης Περιεχομένου του ΠΣΔ. Η επιτροπή αυτή έχει την ευθύνη εφαρμογής των πολιτικών που θα αποφασίζει η επιτροπή Πολιτικής Περιεχομένου του δικτυακού τόπου www.sch.gr την εφαρμογή της πολιτικής επίβλεψης περιεχομένου, την ευθύνη για την εφαρμογή της πολιτικής στη λειτουργία των ομάδων συζητήσεων στο ΠΣΔ και την παρακολούθηση της εφαρμογής της δεοντολογίας που διέπει τη δημοσίευση ιστοσελίδων στους εξυπηρετητές του ΠΣΔ.
      * εφαρμογή προηγμένων τεχνολογιών για την προστασία της υπηρεσίας ηλεκτρονικής αλληλογραφίας (e-mail) των σχολείων και των εκπαιδευτικών από απρόκλητη / διαφημιστική αλληλογραφία (spam) και από κακόβουλο λογισμικό (ιοί viruses), όπως αναλυτικά παρουσιάζεται στο επισυναπτόμενο υλικό και στις δικτυακές τοποθεσίες www.sch.gr/spam και www.sch.gr/virus. .
      Τέλος, σας ενημερώνουμε ότι το ΥΠΕΠΘ και με σκοπό τη διαμόρφωση ενός ασφαλέστερου περιβάλλοντος στο διαδίκτυο συνεργάζεται στο πλαίσιο που ορίζουν οι νόμοι με τις αρμόδιες αρχές ασφάλειας όταν προκύπτουν περιστατικά ασφάλειας.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
     Έχω την τιμή να ανακοινώσω στο Σώμα ότι ο Πρόεδρος της Κοινοβουλευτικής Ομάδας της Νέας Δημοκρατίας κ. Κώστας Καραμανλής με επιστολή του, την οποία απηύθυνε σήμερα 10 Νοεμβρίου 2008 προς τον Πρόεδρο της Βουλής κ. Δημήτριο Σιούφα, γνωστοποιεί ότι ο Βουλευτής κ. Πέτρος Τατούλης τίθεται εκτός της Κοινοβουλευτικής Ομάδας της Νέας Δημοκρατίας και παρακαλεί για τις κατά τον Κανονισμό της Βουλής ενέργειες.
     Η προαναφερθείσα επιστολή καταχωρίζεται στα Πρακτικά της σημερινής συνεδρίασης και έχει ως εξής:
     (να φωτογραφηθεί η σελίδα 4)
     ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο αναφορών και ερωτήσεων της Τρίτης 11ης Νοεμβρίου 2008.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130, παράγραφος 5 του Κανονισμού της Βουλής)
     1. Η με αριθμό 3459/22-8-2008 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με τον έλεγχο των τιμών των λιπασμάτων. 
     2. Η με αριθμό 333/9-7-2008 ερώτηση του Βουλευτή του Κομμουνιστικού Κόμματος Ελλάδας κ. Νικόλαου Καραθανασόπουλου προς τον Υπουργό Οικονομίας και Οικονομικών, σχετικά με την καταβολή των οφειλομένων χρημάτων στους απολυμένους εργάτες της πρώην εταιρείας αλλαντικών ΒΕΚΚΑ.
     3. Η με αριθμό 7343/7-10-2008 ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Οικονομίας και Οικονομικών, σχετικά με την λήψη μέτρων καταπολέμησης της παιδικής φτώχειας στην Ελλάδα.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 5 του Κανονισμού της Βουλής)
     1. Η με αριθμό 6255/223/24-9-2008 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Έκτορος Νασιώκα προς τον Υπουργό Αγροτικής Ανάπτυξης και Τροφίμων, σχετικά με την εφαρμογή των 13 μελετών αναδιάρθρωσης καλλιεργειών. 
     ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 212/4-11-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με την στήριξη του εισοδήματος των αγροτών κ.λπ..
     Συγκεκριμένα το περιεχόμενο της επίκαιρης ερώτησης του κυρίου Βουλευτή έχει ως εξής:
     «Ο αγροτικός τομέας της χώρας μας διέρχεται ίσως τη μεγαλύτερη κρίση της ιστορίας του. Οι γεωργοί και οι κτηνοτρόφοι βρίσκονται σε απόγνωση αφού το εισόδημά τους μειώνεται λόγω της πολύ μεγάλης αύξησης των τιμών των λιπασμάτων, των καυσίμων, των φυτοφαρμάκων, των σπόρων, των χαμηλών τιμών των προϊόντων και της κερδοσκοπίας των καρτέλ που δρουν ανεξέλεγκτα.
     Φέτος υπάρχει μεγάλο πρόβλημα στην διάθεση των δημητριακών και χαμηλές εμπορικές τιμές για το λάδι, το βαμβάκι και το καλαμπόκι.
     Είναι επίσης χαρακτηριστικό της απαξίωσης του βάμβακος το γεγονός ότι η εμπορία γίνεται με γενίκευση του συστήματος των ανοιχτών τιμών αφού στα τιμολόγια παράδοσης αναγράφονται ενδεικτικές τιμές με όλους τους κινδύνους που συνεπάγεται για τους αγρότες η παραπάνω απαράδεκτη πρακτική.
     Η απογοήτευση από την πολιτική της Κυβέρνησης είναι πλέον διάχυτη παντού στην ελληνική ύπαιθρο. Η κυβέρνηση με την πολιτική της οδηγεί τον αγροτικό τομέα και τους αγρότες στο περιθώριο και την Ελληνική Περιφέρεια σε μαρασμό.
     Ερωτάται ο κύριος Υπουργός:
     Ποια μέτρα προτίθεται να πάρει η Κυβέρνηση για την στήριξη του εισοδήματος των αγροτών που μειώνεται πολύ και την εξυγίανση του συστήματος εμπορίας των προϊόντων;»
     Στην επίκαιρη ερώτηση του κυρίου συναδέλφου θα απαντήσει ο κ. Αλέξανδρος Κοντός, Υπουργός Αγροτικής Ανάπτυξης και Τροφίμων.
     Κύριε Υπουργέ, έχετε το λόγο για τρία λεπτά. 
     ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρία Πρόεδρε, κύριοι συνάδελφοι, ο αγροτικός τομέας είναι ο πιο δύσκολος τομέας όσον αφορά στον προγραμματισμό της παραγωγής διότι εξαρτάται από καιρικές συνθήκες, εξαρτάται από τη διεθνή προσφορά και τη ζήτηση που αλλάζει με πολύ γρήγορους ρυθμούς από χρονιά σε χρονιά και βέβαια από τους κανονισμούς της Ευρωπαϊκής Ένωσης που και αυτοί πολλές φορές αλλάζουν, όπως ήδη έχουμε αλλαγές σε πάρα πολλούς κανονισμούς που αφορούν σε δικά μας αγροτικά προϊόντα.  
     Το 2006 και το 2007 λόγω παρατεταμένης ανομβρίας σε πολλές περιοχές του κόσμου μειώθηκαν τα διεθνή αποθέματα των δημητριακών και ιδιαίτερα του αραβοσίτου. Αυτό είχε σαν αποτέλεσμα πέρυσι να έχουμε κατακόρυφη αύξηση στις τιμές του καλαμποκιού, 80% και 100% στις τιμές των σιτηρών και στις τιμές του βαμβακιού γιατί ανέβηκαν οι ζωοτροφές, ανέβηκε ο βαμβακόσπορος που είναι υποπροϊόν του βαμβακιού και ανέβηκε και το σύσπορο βαμβάκι στον παραγωγό. 
     Είχε σαν αποτέλεσμα αυτή η κατάσταση να αυξηθούν κατακόρυφα οι καλλιέργειες των δημητριακών. Σε επίπεδο Ευρωπαϊκής Ένωσης από σαράντα οκτώ εκατομμύρια τόνους πήγαμε στους εξήντα δύο εκατομμύρια τόνους. Στην χώρα μας είχαμε εξακόσιες χιλιάδες στρέμματα περισσότερα στο καλαμπόκι από την προηγούμενη χρονιά. Αυτή η κατάσταση οδήγησε σε συμπίεση των τιμών του αραβοσίτου, του βαμβακιού και άλλων προϊόντων. 
	Δεν μείναμε απαθείς. Αρχές Σεπτεμβρίου εκδώσαμε απόφαση για εντατικοποίηση των ελέγχων σε εισαγόμενο καλαμπόκι από τρίτες χώρες και από χώρες της Ευρωπαϊκής Ένωσης. Αυτό είχε ως αποτέλεσμα να έχουμε σχεδόν μηδενισμό των εισαγόμενων προϊόντων. 
	Επίσης κάναμε μια μεγάλη προσπάθεια για εξαγωγές ελληνικών δημητριακών στη Ρωσία, στην Κύπρο, σε αραβικές χώρες, όμως, κάτι τέτοιο είναι δύσκολο, διότι έχουμε μεγάλη πίεση κυρίως από ευρωπαϊκές χώρες, πρώην χώρες του υπαρκτού σοσιαλισμού, όπως είναι η Πολωνία, η Ρουμανία, η Βουλγαρία, σε πολύ χαμηλές τιμές. 
	Φέραμε το θέμα και εμείς και άλλες χώρες της Ευρωπαϊκής Ένωσης και η Ευρωπαϊκή Ένωση απεφάσισε να βάλει εισαγωγικούς δασμούς στα σιτηρά από τρίτες χώρες. Αυτό κάνει πολύ πιο δύσκολες τις εισαγωγές. 
	Φέραμε, επίσης, θέμα να ανοίξει η ιδιωτική αποθεματοποίηση των δημητριακών. Παροτρύνουμε δε τις ενώσεις αγροτικών συνεταιρισμών να συγκεντρώσουν το καλαμπόκι και να το διαθέσουν αργότερα, που είναι βέβαιο ότι θα έχουμε πιο ικανοποιητικούς όρους στην αγορά. Αυτή η μεγάλη προσπάθεια που έγινε για αύξηση της παραγωγής οδήγησε και σε κατακόρυφη αύξηση των τιμών των λιπασμάτων. Ανέβηκαν οι πρώτες ύλες. Ανέβηκαν τα λιπάσματα. Κάναμε τιμολογιακούς ελέγχους σε όλες τις βιομηχανίες, στη βιομηχανία φωσφορικών λιπασμάτων και τους πιέζουν έτσι ώστε τώρα που μειώνονται οι πρώτες ύλες να μειωθούν και οι αντίστοιχες τιμές των λιπασμάτων. Ήδη είχαμε μια πρώτη μείωση περίπου 10%. Δεν είμαστε ικανοποιημένοι. Ασκούμε πιέσεις, για να έχουμε περαιτέρω μειώσεις. 
	Όσον αφορά τα φυτοφάρμακα είχαμε μια αύξηση την προηγούμενη χρονιά περίπου 4%. Φέτος αναμένονται πολύ μικρότερες αυξήσεις. Βέβαια, και το πετρέλαιο μειώνεται. Θεωρούμε ότι φέτος θα έχουμε μικρότερο κόστος παραγωγής στα προϊόντα μας. 
    	ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Έξαρχε, έχετε το λόγο για δύο λεπτά. 
    ΒΑΣΙΛΕΙΟΣ ΕΞΑΡΧΟΣ: Ευχαριστώ, κυρία Πρόεδρε.
	Κύριε Υπουργέ, γνωρίζετε ότι η απογοήτευση των αγροτών είναι διάχυτη και είναι πολύ μεγάλη σε όλη την ελληνική ύπαιθρο. Βεβαίως, προσπαθήσατε να δώσετε κάποιες εξηγήσεις. Οι τιμές στο καλαμπόκι δεν έχουν απλώς μειωθεί. Έχουν καταρρεύσει. Οι τιμές στο βαμβάκι δεν έχουν μειωθεί, κύριε Υπουργέ. Έχουν καταρρεύσει σε σχέση με πέρυσι. Η αγορά των σιτηρών είναι μπλοκαρισμένη πλήρως και βεβαίως, το ίδιο περίπου συμβαίνει και στο λάδι και στα κτηνοτροφικά προϊόντα. Γιατί; Γιατί τα καρτέλ λειτουργούν ανεξέλεγκτα. Αυτή είναι η πραγματικότητα. 
	Εσείς τι κάνατε; Αφήστε τα επικοινωνιακά παιχνίδια. Τη μια μέρα στέλνετε στην Επιτροπή Ανταγωνισμού τους εμπόρους των λιπασμάτων για εναρμονισμένες πρακτικές και μετά από λίγες μέρες με τον Υφυπουργό Ανάπτυξης κ. Βλάχο τους καλείτε να συνεννοηθείτε να μειώσουν τις τιμές. Δεν πρόκειται να τις μειώσουν, όταν δεν βλέπουν μια Κυβέρνηση η οποία είναι αποφασισμένη να κάνει αυτό που πρέπει. 
      Και εμείς, λοιπόν, σας ερωτούμε: Θα πάρετε κάποια μέτρα; Τι σκέπτεστε να κάνετε για το βαμβάκι; Αυτήν την περίοδο, που είναι η περίοδος παράδοσης του βαμβακιού –μιλάμε στην κυριολεξία για παράδοση, διότι πέρα από τις χαμηλές τιμές ξέρετε ότι αναγράφονται στα τιμολόγια ενδεικτικές ή και μηδενικές τιμές- τι θα κάνετε γι’ αυτό; Θα κάνετε κάτι, διότι θα καταρρεύσει όλο το εισόδημα. Το γνωρίζετε. Με ορισμένα εκκοκκιστήρια στο κόκκινο είναι υπαρκτός ο κίνδυνος για τους βαμβακοπαραγωγούς να μην πάρουν εισόδημα. 
      Εμείς, επειδή πολλές φορές μας ρωτάτε να κάνουμε προτάσεις, σας λέμε τα εξής:
      Πρώτη πρόταση: Να εντάξετε στο πακέτο των 28.000.000.000 ευρώ μαζί με τους μικρομεσαίους και τους αγρότες. Να χρηματοδοτήσετε και τις ενώσεις, να κάνουν παρέμβαση, ώστε να μπορέσουν να αντέξουν. Διότι με αυτά τα επιτόκια που τους έχει δανείσει η Αγροτική Τράπεζα πρέπει ήδη να αρχίσουν να ξεπληρώνουν τις δόσεις. 
      Δεύτερον: Να αυξήσετε το συντελεστή επιστροφής Φ.Π.Α. για τους αγρότες από το 7% στο 11%. Τώρα. Μπορείτε να το κάνετε.
      Τρίτον: Να καταργήσετε το τέλος ακίνητης περιουσίας που επιβάλατε ακόμη και στα μαντριά. Μπορείτε να το κάνετε. 
      Τέταρτον: Να πληρώσετε τώρα τις εξισωτικές αποζημιώσεις και τις επιδοτήσεις στους κτηνοτρόφους, για να μπορέσουν να πάρουν ζωοτροφές. Διότι μπορεί η τιμή του καλαμποκιού να έχει καταρρεύσει, κύριε Υπουργέ, αλλά δεν μπορούν να αγοράσουν τώρα οι κτηνοτρόφοι. Όταν θα πάνε να αγοράσουν, θα το πάρουν πάλι σε υψηλές τιμές από τους εμπόρους, οι οποίοι θα κερδοσκοπήσουν. 
      Θέλω να σας μεταφέρω το μήνυμα της απόγνωσης των αγροτών, κύριε Υπουργέ. Επιτέλους, σας καλούν να κάνετε κάτι, να πάρετε κάποια μέτρα, διότι δεν πάει άλλο η κατάσταση. Και ξέρετε ότι οι επιπτώσεις στο αγροτικό εισόδημα είναι αλυσιδωτές στις τοπικές κοινωνίες. Θα την πληρώσει το εμπόριο –την πληρώνει ήδη το εμπόριο- και την πληρώνουν οι επαγγελματίες με κίνδυνο για την κοινωνική συνοχή στην υπαίθρο. Ως Κυβέρνηση οφείλετε να μην παραμένετε θεατής, αλλά να πάρετε μέτρα, γιατί ο αγροτικός τομέας ίσως είναι ο τελευταίος παραγωγικός τομέας που έχει απομείνει στη χώρα και δεν πρέπει και αυτός να καταστραφεί. 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο. 
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε συνάδελφε, μου κάνει εντύπωση πως συγκρίνετε τις τιμές τις φετινές με τις περυσινές, που ήταν κατά 80%-100% υψηλότερες από τις προπερυσινές και ήταν οι υψηλότερες της τελευταίας εικοσαετίας. 
    Ναι, υπάρχουν δυσκολίες. Το είπα και εγώ προηγουμένως. Σας ανέφερα, όμως, μια σειρά από μέτρα που έχουμε πάρει, για να στηρίξουμε τις τιμές των αγροτικών μας προϊόντων. 
    Λέτε να πάμε από το 7% στο 11%. Μα, στο βαμβάκι έχουμε 12%. Θα κατέβουμε δηλαδή; Από το 12% στο 11%; 
    ΒΑΣΙΛΕΙΟΣ ΕΞΑΡΧΟΣ: Αυτό που είναι νομοθετημένο σας λέμε.
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Είναι 12%. 
    Στο βαμβάκι και στον καπνό η επιστροφή του Φ.Π.Α. είναι 12%. Εσείς λέτε να πάμε στο 11%. 
    ΒΑΣΙΛΕΙΟΣ ΕΞΑΡΧΟΣ: Και εμείς λέμε να πάτε στο 16% σε αυτούς. 
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Δεύτερον, εμείς ήδη παροτρύνουμε τις συνεταιριστικές οργανώσεις, έτσι ώστε να συγκεντρώσουν –και συγκέντρωσαν- το μεγαλύτερο ποσοστό του καλαμποκιού, για να μπορέσουν να το διαθέσουν αργότερα με καλύτερους όρους και μελετούμε να τους στηρίξουμε και από πλευράς χρηματοδοτήσεων. 
    Λέτε για τις εξουσιοδοτικές αποζημιώσεις. Μα, τις εξουσιοδοτικές αποζημιώσεις το ΠΑ.ΣΟ.Κ. τις πλήρωνε δυο και δυόμισι χρόνια αργότερα από την κανονική ημερομηνία καταβολής τους και ήρθαμε για πρώτη φορά πέρυσι και πληρώσαμε την εξουσιοδοτική αποζημίωση δέκα μήνες νωρίτερα από την κανονική ημερομηνία καταβολής της και ήδη προετοιμαζόμαστε και φέτος να την πληρώσουμε πολύ νωρίτερα την εξουσιοδοτική αποζημίωση, για να διευκολύνουμε τους κτηνοτρόφους μας να αγοράσουν δημητριακά. 
    Εκτός από αυτό, θέλω να σας πω ότι έχουμε συνεχή επικοινωνία και με τους συνδέσμους των κτηνοτρόφων. Τους διευκολύνουμε, για να μπορέσουν τώρα να αγοράσουν προϊόντα που είναι σε χαμηλές τιμές, έτσι ώστε να βοηθήσουν και τη φυτική παραγωγή και να μειώσουν το κόστος παραγωγής των προϊόντων τους. 
    Έχουμε πάρει μια σειρά από μέτρα. Παρακολουθούμε πολύ στενά την κατάσταση. Για το βαμβάκι, που είπατε προηγουμένως, έχουμε κάνει πολλές συναντήσεις όχι μόνο με τους ιδιώτες, που λέτε ότι είναι καρτέλ, αλλά και με τους συνεταιριστές, με τα συνεταιριστικά εκκοκκιστήρια. Δίνουν τώρα προκαταβολή, διότι προβλέπουν ότι θα ανέβει αργότερα η τιμή και αυτό που γίνεται είναι υπέρ των αγροτών μας. Κατά συνέπεια παρακολουθούμε την κατάσταση πολύ στενά, για να μπορέσουμε να στηρίξουμε το αγροτικό εισόδημα. 
    Και για τα λιπάσματα θέλω να σας πω ότι όχι μόνο καταγγείλαμε εμείς τη Βιομηχανία Φωσφορικών Λιπασμάτων και τις ιδιωτικές εταιρείες, αλλά στείλαμε και φάκελο με όλα τα στοιχεία που είχαμε στη διάθεσή μας στην Επιτροπή Ανταγωνισμού. Αυτό δεν σημαίνει, όμως, ότι δεν θα πιέζουμε όσο μπορούμε, ώστε να μειωθούν οι τιμές των λιπασμάτων. Σας έχω πει ότι ήδη μειώθηκαν κατά 10% και αναμένεται και περαιτέρω συμπίεση των τιμών των λιπασμάτων. 
    ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ, κύριε Υπουργέ.
    Η δεύτερη με αριθμό 211/4-11-2008 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Δικαιοσύνης, σχετικά με τη λήψη μέτρων για την κατάσταση στις ελληνικές φυλακές κ.λπ. δεν θα συζητηθεί λόγω κωλύματος της ίδιας της Βουλευτού. 
    Ερχόμαστε στη τρίτη με αριθμό 217/4-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Ανάπτυξης, σχετικά με τη λήψη μέτρων για τον έλεγχο των υψηλών τιμών πώλησης βενζίνης από τα πρατήρια που λειτουργούν στις εθνικές οδούς κ.λπ.. 
    Ειδικότερα το περιεχόμενο της επίκαιρης ερώτησης του κ. Κουβέλη έχει ως εξής:
    «Ένα ειδικό τιμολογιακό καθεστώς έχει εγκατασταθεί από τα λειτουργούντα πρατήρια βενζίνης κατά μήκος των εθνικών οδών της χώρας, όπου οι διερχόμενοι ταξιδιώτες-πολίτες αναγκάζονται να καταβάλουν κατά πολύ υψηλότερες τιμές για την προμήθεια βενζίνης από εκείνες των πρατηρίων των πόλεων. 
    Ειδικότερα, επισημαίνεται ότι τα Σαββατοκύριακα οι διαφορές στις τιμές, τις οποίες παρουσιάζουν τα λειτουργούντα πρατήρια στις εθνικές οδούς της χώρας, ξεπερνούν και τα 30 λεπτά του ευρώ ανά λίτρο βενζίνης.
    Τα λειτουργούντα πρατήρια στις εθνικές οδούς προσπαθούν να αιτιολογήσουν τις υψηλές τιμές στην ύπαρξη του υψηλού κόστους λειτουργίας των, πράγμα το οποίο δεν ευσταθεί.
    Ερωτάται ο αρμόδιος Υπουργός:
    1.Ποια είναι η θέση του για τις υψηλές τιμές στην πώληση βενζίνης, που επιβάλλουν τα λειτουργούντα πρατήρια στις εθνικές οδούς. Έχουν γίνει τιμολογιακοί και κοστολογικοί έλεγχοι από τα αρμόδια ελεγκτικά όργανα; Πόσοι και πότε; Ποιες οι διαπιστώσεις τους και ποια μέτρα ελήφθησαν κατά των παραβατών;
    2.Σε ποιες συγκεκριμένες ενέργειες προτίθεται να προβεί και ποια μέτρα θα λάβει για την αντιμετώπιση του φαινομένου των ολιγοπωλιακών συνθηκών πώλησης καυσίμων στις εθνικές οδούς;»
    Στην επίκαιρη ερώτηση του κ. Κουβέλη θα απαντήσει ο Υφυπουργός Ανάπτυξης κ. Καλαφάτης.
    Ορίστε, κύριε Καλαφάτη, έχετε το λόγο για τρία λεπτά.
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κυρία Πρόεδρε. 
    Κυρία Πρόεδρε, κυρίες και κύριοι συνάδελφοι, κύριε συνάδελφε, η ερώτησή σας θίγει ένα από τα θέματα που απασχολούν πολύ σοβαρά το Υπουργείο Ανάπτυξης. 
      Το θέμα βέβαια δεν περιορίζεται στις τιμές των πρατηρίων κατά μήκος των εθνικών οδών αλλά αφορά στο σύνολο του κλάδου αγοράς και εμπορίας πετρελαιοειδών. Όπως είναι ήδη γνωστό η Επιτροπή Ανταγωνισμού έδωσε σε δημόσια διαβούλευση θέσεις και προτάσεις για προτεινόμενα μέτρα ενίσχυσης του ανταγωνισμού στην αγορά καυσίμων. Η διαβούλευση αυτή ολοκληρώθηκε πρόσφατα και έχουν δοθεί στη δημοσιότητα οι απόψεις όλων εκείνων που συμμετείχαν.  Η Επιτροπή Ανταγωνισμού ήδη επεξεργάζεται τις προτάσεις αυτές προκειμένου να καταλήξει στα αναγκαία μέτρα.  Και να είστε σίγουρος, κύριε συνάδελφε, ότι η πολιτική ηγεσία του Υπουργείου Ανάπτυξης θα υιοθετήσει όλα εκείνα τα μέτρα που θα ανοίγουν τον ανταγωνισμό και θα αποβαίνουν σε όφελος του καταναλωτή.
      Για το συγκεκριμένο θέμα που αναφέρεσθε θα ήθελα να τονίσω ότι «ειδικό τιμολογιακό καθεστώς» συνεπάγεται στρέβλωση του ανταγωνισμού και ως τέτοιο πρέπει να αντιμετωπίζεται.  Η εκμίσθωση των πρατηρίων κατά μήκος των εθνικών οδών της χώρας ρυθμίζεται από την κοινή απόφαση των Υπουργών Οικονομίας και Οικονομικών, ΠΕ.ΧΩ.Δ.Ε. και Μεταφορών.  Σ’ αυτήν προβλέπεται ότι η κατασκευή σταθμών εξυπηρέτησης αυτοκινήτων γίνεται μετά από δημόσιο πλειοδοτικό διαγωνισμό με όρους που καθορίζονται από τη Διοικούσα Επιτροπή του Ταμείου Εθνικής Οδοποιίας.  Από την Επιτροπή Ανταγωνισμού προτείνεται η απάλειψη όρων που μπορεί να θεωρούνται καταχρηστικοί.  Στη σχετική διαβούλευση επισημάνθηκε ότι η παρέμβαση πρέπει να κινείται προς την κατεύθυνση του ανοίγματος της συγκεκριμένης αγοράς.  
      Επιπλέον από την επιτροπή προτάθηκε ως μέτρο διαφάνειας η τοποθέτηση ειδικών ηλεκτρονικών πινακίδων κατά μήκος των εθνικών οδών από τις οποίες να πληροφορούνται οι οδηγοί για τις τιμές των καυσίμων των δύο επόμενων πρατηρίων καθώς και για την απόστασή τους από αυτό.  
      Ακόμα το Υπουργείο διενεργεί εβδομαδιαία τιμοληψία σε μεγάλο τμήμα πρατηρίων της χώρας συμπεριλαμβανομένων και αυτών των εθνικών οδών και αναρτά τα αποτελέσματα της τιμοληψίας στην ιστοσελίδα του.  
      Επίσης δημιουργήθηκε το παρατηρητήριο τιμών καυσίμων που πέραν της ανωτέρω δειγματοληψίας, λειτουργεί ως εργαλείο πληροφόρησης για τις τιμές όλων των πρατηρίων για ακόμη μεγαλύτερη διαφάνεια και ευρύτητα δημοσιοποίησης.  Αρχικώς η συμμετοχή στο παρατηρητήριο ήταν προαιρετική ενώ πλέον είναι υποχρεωτική μέσω αγορανομικής διατάξεως.  Και οι πρατηριούχοι των εθνικών οδών εμπίπτουν στην υποχρέωση για την καθημερινή ενημέρωση των τιμών τους προς το Υπουργείο, τιμές που αναρτώνται και αυτές στην ιστοσελίδα του Υπουργείου.  
      Περαιτέρω και από τον τομέα του εμπορίου του Υπουργείου γίνονται συστηματικοί έλεγχοι μέσω της Διεύθυνσης Μετρολογίας. Εδώ θα ήθελα να τονίσω ότι και οι Νομαρχίες έχουν το δικαίωμα και τη δυνατότητα ελέγχων και στα πρατήρια των εθνικών οδών.
      Κύριε συνάδελφε, είμαστε αποφασισμένοι να αντιμετωπίσουμε τις στρεβλώσεις και να προστατεύσουμε τους καταναλωτές από την αισχροκέρδεια στην αγορά καυσίμων με: Καταπολέμηση της νοθείας και του λαθρεμπορίου.  Κοστολογική μελέτη αποτύπωσης όλης της εφοδιαστικής αλυσίδας. Γνωστοποίηση των παρανομούντων σε όλους. Επιβολή αυστηρών κυρώσεων. Απελευθέρωση της αγοράς από στρεβλώσεις. Ενίσχυση των ελέγχων. Ενίσχυση της Επιτροπής Ανταγωνισμού και τέλος με τη συμβολή όλων μας στη διαμόρφωση ισχυρής καταναλωτικής συνειδήσεως των πολιτών.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, βεβαίως να αναμείνετε και να αναμείνουμε τις προτάσεις της Επιτροπής Ανταγωνισμού και να τις αναμείνει κυρίως η ελληνική κοινωνία, η οποία ζει αυτήν την αφόρητη υπόθεση της ακρίβειας. Όμως από τότε που άρχισε να εμφανίζεται η αυξημένη τιμή του πετρελαίου η συμπεριφορά των πρατηρίων στις εθνικές οδούς είναι αυτή την οποία περιέγραψα με την ερώτηση που κατέθεσα.  Και τα ερωτήματά μου δεν βρήκαν απάντηση.  Με παραπέμψατε στα μέτρα τα οποία θα λάβετε μετά τις προτάσεις της Επιτροπής Ανταγωνισμού.  Εγώ πολύ συγκεκριμένα σας ερώτησα αν έχετε κάνει τιμολογιακούς και κοστολογικούς ελέγχους, γιατί αν τους είχατε κάνει θα ήταν δυνατόν να περιορίσετε την ασυδοσία των πρατηρίων που λειτουργούν κατά μήκος των εθνικών οδών. Και μάλιστα περαιτέρω σας ερωτώ τι απέδωσαν αυτοί οι έλεγχοι αν τους έχετε κάνει, και ποια μέτρα πήρατε, όταν είναι πρόδηλο ότι τα πρατήρια των εθνικών οδών πωλούν την τιμή της βενζίνης πολύ ακριβότερα από ό,τι την πωλούν τα πρατήρια που βρίσκονται μέσα στις πόλεις.  Δεν έπρεπε να κινηθεί το Υπουργείο με τα αρμόδια ελεγκτικά όργανα να πραγματοποιήσει τους ελέγχους, τιμολογιακούς και κοστολογικούς, προκειμένου να αντιμετωπιστεί αυτό το ζήτημα;  Βεβαίως, όλα τα άλλα που λέτε αφορούν σε ένα μέλλοντα χρόνο, αλλά εδώ είχαμε μία μεγάλη χρονική διαδρομή.  Το γνωρίζατε και εσείς, το γνώριζε και η ελληνική κοινωνία, είχε δει το φως της δημοσιότητας αυτή η απαράδεκτη κατάσταση που υπάρχει με τα πρατήρια των εθνικών οδών και δεν πήρατε κανένα μέτρο.  Περί αυτού ο λόγος. Και έπρεπε να περάσει ένα μεγάλο χρονικό διάστημα για να έχετε τις προτάσεις της Επιτροπής Ανταγωνισμού, όταν γνωρίζετε εδώ και πάρα πολύ καιρό ότι η ακρίβεια, ιδιαίτερα στα καύσιμα, είναι δυσβάστακτη και μάλιστα σε μία εποχή που τα στοιχεία της κρίσης είναι παρόντα, είναι εγκατεστημένα πια και στη χώρα μας και μάλιστα με έναν εξαιρετικά έντονο τρόπο.  Δεν μου απαντήσατε, κύριε Υπουργέ, και αναμένω τη δευτερολογία σας.
      ΠΡΟΕΔΡΕΥΟΥΣΑ (Έλσα Παπαδημητρίου):   Ο κύριος Υπουργός έχει το λόγο για να δευτερολογήσει.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης):  Ευχαριστώ πολύ.
      Κυρία Πρόεδρε, κύριε συνάδελφε, εξήγησα όσο μπορούσα πιο αναλυτικά στην πρωτολογία μου όλα όσα αφορούσαν την ερώτησή σας.  Θα προσπαθήσω να είμαι πιο συγκεκριμένος, αν δεν έγινα τόσο όσο θα επιθυμούσατε.
      Όλοι γνωρίζουμε ότι η τελική τιμή των καυσίμων στην αντλία, όπως λέγεται, διαμορφώνεται από όλα τα κόστη της εφοδιαστικής αλυσίδας. Το κάθε τμήμα της αλυσίδας αυτής συμμετέχει σε διαφορετικό βαθμό στη διαμόρφωση της τελικής τιμής. Δεν πρέπει να ξεχνάμε ότι μετά φόρων είμαστε από τις χώρες της Ευρωπαϊκής Ένωσης με σχετικά χαμηλές τιμές καυσίμων. Η επιδίωξή μας βεβαίως είναι να διατηρούμε όσο τον δυνατόν χαμηλά τις τιμές αλλά θα μου επιτρέψετε να θεωρώ ότι και αυτό δεν είναι αρκετό. Όντως υπάρχουν στρεβλώσεις σε σημεία της αλυσίδας εφοδιασμού καυσίμων. Το Υπουργείο Ανάπτυξης είναι αποφασισμένο να τις εντοπίσει και να τις πατάξει και είναι αποδεδειγμένο ότι όπου υπάρχει ασυμμετρία στις μεταβολές των τιμών ο ανταγωνισμός είναι περιορισμένος.  Εμείς αποδείξαμε ότι και θέλουμε και μπορούμε να πάρουμε μέτρα προκειμένου να προστατεύσουμε τον καταναλωτή, μέτρα τα οποία και πολλές φορές δεν είναι δημοφιλή.  Το πλαφόν του Αυγούστου στο πλαίσιο που οι νόμοι επιτρέπουν ήταν ένα τέτοιο μέτρο.  Το θεσμικό πλαίσιο ενισχύεται, η υπηρεσία εποπτείας της αγοράς βρίσκεται υπό συγκρότηση στον τομέα του εμπορίου του Υπουργείου Ανάπτυξης, η Επιτροπή Ανταγωνισμού ισχυροποιείται και ήδη είναι σε εξέλιξη η διαδικασία διαγωνισμού για την ανάθεση σε σύμβουλο μελέτης κοστολογικής διερεύνησης της αγοράς πετρελαιοειδών. Η μελέτη αυτή απομένει να αποτυπώσει, να αναλύσει και να καταλήξει σε συμπεράσματα για την άσκηση πολιτικών με στόχο τη μείωση των τιμών, την εξάλειψη των στρεβλώσεων και τον εξορθολογισμό όλης της εφοδιαστικής αλυσίδας.
      Στο πλαίσιο αυτό εμείς, κύριοι συνάδελφοι,  ασκούμε υπεύθυνη πολιτική, είμαστε ανοιχτοί σε κάθε πρόταση και διάλογο. Η Διεύθυνση Μετρολογίας της Γενικής Γραμματείας του Εμπορίου έχει εντοπίσει γενικότερα εκατόν εβδομήντα επτά παραβάσεις της αγορανομικής νομοθεσίας σε πρατήρια και τις έχει παραπέμψει όλες σε εισαγγελέα για να υπάρχει και ένα νούμερο για να δείτε ότι υπάρχει και αποτελεσματικότητα.
      Γνωρίζετε ότι η πτώση της τιμής του προϊόντος βεβαίως δεν γίνεται με μία υπουργική απόφαση. Αναμένονται οι προτάσεις της Επιτροπής Ανταγωνισμού που αυτές τις μέρες διαμορφώνονται και με βάση αυτές τις προτάσεις, αλλά και με τα αποτελέσματα της μελέτης, όπως αυτή θα προκύψει πιστεύω ότι θα λάβουμε ακόμα πιο αποτελεσματικά μέτρα για την προστασία του πολίτη.
      Η παρέμβασή μας στην αγορά καυσίμων δεν θέλουμε να είναι ένα πυροτέχνημα εντυπώσεων, αλλά ουσιαστική, δίνοντας λύση στην κατεύθυνση της προστασίας του καταναλωτή, της μείωσης των στρεβλώσεων της αγοράς και βέβαια με τελικό στόχο την πτώση των τιμών.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ.
      Επίκαιρες ερωτήσεις δεύτερου κύκλου:
      Θα συζητηθεί η τέταρτη με αριθμό 216/4-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Ανάπτυξης, σχετικά με την εισαγωγή εισοδηματικών κριτηρίων στη χορήγηση του πολυτεκνικού τιμολογίου της Δ.Ε.Η. κ.λπ..
      Ειδικότερα η επίκαιρη ερώτηση του κ. Ροντούλη έχει ως εξής:
      «Όπως είναι γνωστό, από 10 Ιανουαρίου 2005, με την Υπουργική Απόφαση Δ5/ΗΛ/ΒΦ29/22891/17-12-2004, οι πολύτεκνες οικογένειες έχουν μειωμένο τιμολόγιο ρεύματος για κατανάλωση μέχρι 3.500 KWH για τις οικογένειες με τέσσερα προστατευόμενα τέκνα, μέχρι 4.000 KWH για οικογένειες με πέντε έως εννέα προστατευόμενα τέκνα και μέχρι 4.500 KWH για οικογένειες με δέκα και άνω προστατευόμενα τέκνα. 
      Επίσης, οι πολύτεκνοι μέχρι τώρα εξαιρούνταν συνολικά από την επιβολή αυξήσεων στα τιμολόγια του ηλεκτρικού ρεύματος. 
      Οι αποφάσεις αυτές ήταν σύμφωνες με τη διάταξη της παραγράφου 2, του άρθρου 21 του Συντάγματος που θεσπίστηκε για την αντιμετώπιση του δημογραφικού προβλήματος της χώρας μας, σύμφωνα με το οποίο «οι πολύτεκνες οικογένειες δικαιούνται της ειδικής φροντίδας του κράτους», και στο οποίο παρέχεται υπόδειξη προς τον κοινό νομοθέτη, για τη λήψη κατάλληλων μέτρων μερίμνης υπέρ των πολύτεκνων οικογενειών. 
      Όμως, σύμφωνα με πρόσφατα δημοσιεύματα του Τύπου, από 1ης Ιανουαρίου, στο πλαίσιο του σχεδιαζόμενου νέου κοινωνικού τιμολογίου, για να εξαιρεθούν οι πολύτεκνοι από τις αυξήσεις των τιμολογίων –γύρω στο 5% θα είναι η μέση επιβάρυνση από την εφαρμογή της ρήτρας καυσίμου- θα πρέπει να καλύπτουν και συγκεκριμένα εισοδηματικά κριτήρια. 
      Προφανώς, η εισαγωγή εισοδηματικών κριτηρίων στη χορήγηση του πολυτεκνικού τιμολογίου της Δ.Ε.Η. είναι απαράδεκτη και αντισυνταγματική. 
      Συνεπώς ερωτάται ο αξιότιμος κύριος Υπουργός:
      Πρώτον, είναι μέσα στις προθέσεις της Κυβέρνησης η εξαίρεση των πολυτέκνων, ανεξάρτητα από το εισόδημά τους, από οποιαδήποτε αύξηση του ηλεκτρικού ρεύματος αποφασίσει η Δ.Ε.Η.; 
      Δεύτερον, είναι μέσα στις προθέσεις του Υπουργείου να ικανοποιήσει ένα πάγιο αίτημα των πολυτέκνων, αναφορικά με τη διατήρηση μειωμένου τιμολογίου της Δ.Ε.Η. μέχρις ότου και το τελευταίο τέκνο της πολύτεκνης οικογένειας, υπερβεί το 18ο έτος της ηλικίας του»;
      Ο κύριος Υφυπουργός έχει το λόγο.  
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρία Πρόεδρε, κύριε συνάδελφε, η ερώτηση που υποβάλλατε παραβιάζει τρόπον τινά ανοικτές πόρτες. Μου δίνει, όμως, την ευκαιρία να ξεκαθαρίσω ορισμένα θέματα. Πολιτική δεν γίνεται με δημοσιεύματα και πληροφορίες που δημοσιεύονται στον Τύπο, αλλά με πραγματικά μέτρα. Η υπουργική απόφαση που καθόρισε τις τιμές του ρεύματος την 1 Ιουλίου 2008, αναφέρει με σαφήνεια στο  πρώτο της άρθρο: «Τα οικιακά τιμολόγια, ανεξαρτήτως παροχής, με τετραμηνιαία κατανάλωση έως 800 KWH και το τιμολόγιο των πολυτέκνων παραμένουν αμετάβλητα». Αυτή είναι μία πολιτική που έχουμε ακολουθήσει σταθερά σε όλη την πορεία της διακυβέρνησής μας και την οποία σκοπεύουμε να ακολουθήσουμε και στο μέλλον με συνέπεια. 
      Θυμίζω, λοιπόν, ότι τόσο το 2007, όσο και το 2008 οι αυξήσεις για τους καταναλωτές κάτω των 800 KWH και τους πολυτέκνους που είναι περίπου το 43% του συνόλου των ρολογιών, ήταν μηδενική. Όμως, δεν σταθήκαμε μόνο εκεί. Στο δεύτερο άρθρο της ίδιας απόφασης θεσπίζεται το «κοινωνικό-οικιακό τιμολόγιο». Γνωρίζετε ότι οι θετικές πρωτοβουλίες και μέτρα ελάχιστα τυγχάνουν της προσοχής στις ημέρες που διανύουμε και το κοινωνικό τιμολόγιο είναι πραγματικά ένα τέτοιο μέτρο. Σήμερα, που υπάρχει αυξημένος κίνδυνος για την ανάπτυξη αυτού που καλείται «ενεργειακή φτώχεια», δηλαδή μίας επιδείνωσης της ποιότητας ζωής συμπολιτών μας, ως αποτέλεσμα χαμηλών εισοδημάτων, υψηλών τιμών καυσίμων και έλλειψης μέτρων εξοικονόμησης ενέργειας. Η πολιτική ηγεσία του Υπουργείου Ανάπτυξης πολύ έγκαιρα ζήτησε από τη Ρ.Α.Ε., με επιστολή του Υπουργού κ. Φώλια, τον Απρίλιο του 2008 να εκπονήσει μελέτη για την αντιμετώπιση αυτού του προβλήματος. Παράλληλα, προχωρήσαμε σε επαφές με όλους τους εμπλεκόμενους φορείς αρχής γενομένης από την Ελληνική Συνομοσπονδία Ατόμων με Ειδικές Ανάγκες. Ακολούθησε μετά τη γνώμη της Ρ.Α.Ε. υπουργική απόφαση, που σας ανέφερα. Για τη δίκαια και ορθή εφαρμογή του μέτρου αυτού ήδη με επιστολή του Γενικού Γραμματέα Ανάπτυξης –έχουμε ζητήσει και αναμένουμε από τη Ρ.Α.Ε.- έχει ήδη ξεκινήσει και μας προτείνει τα κριτήρια και τις διαδικασίες ως προς το δικαίωμα χρήσης του κοινωνικού τιμολογίου, προκειμένου να αποκτήσει «σάρκα και οστά» στο προσεχές διάστημα. 
      Τα κριτήρια αυτά πρέπει να είναι σαφή και συγκεκριμένα και να λαμβάνουν υπ' όψιν τους: Το ύψος της τετραμηνιαίας κατανάλωσης, το ετήσιο εισόδημα του καταναλωτή, τη χρήση του ρεύματος για την κάλυψη των αναγκών πρώτης κατοικίας. Η διαδικασία οφείλει να είναι απλή, κατανοητή και κυρίως μη αμφισβητήσιμη. Περαιτέρω, να είναι τέτοια που να μην δημιουργεί γραφειοκρατικά προβλήματα στους δικαιούχους, αλλά ούτε και επιπλέον φόρτο εργασίας στα κατά τόπους καταστήματα της Δ.Ε.Η.. 
      Και κάτι τελευταίο, κυρίες και κύριοι συνάδελφοι, στους σχεδιασμούς του Υπουργείου δεν υπάρχει καμμία σκέψη για περαιτέρω αύξηση του τιμολογίου ρεύματος πέραν αυτών που έχουν ανακοινωθεί. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Ροντούλης έχει το λόγο. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε. 
      Κύριε Υφυπουργέ, πρέπει να συνομολογήσουμε μια πραγματικότητα ότι η σημερινή συγκυρία την οποία όλοι βιώνουμε, χρωματίζεται από δύο παράγοντες. Ο πρώτος παράγον είναι η οικονομική κρίση που πλήττει τα ασθενέστερα κοινωνικά στρώματα. Ελάτε, όμως, στην κατάσταση ενός οικογενειάρχη που έχει τέσσερα, πέντε, έξι τέκνα, τι φόρτο, τι βάρος, διαβίωσης εννοώ, συνεπάγεται μία τέτοια πολυμελής οικογένεια. Και βεβαίως, ο άλλος παράγοντας συζητιέται εκτενώς και στα Μέσα Μαζικής Ενημέρωσης και παντού είναι η υψηλή υπογεννητικότητα που χαρακτηρίζει τον ελληνικό λαό σήμερα. Κατά κυριολεξία, βιολογικά ο ελληνικός γηγενής πληθυσμός πεθαίνει. 
      Ενώ, λοιπόν, αυτή είναι η πραγματικότητα, τι κάνετε; Πάτε να επαναφέρετε μία λογική που είχε ο κ. Σημίτης και εκρίθη αντισυνταγματική. Δηλαδή, προκειμένου να τύχουν κάποιων προνομίων οι πολύτεκνες οικογένειες, θα πρέπει να πληρούν ένα εισοδηματικό όριο, ένα εισοδηματικό πλαφόν. Μέσω της Δ.Ε.Η., λοιπόν, πάτε να εφαρμόσετε ένα τέτοιο εισοδηματικό κριτήριο, όσον αφορά τις αυξήσεις στα τιμολόγια της Δ.Ε.Η., των πολύτεκνων οικογενειών. Το είπατε ξεκάθαρα. 
      Θα περίμενα από εσάς να πείτε ξεκάθαρα τρία πράγματα. Δεν θα υπάρξουν αυξήσεις στα τιμολόγια των πολυτέκνων. Δεν το είπατε. Είπατε για τη Ρ.Α.Ε. που θέτει ξεκάθαρα κριτήρια κ.λπ., ένα εκ των οποίων κριτηρίων είναι και το εισοδηματικό. Μόνος σας το είπατε. 
      Δεύτερον, δεν θα ισχύσει εισοδηματικό πλαφόν. Ξεκάθαρα. Πάλι δεν το είπατε. Αντίθετα πράγματα είπατε. 
      Και τρίτον, σας έκανα μία ερώτηση στην οποία δεν απαντήσατε. Οι πολύτεκνοι μετ’ επιτάσεως θέτουν ένα αίτημα κομβικής σημασίας για τους ίδιους. Να ισχύσει αυτό το ιδιαίτερο τιμολογιακό καθεστώς που απολαμβάνουν μέχρι σήμερα. Να ισχύσει και στο τελευταίο τέκνο της πολύτεκνης οικογένειας μέχρι να υπερβεί το 18ο έτος της ηλικίας. Διότι με το υφιστάμενο καθεστώς, όταν το πρώτο τέκνο της πολύτεκνης οικογένειας υπερβεί το 18ο έτος της ηλικίας του, τότε παύει να ισχύει αυτό το προνομιακό τιμολογιακό καθεστώς για τις πολύτεκνες οικογένειες. 
      Άρα, λοιπόν, κάνω έκκληση στη λογική σας. Αφουγκραστείτε τα οικονομικά προβλήματα που βιώνουν οι άνθρωποι αυτοί και επιτέλους αντιληφθείτε ότι ο ελληνισμός θνήσκει και κατά κυριολεξία πεθαίνει. Κάτι πρέπει να κάνετε τώρα, πριν γίνει πραγματικότητα το πληθυσμιακό σοκ που σε δέκα-δεκαπέντε χρόνια θα βιώσουμε, όπως λέει η Εθνική Στατιστική Υπηρεσία Ελλάδος με ειδικό υπόμνημά της στον αξιότιμο Πρωθυπουργό της χώρας. 
      Ευχαριστώ, κυρία Πρόεδρε, για την ανοχή σας. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υφυπουργός έχει το λόγο. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρία Πρόεδρε, κύριε συνάδελφε, νομίζω ότι ήμουν αρκετά σαφής και ξεκαθάρισα τη βούληση της ηγεσίας του Υπουργείου Ανάπτυξης. Σε κάθε περίπτωση, το ενδιαφέρον για τις πολύτεκνες οικογένειες είναι αποδεδειγμένο όχι  μόνο από συμπεριφορές και πολιτικές που έχουν ασκηθεί από το συγκεκριμένο Υπουργείο, αλλά και από άλλες πολιτικές που έχουν ασκηθεί από συναδέλφους, με εφαρμογή πολιτικών και μέτρων που έχουν ασκηθεί από άλλα Υπουργεία. 
      Σε κάθε περίπτωση, όμως, κύριε συνάδελφε, το ενδιαφέρον, η μέριμνα και η αγωνία για τους πολύτεκνους δεν είναι κανενός προνόμιο μέσα στην Αίθουσα. Δεν διεκδικώ εγώ να έχω περισσότερο ενδιαφέρον, αγάπη και μέριμνα ως εκπρόσωπος του Υπουργείου Ανάπτυξης από εσάς ως συνάδελφο, αλλά βεβαίως δεν θα ήθελα να πιστέψει κάποιος ότι υπάρχει περισσότερο ενδιαφέρον από κάποιον συνάδελφο σε σχέση με μένα. 
    Δεύτερον, οι πολύτεκνες οικογένειες βεβαίως έχουν κατά τεκμήριο μεγαλύτερες ανάγκες. Όμως θα πρέπει  να υπάρχει και ένας διαχωρισμός, γιατί δεν είναι πάντα αποδεδειγμένο και δεν ισχύει για όλους τους πολύτεκνους ότι υπάρχει…
    ΑΣΤΕΡΙΟΣ ΡΟΝΤΟΥΛΗΣ: Είναι αντισυνταγματικό..
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Εάν υπάρχουν πολύτεκνες οικογένειες με πάρα πολύ υψηλά εισοδήματα, δεν μπορούν να εξισωθούν…
    ΑΣΤΕΡΙΟΣ ΡΟΝΤΟΥΛΗΣ: Είναι αντισυνταγματικό.
     ΠΡΟΕΔΡΕΥΟΥΣΑ (Έλσα Παπαδημητρίου): Το είπατε, κύριε Ροντούλη. Σας παρακαλώ.
     ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν μπορούν να εξισωθούν με τις πολύτεκνες οικογένειες που πραγματικά έχουν ανάγκη. 
    Σε κάθε περίπτωση, όμως, ισχύουν αυτά που έχω πει στην πρωτολογία μου και κυρίως ότι στους σχεδιασμούς του Υπουργείου δεν υπάρχει σκέψη για περαιτέρω αύξηση των τιμολογίων ρεύματος εκτός απ’ αυτών που έχουν ανακοινωθεί. Και νομίζω ότι αυτό είναι κάτι το οποίο καλύπτει και τα συγκεκριμένα ερωτήματα που θέσατε, αλλά ενδεχομένως καλύπτει και τα ερωτήματα που έχουν αναπτυχθεί από άλλους συναδέλφους.
    Ευχαριστώ, πάρα πολύ, κυρία Πρόεδρε.
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ.
     Θα συζητηθεί η δεύτερη με αριθμό 210/4.11.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τους Υπουργούς Εθνικής Παιδείας και Θρησκευμάτων και Εσωτερικών, σχετικά με την κλήση από την αστυνομία διευθυντών και προέδρων συλλόγων γονέων για την υπόδειξη των «πρωταίτιων» των μαθητικών κινητοποιήσεων κ.λπ..
     Ειδικότερα η επίκαιρη ερώτηση του κυρίου συναδέλφου έχει ως εξής:
     «Τις τελευταίες μέρες η Γενική Αστυνομική Διεύθυνση Αττικής καλεί διευθυντές και προέδρους συλλόγων γονέων να υποδείξουν τους «πρωταίτιους» των μαθητικών κινητοποιήσεων, που αναπτύχθηκαν για τα οξυμένα προβλήματα της εκπαίδευσης, προκειμένου να σχηματιστεί δικογραφία εις βάρος τους.
     Αυτή η αντιδημοκρατική και αντιπαιδαγωγική ενέργεια, η οποία προφανώς έχει την κυβερνητική στήριξη και κάλυψη, στοχεύει να τρομοκρατήσει εκπαιδευτικούς, γονείς και μαθητές. Στηρίζεται στην κατάπτυστη πράξη νομοθετικού περιεχομένου που εφάρμοσε το ΠΑ.ΣΟ.Κ. και σήμερα αξιοποιεί η Κυβέρνηση της Νέας Δημοκρατίας και η οποία στο παρελθόν χρησιμοποιήθηκε για να οδηγηθούν εκατοντάδες μαθητές στα δικαστήρια.
     Ερωτώνται οι κύριοι Υπουργοί, τι μέτρα προτίθεται να πάρει η Κυβέρνηση,
     Για να καταργήσει την πράξη του νομοθετικού περιεχομένου.
     Για να περιφρουρήσει τον παιδαγωγικό ρόλο των διευθυντών και συλλόγων γονέων στην ασφάλεια για την υπόδειξη «πρωταίτιων» στις μαθητικές κινητοποιήσεις, γεγονός που δυναμιτίζει το κλίμα συνεργασίας στη σχολική κοινότητα».
    Ο Υφυπουργός κ. Λυκουρέντζος έχει το λόγο για τρία λεπτά.
    ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
    Κύριε συνάδελφε, δεν υπάρχει πρωτοβουλία της ηγεσίας του Υπουργείου Εθνικής Παιδείας και Θρησκευμάτων προς την κατεύθυνση με την οποία θίγετε με την ερώτησή σας. Αντιθέτως στον υπαινιγμό τον οποίο αφήνετε με το δεύτερο ερώτημα «αν επιθυμούμε την ομαλή λειτουργίας της εκπαιδευτικής κοινότητας», έχουμε δώσει δείγμα γραφής και πέρυσι και φέτος. 
    Όταν έλαβαν χώρα στην εκπαιδευτική κοινότητα κινητοποιήσεις και μάλιστα με τη μορφή ακραίων επιλογών, εμείς με ψυχραιμία, με υπευθυνότητα, σεβασμό στα ατομικά και συλλογικά δικαιώματα, παρακολουθήσαμε τις εξελίξεις χωρίς να λάβουμε οποιαδήποτε πρωτοβουλία. 
    Η πρωτοβουλία, στην οποία αναφέρεστε, αφορά την ελληνική δικαιοσύνη και τις αρμοδιότητές της. Και όπως γνωρίζετε εκ του Συντάγματος, εμείς εδώ ως μέλη του νομοθετικού σώματος και η εκτελεστική λειτουργία του πολιτεύματος, ουδεμία δυνατότητα έχουμε να παρέμβουμε στο έργο της δικαιοσύνης. Και μάλιστα, νομίζω ότι δεν θα έπρεπε να υποβάλετε κι αυτήν την ερώτηση, κατά τη γνώμη μου. Άλλωστε η εισαγγελική παρέμβαση η οποία γίνεται, δεν γίνεται με βάση την πράξη νομοθετικού περιεχομένου στην οποία αναφέρεστε, αλλά γίνεται με άρθρα του Ποινικού Κώδικα και μπορώ να σας διαβάσω συγκεκριμένα: το άρθρο 334 παράγραφος 3: «διατάραξη οικιακής ειρήνης», το άρθρο 382 παράγραφος 2: «διακεκριμένες περιπτώσεις φθοράς», το άρθρο 381 παράγραφος 1: «φθορά ξένης ιδιοκτησίας» και το άρθρο 360: «παραμέληση της εποπτείας ανηλίκου». 
    Επαναλαμβάνω, δεν προήλθε αυτή η παρέμβαση από πρωτοβουλία του Υπουργείου, για να καταλογίσετε τουλάχιστον πολιτική ευθύνη. Κάποιοι ζήτησαν την παρέμβαση του εισαγγελέα, όπως προκύπτει στη συνέχεια, ο οποίος αναφέρει, απευθυνόμενος προς τις αστυνομικές αρχές, να ελέγξετε αν αυτά τα οποία καταγγέλλονται είναι αληθή. Δεν καταλογίζει ευθύνες η εισαγγελία σε μαθητές, δεν υπάρχει πρόθεση σπίλωσης των μαθητικών κινητοποιήσεων, ούτε χρησιμοποιούνται δυνάμεις καταστολής ούτε σύρονται κατά εκατοντάδες οι μαθητές, όπως λέτε στην ερώτησή σας, στην Ασφάλεια. 
    Αν φαντάζεστε ότι αυτή είναι η κοινωνία μας, η πολιτείας μας, κάνετε λάθος και λυπούμαι που έχετε αυτές τις εντυπώσεις.
    Ζούμε σε μια πραγματικά δημοκρατική πολιτεία, με απόλυτο σεβασμό στα ατομικά και συλλογικά δικαιώματα. Δεν χρησιμοποιείται ο κρατικός μηχανισμός ως δύναμη καταστολής. Και εδώ εμείς έχουμε εμπιστοσύνη στις Ελληνίδες και τους Έλληνες εκπαιδευτικούς, έχουμε εμπιστοσύνη στις μαθήτριες και τους μαθητές μας και γι’ αυτό ακριβώς δεν συμβαίνει, όπως και εσείς διαπιστώνετε, αυτή τη χρονιά να έχουμε αυτά τα ακραία φαινόμενα σε έξαρση. Αντιθέτως με διάλογο και συνεργασία νομίζω ότι πορευόμαστε εποικοδομητικά για την αντιμετώπιση των προβλημάτων της εκπαιδευτικής κοινότητας.
    Ευχαριστώ.
     ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Πρωτούλης έχει το λόγο.
    ΙΩΑΝΝΗΣ ΠΡΩΤΟΥΛΗΣ: Κύριε Υφυπουργέ, δεν ζούμε εμείς σε άλλη χώρα. Η αστυνομία από τη Γενική Ασφάλεια Αθηνών παίρνει τηλέφωνο διευθυντές σχολείων, τους δίνει και έγγραφη κλήτευση, η οποία δημοσιεύτηκε και σε εφημερίδες, για να πάμε στην Ασφάλεια και να υποδείξουν «πρωταίτιους». Κι αυτό γίνεται και σε προέδρους των συλλόγων γονέων. Εμείς το βγάλαμε από το μυαλό μας; Διευθυντές είναι με ονοματεπώνυμο, που το καταγγέλλουν αυτό. Και μάλιστα οι αστυνόμοι μιλούν για δικογραφία, για διακόσια δεκαεπτά σχολεία.
    Εξαγγείλατε διάλογο για την παιδεία. Με ακριβοπληρωμένα σποτάκια στην τηλεόραση προπαγανδίζετε ότι όλα είναι θέματα παιδείας. Έτσι θα γίνει ο διάλογος; Στην Ασφάλεια με τον αστυνόμο και τον εισαγγελέα; Που το πάτε δηλαδή; Τι θέλετε να γίνει; Διευθυντές να σέρνουν στα δικαστήρια μαθητές τους; Γονείς να στέλνουν στα δικαστήρια τα παιδιά τους ή τα παιδιά άλλων γονιών; Κυβέρνηση είστε και να παρέμβετε. Να παρέμβετε για να σταματήσει αυτή η απαράδεκτη κατάσταση. 
    Κυβέρνηση είστε. Και αυτό που πρέπει να κάνετε είναι να πάρετε πίσω την κατάπτυστη πράξη νομοθετικού περιεχομένου, που είναι πραγματικότητα, ότι με αυτή την κατάπτυστη πράξη νομοθετικού περιεχομένου οδηγήθηκαν στα δικαστήρια στο παρελθόν από την Κυβέρνηση του ΠΑ.ΣΟ.Κ., εκατοντάδες μαθητές, ανήλικα παιδιά, δεκατετράχρονα, δεκαπεντάχρονα, αγωνιζόμενοι μαθητές.
    Σε σχέση με τις ακραίες συμπεριφορές, ούτε είχαν ούτε έχουν, ούτε πρόκειται ποτέ στο μέλλον να έχουν τέτοιες συμπεριφορές σε σχέση με το λαϊκό κίνημα, το μαθητικό κίνημα, το νεολαιίστικο κίνημα. Αυτές οι συμπεριφορές σε καταστροφές σχολείων άλλους εξυπηρετούν. Και δεν εξυπηρετούν τους αγωνιζόμενους μαθητές. 
    Και εμείς εδώ το έχουμε καταγγείλει επανειλημμένα και έχουμε δείξει αρκετές φορές ποιον εξυπηρετούν. Την εκάστοτε Κυβέρνηση εξυπηρετούν αυτές οι φθορές και καταστροφές. Και αποδείχτηκε ότι δεν είναι μαθητές που επιλέγουν τη μορφή της κατάληψης ή τη μορφή του συλλαλητηρίου που πηγαίνουν και καταστρέφουν τα σχολεία. Ενήλικοι είναι που βράδυ μπαίνουν μέσα και δημιουργούν όλη αυτή την κατάσταση.
    Να πάρετε πίσω την πράξη νομοθετικού περιεχομένου και να απαντήσετε σε αυτό με σαφήνεια. Τα υπόλοιπα είναι κουβέντα να γίνεται.
     ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο για δύο λεπτά.
    ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
    Κύριε συνάδελφε, κατ’ αρχάς θεωρώ υπόθεση όλων μας να σεβόμεθα τους νόμους της ελληνικής δημοκρατικής πολιτείας. Επιθετικοί προσδιορισμοί σε αποφάσεις της Βουλής των Ελλήνων για νομοθετικό έργο της Βουλής των Ελλήνων, δεν έχουν νόημα: Εγώ δεν το δέχομαι.
    ΙΩΑΝΝΗΣ ΠΡΩΤΟΥΛΗΣ: Είναι αντιδημοκρατικός ο νόμος! Κανένας δεν το δέχεται…
    ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ξέρετε με ποιον επιθετικό προσδιορισμό χαρακτηρίσατε.
    ΙΩΑΝΝΗΣ ΠΡΩΤΟΥΛΗΣ: Εμείς δεν έχουμε κανένα σεβασμό…
     ΠΡΟΕΔΡΕΥΟΥΣΑ (Έλσα Παπαδημητρίου): Με συγχωρείτε, θέλετε να σβήσω από τα Πρακτικά ότι δεν έχετε κανένα σεβασμό στη Βουλή;
     ΙΩΑΝΝΗΣ ΠΡΩΤΟΥΛΗΣ: Κυρία Πρόεδρε, δεν είπα για τη Βουλή.
     ΠΡΟΕΔΡΕΥΟΥΣΑ (Έλσα Παπαδημητρίου): Νομίζω ότι έτσι είπατε κατ’ αρχάς.
     ΙΩΑΝΝΗΣ ΠΡΩΤΟΥΛΗΣ: Για το συγκεκριμένο νόμο είπα…
     ΠΡΟΕΔΡΕΥΟΥΣΑ (Έλσα Παπαδημητρίου): Δευτερογενώς είπατε για το νόμο.
    ΙΩΑΝΝΗΣ ΠΡΩΤΟΥΛΗΣ: Όχι, είπα για το νόμο. Μίλησα για το νόμο. Είπε ο κύριος Υπουργός αν έχουμε σεβασμό σε έναν αντιδημοκρατικό νόμο. Δεν έχουμε κανένα σεβασμό!
     ΠΡΟΕΔΡΕΥΟΥΣΑ (Έλσα Παπαδημητρίου): Καθίστε, κύριε συνάδελφε. Δεν σας έδωσα το λόγο.
    ΙΩΑΝΝΗΣ ΠΡΩΤΟΥΛΗΣ: Στην πράξη νομοθετικού περιεχομένου δεν έχουμε κανένα σεβασμό. Οι αντιδημοκρατικοί νόμοι έτσι είναι.
     ΠΡΟΕΔΡΕΥΟΥΣΑ (Έλσα Παπαδημητρίου): Δεν άνοιξα διάλογο. Σεβαστείτε πού βρίσκεστε.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, είναι δικαίωμά σας να αξιολογείτε τους νόμους, θεωρώ όμως ότι δεν έχετε το δικαίωμα να χαρακτηρίζετε κατ’ αυτόν τον τρόπο νόμους που έχουν την έγκριση της Πλειοψηφίας της Βουλής. 
      ΙΩΑΝΝΗΣ ΠΡΩΤΟΥΛΗΣ:  ‘Όταν ήσασταν αντιπολίτευση αυτό το νόμο τον είχατε….
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, δεν είστε σε πεζοδρόμιο, είστε στη Βουλή! Παρακαλώ, μην απευθύνεστε με αυτόν τον τρόπο μέσα στο Κοινοβούλιο. 
      ΙΩΑΝΝΗΣ ΠΡΩΤΟΥΛΗΣ: Δεν κατάλαβα, κυρία Πρόεδρε, ποιο πεζοδρόμιο; Εδώ μέσα μιλάμε με επιχειρήματα. Να το πάρετε πίσω αυτό που είπατε για πεζοδρόμιο.  
      ΠΡΟΕΔΡΕΥΟΥΣΑ (Έλσα Παπαδημητρίου): Εδώ μιλάμε όταν μας δίδεται ο λόγος. Πότε μιλάτε; Όποτε σας αρέσει θα παίρνετε το λόγο θα ανοίγετε το μικρόφωνο και θα μιλάτε; 
      ΙΩΑΝΝΗΣ ΠΡΩΤΟΥΛΗΣ: Εσείς μου δώσατε το λόγο. 
      ΠΡΟΕΔΡΕΥΟΥΣΑ (Έλσα Παπαδημητρίου): Δεν σας έδωσα καθόλου το λόγο!
      ΙΩΑΝΝΗΣ ΠΡΩΤΟΥΛΗΣ: Είπατε να διευκρινίσω σε σχέση με το σεβασμό  που λέγατε. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε, κύριε συνάδελφε, επαναλαμβάνω, δεν υπάρχει πρωτοβουλία από το Υπουργείο Εθνικής Παιδείας και Θρησκευμάτων προς την κατεύθυνση την οποία θίγετε. Δεν γίνεται αναφορά στο νόμο ο οποίος συμπεριλαμβάνει την πράξη νομοθετικού περιεχομένου. Και εν πάση περιπτώσει, εσείς ο ίδιος είπατε ότι κάποιοι αξιοποιούν αυτές τις καταστάσεις, τους μαθητικούς αγώνες, τα υπό κατάληψη σχολεία για να εκδηλώσουν τη δική τους συμπεριφορά την οποία και εσείς καταδικάζετε. Τι θέλετε, λοιπόν; Να είναι ανοχύρωτη η εκπαιδευτική κοινότητα; Προάγεται έτσι η δημοκρατία; 
      Να γνωρίζουν εκείνοι οι οποίο θέλουν να σπιλώσουν τους μαθητικούς αγώνες, θέλουν να κάνουν κατάχρηση των συνθηκών αυτών για να εκδηλώσουν τις δικές τους συμπεριφορές, να γνωρίζουν επαναλαμβάνω εκ των προτέρων ότι υπάρχει καθεστώς ατιμωρησίας; Αυτό θέλετε να συμβαίνει; 
      Εμείς, σας επαναλαμβάνουμε, ούτε τους αγώνες σπιλώνουμε ούτε τους πρωταγωνιστές τους καταδιώκουμε, ούτε έχουμε δείξει τέτοιο δείγμα συμπεριφοράς και περιμένω να το εκτιμήσετε αυτό. Η πολιτική ηγεσία του Υπουργείου έχει σταθεί με ψυχραιμία, με σεβασμό, σε απόσταση. Παρακολουθεί τις εξελίξεις χωρίς να παρεμβαίνει. Τώρα εάν τα γεγονότα δεν συμφωνούν μαζί σας αυτό είναι άλλη υπόθεση. 
      Γνωρίζω μια παλιά αντίληψη που είχατε, η οποία έλεγε, όταν τα γεγονότα δεν συμφωνούν με τις δικές σας αναλύσεις, τόσο χειρότερο για τα γεγονότα. Ε, λοιπόν, πράγματι τα γεγονότα αυτά φέτος δεν συμφωνούν μαζί σας.
      ΙΩΑΝΝΗΣ ΠΡΩΤΟΥΛΗΣ: Αυτό που λέτε να το πάρετε πίσω.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Προφανώς θα θέλατε εκατοντάδες σχολείων υπό κατάληψη. Προφανώς θα θέλατε να επαναλαμβάνεται αυτή η αναταραχή στην παιδεία, η οποία κατά καιρούς επιθυμούσατε να υπάρχει, αλλά ακούστε, κύριε Πρωτούλη, το μέλλον της χώρας δεν παίζεται στο πεζοδρόμιο.
      ΙΩΑΝΝΗΣ ΠΡΩΤΟΥΛΗΣ:  Δεν έχει σχέση το Κ.Κ.Ε. με τον Γκέμπελ. Αυτό είναι γκεμπελίστικη θέση.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Το μέλλον της χώρας θέλει ανοιχτό ελληνικό δημόσιο σχολείο, σχολείο της μάθησης, σχολείο της γνώσης. 
      ΙΩΑΝΝΗΣ ΠΡΩΤΟΥΛΗΣ: (Δεν ακούστηκε)…
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Να παρακολουθείτε καλά αυτά που λέω. 
      Το μέλλον της χώρας θέλει σχολείο της μάθησης, σχολείο της γνώσης, σχολείο μετοχής της ελληνικής παιδείας. Εκεί διεκδικούμε το ανταγωνιστικό πλεονέκτημα της χώρας, με την επένδυση στην εκπαίδευση, με τη συστηματική δουλειά την οποία κάνουν οι Ελληνίδες και Έλληνες εκπαιδευτικοί, με την προσπάθεια να ενσωματώσουμε τη νέα γνώση και τη νέα τεχνολογία, έτσι ώστε οι απόφοιτοι των ελληνικών σχολείων, των ελληνικών δημόσιων σχολείων, να μην υστερούν σε τίποτα αλλά να πρωταγωνιστούν στην τριτοβάθμια εκπαίδευση, στις επιχειρήσεις, στην αγορά, στην Τοπική Αυτοδιοίκηση, στην πολιτική. Να πρωταγωνιστούν παντού με τα εφόδια τα οποία αποκτούν από το ελληνικό δημόσιο σχολείο. Αυτή είναι η δική μας φροντίδα και αυτή είναι η δική μας αγωνία. 
      ΠΡΟΕΔΡΕΥΟΥΣΑ (Έλσα Παπαδημητρίου): Η πρώτη υπ’ αριθμόν 208/4.11.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Πολιτισμού, σχετικά με την πρόσληψη του αναγκαίου προσωπικού για τη φύλαξη και αξιοποίηση των αρχαιολογικών χώρων κ.λπ., δεν θα συζητηθεί λόγω κωλύματος του Υπουργού και διαγράφεται. 
      Επίσης, η τρίτη υπ’ αριθμόν 218/4.11.2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με την προστασία και ανάδειξη της Ακαδημίας Πλάτωνος, μέσω της υλοποίησης του προγράμματος της Εταιρείας Ενοποίησης Αρχαιολογικών Χώρων Αθήνας κ.λπ., δεν θα συζητηθεί λόγω κωλύματος του Υπουργού και διαγράφεται. 
      Επανερχόμαστε στις επίκαιρες ερωτήσεις πρώτου κύκλου και τελειώνουμε με την τέταρτη υπ’ αριθμόν 215/4.11.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς την Υπουργό Απασχόλησης και Κοινωνικής Προστασίας, σχετικά με την προβλεπόμενη αύξηση του ποσοστού ανεργίας και την παράνομη απασχόληση κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Πρόσφατα η Ευρωπαϊκή Επιτροπή ανακοινώνει ότι το ποσοστό ανεργίας για το έτος 2009 αναμένεται να ανέρθει σε ποσοστό 9,3%, ποσοστό που σημαίνει, αν επαληθευθούν οι δυσοίωνες αυτές προβλέψεις, ότι εξήντα πέντε χιλιάδες εργαζόμενοι θα χάσουν τις θέσεις εργασίας τους. 
      Παράλληλα, στην Ελλάδα εξακολουθεί να ανθεί το φαινόμενο της «μαύρης εργασίας», από εργοδότες που, εκμεταλλευόμενοι την αδυναμία των ελεγκτικών μηχανισμών, απασχολούν κυρίως λαθρομετανάστες, με πολλαπλές συνέπειες για την αγορά εργασίας για την κοινωνική ασφάλιση για την κοινωνική συνοχή. 
      Ερωτάται η κυρία Υπουργός:
      Πόσοι έλεγχοι έγιναν το 2007 και 2008 για να διαπιστωθεί η ύπαρξη παράνομης εργασίας και πόσοι εργοδότες διώχθηκαν για παράνομη απασχόληση αλλοδαπών εργαζομένων; 
      Ποια μέτρα πρόκειται να λάβει το Υπουργείο για την αντιμετώπιση της «μαύρης αγοράς;» 
      Στην παραπάνω επίκαιρη ερώτηση θα απαντήσει η Υφυπουργός Απασχόλησης και Κοινωνικής Προστασίας κ. Σοφία Καλαντζάκου.
      Κυρία Υπουργέ, έχετε το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε. 
      Κύριε συνάδελφε, ας ξεκινήσουμε με το πρώτο και βασικό σας ερώτημα για την αύξηση της ανεργίας, βάσει των προβλέψεων της Ευρωπαϊκής Επιτροπής. 
      Το ποσοστό αυτό της ανεργίας όπως το παρουσίασε η επιτροπή, οφείλεται σε μια εσφαλμένη εκτίμηση, πρόβλεψη της εξέλιξης του εργατικού δυναμικού. Ενώ η ίδια η έκθεση δείχνει μια αύξηση της απασχόλησης γύρω στο 1%, που θεωρείται λογική εκτίμηση, η αύξηση του εργατικού δυναμικού κατά 2% οδηγεί σε αυτό το μεγάλο ποσοστό ανεργίας. 
      Η δική μας πρόβλεψη για την αύξηση του εργατικού δυναμικού είναι 0,6% για το 2008, όπως ήταν και το 2007 και αυτό επαληθεύτηκε. Για το 2009 εμείς υπολογίζουμε αύξηση του εργατικού δυναμικού κατά 0,7%. Αυτή η μεγάλη απόκλιση στην εκτίμηση της επιτροπής ερμηνεύει και τη διαφορά στο ποσοστό ανεργίας. 
      Το οικονομικό επιτελείο έχει θέσει το θέμα αυτό στην επιτροπή και στη νέα έκθεση της επιτροπής θα ληφθεί αυτή η παράμετρος υπ’ όψιν. 
      Πρέπει να σημειωθεί ότι άλλοι Οργανισμοί όπως ο Ο.Ο.Σ.Α. και το Διεθνές Νομισματικό Ταμείο έχουν κάνει εκτίμηση για το ποσοστό της ανεργίας γύρω από τις δικές μας προβλέψεις κάτω από 8% σε ετήσια βάση. Μέχρι στιγμής έχει διαφανεί ξεκάθαρα πως η πρωτόγονη παγκόσμια οικονομική κρίση, που όμοιά της δεν έχει υπάρξει από τις αρχές του 20ου αιώνα, δεν έχει ακόμη τις συνέπειες που έχουν ήδη αρχίσει να εκδηλώνονται μαζικά σε άλλες χώρες της Ευρώπης και του κόσμου. 
      Οι μεταρρυθμίσεις που προώθησε το οικονομικό επιτελείο της Κυβέρνησης έχουν καταφέρει να θωρακίσουν σε σημαντικό βαθμό την οικονομία. Παρά ταύτα η Ελλάδα δεν ζει στο κενό και δεν αναπτύσσεται στο κενό. Συμμετέχουμε στην παγκόσμια οικονομία και φυσικά εκτιμούμε ότι ελεγχόμενες επιπτώσεις πιθανόν θα υπάρξουν και εδώ. 
      Ακούγεται με επιμονή ότι η ανεργία στην Ελλάδα είναι βέβαιο ότι θα εκτιναχθεί. Στα χρόνια της διακυβέρνησης από τη Νέα Δημοκρατία η ανεργία μειώθηκε από το 11,3% σε ποσοστό κάτω του 8%. Και πιστεύουμε πως παρ’ όλες τις δυσκολίες το ποσοστό της ανεργίας δεν θα αυξηθεί. Και αυτό διότι βλέπετε πως η Κυβέρνηση από την πρώτη στιγμή κάνει παρεμβάσεις για την ενίσχυση της πραγματικής οικονομίας. Οι ρυθμοί ανάπτυξης θα είναι υψηλοί σε σχέση με την Ευρωζώνη που φαίνεται ότι ακινητοποιείται. Επιπλέον ο Ο.Α.Ε.Δ. θα διαθέσει περίπου 700.000.000 ευρώ μέσα στο 2009 για τη δημιουργία νέων θέσεων εργασίας. Το πλαίσιο που θα διέπει τις πολιτικές μας θα επιτρέπει την εξειδίκευση σε δράσεις κλαδικά, πληθυσμιακά και γεωγραφικά για την υποστήριξη συγκεκριμένων εργαζομένων που θα πληγούν περισσότερο. 
      Απαντώντας στο ερώτημά σας, που προκύπτει από εσφαλμένη αφετηρία, θα ήθελα να τονίσω πως το φαινόμενο της «μαύρης εργασίας» δεν χαρακτηρίζει μονάχα αλλοδαπούς και λαθρομετανάστες. Ο συλλογισμός σας, έτσι όπως τον αντιλαμβάνομαι, πηγαίνει ως εξής: Οι Έλληνες αν θα αυξηθεί η ανεργία δεν θα βρίσκουν δουλειές, ενώ οι αλλοδαποί θα παίρνουν τις δουλειές από τους Έλληνες, αφού δουλεύουν ανασφάλιστοι. Δεν συμφωνώ με αυτήν τη συλλογιστική. Το φαινόμενο της ανασφάλιστης εργασίας αφορά το σύνολο της ελληνικής οικονομίας. Εάν αφορούσε μόνο τους αλλοδαπούς θα ήταν πιο εύκολη η αντιμετώπισή του. 
      Με βάση τα στατιστικά στοιχεία του Σώματος Επιθεώρησης Εργασίας κατά το έτος 2007, διενεργήθηκαν συνολικά τριάντα πέντε χιλιάδες οκτακόσιοι πέντε έλεγχοι. Κατά το έτος 2008 Ιανουάριο έως και Αύγουστο, το Σ.ΕΠ.Ε. διενήργησε συνολικά είκοσι δύο χιλιάδες τετρακόσιους ενενήντα πέντε ελέγχους. 
      Οι έλεγχοι που διενεργεί το Σ.ΕΠ.Ε. αφορούν το σύνολο της εργατικής νομοθεσίας και όπως έχουμε πολλάκις πει, στόχος του Υπουργείου μας είναι η αναβάθμισή του, διότι θα συμφωνήσω πως μας ενδιαφέρει η ποιοτική βελτίωση των ελέγχων, η αποτελεσματικότερη χρήση των κυρωτικών εργαλείων συμμόρφωσης στις διατάξεις της εργατικής νομοθεσίας καθώς και η συνεχής βελτίωση των διαδικασιών ενημέρωσης και εξυπηρέτησης  των πολιτών. 
      Περισσότερα θα πω στη δευτερολογία μου. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Βορίδης έχει το λόγο για δύο λεπτά. 
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε. 
      Κυρία Υφυπουργέ, το ζήτημα είναι ακόμα και με τις δικές σας εκτιμήσεις και όταν λέω «δικές σας» εννοώ την εκτίμηση την οποία έκανε σήμερα ο Γενικός Γραμματέας της Εθνικής Στατιστικής Υπηρεσίας κ. Κοντοπυράκης που παραδέχτηκε ότι το ποσοστό της ανεργίας ενδέχεται να φθάσει στο 7,8%. Επομένως θα έχουμε αύξηση του ποσοστού ανεργίας. 
      Ακόμα κι αν δεν θέλετε να δεχθείτε τους αριθμούς της επιτροπής, πάντως θα έχουμε αύξηση του ποσοστού της ανεργίας. Επομένως είναι ξεκάθαρο ότι η πορεία για την οποία επαιρόταν η Κυβέρνηση το τελευταίο χρονικό διάστημα, δηλαδή της μειώσεως της ανεργίας, δεν θα συνεχιστεί και αυτό μου φαίνεται αρκετά λογικό, αφού όλα τα οικονομικά μεγέθη είναι μεγέθη επιβραδύνσεως. Μόνο το δεδομένο ότι η ανάπτυξη θα περιοριστεί από το 4% στο 2,3% -πάλι σύμφωνα με εκτιμήσεις του προϋπολογισμού, που δεν ξέρουμε κι αυτές εάν θα επαληθευτούν- φθάνει να μας ανησυχήσει. 
      Επιτρέψτε μου να πω το εξής: Θα συμφωνήσω μαζί σας στο ζήτημα της μαύρης εργασίας. Προφανώς δεν είναι ένα ζήτημα το οποίο απασχολεί μόνο το θέμα της παράνομης απασχόλησης αλλοδαπών, αλλά εν γένει της παραβιάσεως της εργατικής νομοθεσίας, πλην όμως υπάρχει μία σημαντική διαφορά. 
      Και η σημαντική διαφορά είναι η εξής: Ο παράνομος μετανάστης ξέρει ότι απέναντι σε οποιαδήποτε καταγγελία θα βρεθεί ο ίδιος εμπλεκόμενος και γι’ αυτόν το λόγο δεν καταγγέλλει. Είναι πολύ πιο ευάλωτος από τον Έλληνα εργαζόμενο. Ο Έλληνας εργαζόμενος, ο οποίος θα δεχθεί ενδεχομένως κακές εργοδοτικές πρακτικές, που θα προσβάλουν τα δικαιώματά του, πάντως έχει τη δυνατότητα να προσφύγει στις αρχές και να υπερασπιστεί τον εαυτό του. Ενδεχομένως να έχει συνέπειες, γιατί αγωνιά για το αν θα χάσει τη θέση εργασίας του, αλλά όμως δεν έχει τις δραματικές συνέπειες που έχει η καταγγελία ενός αλλοδαπού. 
      Γι’ αυτό είναι κοινό μυστικό ότι, κακά τα ψέματα, η συντριπτική πλειοψηφία των παρανόμως απασχολουμένων είναι αλλοδαποί. Και βεβαίως το πλεονέκτημά τους είναι ότι είναι ανασφάλιστοι, ότι αμείβονται χαμηλότερα από τα κατώτερα επίπεδα εργασίας, αυτά που ορίζουν οι συλλογικές συμβάσεις και υπό αυτή την έννοια ότι θρυμματίζουν την αγορά εργασίας. 
      Εγώ, λοιπόν, ζήτησα κάτι συγκεκριμένο. Είπα ότι βεβαίως πρέπει να ενταθούν οι έλεγχοι. Αυτό γιατί; Γιατί κανονικοποιεί την αγορά εργασίας. Βεβαίως αυτή η ένταση των ελέγχων ενδεχομένως θα οδηγήσει και σε κένωση θέσεων εργασίας που μπορούν να πληρωθούν από νομίμως εργαζόμενους και βεβαίως από Έλληνες εργαζομένους. 
      Εάν εσείς έχετε αντίρρηση σ΄ αυτήν τη σκέψη, τότε είναι σημαντικό να το διευκρινίσουμε, διότι είναι προφανές ότι αυτή η τοποθέτησή σας πρέπει να κριθεί και πολιτικά. 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κυρία Υφυπουργέ, έχετε το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, δεν επιθυμώ να υποτιμήσω τη σημασία που έχει η πάταξη του φαινομένου της μαύρης εργασίας, διότι όχι απλά βλάπτεται η εθνική μας οικονομία, αλλά πράγματι θίγεται και η κοινωνική συνοχή, διότι όταν κανείς είναι νέος δεν σκέπτεται την αξία της σύνταξης και όσο περνούν τα χρόνια αντιλαμβάνεται πως τα χαμένα αυτά ένσημα θα ήταν πολύτιμα στην τρίτη ηλικία. Αφορά δε και καθοριστικά τη διασφάλιση της βιωσιμότητας των ασφαλιστικών μας φορέων. Επιπλέον, όταν κανείς δέχεται να δουλέψει ανασφάλιστος, φαίνεται πόσο αδύναμος και ευάλωτος τελικά είναι κι αυτό είναι κάτι που κανένα κράτος δεν το επιθυμεί. 
      Το Υπουργείο μας αντιμετωπίζει, συνεπώς, το θέμα συνολικά, για να απαντήσω και στο τελευταίο σας υπαινικτικό σχόλιο. 
      Ειδικά σε ό,τι αφορά το Ι.Κ.Α.-Ε.Τ.Α.Μ. έχει ληφθεί μία σειρά από μέτρα νομοθετικού και λειτουργικού χαρακτήρα. Ειδικότερα έχει συσταθεί Ειδική Υπηρεσία Ελέγχου Ασφάλισης με τις διατάξεις του άρθρου 1 του ν. 2556/1997 για την οποία προβλέπεται συνεχής λειτουργία σε εικοσιτετράωρη βάση, προκειμένου να διενεργούνται διαρκείς έλεγχοι στις επιχειρήσεις με σκοπό τον εντοπισμό των ανασφάλιστων απασχολουμένων και τη διαπίστωση της τήρησης των υποχρεώσεων των εργοδοτών, όπως αυτές προσδιορίζονται στις διατάξεις του άρθρου 2 του ίδιου νόμου. 
      Συγκεκριμένα έχουν καθιερωθεί οι ακόλουθες υποχρεώσεις για τους εργοδότες: 
      Πρώτον, να τηρούν ειδικό έντυπο όπου καταχωρούν τους νεοπροσλαμβανόμενους μισθωτούς από 1-4-1998 αμέσως μετά την πρόσληψη και πριν αναλάβουν εργασία. Σε περίπτωση παράλειψης καταχώρησης μισθωτού μη επίδειξης από τον εργοδότη του ειδικού εντύπου, επιβάλλεται από τα αρμόδια όργανα του Ι.Κ.Α.-Ε.Τ.Α.Μ. πρόστιμο. 
      Να αναγγέλλουν στον Ο.Α.Ε.Δ. εντός οκτώ ημερών την για οποιονδήποτε λόγο αποχώρηση του μισθωτού τους, διαφορετικά τα όργανα του Ι.Κ.Α.- Ε.Τ.Α.Μ. θα ασφαλίσουν αυτόν για περίοδο ενός εξαμήνου από τη μη δηλωθείσα αποχώρηση.
      Να γνωστοποιούν κάθε μεταβολή και αλλαγή σχετικά με την επιχείρησή τους το αργότερα εντός τριάντα ημερών, αλλιώς τους επιβάλλεται πρόστιμο. 
      Να έχουν καταχωρήσει στα μισθολόγια και τις αναλυτικές περιοδικές δηλώσεις το απασχολούμενο προσωπικό τους προκειμένου η καταγγελία σύμβασης εργασίας τους να θεωρείται έγκυρη. 
      Εκτός από τους υπαλλήλους της Ειδικής Υπηρεσίας Ελέγχου Ασφάλισης ανάλογους ελέγχους προβλέπεται να διενεργούν και οι αρμόδιοι υπάλληλοι εξωτερικού ελέγχου των κατά τόπους υποκαταστημάτων και παραρτημάτων του Ι.Κ.Α. –Ε.Τ.Α.Μ. καθώς και οι υπάλληλοι του Σ.ΕΠ.Ε.. 
      Καθιερώσαμε επιπλέον τα μεικτά κλιμάκια ελέγχου του Σ.ΕΠ.Ε. και της Ειδικής Υπηρεσίας Ελέγχου Ασφάλισης του Ι.Κ.Α. για να έχουμε μεγαλύτερη αποτελεσματικότητα. 
      Το πρόβλημα είναι προφανές ότι δεν έχει εξαλειφθεί, αλλά σίγουρα το κράτος επιδιώκει με τη συνεχή αναβάθμιση των ελεγκτικών μηχανισμών του να οδηγήσει στη ριζική του μείωση με στόχο να μην υπάρχει πια. 
      Σας ευχαριστώ. 
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κυρία Υπουργέ. 
      Παρακαλώ το Σώμα να εγκρίνει άδεια ολιγοήμερης απουσίας από τις εργασίες της Βουλής για το διάστημα από 14-11-2008 μέχρι και 17-11-2008 λόγω μετάβασης στο εξωτερικό του συναδέλφου κ. Κωνσταντίνου Καρτάλη, που το ζητά με επιστολή του προς τον Πρόεδρο της Βουλής. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς η Βουλή ενέκρινε τη ζητηθείσα άδεια. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εσερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 24/16-10-2008 επερώτηση των Βουλευτών του ΠΑ.ΣΟ.Κ. κ.κ. Παρασκευής (Εύης) Χριστοφιλοπούλου, Χρήστου Χάϊδου, Μιχαήλ Παντούλα, Ιωάννη Αμοιρίδη, Χρήστου Αηδόνη, Αθανασίου Αλευρά, Δημητρίου Ανδρουλάκη, Αντωνίας (Τόνιας) Αντωνίου, Μαρίας – Ελένης (Μιλένας) Αποστολάκη, Δημητρίου Βαρβαρίγου, Μιλτιάδη Βέρα, Αγγελικής (Άντζελας) Γκερέκου, Λεωνίδα Γρηγοράκου, Μαρίας Δαμανάκη, Άννας Διαμαντοπούλου, Θάλειας Δραγώνα, Ιωάννη Δριβελέγκα, Πέτρου Ευθυμίου, Ευδοξίας (Εύας) Καϊλή, Ηλία Καρανίκα, Κωνσταντίνου Καρτάλη, Μιχαήλ Κατρίνη, Βασιλείου Κεγκέρογλου, Δημητρίου Κουσελά, Ηλία Λαμπίρη, Γεωργίου Λιάνη, Δημητρίου Λιντζέρη, Τσετίν Μαντατζή, Αθανασίας (Σούλας) Μερεντίτη, Παναγιώτη Μπεγλίτη, Μάρκου Μπόλαρη, Έκτορα Νασιώκα, Μαρίας – Ελίζας (Μαριλίζας) Ξενογιαννακοπούλου, Βασιλείου Οικονόμου, Θεόδωρου Πάγκαλου, Γεωργίου Παπακωνσταντίνου, Αικατερίνης Περλεπέ – Σηφουνάκη, Αναστασίας – Συλβάνας Ράπτη, Σοφίας Σακοράφα, Φίλιππου Σαχινίδη, Εμμανουήλ Σκουλάκη, Ιωάννου Σκουλά, Εμμανουήλ Στρατάκη, Μιχαήλ Τιμοσίδη, Βασιλείου Τόγια, Θεοχάρη Τσιόκα, Ελπίδας Τσουρή, Γεωργίου Φλωρίδη, Αχμέτ Χατζηοσμάν, Τηλέμαχου Χυτήρη, Ευάγγελου Βενιζέλου και Χρήστου Παπουτσή προς τους Υπουργούς Απασχόλησης και Κοινωνικής Προστασίας και Εθνικής Παιδείας και Θρησκευμάτων, σχετικά με τις σχολές επαγγελματικής εκπαίδευσης και κατάρτισης του Ο.Α.Ε.Δ..
      Θα ήθελα να ανακοινώσω στο Σώμα ότι με επιστολή του προς τον κ. Δημήτριο Σιούφα, Πρόεδρο της Βουλής, ο κ. Ιωάννης Τραγάκης, Γενικός Γραμματέας της Κοινοβουλευτικής Ομάδας της Νέας Δημοκρατίας, ορίζει ως Κοινοβουλευτικό Εκπρόσωπο στη συζήτηση της επερώτησης τον Βουλευτή Λέσβου κ. Ιωάννη Γιαννέλλη-Θεοδοσιάδη.
      Επίσης, ο κ. Σπυρίδων Χαλβατζής, Κοινοβουλευτικός Εκπρόσωπος του Κουμουνιστικού Κόμματος Ελλάδας με επιστολή του προς τον Πρόεδρο της Βουλής ορίζει ως Κοινοβουλευτικό Εκπρόσωπο τον Βουλευτή κ. Ιωάννη Πρωτούλη. 
      Και, τέλος, ο κ. Αλέξανδρος Αλαβάνος, Πρόεδρος της Κοινοβουλευτικής Ομάδας του ΣΥ.ΡΙΖ.Α. ορίζει για τη συζήτηση της επερώτησης ως Κοινοβουλευτικό Εκπρόσωπο τον Βουλευτή κ. Περικλή Κοροβέση. 
      Το λόγο έχει η πρώτη επερωτώσα κ. Παρασκευή Χριστοφιλοπούλου. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κυρία Πρόεδρε. 
      Κυρίες και κύριοι συνάδελφοι, η χώρα βρίσκεται στο μέσον μιας κρίσης. Οι μικρομεσαίες επιχειρήσεις στενάζουν και άλλες ήδη έχουν βάλει λουκέτο. Εργοστάσια κλείνουν, ιδιαίτερα στη βόρεια Ελλάδα. Τα χαμηλά εισοδήματα στενάζουν κάτω από πολύ άδικους φορολογικούς όρους και έρχονται να προστεθούν φόροι 7,5 δισεκατομμυρίων ευρώ με το νέο προσχέδιο προϋπολογισμού. Το κοινωνικό κράτος, η παιδεία, η υγεία καταρρέουν. 
      Αυτή η κρίση είναι μία κρίση ελληνική, την ίδια ώρα που η παγκόσμια οικονομική κρίση χτυπάει την πόρτα της Ελλάδας. Δεν μπορεί η Κυβέρνηση να κρυφτεί πίσω από την παγκόσμια οικονομική κρίση. Η κρίση που υπάρχει σήμερα είναι καθαρά δική μας. 
      Αλλά η Κυβέρνηση, όχι μόνο επί πέντε χρόνια έχει οδηγήσει τη χώρα εδώ που την οδήγησε, αλλά είναι και παντελώς ανέτοιμη να αντιμετωπίσει την επερχόμενη οικονομική κρίση, ιδιαίτερα στους τομείς που σήμερα εξετάζουμε που αφορούν ό,τι πολυτιμότερο, τον άνθρωπο και την επένδυση σ’ αυτόν, την εκπαίδευση και ιδιαίτερα το κομμάτι της τεχνικής επαγγελματικής κατάρτισης, αλλά και την απασχόληση σ’ αυτούς τους δύο τομείς. Θυμίζω ότι πέντε χρόνια περίπου πριν, ο κύριος Πρωθυπουργός, εδώ από το Βήμα της Βουλής στις πρώτες προγραμματικές δηλώσεις της πρώτης τού Κυβέρνησης, είχε πει πομπωδώς όπως συνηθίζει, ότι δίνει ιδιαίτερη έμφαση στην εκπαίδευση και τον πολιτισμό και θα έχει και σχέδιο για την απασχόληση στη μεταολυμπιακή Ελλάδα. Ούτε το ένα είδαμε ούτε το άλλο. Αντίθετα, επί πέντε χρόνια τώρα, συστηματικά είδαμε την ανυπαρξία σχεδίου για την τόνωση της απασχόλησης και την καταπολέμηση της ανεργίας, παρά την ευημερία των αριθμών. Κυρία Υπουργέ, ελάτε να πάμε μαζί και στη δική σας πατρίδα, τη Μεσσηνία, αλλά και στις γειτονιές της Αττικής να δούμε τι λένε οι άνθρωποι πίσω από τους αριθμούς. Διότι η μόνη πολιτική που είδαμε πέντε χρόνια, ήταν δύο πράγματα, να μαγειρευτούν τα στοιχεία για την ανεργία, έτσι ώστε να φανεί μικρότερη και βεβαίως να μπουν στρατιές ομήρων με «STAGE» και μπλοκάκια στο δημόσιο τομέα χωρίς κριτήρια, αδιαφανώς, με μόνο «πιστοποιητικό» από το γαλάζιο πολιτικό γραφείο, να χτυπάνε την πόρτα του Ο.Α.Ε.Δ. μόνο στα κεντρικά. Η περιφέρεια δεν γνωρίζει τίποτα, απλώς όλοι οι Βουλευτές και τα στελέχη της Νέας Δημοκρατίας δίνουν τους «ημετέρους». Έτσι, λοιπόν, μέσα από την επανίδρυση του κομματικού κράτους, χτυπιέται η ανεργία, κυρία Υφυπουργέ. Δεν ξέρω τι έχετε να πείτε στους νέους που ενδεχομένως μας ακούνε γι’ αυτό το κατάντημα.
      Στην ίδια κατάντια οδηγήσατε δυστυχώς και την επαγγελματική κατάρτιση στη χώρα. Και το παράδειγμα που εμείς οι Βουλευτές του Πανελλήνιου Σοσιαλιστικού Κινήματος φέρνουμε σήμερα στη Βουλή, είναι το παράδειγμα του Ο.Α.Ε.Δ.. Όλα αυτά τα χρόνια ο Ο.Α.Ε.Δ. και η διοίκησή του υπήρξε και είναι το σκοτεινό σας συγκεντρωτικό εργαλείο, σπέρνοντας το φόβο, σε όσους εργαζόμενους δεν ήταν «ημέτεροι», κάνοντας αναξιοκρατικές τοποθετήσεις υπαλλήλων παντού και στη διοίκηση και στην εκπαίδευση. Ήταν και είναι το εργαλείο σας για να περάσετε την επανίδρυση του κομματικού κράτους.
      Ας δούμε τι σημαίνει αυτό για την τεχνική και επαγγελματική εκπαίδευση και κατάρτιση. Το 2006 το συναρμόδιο Υπουργείο Παιδείας περνάει ένα νόμο κατά την άποψή μας καταστροφικό για την τεχνική εκπαίδευση στη χώρα. Αυτός ο νόμος καταργεί τα Τ.Ε.Ε. και μαζί με αυτά τα Τ.Ε.Ε. Α΄ και Β΄ κύκλου του Ο.Α.Ε.Δ.. Τι κάνετε τότε εσείς; Επιτρέπετε στους μαθητές να εγγραφούν εκ νέου σε Τ.Ε.Ε., ενώ έχει καταργηθεί ο θεσμός. Άκουσον-άκουσον! Σήμερα έχουμε τέσσερις με πέντε χιλιάδες μαθητές, οι οποίοι είναι κυριολεκτικά στον αέρα, διότι εξαπατήθηκαν από εσάς και αδιαφορήσατε γι’ αυτούς. Τους κοροϊδέψατε κοινώς. Αυτά τα παιδιά, νέα παιδιά, που ενδεχομένως είχαν κάποια ελπίδα μέσα απ’ αυτό το τεχνικό επάγγελμα να βρουν δουλειά, μια καλύτερη ζωή. Πού θα πάνε τώρα; Ξέρετε, με ρωτούσαν εργαζόμενοι από τον Ο.Α.Ε.Δ. και παιδιά από τη δική μου περιφέρεια τι θα κάνουμε τώρα, πού να πάμε; Ξέρετε ποια είναι η απάντηση; Ξέρετε πού στέλνετε αυτά τα παιδιά; Τα στέλνετε να πάνε πίσω στις ΕΠΑ.Σ. στις σχολές που εσείς δημιουργήσατε και να ξαναφοιτήσουν. Άντε να πεις τώρα σ’ ένα παιδί δεκαέξι, δεκαεπτά χρονών: πήγαινε πίσω και φοίτησε ξανά στα ίδια θρανία από την αρχή, γιατί σε κορόιδεψαν. Όμως, οι επαγγελματικές σχολές που δημιουργήσατε, είναι κατώτερες, γιατί από εκεί βγάλατε ό,τι καλύτερο είχαν τα Τ.Ε.Ε., δηλαδή μαζί με την τεχνική εκπαίδευση να δίνουμε και μια γενική μόρφωση στα παιδιά μας που θα τα βοηθήσει κοινωνικά, που θα ανοίξει τους ορίζοντές τους, που θα τους κάνει πολίτες ενεργούς, πολίτες συμμέτοχους. Και αφού το  κάνατε αυτό, βγάζετε και πολύ μεγάλη κρατική διαφήμιση η οποία πληρώνεται από τα λεφτά του φορολογούμενου και από τα λεφτά του Ευρωπαίου φορολογούμενου. Κάνετε διαφήμιση για τα ΕΠΑ.Σ. με ποιο αποτέλεσμα; Στα ΕΠΑ.Σ. όπου κανονικά μπαίνουν οι μαθητές της Α΄ λυκείου να έρχονται απόφοιτοι λυκείου, να έρχονται άνθρωποι τριάντα και τριάντα πέντε ετών και να χτυπούν την πόρτα. Θα δούμε σε λίγο γιατί, κυρία Υφυπουργέ, έγινε αυτό. Κυρίως όμως, ήρθαν ακούγοντας τη φοβερή σας διαφήμιση. Και έρχονται οι απόφοιτοι λυκείου να κάτσουν στο θρανίο με 15άχρονα παιδάκια τα οποία είναι απόφοιτοι γυμνασίου. Ποια είναι η ψυχολογική τους κατάσταση; Γιατί αυτοί οι άνθρωποι δεν μπορούσαν να βρουν διέξοδο σε Ι.Ε.Κ.; 
      Πριν όμως περάσω στην απάντηση, θα μου επιτρέψετε μια μικρή παρένθεση η οποία δείχνει την κατάντια στην οποία έχετε φέρει τις ΕΠΑ.Σ., ένα θεσμό που, όπως είπα, κακώς δημιουργήσατε. Έπρεπε να συνεχίσετε κατά τη γνώμη μας τα Τ.Ε.Ε. Α΄ και Β΄ κύκλου. Όχι μόνο καταστήσατε ανέργους όλους τους ωρομίσθιους που δίδασκαν τα μαθήματα γενικής παιδείας, όχι μόνο τους μόνους που μονιμοποιήσατε ήταν οι δικοί σας εγκάθετοι της περιόδου 1990-1993 –γιατί αυτοί είστε, μόνο αυτό ξέρετε, μόνο τον κομματισμό ξέρετε, τίποτε άλλο- αλλά και μέσα στις ΕΠΑ.Σ. –και θα καταθέσω αμέσως τα έγγραφα στη Βουλή- άνθρωποι οι οποίοι είναι αρχηγοί της Δ.Α.Κ.Ε. –αυτό είναι μεγάλο προσόν!- και είναι αγγειοπλάστες, διδάσκουν στους μαθητές προγραμματισμό ηλεκτρονικών υπολογιστών!
      Άλλο παράδειγμα: γυμναστής διδάσκει υδραυλικά. Υπάρχουν και άλλα παραδείγματα, το καταθέτω για τα Πρακτικά. Αυτή είναι η κατάντια των ΕΠΑ.Σ. στην εποχή σας, κυρία Υφυπουργέ. 
      ( Στο σημείο αυτό η Βουλευτής κ. Παρασκευή Χριστοφιλοπούλου, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής )
      Πού να πάνε λοιπόν; Έπρεπε να πάνε σε Ι.Ε.Κ., έλεγα πριν, οι απόφοιτοι του λυκείου, αντί να πάνε πίσω στο ΕΠΑ.Σ.. Μα ο Ο.Α.Ε.Δ. έκλεισε τα Ι.Ε.Κ.. Γιατί θα έλεγε κάθε σώφρων πολίτης να κλείσει τα Ι.Ε.Κ. και να μη δώσει τη δυνατότητα στους νέους να εκπαιδευτούν τη στιγμή μάλιστα που εσείς με νόμο, για του οποίου το σκέλος αυτό είχαμε συμφωνήσει και εμείς πήρατε τα Ι.Ε.Κ. από την επαγγελματική κατάρτιση και τα βάλατε στον Ο.Α.Ε.Δ.; Γιατί τα κλείσατε; Μήπως για να πάνε όλοι στις ΕΠΑ.Σ., ή μήπως για να πάνε στον ιδιωτικό τομέα;
      Σας καταγγέλλουμε γι’ αυτό: είναι κλειστά τα Ι.Ε.Κ. σε όλη τη χώρα. Αυτό είναι απαράδεκτο, κυρία Υπουργέ. Και επιπλέον, πώς κάνατε εν τω μεταξύ την προκήρυξη για να πάρετε προσωπικό όταν θα ανοίξουν τα Ι.Ε.Κ.; Άλλη μια φοβερή έκφανση του κομματισμού σας. 
      Στα προσόντα που έχετε θέσει ως προϋπόθεση, αξιολογείτε την εμπειρία μόνο των πέντε τελευταίων ετών. Δηλαδή, κατ΄ εσάς, αν κάποιος έχει διδάξει ακόμη και σε Τ.Ε.Ι. πριν το 2004 που ήσασταν εσείς κυβέρνηση και ορίζατε εσείς τους γαλάζιους εγκάθετους, δεν έχει εμπειρία. Για σας λοιπόν η  Ελλάδα ισχύει μόνο για τους «ημετέρους» και η Ελλάδα αρχίζει από το 2004. Πλανάσθε όμως πλάνην οικτράν, την οποία θα σας δείξει ο ελληνικός  λαός σε λίγο. 
      Μοριοδοτείτε, λοιπόν, την εμπειρία μόνο των τελευταίων πέντε χρόνων. Και όχι μόνο αυτό! Αλλά πώς κάνετε τις προαγωγές; Ποιοι είναι οι διευθυντές των Ι.Ε.Κ. του Ο.Α.Ε.Δ. σήμερα; Είναι μήπως πτυχιούχοι με μεταπτυχιακά ή με κάποια εμπειρία σημαντική; Όχι! Είναι απόφοιτοι δευτεροβάθμιας εκπαίδευσης. Τι κάνουν οι πανεπιστημιακοί στα Ι.Ε.Κ., κυρία Υφυπουργέ; Τη γραμματειακή υποστήριξη κάνουν! Αυτή είναι  η πολιτική σας!
      Έχετε, λοιπόν, φέρει το σύστημα στο μη παρέκει. Έχετε φέρει το σύστημα εκεί που πια δεν μπορεί κανείς να κάνει κάτι άλλο, παρά να σας εγκαλέσει. Να σας εγκαλέσει για την εγκατάλειψη των μαθητών που βρίσκονται μεταξύ Τ.Ε.Ε. και ΕΠΑ.Σ. και δεν έχουν κανένα μέλλον παρά να γυρίσουν πίσω και να ξαναφοιτήσουν, για την αναστολή της λειτουργίας των Ι.Ε.Κ., για τη διάλυση του συστήματος επαγγελματικής εκπαίδευσης και κατάρτισης του Ο.Α.Ε.Δ. και για την επανειλημμένη παραβίαση της νομιμότητας και της αξιοκρατίας στη στελέχωση στις κρίσεις προσωπικού και στη διοίκηση του Οργανισμού. 
      Αυτό δείχνει, κυρίες και κύριοι συνάδελφοι, το πόσο σημασία δίνει η παρούσα Κυβέρνηση στο μείζον θέμα της διαχείρισης των ανθρωπίνων πόρων, της δυνατότητας δηλαδή που πρέπει να δώσουμε σε κάθε νέο και νέα με προσόντα να εξειδικευτεί, να αποκτήσει ένα τεχνικό επάγγελμα και να βρει διέξοδο στην εργασία. 
      Εμείς πιστεύουμε στην αναβάθμιση της επαγγελματικής κατάρτισης στη χώρα. Έχουμε συγκεκριμένες προτάσεις γι’ αυτό, όπως και έχουμε συγκεκριμένες προτάσεις για την επαναφορά της αξιοκρατίας και την πλήρη αποκέντρωση του Οργανισμού Απασχόλησης Εργατικού Δυναμικού. Γιατί η χώρα χρειάζεται στρατηγική για την απασχόληση και σχέδιο για την εκπαίδευση. Δυστυχώς, δεν διαθέτει τίποτε από τα δύο επί των ημερών σας. 
      Ευχαριστώ πολύ.
      ( Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Ξενογιαννακοπούλου έχει το λόγο.
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Κυρίες και κύριοι συνάδελφοι, η επερώτηση, που έχουμε υποβάλλει, οι Βουλευτές του ΠΑ.ΣΟ.Κ., αποκτά μια δραματική επικαιρότητα όλη αυτή την περίοδο, μια περίοδο που βλέπουμε κυριολεκτικά να βυθίζεται στην οικονομική και κοινωνική κρίση η χώρα μας από τις πολιτικές επιλογές της Κυβέρνησης της Νέας Δημοκρατίας, αλλά και από την πλήρη αδυναμία της και από την πλήρη έλλειψη πολιτικής βούλησης να αντιμετωπίσει όσα ακόμη χειρότερα έρχονται στο επόμενο διάστημα εξαιτίας πλέον και των διεθνών οικονομικών εξελίξεων. Και υπάρχει πραγματικά μια έκφραση αγωνίας για τους νέους ανθρώπους της πατρίδας μας, οι οποίοι έχουν στερηθεί πια το δικαίωμα της ελπίδας, το δικαίωμα να έχουν μια αξιοπρεπή εκπαίδευση, μια αποτελεσματική κατάρτιση για να μπορούν να έχουν το δικαίωμα στη δουλειά.
      Σας άκουσα, κυρία Υφυπουργέ, προηγουμένως να μιλάτε και να παρουσιάζετε ξανά μια πραγματικά πλασματική πραγματικότητα, όσον αφορά τα θέματα και τις προβλέψεις για την απασχόληση, όπως είναι πλασματική και όλοι οι δικοί σας δείκτες για την απασχόληση. Η πραγματικότητα όμως είναι σκληρή. Και η πραγματικότητα με ευρωπαϊκά στοιχεία μιλάει ότι θα έχουμε αύξηση με συντηρητικές εκτιμήσεις από την πλευρά της Ευρωπαϊκής Επιτροπής τουλάχιστον πενήντα χιλιάδων θέσεων ανεργίας. 
      Σ’ αυτήν, λοιπόν, τη συγκυρία, αντί να έρθει η Κυβέρνηση και να προσπαθήσει στοιχειωδώς να αναβαθμίσει και να οργανώσει την επαγγελματική τεχνική εκπαίδευση και τη δημόσια κατάρτιση, βλέπουμε, όπως κάνετε σε όλες εξάλλου τις πολιτικές και σε όλους τους τομείς, συστηματικά να απαξιώνεται, να υποβαθμίζεται και να ακυρώνεται το κύριο εργαλείο που έχετε για την παρέμβαση, όσον αφορά την κατάρτιση και την επαγγελματική εκπαίδευση. Και μιλάμε φυσικά για τον Ο.Α.Ε.Δ., γιατί αυτή είναι η πραγματικότητα. Και αυτή είναι η πραγματικότητα που ζουν χιλιάδες νέα παιδιά της πατρίδας μας. Σας προειδοποιήσαμε το 2006 ότι θα ήταν καταστροφική η με απόλυτη προχειρότητα  αλλαγή που επιχειρήσατε να κάνετε. Οι συνέπειες είναι φανερές πια -και όχι μόνο- και άκρως ταξικές, γιατί  πέραν του εγκλωβισμού, όπως είπε προηγουμένως και η συνάδελφος Εύη Χριστοφιλοπούλου, τουλάχιστον πέντε χιλιάδων παιδιών σ’ αυτή τη μεσοβέζικη μεταβατική κατάσταση, όσον αφορά τα Τ.Ε.Ε. με τις επιλογές σας, όσον αφορά για τις επαγγελματικές σχολές, αυτή τη στιγμή δεν επιτρέπεται στα παιδιά αυτά να έχουν μια εξέλιξη όσον αφορά τα Τ.Ε.Ι.. Και βέβαια έχετε φέρει και σε πλήρη απόγνωση και σε πλήρες αδιέξοδο και το εκπαιδευτικό προσωπικό. Και την ίδια περίοδο, κυρία Υφυπουργέ, πρέπει να εξηγήσετε -γιατί είσαστε πραγματικά υπόλογοι αυτή τη στιγμή ως ηγεσία του Υπουργείου Απασχόλησης- πώς είναι δυνατόν να αναστέλλετε τη λειτουργία των δημοσίων Ι.Ε.Κ.. Δηλαδή τι κάνετε; Άλλη μια φορά, μια δεύτερη ταξική επιλογή σ’ αυτόν τον κρίσιμο χώρο της κατάρτισης και της επαγγελματικής εκπαίδευσης, σπρώχνετε τα νέα παιδιά σε ιδιωτικά Ι.Ε.Κ. και στα πάσης φύσεως κολέγια. Αυτό κάνετε. Είναι δυνατόν να αναστέλλετε για δύο χρόνια τη λειτουργία των δημοσίων Ι.Ε.Κ.; Αυτή, λοιπόν, είναι η επιλογή σας. 
      Και επιπλέον, όσον αφορά το προσωπικό του Ο.Α.Ε.Δ., που  θα έπρεπε να είναι στην πρώτη γραμμή και να δίνει τη μάχη για την κατάρτιση, για την επαγγελματική εκπαίδευση, για να μπορεί να αντιμετωπίζει σε όλη την Ελλάδα τα ζητήματα της ανεργίας με πρόγραμμα για ενεργητικές πολιτικές απασχόλησης, οι εργαζόμενοι και οι καθηγητές του Ο.Α.Ε.Δ. ζουν τον κομματισμό, την αναξιοκρατία, τον εκφοβισμό. Ακόμα και τους καθηγητές των Ι.Ε.Κ., από το Δεκέμβρη του 2007, δεν τους έχετε πληρώσει. Και βέβαια, όπως βλέπουμε σε όλους τους οργανισμούς και στις Δ.Ε.Κ.Ο., δεν ισχύει η λιτότητα και αυτή η αντίληψη όσον αφορά τους διοικητές και τους προέδρους. 
      Και να πω και κάτι που αφορά την εκλογική μου περιφέρεια και είναι συγκλονιστικό. Ερχόσαστε και κλείνετε το Τ.Ε.Ε. και το Ι.Ε.Κ. του Αλίμου, από τα καλύτερα πραγματικά στη λειτουργία τους, για να γίνουν πολυτελή γραφεία για τον διοικητή του Ο.Α.Ε.Δ.. Αυτές είναι οι επιλογές σας και αυτές είναι οι ιεραρχήσεις σας. 
      Είναι πραγματικά θλιβερό για τη χώρα ότι πάλι σε μια περίοδο κοσμογονίας των διεθνών εξελίξεων να είναι η Κυβέρνηση της Νέας Δημοκρατίας, μια κυβέρνηση με εσωτερική κρίση, που φυσικά δεν μπορεί να διαχειριστεί τη διεθνή κρίση, μια Κυβέρνηση που απέρχεται, αλλά που δυστυχώς το λογαριασμό τον πληρώνει ξανά ο ελληνικός λαός και πάνω απ’ όλα τα νέα παιδιά της πατρίδας μας.
      Σας ευχαριστώ.
      (Χειροκροτήματα από πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Χάϊδος.
      ΧΡΗΣΤΟΣ ΧΑΪΔΟΣ: Κυρίες και κύριοι συνάδελφοι, μήπως μετά απ’ αυτά που συμβαίνουν στον Ο.Α.Ε.Δ. την τελευταία τετραετία, μήπως με βάση τη λειτουργία του θα ταίριαζε καλύτερα στον Ο.Α.Ε.Δ. ο χαρακτηρισμός «Όμιλος Αποκατάστασης Ένθερμων Δεξιών», παρά η επίσημη ονομασία του «Οργανισμός Απασχόλησης Εργατικού Δυναμικού», αφού τα στελέχη του ελάχιστα και δευτερευόντως ασχολούνται; 
      Για να στηρίξω τη βασιμότητα του ισχυρισμού μου, επιτρέψτε μου να παρουσιάσω δύο περιστατικά -παρότι αυτό είναι ένα, πιστεύω, ευρηματικό χαριτολόγημα, εν τούτοις εκφράζει την πραγματικότητα, αυτή είναι  άποψή μου τουλάχιστον- απ’ αυτά που συμβαίνουν καθημερινά επί Κυβέρνησης Νέας Δημοκρατίας. 
      Το πρώτο αφορά περίπτωση άνεργου νέου, ο οποίος στην απεγνωσμένη προσπάθειά του να βρει μια απασχόληση, να ενταχθεί σε κάποιο πρόγραμμα «STAGE», επισκέπτεται συγκεκριμένη δημόσια υπηρεσία για να ζητήσει ενημέρωση. Ο υπεύθυνος προϊστάμενος του απαντά ότι για τα προγράμματα «STAGE» αρμόδιος είναι ο Ο.Α.Ε.Δ. και ότι εκεί απευθύνονται για τις θέσεις κατάρτισης όσων ανέργων θέλει και μπορεί η υπηρεσία τους να καταρτίσει. Ακολούθως, ο ίδιο νέος απευθύνεται στον τοπικό Ο.Α.Ε.Δ., όπου είναι και εγγεγραμμένος, ζητώντας πληροφορίες για τα προγράμματα που θα υλοποιηθούν, για τις προκηρύξεις που υπάρχουν γι’ αυτά και για την αίτηση που πρέπει να κάνει για πιθανή ένταξη. Και εκεί ο υπεύθυνος υπάλληλος του απαντά ότι δεν ξέρει τίποτα, ότι οι αποφάσεις ένταξης των ανέργων στέλνονται από τα κεντρικά απευθείας, χωρίς να το γνωρίζει ο τοπικός Ο.Α.Ε.Δ. ή η υπηρεσία της υλοποίησής του.
      Στη δεύτερη περίπτωση, που χαρακτηρίζει όλες σχεδόν τις συμμετοχές σε προγράμματα «STAGE», νέος με απόφαση πρόσληψης ανά χείρας σε πρόγραμμα κατάρτισης παρουσιάζεται στον ίδιο προϊστάμενο της ίδιας υπηρεσίας για να «πιάσει δουλειά». Αυτός, διαβάζοντας το έγγραφο, διερωτάται γιατί στέλνουν τέτοια ειδικότητα για κατάρτιση, ενώ η υπηρεσία ζήτησε άλλες ειδικότητες. Όμως,   μη μπορώντας να κάνει διαφορετικά, διεκπεραιώνει την υπόθεση και ο ενδιαφερόμενος «διορίζεται» σε πρόγραμμα «STAGE». 
      Ποια είναι η διαφορά μεταξύ των δύο παραπάνω πολιτών: Ο δεύτερος που τακτοποιήθηκε, ήταν εγγεγραμμένος ψηφοφόρος της Νέας Δημοκρατίας, είχε απευθυνθεί σε πολιτικό παράγοντα του κόμματος και από εκεί ενημερώθηκε για το «βόλεμα». Έτσι εξυπηρετήθηκε. Το επιπλέον προσόν γι’ αυτό τον νέο που αποκαταστάθηκε, ήταν ότι ήταν «ημέτερος», ήταν ένθερμος δεξιός, όπως προείπα, και επιλέχθηκε χωρίς προκήρυξη, χωρίς διαφάνεια, χωρίς αξιολόγηση των προσόντων, χωρίς τη γνώμη ή τη συμμετοχή των τοπικών υπηρεσιών. 
      Ο άλλος, ο κανονικά εγγεγραμμένος μόνο στον Ο.Α.Ε.Δ., ακόμη περιμένει και θα περιμένει πολύ. 
      Γιατί, κυρία Υπουργέ καταργήσατε την ανάρτηση προκήρυξης προγραμμάτων στον τοπικό Ο.Α.Ε.Δ.; 
      Γιατί  καταργήσατε τις τριμελείς επιτροπές κατάταξης των υποψηφίων που τις αποτελούσε ένα μέλος από τον τοπικό Ο.Α.Ε.Δ., ένα από το οικείο εργατικό κέντρο και ένα από το φορέα υλοποίησης του προγράμματος; 
      Γιατί καταργήσατε τα κριτήρια αξιολόγησης γι’ αυτή την ένταξη στα «STAGE» που ίσχυαν και εφαρμόζονταν παλαιότερα; 
      Για να λειτουργείτε ρουσφετολογικά  και να συναλλάσσεστε μικροκομματικά, να εξυπηρετείτε μόνο τα «γαλάζια παιδιά» χωρίς διαφάνεια και κανόνες. Και τα κάνετε όλα αυτά, ενώ μειώνετε τις δαπάνες για την κατάρτιση και την εκπαίδευση.
      Καταθέτω για τα Πρακτικά πίνακα που καταδεικνύει ότι οι δαπάνες των δημοσίων επενδύσεων για την κατάρτιση στον προϋπολογισμό του 2009 μειώνονται κατά 9,1%.
      (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τους προαναφερθέντες πίνακες, οποίοι βρίσκονται στο Αρχείο της Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τα κάνετε όλα αυτά σε μία περίοδο που, λόγω και της κρίσης, ο Ο.Α.Ε.Δ. θα μπορούσε και θα έπρεπε να στηρίζει καλύτερα και δικαιότερα τους άνεργους νέους. Χώρες όπως η Δανία και η Φινλανδία κατακτούν την παγκόσμια κορυφή, γιατί επένδυσαν σε μεσαία τεχνικά στελέχη. Τέτοια στελέχη μπορεί να παράγει και να δημιουργήσει όμως, καλύτερα από όλους ο Ο.Α.Ε.Δ.. Όμως, η Νέα Δημοκρατία τέσσερα χρόνια τώρα απαξιώνει την επαγγελματική εκπαίδευση. Και τα κάνει όλα αυτά, γιατί δεν πιστεύει στο δημόσιο χαρακτήρα της επαγγελματικής εκπαίδευσης, γιατί θέλει να κατευθύνει τους νέους οι οποίοι αναζητούν κατάρτιση και εκπαίδευση στα ιδιωτικά κολέγια, στα ιδιωτικά Ι.Ε.Κ.. Διεπόμενη από τη νεοφιλελεύθερη οικονομική λογική, απαξιώνει τη δημόσια επαγγελματική εκπαίδευση και τη συρρικνώνει, για να οδηγήσει όπως προείπα τους νέους στα ιδιωτικά Ι.Ε.Κ. και στα κολέγια. Όμως, η κοινωνία εκτός από τους λίγους βολεμένους ένθερμους δεξιούς δεν συμφωνεί, αντιδρά σε όλα αυτά και στρέφει το βλέμμα της στο ΠΑ.ΣΟ.Κ., που με συγκεκριμένες και εφαρμόσιμες θέσεις θα ξαναδώσει στον Ο.Α.Ε.Δ. και στην παρεχόμενη από αυτόν εκπαίδευση και κατάρτιση τον ρόλο που της αξίζει. 
      Περισσότερα θα πω στη δευτερολογία μου.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Παντούλας έχει το λόγο.
      ΜΙΧΑΗΛ ΠΑΝΤΟΥΛΑΣ: Κυρία Πρόεδρε, κυρίες και κύριοι Βουλευτές, η εισηγήτρια και οι άλλοι αγορητές του κόμματός μας, με πραγματικά στοιχεία, μιλώντας επί πραγματικών γεγονότων προσδιόρισαν τη συμπεριφορά της Νέας Δημοκρατίας σε έναν πολύ ευαίσθητο χώρο, στο χώρο της τεχνικής εκπαίδευσης και κατάρτισης. Ως εκ τούτου, θα ήθελα να επικεντρώσω την παρέμβασή μου σε ένα μόνο σημείο από τα αναγραφόμενα στο κείμενο της επερώτησης, δηλαδή στην εξαπάτηση των εκπαιδευτικών γενικών μαθημάτων που εργάστηκαν ως αναπληρωτές ή ωρομίσθιοι στις σχολές του Ο.Α.Ε.Δ.. 
      Το θέμα αυτό, κύριε Υφυπουργέ, έχει μία μακρά ιστορία. Πρωταγωνιστής αυτού του θέματος ήταν ο μετέπειτα Υφυπουργός Παιδείας κ. Καλός, όταν στις 18 Μαρτίου 2003 με ερώτησή του εγκαλούσε την κυβέρνηση του ΠΑ.ΣΟ.Κ. ζητώντας να πληροφορηθεί: «Για ποιο λόγο δεν αναγνωρίζεται η προϋπηρεσία αυτών των εκπαιδευτικών; Είναι στις προθέσεις του Υπουργείου να αντιμετωπίσει το θέμα αυτό με νομοθετικές διατάξεις και πότε;». Ακολούθησε ο κ. Μπούρας, συνέχισε ο κ. Καλλιώρας και να που ο ελληνικός λαός σας εξέλεξε κυβέρνηση. 
      Στις 6 Ιουλίου 2004 γίνεται συζήτηση, εδώ σ΄ αυτήν την Αίθουσα, για ένταξη των ωρομισθίων εκπαιδευτικών γενικών μαθημάτων του Ο.Α.Ε.Δ. στις διατάξεις του ν. 3255, στη ρύθμιση για το τριαντάμηνο. Η Κυβέρνηση της Ν.Δ. απάντησε, διά του Υφυπουργού, κ. Καλού. Η απάντηση ήταν «Όχι». 
      Στις 23 Σεπτεμβρίου 2005 έγινε συζήτηση επί σχετικής τροπολογίας η οποία κατατέθηκε από το ΠΑ.ΣΟ.Κ., από εμένα και από άλλους Βουλευτές. Απάντησε ο κ. Ταλιαδούρος, ο οποίος είπε τα εξής: «Σε ό,τι αφορά την τροπολογία του κ. Παντούλα, χρειάζεται περισσότερος διάλογος και με τις συνδικαλιστικές οργανώσεις και με άλλους εκπαιδευτικούς για να δούμε σε ευθύτερο χρόνο πώς θα αντιμετωπιστεί το θέμα. Πάλι «όχι». Ο κ. Καλός και ο κ. Ταλιαδούρος άλλαξαν τώρα ρόλο.
      Το 2006 η κ. Χριστοφιλοπούλου, ο κ. Χρυσοχοϊδης, ο κ. Πρωτόπαππας, ο κ. Λοβέρδος επανέρχονται.Η Κυβέρνησή σας απάντησε για τρίτη φορά «όχι». 
      Το  ίδιο  συνέβη  και  το  2007. Στις 15 Μαρτίου 2007, ο κ. Καλός απαντώντας σε επίκαιρη ερώτηση είπε ότι «υπάρχει αντίρρηση από την Ο.Λ.Μ.Ε. και για αυτό δεν μπορούμε να κάνουμε τίποτα». Έρχεται, όμως, η Ο.Λ.Μ.Ε. στις 9 Ιουλίου 2007, στο 13ο Συνέδριο και αποφασίζει τα εξής: «Αναγνώριση της προϋπηρεσίας όλων των ωρομισθίων και αναπληρωτών που εργάστηκαν στις σχολικές μονάδες που προσφέρουν μέχρι σήμερα δευτεροβάθμια τεχνική επαγγελματική εκπαίδευση και κατάρτιση και ανήκουν σε άλλα υπουργεία».  Εξέλειπε, πλέον, και αυτός ο μύθος. Αλλά υπάρχουν και τα έγγραφα του Συνηγόρου του Πολίτη, που τα έχετε μπροστά σας, οι αποφάσεις του Νομικού Συμβουλίου του Κράτους, υπάρχει η παρέμβαση του σημερινού Προέδρου της Βουλής, υπάρχει και η αναφορά στο Ευρωκοινοβούλιο των εκπαιδευτικών και η παρέμβαση του Ευρωκοινοβουλίου. Όλα αυτά είναι γνωστά. Εσείς ως αντιπολίτευση υποτίθεται ότι είχατε πρωτοστατήσει για την αναγνώριση αυτής της προϋπηρεσίας και τώρα επί πέντε χρόνια κοροϊδεύετε τους εκπαιδευτικούς. 
      Το πρόβλημα όμως, όπως ειπώθηκε ήδη και από την εισηγήτριά μας κ. Χριστοφιλοπούλου, έγινε απολύτως εκρηκτικό με το ν. 3475/2006 για την τεχνική εκπαίδευση. Από εκεί και πέρα αποδιαρθρώθηκαν τα πάντα σε αυτό το χώρο.
       Ένα στοιχείο, κύριοι Βουλευτές, θέλω να σας πω, για να ενισχύσω το επιχείρημα της αποδιάρθρωσης: Το 2004 η τεχνική εκπαίδευση κάλυπτε το 34% του μαθητικού δυναμικού στη χώρα. Σήμερα είναι κάτω από το 15%. Φανταστείτε ότι μέσα σε τέσσερα μόνο χρόνια καταφέρατε καίριο πλήγμα στην τεχνική εκπαίδευση, για να ενισχύσετε, ποιους; Αυτούς που σας προσφέρουν στα κομματικά σας ταμεία χρήματα, δηλαδή τους ιδιοκτήτες των σχολών, της ιδιωτικής τεχνικής εκπαίδευσης. Και το κάνετε με πολύ συστηματικό τρόπο. Η νομοθετική σας παρέμβαση είχε ως συνέπεια την υποαπασχόληση χιλιάδων εκπαιδευτικών τεχνικών ειδικοτήτων στη δευτεροβάθμια τεχνική εκπαίδευση αλλά και την ανεργία των τριακοσίων πενήντα περίπου εκπαιδευτικών γενικών μαθημάτων των σχολών του Ο.Α.Ε.Δ..
      Η μακροχρόνια εκπαιδευτική εμπειρία αυτών των ανθρώπων, των δέκα, δώδεκα, δεκαπέντε ετών, δεν αναγνωρίζεται καθόλου. Λέτε σαν να μην προσέφεραν αυτοί οι άνθρωποι εκπαιδευτική υπηρεσία, τη στιγμή που η ίδια προϋπηρεσία σε υπουργεία εκτός του Υπουργείου Παιδείας αναγνωρίζεται, όπως στα ναυτικά λύκεια, στα εκκλησιαστικά λύκεια, στη Σιβιτανίδιο Σχολή. Η εκπαιδευτική προϋπηρεσία αναγνωρίζεται ακόμα και στα ιδιωτικά σχολεία και υπολογίζεται για διορισμό στη δημόσια εκπαίδευση. Την προϋπηρεσία των εκπαιδευτικών γενικών μαθημάτων των σχολών του Ο.Α.Ε.Δ. δεν την αναγνωρίζετε. Και υποτίθεται ότι πρωτοστατούσατε όταν ήσασταν στην αντιπολίτευση για τη λύση αυτού του προβλήματος.
      Όμως, κάνατε κάτι άλλο. Σας υπενθυμίζω την υπουργική απόφαση η οποία δημοσιεύτηκε στο Φ.Ε.Κ. 1035/8-7-2004. Τι λέτε εκεί ως Υπουργείο Απασχόλησης; Λέτε: «Εκπαιδευτικοί που είχαν προσληφθεί και υπηρετούσαν με σχέση εργασίας ιδιωτικού δικαίου ορισμένου χρόνου ή με ωριαία αντιμισθία στις σχολές του Ο.Α.Ε.Δ. είτε κατά τη σχολική περίοδο 1988 – 1989 είτε κατά τη σχολική περίοδο 1993-1994 προσλαμβάνονται ύστερα από υποβολή σχετικής αίτησής τους στον Ο.Α.Ε.Δ. κατά προτεραιότητα έναντι όλων των άλλων υποψηφίων». Περίοδος; Κυβέρνηση Μητσοτάκη. Τριακόσιοι πενήντα εκπαιδευτικοί είναι αυτοί. 
      Θα καταθέσω στα Πρακτικά της Βουλής τα Φ.Ε.Κ. πρόσληψής τους θα δείτε εκεί ότι εκτός των άλλων έχουμε εκπαιδευτικούς της υφαντικής, έχουμε εκπαιδευτικούς ελαιοχρωματιστές, έχουμε εκπαιδευτικούς της κοπτικής – ραπτικής. Πού τους πήγατε; Σε ποιες σχολές τους τοποθετήσατε; Έχουμε ακόμη εκπαιδευτικούς οι οποίοι εργάζονταν δέκα, δώδεκα, δεκαπέντε χρόνια στον Ο.Τ.Ε. ως μόνιμοι υπάλληλοι. Σας λέω όνομα, Παρασκευόπουλος Γεώργιος στην Ηλεία, ο οποίος με τη ρύθμισή σας αυτή εγκατέλειψε τον Ο.Τ.Ε., μπορεί να πήρε και πριμ με τον κ.  Βουρλούμη, κι έγινε εκπαιδευτικός σε σχολή του Ο.Α.Ε.Δ. τη στιγμή που εργάστηκε ως ημερομίσθιος με έξι οκτώ ώρες την εβδομάδα. Και πάει να γίνει, μέσω του κομματικού σας μηχανισμού, και διευθυντής στην ΕΠΑ.Σ. Πύργου. 
      ΠΑΝΑΓΙΩΤΗΣ ΑΔΡΑΚΤΑΣ: Εσείς τον είχατε διορίσει αυτόν. 
      ΜΙΧΑΗΛ ΠΑΝΤΟΥΛΑΣ: Μέσω απίθανων σεμιναρίων σαράντα ωρών, που κανείς δεν γνώριζε την ύπαρξή τους ο κύριος Διοικητής και κουμπάρος του Πρωθυπουργού ο κ. Βερναδάκης, δημιούργησε ένα σώμα πραιτοριανών, οι οποίοι τώρα προηγούνται όλων στις προσλήψεις. Παράδειγμα: Προσελήφθη φιλόλογος που είχε κάνει σαράντα ώρες, για να κάνει, σε προφανώς εικονικό εργαστήριο, μάθημα μηχανολογίας μέσω ηλεκτρονικών υπολογιστών. 
      Ακούστε άλλο παράδειγμα εδώ στην ΕΠΑ.Σ. Αθήνας. Γυμναστής, με σαράντα ώρες στο σεμινάριο του κ. Βερναδάκη, κάνει σχέδιο κοσμήματος με χρήση υπολογιστών και κάνει και μαθήματα θέρμανσης. 
      ΠΡΟΕΔΡΕΥΟΥΣΑ (Έλσα Παπαδημητρίου): Έχει τελειώσει και ο χρόνος της δευτερολογίας σας. Τελειώνετε!
      ΜΙΧΑΗΛ ΠΑΝΤΟΥΛΑΣ: Άλλοι διδάσκουν υδραυλικές εγκαταστάσεις και είναι φυσικοί, είναι πληροφορικάριοι κ.λπ..
       Έχουμε, τέλος,  δύο καταδικαστικές αποφάσεις εναντίον του Ο.Α.Ε.Δ. για παράνομη πρόσληψη εκπαιδευτικού και εσείς προσφύγατε κάνοντας αναίρεση στον Άρειο Πάγο. Καταδικαστήκατε και σεις δεν θέλετε να βάλετε μυαλό. 
    Κλείνω λοιπόν. Θέλω να καταθέσω στα πρακτικά τη δήλωση του κ. Λυκουρέντζου γι’ αυτό το θέμα. Έγινε στις 16 Ιουλίου 2008 και λέει ότι οι καθηγητές γενικών μαθημάτων, ωρομίσθιοι και αναπληρωτές, των σχολών του Ο.Α.Ε.Δ. προσέφεραν πραγματική εκπαιδευτική υπηρεσία και στο επόμενο νομοσχέδιο θα ρυθμίσουμε την αναγνώριση της προϋπηρεσίας και την πρόσληψή τους, τη μονιμοποίησή τους. 
    Εγώ λοιπόν σας ερωτώ και θέλω, να δεσμευθείτε εδώ και τώρα, εάν θα υλοποιήσετε και πότε, εσείς και το Υπουργείο Παιδείας, ότι υποσχεθήκατε στο παρελθόν. Σας καταθέτω στα Πρακτικά τη δήλωση του κ. Λυκουρέντζου. Η απαίτηση των ανθρώπων αυτών είναι να δουλέψουν, σας εκλιπαρούν να δουλέψουν. Θα γίνετε ειλικρινείς ή θα συνεχίσετε να δουλεύετε για πέμπτη χρονιά τους εκπαιδευτικούς του Ο.Α.Ε.Δ.;
    Ευχαριστώ. 
    (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΟΥΣΑ (Έλσα Παπαδημητρίου):  Ο κ. Γρηγοράκος έχει το λόγο.
    ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, κυρία Υπουργέ, κυρίες και κύριοι συνάδελφοι, πραγματικά όταν προετοιμαζόμουν για να μιλήσω σήμερα εδώ είδα το μεγάλο βάθος της απαξίωσης της επαγγελματικής κατάρτισης που δεν έχει όρια και που γίνεται σήμερα από το Υπουργείο Εργασίας. 
    Κυρία Υπουργέ, όλοι μας όταν μιλάμε στις προεκλογικές μας συγκεντρώσεις αλλά και όταν μιλάμε σε χώρους παιδείας, σε χώρους που τα νιάτα ζουν, βιώνουν συζητούν, προβληματίζονται, λέμε ότι τα νιάτα είναι το μέλλον της χώρας, ότι εμείς επενδύουμε στα νιάτα. Δεν είμαι σίγουρος, κύριε Υπουργέ, αν το Υπουργείο Εργασίας αυτό τον καιρό επενδύει στην επαγγελματική κατάρτιση των νιάτων. Ό,τι λοιπόν, πολυτιμότερο έχουμε κοινωνικά, αυτό το κοινωνικό κεφάλαιο που λέγεται παιδεία που λέγεται νεολαία φαίνεται ότι περνάει μια πολύ  μεγάλη κρίση και εσείς συμβάλλετε σ’ αυτή την κρίση με το κλείσιμο πολλών σχολών του Ο.Α.Ε.Δ. σε όλη την Ελλάδα. Βάζετε λουκέτο. 
    Εμείς στο ΠΑ.ΣΟ.Κ., δε λέμε ότι τα κάναμε τέλεια όταν κυβερνούσαμε τη χώρα. Όμως προσπαθήσαμε. Προσπαθήσαμε να αναβαθμίσουμε αυτές τις σχολές του Ο.Α.Ε.Δ. σε όλα τα μήκη και τα πλάτη της Ελλάδας, στον τελευταίο νομό. Και έχουμε πρόταση. Και τώρα που θα έρθουμε στην κυβέρνηση έχουμε πρόταση για τον Ο.Α.Ε.Δ., κυρία Υπουργέ. Πιστεύουμε σε μια περιφερειακή οργάνωση του Ο.Α.Ε.Δ.. Πιστεύουμε στην εξακτίνωσή του. Πιστεύουμε στη στήριξή του. Εμείς πιστεύουμε και τώρα ότι έχετε το χρόνο να προχωρήσετε σε έναν εκσυγχρονισμό του Ο.Α.Ε.Δ.. Δώστε χρήματα, κυρία Υπουργέ. 
    Εμείς εγγυόμαστε 28.000.000.000 αυτή τη στιγμή, όλοι οι Έλληνες πολίτες και όλες οι πλευρές της Βουλής. Βέβαια ζητάμε με διαφορετικούς τρόπους ο καθένας -και έχουμε το δικαίωμα να το λέμε αυτό- τις ασφαλιστικές μας δικλίδες για το πως αυτά τα  28.000.000.000 θα στηρίξουν την ελληνική οικονομία και την ελληνική κοινωνία. Γιατί λοιπόν να μην πάει ένα μεγάλο πακέτο για την ανεργία και την απασχόληση στην Ελλάδα από αυτό το μεγάλο πακέτο χρημάτων με το οποίο προτίθεστε να στηρίξετε το τραπεζικό σύστημα. Γιατί όχι; Βέβαια με συνθήκες διαφάνειας.  
    Κυρίες και κύριοι συνάδελφοι, αντί να κλείσω με την ομιλία μου με το τι γίνεται στην Λακωνία σας λέω ότι στην Λακωνία υπήρχε ένα καταπληκτικό κτήριο του Ο.Α.Ε.Δ., υπήρχαν σχολές του Ο.Α.Ε.Δ.. Τα ξέρετε και εσείς, κυρία Υπουργέ, είστε από γειτονικό νομό. Υπήρχαν εκπαιδευτήρια, υπήρχε μια πολύ μεγάλη δομή. Αλήθεια σας το λέω, έπαιρναν κάποιοι στα πλαίσια αυτής της μικρής εκπαίδευσης και ένα κομμάτι ψωμί. Τα παιδιά που πριν μπουν στην παραγωγή πριν μπουν στην εργασία είχαν και ένα κομμάτι ψωμί, ένα χαρτζιλίκι και πήγαιναν και έπαιρναν και ένα χαρτί αξιόπιστο που τα βοήθαγε για τα επόμενα βήματά τους. Δυστυχώς, αυτός ο ωραίος χώρος, αυτά τα ωραία κτήρια που είχε φτιάξει το Υπουργείο Εργασίας την δεκαετία του ’90 έκλεισαν. Σήμερα στις ΕΠΑ.Σ. λειτουργούν τέσσερα τμήματα. 
    Εμείς σας λέμε ότι μπορεί η επαρχία να στηριχθεί περισσότερο, όχι μόνο ο δικός μου νομός, ο νομός που εκπροσωπώ. Μπορούν αυτοί οι νομοί όλοι να στηριχθούν πολύ περισσότερο. Το έχουμε ανάγκη όσο ποτέ άλλοτε λόγω της συγκεκριμένης πολιτικής συγκυρίας, αυτής της συγκυρίας που βιώνουν οι Έλληνες και θα τη βιώσουν πολύ περισσότερο τα επόμενα χρόνια. 
    Κυρίες και κύριοι συνάδελφοι, με την σημερινή επερώτηση οι Βουλευτές του ΠΑ.ΣΟ.Κ. θέλουν να καταδείξουν στο μεγαλύτερο βαθμό την απαξίωση της δημόσιας επαγγελματικής εκπαίδευσης σε συνδυασμό με το κλείσιμο του ματιού που κάνει η Κυβέρνηση σε κάθε είδους επαγγελματικές σχολές που φυτρώνουν σαν μανιτάρια. Ειδικά τώρα βέβαια και με το νομοσχέδιο για τα κολέγια τα πράγματα σε συνδυασμό με το Υπουργείο Παιδείας, τα πράγματα θα γίνουν δυσκολότερα, κυρία Υπουργέ και θα αντιμετωπίσουμε όλοι μας μεγαλύτερα προβλήματα στο μέλλον. Εμείς έχουμε μια άλλη άποψη για τη σύνδεση της παιδείας με την εργασία.
    Έτσι λοιπόν, αυτή η συζήτηση σήμερα γίνεται σε ένα βαρύ κλίμα λόγω της διεθνούς και εγχώριας οικονομίας διότι η ανεργία φαίνεται ότι είναι μπροστά από το κατώφλι όλων των νέων της Ελλάδας. Γιατί οι νέοι και οι νέες της Ελλάδας απειλούνται από την μεγάλη ανεργία που έρχεται. 
    Ξεκινώντας λοιπόν από το δεύτερο, η απασχόληση αναμένεται να δεχθεί ένα ισχυρό πλήγμα στο αμέσως επόμενο χρονικό διάστημα ενώ η ανεργία θα κάνει άλματα οδηγώντας πενήντα χιλιάδες περίπου συνανθρώπους μας εκτός αγοράς εργασίας. Η οικονομική κρίση θα πλήξει τα μεσαία και φτωχά νοικοκυριά που θα δουν τα εισοδήματά τους να μειώνονται όχι μόνο εξαιτίας της ακρίβειας αλλά και λόγω των φόρων που επιβάλλει ο κ. Αλογοσκούφης οι οποίοι χαρακτηρίζονται από ένα επιπλέον στοιχείο αδικίας: την υπερβολική αύξηση των έμμεσων σε σχέση με τους άμεσους φόρους καθώς το 2009 οι έμμεσοι φόροι θα αυξηθούν κατά 10%. Η ανάπτυξη το 2009 δεν είναι 3% που προβλέπει ο προϋπολογισμός, είναι κάτω από 2% και έπεται ακόμα μεγαλύτερη μείωση, κυρία Υπουργέ, πράγμα που θα σημάνει μείωση των επενδύσεων, αύξηση της ανεργίας και βέβαια κίνδυνο για την πραγματική οικονομία. Για 0,9% μιλάει η «MORGAN STANLEY». Θα σας το δώσω τώρα. Το καταθέτω στα Πρακτικά.
    (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Στα 267.000.000.000 ευρώ θα φτάσει το δημόσιο έλλειμμα όταν το 2003 ήταν 180.000.000.000. Δηλαδή, 50% επάνω σε τεσσεράμισι - πέντε χρόνια  που είστε Κυβέρνηση. Είναι 87.000.000.000 ευρώ περισσότερα. Το έλλειμμα από 11,2 δις ευρώ και 7% του Α.Ε.Π. το 2003 θα προσεγγίσει, με μέτριους υπολογισμούς, το 2009 τα 40.000.000.000 ξεπερνώντας το 15% του Α.Ε.Π. και θα είναι το υψηλότερο σε όλη την Ευρωπαϊκή Ένωση.
    Τα λέω όλα αυτά, κυρία Υπουργέ, για να δείξω πόσο προκαλεί η σημερινή κυβέρνηση το κοινό αίσθημα σε μία δύσκολη για τους πολίτες περίοδο. Ξέρετε, στην πολιτική μπορεί να υπάρχουν και ατομικές ευθύνες, αλλά σίγουρα οι ευθύνες είναι συλλογικές, γιατί εμείς οι πολιτικοί είμαστε υποχρεωμένοι να ακολουθούμε μία συγκεκριμένη ιδεολογική γραμμή, τη γραμμή και τα προγράμματα των κομμάτων. Όμως υπάρχουν και ατομικές ευθύνες. Αυτοί οι οποίοι επέλεξαν τους διοικητές, τα στελέχη για να κυβερνήσουν έχουν τις ευθύνες τους, διότι οφείλουν πρώτα απ’ όλα σ’ αυτές τις θέσεις να βάζουν ενάρετους πολίτες. Δεν μπορεί αυτές τις ημέρες, μέσα από τα προγράμματα του Ο.Α.Ε.Δ. να ζητούν τα παιδιά 400 και 500 ευρώ το μήνα και να παίρνει, κυρία Υπουργέ, 600.000 ευρώ το χρόνο ένα «χρυσό παιδί»: ο Πρόεδρος του Ο.Π.Α.Π.. Καταθέσαμε σαν κοινοβουλευτική ομάδα ερώτηση, στην οποία δεν έχουμε πάρει απάντηση. Αλλά εμείς περιμέναμε μία άλλη πολιτική αντιμετώπιση: Τα γρήγορα αντανακλαστικά της Κυβέρνησης και του Πρωθυπουργού. 
    ΜΙΧΑΗΛ ΠΑΝΤΟΥΛΑΣ: …(δεν ακούστηκε).
    ΛΕΩΝΙΔΑΣ ΓΡΗΓΟΡΑΚΟΣ: Δεν έπαιρναν 600.000, όμως, κύριε συνάδελφε. 
     ΠΡΟΕΔΡΕΥΟΥΣΑ (Έλσα Παπαδημητρίου): Όχι διάλογος, συνάδελφοι. 
     ΛΕΩΝΙΔΑΣ ΓΡΗΓΟΡΑΚΟΣ: Τι έχετε να πείτε για όλους αυτούς τους νέους των 500 ευρώ; 
     ΠΑΝΑΓΙΩΤΗΣ ΑΔΡΑΚΤΑΣ: ...(δεν ακούστηκε)
     ΛΕΩΝΙΔΑΣ ΓΡΗΓΟΡΑΚΟΣ: Αυτό, κύριε συνάδελφε, δεν είναι μόνο ντροπή για την Κυβέρνηση, αλλά και για το σύστημα, το οποίο κάπου ακουμπάει και εμάς τους ιδίους, όταν εμείς οι ίδιοι δεν παίρνουμε θέση γι’ αυτά τα μεγάλα ατοπήματα που κάνουν κάποιοι όταν βρεθούν σε συγκεκριμένες πολιτικά πλεονεκτικά θέσεις. 
     ΠΑΝΑΓΙΩΤΗΣ ΑΔΡΑΚΤΑΣ: Όταν παρανομούν τα καταδικάζουμε. 
     ΛΕΩΝΙΔΑΣ ΓΡΗΓΟΡΑΚΟΣ: Το έχουμε καταδικάσει και περιμένουμε την δική σας καταδίκη. 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, παρακαλώ. Όχι διάλογο. 
     ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, δεν προκαλώ το διάλογο.
     ΠΡΟΕΔΡΕΥΟΥΣΑ (Έλσα Παπαδημητρίου): Δεν μίλησα σ’ εσάς. Μιλάω στο συνάδελφό σας.
	ΛΕΩΝΙΔΑΣ ΓΡΗΓΟΡΑΚΟΣ: Η επαγγελματική εκπαίδευση λοιπόν, στη χώρα μας μέσα από τα επαγγελματικά λύκεια και τις επαγγελματικές σχολές, μέσα από τα ινστιτούτα επαγγελματικής κατάρτισης προσέφερε τα προηγούμενα χρόνια, κύριε Υπουργέ, μία ανάσα, μία δεύτερη ευκαιρία σε όλα αυτά τα παιδιά που δεν είχαν στον ήλιο μοίρα. Του έδωσε τη δυνατότητα να αποκτήσουν αξία στην αγορά εργασίας. Να γίνεται αυτό το μικρό δίπλωμα που παίρνουν, εφόδιο στα χέρια τους. Να μάθουν μία τέχνη. Να καταρτιστούν. Να τονώσουν την αυτοπεποίθησή τους. Να μπουν στην αγορά εργασίας. Να φτιάξουν οικογένεια. Να ονειρευτούν. 
	Εγώ βρίσκω θετικό -και τελειώνω με αυτό, κυρία Υπουργέ- ότι τριακόσιοι σαράντα πέντε μαθητές επαγγελματικών σχολών μαθητείας του Ο.Α.Ε.Δ. θα απασχοληθούν -κάνοντας πρακτική άσκηση το έτος 2008-2009- σε φορείς του δημοσίου, σε νοσοκομεία και σε Δ.Ε.Κ.Ο.. Αυξήστε αυτά τα παιδιά! 
	Τελειώνοντας, κυρία Πρόεδρε και κυρίες και κύριοι συνάδελφοι, θέλω να τονίσω ότι σε αυτήν τη μεθοδευμένη από την Κυβέρνηση της Νέας Δημοκρατίας προσπάθεια της επαγγελματικής εκπαίδευσης και κατάρτισης του Ο.Α.Ε.Δ., σε αυτό που γίνεται τα τελευταία πέντε χρόνια εμείς είμαστε υποχρεωμένοι, όταν έλθουμε στην Κυβέρνηση, να βάλουμε «στοπ». 
      Η εκπαίδευση και η παιδεία για όλους, κυρία Υπουργέ και οι υπόλοιποι τομείς, όπως η πρόνοια και η απασχόληση, είναι βασικοί πυλώνες του κοινωνικού κράτους. Περιμένουμε από εσάς την ευαισθησία σας, έστω και αυτή τη στιγμή. 
	Σας ευχαριστώ πολύ. 
(Χειροκροτήματα από την πτέρυγα του ΠΑΣΟΚ)
    	ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Νασιώκας. 
    	ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κυρία Πρόεδρε. 
    	Κυρίες και κύριοι συνάδελφοι, η Κυβέρνηση της Νέας Δημοκρατίας άλωσε τον Ο.Α.Ε.Δ.. Και λέω «άλωσε» γιατί όπως γνωρίζετε, η πλειοψηφία του Διοικητικού Συμβουλίου του Ο.Α.Ε.Δ. ανήκει στους κοινωνικούς εταίρους. Χρειάστηκε, λοιπόν, τη στήριξη της Δ.Α.Κ.Ε. -και την παρείχε απλόχερα- για να κάνει κομματικά παιχνίδια, για να μετατρέψει τον Ο.Α.Ε.Δ. σε ένα ρουσφετολογικό εργαλείο στήριξης μιας ανίκανης κυβέρνησης. 
    	Αυτό έγινε με πολλούς τρόπους: Με τα προγράμματα «STAGE», τα γνωστά ως «ΣΤΕΪΤΖ». Και είναι ντροπή, κυρία Πρόεδρε και κυρία Υπουργέ, να γίνεται ο Ο.Α.Ε.Δ. μηχανισμός εκμαυλισμού των νέων! Χωρίς προκηρύξεις, χωρίς ανακοινώσεις αποτελεσμάτων, χωρίς δυνατότητα ένστασης, χωρίς αξιοκρατία, χωρίς διαφάνεια, οι νέοι μας να τρέχουν στα κομματικά και πολιτικά γραφεία για μία θέση πρόσληψης! Αυτός είναι, κυρία Υπουργέ, ο Ο.Α.Ε.Δ. των ημερών της δικής σας Κυβέρνησης και του κ. Βερναδάκη!
    Εργαλείο είναι ο Ο.Α.Ε.Δ. για χάλκευση των στοιχείων της ανεργίας και της απασχόλησης! Και αφού πρώτα απαγορεύσατε ή μάλλον δεν δώσατε καμμία δυνατότητα σε οποιονδήποτε έχει –όποια- σχέση με αγροτική εκμετάλλευση και επιδοτήσεις, ώστε να εγγραφεί στον Ο.Α.Ε.Δ. και να μην καταγραφεί κανένας ως άνεργος κανένας και αφού όποιος απασχολείται έστω και μία ή δύο ώρες την εβδομάδα δεν μπορεί να εγγραφεί στον Ο.Α.Ε.Δ. ως άνεργος και αφού βγάζετε το μηχανισμό με τα μπλοκάκια στο δημόσιο, λέτε ότι περιορίσατε την ανεργία! Λέτε και ότι θα μειωθεί η ανεργία! 
    Μάλιστα προχθές στη Λάρισα, σε μία ημερίδα για την επιχειρηματικότητα των  νέων, ο κ. Βερναδάκης είπε ότι δεν βλέπει αύξηση της ανεργίας. Στη Λάρισα! Στη Λάρισα, όπου έκλεισε το εργοστάσιο ζάχαρης, όπου έκλεισε μία μεγάλη επιχείρηση, όπου οι εφημερίδες των Αθηνών γράφουν ότι θα κλείσουν άλλες δύο μεγάλες επιχειρήσεις. Στη Λάρισα, όπου ο αγροτικός τομέας δεν πάει καλά, που η ανάπτυξη πέφτει, που η οικοδομή σταμάτησε και που τα δύσκολα χρόνια που έρχονται σίγουρα θα έχουμε πολύ μεγαλύτερη έκρηξη ανεργίας και ιδιαίτερα στους νέους, εκεί ο κ. Βερναδάκης λέει ότι δεν βλέπει αύξηση της ανεργίας!
    Το είπατε και εσείς, κυρία Υφυπουργέ. Δεν με ακούτε, αλλά δεν πειράζει. Μιλάω για τον κόσμο και για τα Πρακτικά. Σήμερα, βέβαια, η Υπουργός σας –αν άκουσα καλά στις ειδήσεις- δέχθηκε ότι θα υπάρξει αύξηση της ανεργίας το αμέσως επόμενο διάστημα και σας διέψευσε. 
    Εκείνο, όμως, για το οποίο σίγουρα έχετε ιδιαίτερη ευθύνη είναι αυτή η υποβάθμιση και η διάλυση του εκπαιδευτικού κομματικού του Ο.Α.Ε.Δ., των Τ.Ε.Ε. μαθητείας, ενός θεσμού ο οποίος είχε καταξιωθεί στους εργοδότες, στους μαθητές, στους γονείς, στους καθηγητές, στην κοινωνία. Με την κατάργηση των Τ.Ε.Ε. και την ίδρυση των ΕΠΑ.Σ. ξαναγυρίσατε στη δεκαετία του ’70. Καμμία διέξοδος. Καμμία αναβάθμιση των σπουδών και καμμία διέξοδος προς Τ.Ε.Ι. για ανώτατες σπουδές. Απόλυτο αδιέξοδο και περιορισμός!
    Το μόνο που κάνατε σε αυτήν τη διάλυση είναι να τακτοποιήσετε τους τριακόσιους εκπαιδευτικούς, που είχαν απασχοληθεί -έστω και μία ώρα!- την περίοδο των κυβερνήσεων του κ. Μητσοτάκη δηλαδή τα έτη από 1990-1993. Καταργήσατε και τον Α΄ και το Β΄ Κύκλο της μαθητείας των Τ.Ε.Ε. το 2006. Παρ’ όλα αυτά, το 2008 και με ανακοινώσεις δεχόσασταν εγγραφές στον Α΄ Κύκλο. 
    Και ρωτάμε: Τι θα γίνουν αυτοί; Προσωπικά κατέθεσα ερώτηση στην κυρία Υπουργό και η κ. Πετραλιά μου απαντάει στις 30 Απριλίου 2008 ότι η διοίκηση του Ο.Α.Ε.Δ. βρίσκεται σε συζήτηση με το Υπουργείο Εθνικής Παιδείας και Θρησκευμάτων, έτσι ώστε να δοθεί η δυνατότητα στους μαθητές του πρώτου κύκλου να αποκτήσουν πτυχίο «τρία». Ε! είπαμε ότι κάτι γίνεται.
    Λίγες μέρες μετά –θα τα καταθέσω και για τα Πρακτικά, κυρία Υφυπουργέ-  ο κ. Νίκος Νικολόπουλος, Προϊστάμενος Διεύθυνσης Εκπαίδευσης, στις 16 Μαΐου 2008 γράφει: «Σας κάνουμε γνωστό ότι δόθηκε στον Ο.Α.Ε.Δ. το δικαίωμα λειτουργίας Β΄ Κύκλου Σπουδών κατά το σχολικό έτος 2008-2009.» 
    Λίγο μετά, στις 25/9/2008, ο Προϊστάμενος Διεύθυνσης Εκπαίδευσης κ. Νίκος Νικολόπουλος γράφει: «Δεν εγκρίθηκε η επαναλειτουργία του Β΄ Κύκλου Σπουδών».
    (Στο σημείο αυτό ο Βουλευτής κ. Έκτορας Νασιώκας αταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Δεν ξέρετε τι σας γίνεται! Παγιδεύσατε τον κόσμο! Παγιδεύσατε χιλιάδες νέους. Διαλύσατε ένα θεσμό. «Δεν γνωρίζει η δεξιά σας τι ποιεί η αριστερά σας»! Τελικά, τι γίνεται; Θα δώσετε ή δεν θα δώσετε σε αυτούς τους ανθρώπους τη δυνατότητα στη διέξοδο; Θα τους ξαναστείλετε στην ΕΠΑ.Σ. να ξανασπουδάσουν άλλα δύο χρόνια, για να ξαναπάρουν το ίδιο πτυχίο, που εν τω μεταξύ το έχουν πάρει, και να μην μπορούν να εργασθούν πουθενά; 
    Και καλά όλα αυτά, αλλά γιατί αλήθεια το Ινστιτούτο Επαγγελματικής Κατάρτισης, που το ξαναπήρατε από την «ΚΑΤΑΡΤΙΣΗ Α.Ε.» στον Ο.Α.Ε.Δ., δεν το λειτουργείτε δύο χρόνια; Αυτό είναι σκάνδαλο πρώτου μεγέθους! Γιατί; 
    Γιατί, πρώτον, στερείτε τα φτωχά παιδιά και όλους αυτούς που έχουν ανάγκη από μία εκπαίδευση και την ελληνική οικονομία από δυνατότητες και δεξιότητες που τις έχει ανάγκη, για να προχωρήσει; Αλλά πριμοδοτείτε, δυστυχώς, ιδιωτικά Ι.Ε.Κ. Έχετε το δικαίωμα να το κάνετε αυτό, κύριε Υφυπουργέ; Σας εξέλεξε ο ελληνικός λαός, για να στηρίζετε τα ιδιωτικά Ι.Ε.Κ. ή για να στηρίζετε το δημόσιο; 
    Αλώσατε τον ΟΑΕΔ και τον διαλύσατε! Δυστυχώς, τον καταντήσατε αμαρτωλό ΟΑΕΔ. Από εργαλείο που έπρεπε να δίνει διέξοδο και στήριξη στους ανθρώπους που έχουν ανάγκη τον κάνατε ρουσφετολογικό εργαλείο στήριξης της Κυβέρνησης σας. Ε, λοιπόν, να ξέρετε ότι αυτό δεν θα σας βγει σε καλό!
    Ευχαριστώ πολύ. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ. 
    Το λόγο έχει ο κ. Βασίλης Κεγκέρογλου. 
    ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κυρία Πρόεδρε. 
    Κυρία Υπουργέ, αγαπητοί συνάδελφοι, η τεχνική επαγγελματική εκπαίδευση είναι διπλό θύμα της πολιτικής των επιλογών της Κυβέρνησης. Αφ’ ενός οι αλλεπάλληλες μεταρρυθμίσεις δεν άφησαν εκτός το χώρο της παιδείας και αφ’ ετέρου την πολιτική της επανίδρυσης του κράτους. 
    Όσον αφορά το πρώτο θέμα των αλλεπάλληλων μεταρρυθμίσεων. Μέσα σε πολύ σύντομο χρόνο, μέσα σε λίγες μέρες, είχε έρθει τότε το νομοσχέδιο για την κατάργηση των ΤΕΕ και την ίδρυση των ΕΠΑΛ και ΕΠΑΣ, χωρίς καμιά προετοιμασία από την πλευρά του Υπουργείου. Τότε είχαμε προειδοποιήσει ότι πραγματικά, αυτή η επιλογή δεν αφορά και δεν στοχεύει στο συμφέρον της τεχνικής επαγγελματικής εκπαίδευσης των εκπαιδευομένων και γενικά της παιδείας, αλλά μόνο για την εξυπηρέτηση των ιδιωτών που άρχισαν να οργανώνονται επιχειρηματικά για το χώρο. 
    Αυτό αποδεικνύουν και τα στοιχεία. Μόλις δύο χρόνια μετά έχει μειωθεί κατακόρυφα το μαθητικό δυναμικό που επιλέγει δημόσια ΕΠΑ.Λ. και δημόσιες ΕΠΑΣ. Κατά 33% είναι μειωμένο το δυναμικό, με μία πορεία η οποία πραγματικά είναι αξιοσημείωτη, μετά την αλλαγή που έγινε το 2006. Ιδιαίτερα τα δύο τελευταία χρόνια έχουμε μείωση κατά 35% για το σχολικό έτος 2006-2007 και 33,5% για την τελευταία χρονιά. 
    (Στο σημείο αυτό την Προεδρική Έδρα  καταλαμβάνει ο  ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
    Πού πήγαν αυτοί οι μαθητές; Μήπως σταμάτησαν και επέλεξαν να πάνε σε άλλα επαγγέλματα; Όχι. Οδηγήθηκαν στην ιδιωτική εκπαίδευση. Αυτή ήταν η μεγάλη μεταρρύθμιση που έκαναν. 
    Όμως, όσον αφορά αυτήν καθ’ εαυτήν την πολιτική σας για τα ΕΠΑΛ και ΕΠΑΣ, δημιουργήσατε ΕΠΑ.Σ. δύο ταχυτήτων. Ήδη έχει στοιχειοθετηθεί το θέμα από τους άλλους συναδέλφους. Θα σας αναφέρω μόνο τις μεγάλες διαφορές που υπάρχουν ανάμεσα στις ΕΠΑ.Σ. του Ο.Α.Ε.Δ. του Υπουργού Απασχόλησης και τις ΕΠΑ.Σ. που υπάγονται στο Υπουργείο Παιδείας. 
      Οι ΕΠΑ.Σ. του Ο.Α.Ε.Δ. είναι το «αποπαίδι» της τεχνικής επαγγελματικής εκπαίδευσης και θα έπρεπε εσείς ως Υπουργείο Απασχόλησης να μη δεχθείτε αυτήν την υποβάθμιση η οποία έγινε, γιατί ο κ. Καλός μπορεί να ήταν μακριά από την πραγματικότητα, αλλά υπήρχε ένα Υπουργείο Απασχόλησης το οποίο έπρεπε να μεριμνήσει.  Αντίθετα όχι μόνο συνηγόρησε, αλλά πρόσθεσε και νέα προβλήματα για τις σχολές του Ο.Α.Ε.Δ..
      Έρχομαι τώρα στο θέμα της κομματικής επανίδρυσης το οποίο αποτέλεσε κεντρική επιλογή σας για όλη την εκπαίδευση, για όλους τους χώρους.  Δεν είναι μόνο η κομματική στελέχωση όλης της πυραμίδας της διοίκησης της εκπαίδευσης του Υπουργείου Παιδείας.  Στον Ο.Α.Ε.Δ. τα πράγματα είναι πολύ χειρότερα. Εκεί τα πράγματα που έχουν να κάνουν με τις κομματικές σας επιλογές.  Εκτός από τη μονιμοποίηση των τριακοσίων περίπου με κομματικά καθαρά κριτήρια -και λέω κομματικά καθαρά κριτήρια, γιατί λέτε και ξαναλέτε για την περίοδο 1990-93…
      (Στο σημείο αυτό κτυπάει το κουδούνι λήξης του χρόνου ομιλίας του κ. Βουλευτή)
      Θα πάρω και το χρόνο της δευτερολογίας μου, κύριε Πρόεδρε.
      Εξαιρέθηκαν από την ίδια ρύθμιση -για καθαρά κομματικούς λόγους- όσοι είχαν υπηρετήσει πριν το ’90 και μετά το ’93, εξαιρέθηκαν άνθρωποι οι οποίοι συνεπλήρωναν χρόνο υπηρεσίας πολύ περισσότερο απ’ αυτούς που μονιμοποιήθηκαν.  Και αναφέρω δύο ονόματα ενδεικτικά:  Περισινάκη Αντωνία, Ηράκλειο Κρήτης και Πίτσος Δημήτριος, Ηράκλειο Κρήτης, στον Ο.Α.Ε.Δ. του Ηρακλείου.  Είχαν πολύ περισσότερα χρόνια υπηρεσίας από άλλους συναδέλφους τους που είχαν όμως το γαλάζιο μπόνους της περιόδου 1990-93.  
      Το ίδιο ακριβώς σκηνικό και με τους ωρομίσθιους.  Καταθέτω ερώτηση στην κ. Υπουργό και μιλάω για τις προσλήψεις των ωρομισθίων με κομματικά κριτήρια.  Παραπέμπει την ερώτηση στον Ο.Α.Ε.Δ. και πολύ κυνικά, θα έλεγα, ο διοικητής του Ο.Α.Ε.Δ. κ. Βερναδάκης λέει ότι, ναι, αποτελεί αποκατάσταση διωχθέντων εκπαιδευτικών, λέει ότι εξαιρέθηκαν αυτοί και από τη μονιμοποίηση του 2190 με μόνη αιτιολογία ότι υπηρέτησαν ως εκπαιδευτικοί την περίοδο 1990-93.
      Έρχομαι τώρα σε ένα θέμα που αφορά τις μονιμοποιήσεις.  Είπε ο κ. συνάδελφος ότι μονιμοποιήθηκαν σε σχολές υφαντικής και κοπτικής-ραπτικής όσοι δούλευαν.  Και λέω εγώ καλώς, αφού είχαν τις προϋποθέσεις, άσχετα αν επέλεξε το κράτος να καταργήσει αυτές τις σχολές είχαν το δικαίωμα να μονιμοποιηθούν. Όμως θα έπρεπε να φροντίσει το Υπουργείο, ο Ο.Α.Ε.Δ. να τους αλλάξει ειδικότητα ή να τους κάνει μετάταξη ώστε να είναι χρήσιμοι για το δημόσιο. Αντί αυτού επέλεξε έναν άλλο τρόπο.  Ορισμένους, όσοι έχουν τη γαλάζια ταυτότητα, δεν τους καλεί καν να παρουσιάζονται στον Ο.Α.Ε.Δ..  Θα καταθέσω στη Βουλή τη μισθοδοσία καθηγήτριας η οποία υπηρέτησε για χρόνια και προσέφερε υπηρεσίες στο παρελθόν στις σχολές υφαντικής και κοπτικής-ραπτικής η οποία όμως σήμερα δεν πάει στον Ο.Α.Ε.Δ. παρά μόνο για δύο λόγους. Ο ένας λόγος είναι να εισπράξει τη μισθοδοσία -δεν ξέρω αν μπαίνει κατευθείαν ο μισθός στο βιβλιάριό της και απαλλάσσεται και απ’ αυτό το δρομολόγιο- και ο δεύτερος είναι για να ψηφίζει στις εκλογές του συλλόγου και του υπηρεσιακού συμβουλίου, που ήταν αυτό το μήνα.  Ψήφισε τον Ιούνιο για το σύλλογο και τώρα για το υπηρεσιακό συμβούλιο.  Καταθέτω στα πρακτικά το εκκαθαριστικό της.  Είναι μία καλογριά η οποία στο παρελθόν μαζί με άλλη εργαζόταν στη σχολή υφαντικής και προσέφερε στο ίδρυμα σε ένα οργανισμό, σε παιδιά ορφανά τις υπηρεσίες της.  Τους μάθαινε υφαντική, κοπτική και ραπτική και τους έδινε κάποια εφόδια για τη ζωή.  Καταργήσαμε λοιπόν, κακώς αυτή τη σχολή του Ο.Α.Ε.Δ., αλλά η μία εκ των δύο, αυτή που είχε τη γαλάζια ταυτότητα, δεν πάει για να προσφέρει υπηρεσίες στον ΟΑΕΔ παρά μόνο για να πάρει το μηνιάτικο, όπως σας είπα.
      Θεωρώ ότι πρέπει να τερματιστεί αυτή η απαράδεκτη κατάσταση, να γίνει μια απόσπαση, μια μετάταξη, να τη στείλουμε την μοναχή στην αντίστοιχη μητρόπολη ή δεν ξέρω πού αλλού, να πληρώνεται και να εργάζεται αλλά όχι από τον Ο.Α.Ε.Δ. εις βάρης της παιδείας, είς βάρος κάποιας άλλης ειδικότητας.  Γιατί σήμερα χάνονται μαθήματα και διδακτικές ώρες λόγω έλλειψης ωρομίσθιου διδακτικού προσωπικού.  Παραδείγματος χάριν τεχνίτες μηχανών και συστημάτων αυτοκινήτων δεν υπάρχουν για να κάνουν εργαστηριακές ώρες.  Εκεί λοιπόν θα έπρεπε να προσλάβουμε ωρομίσθιους και να φροντίσουμε να έχουμε ακόμα και εμπειροτέχνες, για να μην αφήσουμε τους απόφοιτους χωρίς την απαραίτητη εκπαίδευση, αντί να πληρώνουμε εκπαιδευτικούς χωρίς καν να πατούν στον Οργανισμό για να προσφέρουν έστω διοικητικές υπηρεσίες.  Βέβαια, μπορεί να προσφέρουν άλλες υπηρεσίες με τις «προσευχές», δεκτές, αλλά μέχρις ενός σημείου.
      (Χειροκροτήματα από την πτέρυγα του ΠΑΣΟΚ)
      (Στο σημείο αυτό ο Βουλευτής κ. Κεγκέρογλου καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο της Γραμματείας της Διεύθυνσης Στενογραφίας και Πρακτικών).
      ΠΡΟΕΔΡΕΥΩΝ (Ιωάννης Δραγασάκης):   Κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση αφού πρώτα ξεναγήθηκαν στους χώρους του Μεγάρου της Βουλής τριάντα ένα μαθήτριες και μαθητές και πέντε συνοδοί καθηγητές από το 15ο Γυμνάσιο Λάρισας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Η κυρία Υπουργός έχει το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Κυρίες και κύριοι συνάδελφοι, θα ξεκινήσω λέγοντας ότι οι άνθρωποι που ζουν σε γυάλινα σπίτι δεν πρέπει να πετούν πέτρες.  Και σε ό,τι αφορά τον κομματισμό σας επιστρέφω την κατηγορία γιατί εσείς στο ΠΑΣΟΚ εφηύρατε τον όρο και την πρακτική.
      Με λύπη μου απαντώ σε μία ερώτηση που χαρακτηρίζεται από φανατισμό, ανακρίβεια, στρέβλωση της πραγματικότητας και μία διάθεση ισοπέδωσης του πιο σημαντικού οργανισμού της χώρας στον τομέα της απασχόλησης.
      Ιδιαίτερα στη δύσκολη εποχή που μπήκαμε εξ αιτίας της παγκόσμιας οικονομικής κρίσης έχουμε ανάγκη οργανισμοί όπως ο Ο.Α.Ε.Δ. να αναδειχθούν σε αυτό που πραγματικά είναι:  Ο στενότερος και καλύτερος συνεργάτης για εργαζόμενους και εργοδότες.  Ο σύγχρονος οργανισμός που μπορεί μέσα από τον εκσυγχρονισμό των τελευταίων ετών να πετύχει τη σύζευξη ανέργου με την κατάλληλη θέση εργασίας.  
      Ο Ο.Α.Ε.Δ. που περιγράφετε με όλα αυτά τα μελανά χρώματα, με εκφράσεις που θυμίζουν εποχές κομματικού φανατισμού θεωρώ ότι έχουν εκλείψει προ πολλού και σίγουρα αυτή η Κυβέρνηση δεν υπηρετεί. Δεν υφίσταται καν η εικόνα στην οποία αναφέρεσθε..
      Θέλετε δηλαδή σοβαρά ο Έλληνας πολίτης να συμμεριστεί ότι στην Ελλάδα από το 2004 και μετά ο Ο.Α.Ε.Δ. αντί να αναβαθμιστεί, αποδιοργανώθηκε με στόχο τη δημιουργία εκλογικής πελατείας σε όλα τα επίπεδα λειτουργίας του, όπως αναφέρεσθε στην ερώτηση; Ότι αγνοεί επιδεικτικά τη σημαντική του αποστολή στην αγορά εργασίας και ότι ζημιώνει τους ανέργους;
      Θα ήθελα, επίσης, να πω λοιπόν δύο λόγια πριν να προχωρήσω στα θέματα της τεχνικής εκπαίδευσης και κατάρτισης για την κατά εσάς, «χρυσή δεκαετία» του Ο.Α.Ε.Δ., δηλαδή για τα χρόνια 1994-2003.  Αν ανατρέξουμε πραγματικά στην ιστορία του Οργανισμού θα βλέπαμε πως στην περίοδο αυτή, δηλαδή το 1994-2003 κανείς δεν γνώριζε το πραγματικό μέγεθος των εγγεγραμμένων ανέργων, γιατί ουδέποτε έδινε επίσημα στοιχεία.  Τα προγράμματα απασχόλησης ήταν γενικά και κοινότοπα, δεν είχαν στόχευση και εξειδίκευση και πρόσβαση σ’ αυτά είχαν λίγες μεγάλες επιχειρήσεις. Την περίοδο το 2002 και το 2003 ο Ο.Α.Ε.Δ. των «ονείρων σας», έτσι όπως τον περιγράφετε, τελούσε υπό επιτήρηση από την Ευρωπαϊκή Ένωση λόγω της αδυναμίας του να ανταποκριθεί στις δεσμεύσεις που είχε αναλάβει στη δεύτερη και τρίτη προγραμματική περίοδο. Ήταν ακριβώς αυτή η δεκαετία κατά την οποία οι πολίτες έχασαν την εμπιστοσύνη τους στην αποτελεσματικότητα του Οργανισμού και τώρα είναι η περίοδος που κερδίζουμε το χαμένο έδαφος.
      Επί των ημερών της δικής μας Κυβέρνησης ο Ο.Α.Ε.Δ. απεγκλωβίστηκε από την επιτήρηση και το Δεκέμβριο του 2007 απέσπασε τα συγχαρητήρια εκπροσώπων της Ευρωπαϊκής Επιτροπής για τη σημαντική πρόοδο που έχει επιτελέσει τα τελευταία χρόνια.  Θα απαριθμήσω ενδεικτικά σημαντικά πράγματα που έκανε ο Οργανισμός από το 2004 μέχρι σήμερα.  Με ένα ποιοτικό και στοχευμένο επανασχεδιασμό των ενεργητικών πολιτικών  απασχόλησης προσέφερε περισσότερες από διακόσιες πενήντα χιλιάδες ευκαιρίες απασχόλησης και αυταπασχόλησης σε ανέργους.  Με εβδομήντα διαφορετικά στοχευμένα προγράμματα προνόησε για τους ανέργους που έχουν μεγαλύτερα προβλήματα πρόσβασης στην αγορά εργασίας, όπως γυναίκες, νέους, ανέργους πλησίον της σύνταξης και άτομα που ανήκουν σε ευπαθείς ομάδες, αλλά και με τριάντα ειδικά προγράμματα αναβαθμίστηκαν περιοχές και νομοί της χώρας.
      Ο αναπτυξιακός δυναμισμός που επέδειξε η ελληνική οικονομία αυτά τα τελευταία τέσσερα χρόνια, αλλά και η επιθετική ενεργοποίηση του Ο.Α.Ε.Δ. συνέβαλαν αποτελεσματικά στη μείωση του ποσοστού ανεργίας από το 11,3% που το παραλάβαμε σε πολύ λιγότερο από το 8% σήμερα. 
      Ο Ο.Α.Ε.Δ. βελτίωσε ουσιαστικά την εξυπηρέτηση των πολιτών που απευθύνονται σε αυτόν, απλοποιώντας τις διαδικασίες και θεμελιώνοντας σταδιακά  την ηλεκτρονική διακυβέρνηση. Σήμερα, μέσω της ηλεκτρονικής υποβολής αιτήσεων  στα προγράμματα του Οργανισμού, κάθε επιχείρηση που θέλει να προσλάβει επιδοτούμενο  άνεργο, αλλά και κάθε άνεργος που θέλει να επιχορηγηθεί για τη δημιουργία της δικής μικρής επιχείρησης, μπορεί να υποβάλει ηλεκτρονική αίτηση, χωρίς να χρειάζεται να επισκεφτεί τον Ο.Α.Ε.Δ.. Από τον Οκτώβριο του 2008  μάλιστα, ακόμα και η επιβολή αίτησης για τη χορήγηση του ειδικού εποχιακού βοηθήματος γίνεται με ηλεκτρονικό τρόπο. Με τον ίδιο ηλεκτρονικό και πλέον διαφανή τρόπο γίνεται σήμερα η ηλεκτρονική διαχείριση των προγραμμάτων ενδοεπιχειρησιακής κατάρτισης. Χιλιάδες επιχειρήσεις καταρτίζουν το προσωπικό τους, ενώ όλες οι φάσεις, υποβολής, αξιολόγησης, υλοποίησης, ελέγχου και αποπληρωμής των προγραμμάτων διεξάγονται ηλεκτρονικά, χωρίς να χάνεται ούτε μια ανθρωποώρα.
      Για πρώτη φορά στην ιστορία του Οργανισμού από το 2006 και μετά ο Ο.Α.Ε.Δ. επιχορηγεί νέους επιστήμονες, γιατρούς, δικηγόρους, μηχανικούς, προκειμένου να τους βοηθήσει στα πρώτα βήματα της επιστημονικής καριέρας τους ως νέοι ελεύθερους επαγγελματίες. 
      Δημιουργήσαμε μία νέα γενιά προγραμμάτων απόκτησης εργασιακής προϋπηρεσίας για νεοεισερχόμενους στην αγορά εργασίας. Για πρώτη φορά στην Ελλάδα οι νέοι σε αυτά τα προγράμματα αμείβονται με το μισθό που προβλέπεται από την Εθνική Γενική Συλλογική Σύμβαση Εργασίας και έχουν ασφαλιστική κάλυψη για σύνταξη, ιατροφαρμακευτική περίθαλψη και  επαγγελματικό κίνδυνο. 
      Διασφαλίσαμε για τις εργαζόμενες  μητέρες παροχές ανάλογες με αυτές των ευρωπαϊκών χωρών που προσφέρουν αυξημένη προστασία στη μητρότητα. Καθιερώσαμε την ειδική άδεια μητρότητας έξι μηνών επιπλέον, ενώ για το ίδιο διάστημα χορηγείται από τον Ο.Α.Ε.Δ. μηνιαίο ποσό ίσο με το κατώτατο μισθό, όπως κάθε φορά καθορίζεται με βάση την Εθνική Γενική Συλλογική Σύμβαση, καθώς και αναλογία δώρων εορτών και επιδόματος αδείας. 
      Επιπλέον, ο εργοδότης έχει τη δυνατότητα να αντικαταστήσει προσωρινά την εργαζόμενη μητέρα, προσλαμβάνοντας επιδοτούμενο άνεργο μέσω του Ο.Α.Ε.Δ.. 
      Αυξήσαμε επιπλέον το επίδομα ανεργίας κατά 35%, συνδέοντάς το για πρώτη φορά μετά το 1981 άρρηκτα με το ημερομίσθιο του ανειδίκευτου εργάτη, όπως αυτό συμφωνήθηκε στην Εθνική Συλλογική Σύμβαση Εργασίας. 
      Πιστεύουμε και προωθούμε ενεργητικές πολιτικές απασχόλησης και όχι επιδοματικές πολιτικές. Γιατί αυτές οι πολιτικές είναι που δίνουν μέλλον στους πολίτες, που κάνουν χρήση αυτών των ευεργετημάτων. Σημειωτέον δε, επειδή ακούστηκε στην Αίθουσα οι αγρότες ως κύριο επάγγελμα ουδέποτε εγγράφονταν στον Ο.Α.Ε.Δ.. Εξαιτίας λοιπόν των κακών σας επιδόσεων στη διαχείριση του τομέα της εκπαίδευσης στον Ο.Α.Ε.Δ., αναγκαστήκατε το 2001 να προχωρήσετε στη διάσπαση του Οργανισμού, δημιουργώντας τρεις θυγατρικές εταιρείες, εκ των οποίων η μία ούτε καν λειτούργησε. Τότε είναι που δημιουργήθηκε «η επαγγελματική κατάρτιση», μια από τις τρεις εταιρείες στην οποία εντάχθηκαν τα Κ.Ε.Κ. και τα Ι.Ε.Κ. του Ο.Α.Ε.Δ.. Τότε είχατε προσπαθήσει να εντάξετε και τα Τ.Ε.Ε. δηλαδή να αποκόψετε τον Ο.Α.Ε.Δ. από την εκπαίδευση και την κατάρτιση. 
      Ας έρθουμε τώρα στη δική μας διακυβέρνηση. Η αναβάθμιση της τεχνικής εκπαίδευσης του Ο.Α.Ε.Δ.  μετά το 2004 είναι πραγματικά αξιοπρόσεκτη και αξιοσημείωτη. Συνιστά ουσιαστικά μία δομική μεταρρύθμιση στην επαγγελματική εκπαίδευση και κατάρτιση που προσφέρει ο Ο.Α.Ε.Δ., τόσο στις σχολές μαθητείας του,  όσο και στα ινστιτούτα επαγγελματικής κατάρτισης που εμφανίζονταν πρόσφατα στην εποπτεία του. 
      Στις πενήντα τρεις σχολές μαθητείας του Ο.Α.Ε.Δ. σε όλη την Ελλάδα παρέχονται πλέον σπουδές με πρακτική εξάσκηση των σπουδαστών στο αντικείμενό τους με μισθό, ασφαλιστικά δικαιώματα και προϋπηρεσία. Έχουν εισαχθεί  καινοτόμες μέθοδοι διδασκαλίας με τη χρήση προσομοιωτών, αλλά και των μοναδικών στην Ελλάδα εργαστηρίων εικονικής πραγματικότητας. Και μέσω σαράντα ενός σύγχρονων ειδικοτήτων υψηλής ζήτησης, που προετοιμάζουν τους νέους για τις πραγματικές ανάγκες της αγοράς, εξασφαλίζουν γρήγορη επαγγελματική αποκατάσταση. Ας προχωρήσουμε όμως σε ένα, ένα τα σημεία που θίγει το σκεπτικό της επερώτησης σας. 
      Η αναφορά της επερώτησης ότι από το 2001 τα σχολεία του Ο.Α.Ε.Δ. λειτούργησαν ισότιμα  -Τ.Ε.Ε. β΄ κύκλου  με τα σχολεία του Υπουργείου Παιδείας- είναι ανακριβής. Η λειτουργία του β΄ κύκλου σπουδών στα Τ.Ε.Ε. μαθητείας του Ο.Α.Ε.Δ. ουδέποτε λειτούργησε στο παρελθόν με ισότιμο τρόπο, καθώς οι εγκρίσεις από το Υπουργείο Παιδείας, περιορίζονταν σε σποραδικές ειδικότητες και ορισμένες μόνο δομές-περιοχές για την ίδια ειδικότητα. Αφορούσε δε περίπου 10% του συνολικού αριθμού, αριθμό σπουδαστών εκ των οποίων μόλις 2%, δηλαδή σαράντα σπουδαστές ετησίως επιχειρούσε την πρόσβασή του στην ανώτερη και ανώτατη εκπαίδευση. Σε πολλές περιπτώσεις μάλιστα λειτουργούσαν ειδικότητες και σχολές χωρίς εγκρίσεις ίδρυσης, με σοβαρά προβλήματα ως προς την αναγνώριση των τίτλων. Σε κάθε περίπτωση ήταν επιβεβλημένος ο εξορθολογισμός της τεχνικής εκπαίδευσης του Ο.Α.Ε.Δ. με προσανατολισμό τη δημιουργία καταρτισμένων επαγγελματιών με μεγάλη ζήτηση και απορρόφηση από την αγορά εργασίας. 
      Το ΠΑ.ΣΟ.Κ στηλιτεύει ότι ο αριθμός εισερχόμενων σπουδαστών στις ΕΠΑ.Σ. μαθητείας του Ο.Α.Ε.Δ. είναι ήδη απόφοιτοι λυκείου και τελικά λαμβάνουν τίτλο χαμηλότερου επιπέδου. Αυτό που, όμως, πρέπει να γνωρίζετε δεν είναι ούτε περίεργο ούτε μεμπτό, αλλά είναι και απολύτως ανακριβές αυτό που είπε η κ. Χριστοφιλοπούλου ότι είναι φοιτητές τριάντα πέντε ετών αφού μπορούν να φοιτήσουν στις σχολές αυτές άτομα από δέκα έξι έως εικοσιτριών ετών κυρία συνάδελφε, και αυτό ίσχυε πάντα. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Θα σας φέρω στοιχεία. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Αντίθετα αυτό συνέβαινε πάντοτε καταδεικνύοντας ότι για την ελληνική κοινωνία και τους νέους της χώρας μας η τεχνική εκπαίδευση του Ο.Α.Ε.Δ. δεν συνιστά ακαδημαϊκό τίτλο, αλλά τίτλο ικανότητας που οδηγεί στη γρήγορη επαγγελματική τους αποκατάσταση. Σε κάθε περίπτωση σίγουρα αυτό δεν είναι αποτέλεσμα μιας παραπλανητικής πομπώδους και ακριβής διαφήμισης όπως ισχυρίζεται το ΠΑ.ΣΟ.Κ.. «Σπουδές  με μισθό και προϋπηρεσία». Ποιο είναι το πρόβλημα στο κυρίαρχο αυτό μήνυμα; Αυτό ήταν το σύνθημα της καμπάνιας.
       Σε ό,τι αφορά την κάλυψη των γενικών μαθημάτων σας υπενθυμίζω ότι τα παιδιά έρχονται πλέον στις επαγγελματικές σχολές έχοντας ενδεικτικό της Α΄ Λυκείου, έχοντας καλύψει ένα ακόμη έτος γενικών μαθημάτων και στις ΕΠΑ.Σ. εξειδικεύονται στο επαγγελματικό τους αντικείμενο. 
      Όσον αφορά τη μη αναγνώριση της προϋπηρεσίας των εκπαιδευτικών του Ο.Α.Ε.Δ. από το Υπουργείο Παιδείας, ας μην ξεχνάμε ότι αυτή ήταν μια πρωτοβουλία του ΠΑ.ΣΟ.Κ., η οποία ήδη από το 1998 η οποία επιβεβαιώθηκε ξανά με το ν. 3027/2002 του κ. Ευθυμίου. Η πρόσφατη μετακίνηση της ευθύνης λειτουργίας των Ι.Ε.Κ. από την επαγγελματική κατάρτιση στον Ο.Α.Ε.Δ. αποτελεί πράξη αναγνώρισης της αποτυχίας της περίφημης αναδιοργάνωσης που επιχειρήθηκε το 2001 με το ν. 2956. Προκειμένου να λειτουργήσουν και τα Ι.Ε.Κ. αποτελεσματικά και μάλιστα με όρους και προϋποθέσεις στο πρότυπο των υψηλών προδιαγραφών της μαθητείας  αποφασίστηκε η εισαγωγή σπουδαστών να μετατεθεί μόλις για ένα εξάμηνο τον Ιανουάριο του 2009 και όχι για ένα χρόνο όπως ισχυρίζονται οι επερωτώντες Βουλευτές. 
      Εκείνο, όμως, που συστηματικά αποκρύπτεται είναι ότι ο Ο.Α.Ε.Δ. πήρε δύο σημαντικές πρωτοβουλίες για τα Ι.Ε.Κ. που διαθέτει. 
      Πρώτον, η κατάργηση των διδάκτρων που μέχρι πρότινος κατέβαλαν οι σπουδαστές. Δεύτερον, φέτος για πρώτη φορά προτεραιότητα στην επιλογή όσων ωρομισθίων έχουν οι άνεργοι και οι επιδοτούμενοι με επίδομα ανεργίας αδιόριστοι εκπαιδευτικοί και όχι οι εν ενεργεία δημόσιοι υπάλληλοι, όπως συνέβαινε κατά κόρον στο παρελθόν. 
      Σε ό,τι αφορά το πρόβλημα καθυστέρησης της αποζημίωσης των ωρομίσθιων καθηγητών των Ι.Ε.Κ., αυτό οφειλόταν στις οργανωτικές ανακατατάξεις της ΕΚ.Α.Ε και έχει λυθεί ήδη. 
      Σε ό,τι αφορά το κτήριο του Ο.Α.Ε.Δ.. Οι σχολές του Ο.Α.Ε.Δ. στον Άλιμο και Καλαμάκι απείχαν μόλις πεντακόσια μέτρα δηλαδή μια στάση λεωφορείου. Η μια μάλιστα στεγαζόταν σε κτήριο γραφείων χωρίς προαύλιο κατά παράβαση των στοιχειωδών προδιαγραφών για την επαρκή λειτουργία μια εκπαιδευτικής μονάδας. Τώρα επήλθε σύμπτυξη των δύο μονάδων και σε ό,τι αφορά την προσθήκη των δύο ορόφων στο υφιστάμενο κτήριο γραφείων έγινε, σύμφωνα με τον Γ.Ο.Κ. με τις ίδιες ακριβώς προδιαγραφές και την ποιότητα υλικών  με τα υφιστάμενα. 
      Ο εξοπλισμός και τα έπιπλα μάλιστα δεν είναι τίποτα άλλο από τα έπιπλα που κατασκεύασαν σπουδαστές σχολών του Ο.Α.Ε.Δ. στο πλαίσιο της πρακτικής τους άσκησης. Συνολικό κόστος εξοπλισμού περί τα 2.000 ευρώ. 
      Η τοποθέτηση στελεχών σε θέσεις ευθύνης των κάθε είδους εκπαιδευτικών μονάδων του Ο.Α.Ε.Δ. γίνεται με απόλυτη τήρηση των κείμενων διατάξεων και σε κάθε περίπτωση με συνεκτίμηση των τυπικών και ουσιαστικών προσόντων των υποψηφίων για τις παραπάνω θέσεις.
      Κυρίες και κύριοι συνάδελφοι, με θλίβει βαθιά η έκταση του λαϊκισμού που επιδεικνύετε και μερικές φορές αναρωτιέμαι αν δεν υπάρχει κανένα όριο τελικά στην παραπληροφόρηση.
      Ξέρω ότι αυτό το διάστημα μιλούμε όλοι για την παγκόσμια κρίση και τις επιπτώσεις που θα έχει στην ελληνική οικονομία. Αλλά ακριβώς επειδή η περίοδος είναι δύσκολη, επειδή τα προβλήματα είναι πραγματικά και δεν έχουν δημιουργηθεί εσωτερικά, όπως τη μια μέρα λέτε ότι είναι εσωτερική η κρίση, την άλλη μέρα λέτε ότι είναι παγκόσμια η κρίση, ούτε και εσείς δεν έχετε αποφασίσει πώς θέλετε να χαρακτηρίσετε την κρίση. Η κρίση είναι υπαρκτή σε παγκόσμιο επίπεδο. Είναι πρωτοφανές αυτό που συμβαίνει παντού. Αλλά ακριβώς επειδή το πρόβλημα είναι τεράστιο, θέλει μια σοβαρή αντιμετώπιση όλων των θεμάτων. Εγώ θα έλεγα ότι σ’ αυτήν την περίοδο θα έπρεπε όλοι να βάλουν το λαϊκισμό στο συρτάρι. Μακάρι να τον κλείδωναν για πάντα και να πέταγαν και το κλειδί.  Πολύ καλύτερο θα ήταν για την Ελλάδα, διότι αυτή η Ελλάδα που παρουσιάζεται εδώ από την πλευρά του ΠΑ.ΣΟ.Κ., δεν είναι η Ελλάδα που γνωρίζω, δεν είναι η Ελλάδα που ονειρεύομαι και δεν είναι η Ελλάδα στην οποία θα επιθυμούσα ποτέ να ζήσω. 
      Αυτά που λέτε δεν συμβαίνουν και προσβάλλουν τη νοημοσύνη του μέσου ανθρώπου. Και ο πολίτης σ’ αυτήν τη δύσκολη συγκυρία θέλει σοβαρούς ανθρώπους, ανθρώπους που ξέρει ότι θα μπορέσουν να αντιμετωπίσουν τα πράγματα με ψυχραιμία και λογική. Και πιστεύω ότι οι άνθρωποι που μπορούν να το κάνουν αυτό, αυτοί θα εκτιμηθούν αυτήν τη στιγμή από τους  Έλληνες πολίτες. Διότι όπως είπαμε και πάλι, δεν έχει νόημα να προσπαθούμε να λέμε στους πολίτες, χωρίς να έχουμε ιδέα για το πώς ακριβώς θα είναι οι επιπτώσεις τελικά στην ελληνική οικονομία, ότι θα εκτιναχθεί η ανεργία στα ύψη, ότι θα καταστραφεί η ελληνική οικονομία. Διότι ποιος είναι ο στόχος; Ο πανικός; Ο αποσυντονισμός όλου του κράτους; 
      Κυρία Χριστοφιλοπούλου, σας παρακαλώ να μην γελάτε, γιατί σας θεωρώ σοβαρό άνθρωπο. Μη με βάζετε να σας κατατάξω σε άλλη κατηγορία. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν γελάω με σας αλλά με αυτά που λέτε.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Εντάξει, να ξέρω τουλάχιστον. Γιατί δεν μπορώ να φανταστώ ότι η αγωνία μου για το τι θα συμβεί στη χώρα μου είναι αντικείμενο γέλωτος. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Να μας πείτε τι θα κάνετε. 
      ΠΡΟΕΔΡΕΥΩΝ (Ιωάννης Δραγασάκης): Κυρία συνάδελφε, αν η κ. Υπουργός θέλει διακοπές….
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία Χριστοφιλοπούλου, σας άκουσα προσεχτικά και δεν σας προσέβαλα ούτε χαρακτήρισα τις υπερβολές που είπατε. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν μπορεί να φταίει το ΠΑ.ΣΟ.Κ. για όλα. 
      ΠΡΟΕΔΡΕΥΩΝ (Ιωάννης Δραγασάκης): Δεν υπάρχει δυνατότητα διακοπής με αυτόν τον τρόπο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Να μας πει τι θα κάνουν όχι να ακούμε μόνον κρίσεις και επικρίσεις και τίποτα άλλο. 
      ΠΡΟΕΔΡΕΥΩΝ (Ιωάννης Δραγασάκης): Είναι  δικαίωμά της να πει αυτό που θέλει στο χρόνο που έχει και εσείς να απαντήσετε μετά. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Διαβάστε τα Πρακτικά και θα δείτε τι έχει γίνει, κυρία Χριστοφιλοπούλου. Δεν χρειάζεται να σας πω τι θα γίνει. Έχουν ήδη όλα γίνει. 
      Σας ευχαριστώ. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πείτε τι θα κάνετε γιατί σας ακούει και ο κόσμος. Πείτε τι θα γίνει. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε την κ. Υφυπουργό. 
      Το λόγο έχει ο κ. Παπουτσής, ο Κοινοβουλευτικός Εκπρόσωπος του ΠΑ.ΣΟ.Κ., για δώδεκα λεπτά.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, όπως αντιληφθήκατε από την ομιλία της κ. Υπουργού, όλα έχουν γίνει για την αντιμετώπιση της ανεργίας, όμως, ανεργία δεν υπάρχει στη χώρα. Όλα έχουν γίνει για τη λειτουργία του Ο.Α.Ε.Δ., όμως ο Ο.Α.Ε.Δ. είναι στο καλύτερο στάδιο της λειτουργίας του από την ίδρυσή του μέχρι σήμερα. Επιπλέον, αν τυχόν δεν έχει πάει κάτι καλά, αυτό οφείλεται είτε στο ΠΑ.ΣΟ.Κ., είτε στη διεθνή κρίση. Αυτό ακούσαμε και αυτό καταλάβαμε. 
      Ας  πάρουμε, λοιπόν, τα πράγματα με τη σειρά τους για να δούμε και το πολιτικό αποτέλεσμα της άσκησης της κυβερνητικής πολιτικής της Νέας Δημοκρατίας. 
      Είναι ψέματα ότι χρησιμοποιήσατε τον Ο.Α.Ε.Δ. αποκλειστικά και μόνο για να κλείσετε το στόμα σε χιλιάδες γαλάζια παιδιά στα οποία είχατε τάξει προεκλογικά δουλειά πριν από το 2004; 
      Είναι ψέμα ότι χρησιμοποιήσατε τον Ο.Α.Ε.Δ. για την αποκατάσταση πολλών συνδικαλιστών της Νέας Δημοκρατίας που δραστηριοποιήθηκαν στο χώρο; 
      Είναι ψέμα ότι ο περίφημος εκσυγχρονισμός και η αναδιοργάνωση του Ο.Α.Ε.Δ. είχε έναν και μοναδικό στόχο, το πώς θα αποκατασταθούν οι εργασιακές σχέσεις των συνδικαλιστών και των μελών της Νέας Δημοκρατίας, των αρεστών της Νέας Δημοκρατίας; 
      Θέλετε να δούμε ποιες είναι οι πολιτικές επιπτώσεις των αποτελεσμάτων της εφαρμοσμένης πολιτικής την οποία ακολουθήσατε; Τι καταφέρατε να κάνετε; Πέρα από το γεγονός ότι αποδεχθήκατε τη λογική των γενιάς των επτακοσίων ευρώ, όπου για τους υποψιασμένους είναι στην πραγματικότητα το όριο στο οποίο θα πρέπει να είναι ευχαριστημένοι όσοι εργάζονται αμειβόμενοι με επτακόσια ευρώ, εσείς τι κάνατε; Δημιουργήσατε και μια άλλη γενιά, τη γενιά των πεντακοσίων ευρώ, δηλαδή αυτών οι οποίοι αμείβονται από τον Ο.Α.Ε.Δ., αυτοί που είναι ανασφάλιστοι. Είναι η γενιά των «γαλάζιων παιδιών» που αποκαταστάθηκαν από το 2004 μέχρι σήμερα, πουλώντας ελπίδα, έχοντας την προσδοκία της εξεύρεσης μιας μόνιμης δουλειάς για αργότερα.  
      Όμως, στην πραγματικότητα όλα αυτά τα χρόνια αυτό το οποίο διαπιστώνουν οι ίδιοι και οι οικογένειές τους είναι ότι απλώς παραμένουν όμηροι της Κυβέρνησης του κυρίου Καραμανλή, σε μια εργασία χωρίς μέλλον και χωρίς ασφάλιση μέσω των Προγραμμάτων «STAGE» του Ο.Α.Ε.Δ..
      Η αλήθεια είναι και αυτό το βλέπει όλος ο κόσμος ότι επιδεικνύετε αδιαφορία για το κεντρικό θέμα. Ποιο είναι το κεντρικό θέμα; Είναι αυτό που δεν σας νοιάζει, είναι το μέλλον των νέων ανθρώπων. Είναι πλήρης η αδιαφορία σας. Και επιπλέον όλοι αντιλαμβάνονται ότι εκμεταλλεύεστε την αγωνία των νέων παιδιών και βεβαίως και των οικογενειών τους. Και την εκμεταλλεύεστε προσδοκώντας πολιτικά οφέλη. Και, επιπλέον, δεν είναι ότι εκμεταλλεύεστε την αγωνία των νέων ανθρώπων και των νέων οικογενειών τους αλλά τι κάνετε με την πολιτική σας; Με  την πολιτική της Κυβέρνησής σας σε όλους τους τομείς, στην πραγματικότητα οδηγείτε στην ανασφάλεια ολοένα και μεγαλύτερο αριθμό πολιτών. Κάθε εβδομάδα υπάρχει ένα νομοσχέδιο, για την ακρίβεια όποτε υπάρχει νομοσχέδιο εδώ στη Βουλή των Ελλήνων, κάποιο κοινωνικό τμήμα, κάποιο τμήμα της κοινωνίας μας, θίγεται.
      Την προηγούμενη εβδομάδα συζητούσαμε για την Ολυμπιακή Αεροπορία και ήταν προφανές μέσα από τη συζήτηση, ότι με τις εξελίξεις στην Ολυμπιακή, με το ξεπούλημα της Ολυμπιακής, δημιουργείται νέα στρατιά ανέργων και μάλιστα μεγάλης ηλικίας, όχι μόνο νέων ανθρώπων. 
      Αλλά μπαίνουμε σε αυτά, κύριε Υφυπουργέ, για ποιο λόγο; Διότι τελικά είναι θέμα πολιτικών επιλογών το ποια ακριβώς είναι η κατεύθυνση την οποία ακολουθεί η Κυβέρνηση, ιδιαίτερα στα ζητήματα της απασχόλησης. Και είμαι απόλυτα βέβαιος, τουλάχιστον αυτό αντιλαμβάνομαι από την επαφή μας με τον κόσμο και όχι μόνο εγώ αλλά όλοι οι συνάδελφοι και όχι μόνο του ΠΑ.ΣΟ.Κ. και της Αντιπολίτευσης, είμαι απολύτως βέβαιος ότι το αντιλαμβάνονται και οι συνάδελφοι οι δικοί σας και οι συνάδελφοι της Νέας Δημοκρατίας το αντιλαμβάνονται, ότι όλος ο ελληνικός λαός πλέον είναι πεπεισμένος. Και είναι πεπεισμένος ότι οι πολιτικές επιλογές της Νέας Δημοκρατίας, οι πολιτικές επιλογές του κ. Καραμανλή και της Κυβέρνησής του δεν έχουν να προσφέρουν καμμία απολύτως ελπίδα. 
      Αποτύχατε, κυρία Υφυπουργέ. Αποτύχατε, κυρίες και κύριοι συνάδελφοι, της Νέας Δημοκρατίας. Αντιληφθείτε το, πάρτε τα μέτρα σας. Και στην πραγματικότητα έχετε να ακολουθήσετε το δρόμο τον οποίο επιλέξατε να ακολουθήσετε. Είναι μονόδρομος. Είναι μονόδρομος για την παράταξή σας είναι ο δρόμος της εξόδου από την εξουσία της χώρας. Ακολουθήστε τον όσο το δυνατόν πιο γρήγορα για το καλό της χώρας και επιτρέψτε μου να πω και της παράταξής σας. 
      Ας δούμε, λοιπόν, τι έχει κάνει η Κυβέρνηση πιο συγκεκριμένα τα τελευταία δύο χρόνια για την ανεργία και για την πολιτική απασχόλησης, γιατί φαίνεται ότι οι προεκλογικοί λόγοι του κ. Καραμανλή δημιούργησαν μεγάλες προσδοκίες αλλά οι πράξεις σας επί πέντε χρόνια δημιουργούν αναξιοπιστία και ανασφάλεια σε ολόκληρη την κοινωνία και το πολιτικό σύστημα ταυτόχρονα.
      Στα χρόνια της Νέας Δημοκρατίας τι είδαμε; Είδαμε παραβίαση της εργασιακής νομοθεσίας. Είδαμε αύξηση της μαύρης εργασίας. Είδαμε φοροελαφρύνσεις για τις μεγάλες επιχειρήσεις. Είδαμε μείωση του εισοδήματος των εργαζομένων. Είδαμε τη διάλυση της επιθεώρησης εργασίας. Είδαμε τη διευθέτηση του χρόνου εργασίας με διευθυντικό δικαίωμα, χωρίς δηλαδή τη συναίνεση των εργαζομένων, ένα μέτρο διευθυντικού αυταρχισμού. Είδαμε να ενθαρρύνεται και να εντείνεται η ασυδοσία των εργοδοτών. Είδαμε οι αλλαγές στις εργασιακές σχέσεις να προβάλλονται σαν τη μοναδική λύση στο πρόβλημα της ανταγωνιστικότητας των επιχειρήσεων και σαν συμβολή στην αύξηση της απασχόλησης.
      Εκείνο που δεν είδαμε είναι αυτό που είχατε υποσχεθεί. Τις επενδύσεις που θα οδηγούσαν σε νέες θέσεις εργασίας. Όπως επίσης δεν είδαμε αυτό που είχατε επίσης υποσχεθεί, την αύξηση των επιδομάτων ανεργίας, τα οποία είναι πράγματι πολύ χαμηλά στη χώρα μας. Όπως επίσης εκείνο που δεν είδαμε ήταν η πλήρης αξιοποίηση των πόρων του κοινοτικού πλαισίου στήριξης που είχατε ξανά υποσχεθεί, όπως και σε όλους τους τομείς βεβαίως.  
      Τι έκανε, λοιπόν, η Κυβέρνηση για να στηρίξει το νέο άνεργο; Τίποτα απολύτως. Τι κάνατε με τις επιδοτήσεις για νέες θέσεις εργασίας; Τι έχετε κάνει στον Ο.Α.Ε.Δ.; Και πώς βοηθάει ο Ο.Α.Ε.Δ. να βρουν δουλειά οι νέοι; 
      Εσείς, αντί να καταστήσετε τον Ο.Α.Ε.Δ. ως το βασικό πυλώνα, το βασικό δίαυλο, αν θέλετε, στην αγορά εργασίας έτσι ώστε να βοηθήσετε τους νέους ανθρώπους να βρούνε δουλειά, τι κάνατε; Μετατρέψατε τον Ο.Α.Ε.Δ. σε εργασιακό εργολάβο του δημοσίου, σε εργαλείο ρουσφετολογικών προσλήψεων με αδιαφανείς, με στημένες και παράτυπες διαδικασίες. 
      Πέντε χρόνια οι συνάδελφοι Βουλευτές του ΠΑ.ΣΟ.Κ., αλλά είμαι απόλυτα βέβαιος και άλλοι συνάδελφοι της Αντιπολίτευσης, εγκαλούμε και ελέγχουμε την Κυβέρνηση επ’ αυτού ακριβώς. Αλλά απαντήσεις δεν παίρνουμε. Ακούμε ωραία λόγια, ωραίες διακηρύξεις, καταγγελτικό λόγο, βέβαια οξύ για το παρελθόν για την προ του 2004 περίοδο, αλλά απαντήσεις επί των συγκεκριμένων δεν έχουμε. 
      Ερώτημα: είναι ψέμα ότι ένας στους πέντε νέους σήμερα στην Ελλάδα μέχρι την ηλικία των είκοσι εννέα ετών θέλει να δουλέψει και δεν βρίσκει δουλειά; Είναι ψέμα ότι ένας στους δύο ανέργους είναι νέοι κάτω των είκοσι εννέα ετών; Πόσοι είναι αυτοί; Πάνω από διακόσιες χιλιάδες άτομα. 
      Πού βρίσκετε εσείς τα ποσοστά της ανεργίας, ότι όλα αυτά μειώνονται; Μάλιστα σε μία προηγούμενη συζήτηση, πάλι για την απασχόληση και πάλι για την ανεργία, ακούσαμε –δεν θυμάμαι αν ήσασταν εσείς εδώ ή η κ. Πετραλιά- που κάνατε μία ανακοίνωση –η Κυβέρνηση έκανε την ανακοίνωση- ότι υπήρχε μείωση του ποσοστού ανεργίας στο Νομό Φθιώτιδας. Σε ένα νομό που μόλις είχα επισκεφθεί την προηγούμενη μέρα, όπου ήταν όλοι οι φορείς της πόλης, όλοι οι φορείς του νομού στα κάγκελα, για να χρησιμοποιήσω μια απλή έκφραση της καθημερινότητας, επειδή ακριβώς η ανεργία αυξάνεται και επειδή κάθε ελληνική οικογένεια αισθάνεται την πίεση μέσα στο σπίτι της. 
      Δεκάδες χιλιάδες νέοι σήμερα κάτω των εικοσιτεσσάρων ετών, έχουν χάσει τη δουλειά τους. Και όχι  μόνο έχουν χάσει τη δουλειά τους, αλλά έχουν χάσει και την ελπίδα τους και την εμπιστοσύνη τους στον Ο.Α.Ε.Δ.. Δεν εγγράφονται πλέον στους καταλόγους του Ο.Α.Ε.Δ.. Και αυτοί οι νέοι πλέον δεν εγγράφονται φυσικά, δεν υπολογίζονται στην ανεργία. Και βεβαίως, η πραγματικότητα ποια είναι; Το γεγονός ότι δεν εγγράφονται και πιστοποιείται η έλλειψη εμπιστοσύνης στο σύστημα, στον Ο.Α.Ε.Δ., στο κράτος, στην πολιτεία, αυτό παράγει και πολιτικά αποτελέσματα. Διότι είναι η έκφραση, η εκδήλωση μιας πλήρους αποστροφής προς το δημόσιο, προς την πολιτεία. Αυτός ο κόσμος αποτραβιέται από την κοινωνία, οδηγείται στο περιθώριο και αυτό σημαίνει πολλά για τη σημερινή κοινωνία. 
      Βεβαίως υπάρχουν δυνατότητες. Βεβαίως υπάρχουν τρόποι για να προχωρήσουμε μπροστά. 
      Εμείς, το ΠΑ.ΣΟ.Κ., εγγυόμαστε οι δομές κατάρτισης του Υπουργείου Απασχόλησης να συνδεθούν, στενά με τις δομές εκπαίδευσης του Υπουργείου Παιδείας. Εμάς ο στόχος μας είναι μια πολιτεία που δεν θα έρχεται εκ των  υστέρων για να δώσει επιδόματα αλλά μια πολιτεία που θα δίνει εκ των προτέρων δυνατότητες σε όλους, σε όλους τους νέους ανθρώπους. 
      Εμείς θέλουμε στην επόμενη κυβέρνηση του ΠΑ.ΣΟ.Κ. να κριθούμε από την ικανότητά μας να δημιουργήσουμε συνθήκες για την αύξηση της απασχόλησης, να δώσουμε προοπτική εργασίας στους άνεργους νέους σήμερα. Γιατί για εμάς η ανεργία είναι η πιο ακραία, η πιο άγρια μορφή κοινωνικής αδικίας. 
      Η Νέα Δημοκρατία εξαπάτησε τους νέους και αποδιάρθρωσε την αγορά εργασίας και συνεχίζει την εξαπάτηση. 
      Λυπάμαι, κυρία Υφυπουργέ, αλλά δεν απαντήσατε στις αιτιάσεις των συναδέλφων του ΠΑ.ΣΟ.Κ., οι οποίοι αναφέρθηκαν στο γεγονός ότι εξαπατήσατε τεσσερισήμισι χιλιάδες μαθητές αυτή την περίοδο και τις οικογένειές τους, οι οποίοι ενεγράφησαν για κάτι το οποίο δεν έχει αντίκρυσμα. Και έχασαν δύο χρόνια από τη ζωή τους. 
      Εμείς θέλουμε να εγγυηθούμε το δικαίωμα στην κατάρτιση των νέων. Θέλουμε την πλήρη κατοχύρωση του δικαιώματος των ανέργων για κατάρτιση και επανακατάρτιση, για να έχουν συνεχώς ελπίδα ότι θα επανενταχθούν στην αγορά εργασίας. 
      Εμείς θέλουμε να επενδύσουμε στους νέους, στους εργαζόμενους και ταυτόχρονα να παρακινήσουμε τον επιχειρηματικό κόσμο να επενδύσει και αυτός. Γι’ αυτό και καλέσαμε και καλούμε πάντοτε -ακόμη και σήμερα το πρωί, όπου είχαμε μία σύσκεψη με τους κοινωνικούς εταίρους για την αντιμετώπιση της κρίσης με την προεδρία του κ. Παπανδρέου- τους κοινωνικούς εταίρους και τις επιχειρήσεις να επενδύσουν στην κατάρτιση των νέων ανθρώπων, να πάρουν πρωτοβουλίες. Και εμείς θέλουμε να αναλάβουν όλοι και ο Ο.Α.Ε.Δ. και το ΛΑΕΚ στο πλαίσιο μίας τριμερούς συμμετοχής μαζί με τους επιχειρηματίες, την ευθύνη της κατάρτισης. Να σχεδιάσουμε μαζί τους τα προγράμματα απασχόλησης και να αντιμετωπίσουμε επίσης τις εργασιακές επιπτώσεις των βιομηχανικών και παραγωγικών αναδιαρθρώσεων σε κάθε κλάδο και σε κάθε περιοχή της χώρας μας. 
      Η αλήθεια είναι ότι η κρίση έρχεται. Η αλήθεια είναι ότι η Νέα Δημοκρατία δεν μπορεί να καλυφθεί ούτε μπορεί να βρει άλλοθι από την κρίση που έρχεται στην Ελλάδα. 
      Για την ακρίβεια, επιτρέψτε μου να πω, ότι ανησυχώ πάρα πολύ, εάν έρθει η κρίση και συνεχίσει να είναι η Νέα Δημοκρατία στην Κυβέρνηση. Ειλικρινά, ανησυχώ πάρα πολύ για τον τρόπο με τον οποίο βλέπουμε ότι διαχειρίζεται την κυβερνητική εξουσία. 
      Στις σημερινές ανοιχτές αγορές δεν μπορούμε να προστατεύσουμε τις θέσεις εργασίας. Αυτό είναι αλήθεια και πρέπει να το πούμε στον κόσμο. Αλλά είναι ζήτημα πολιτικής βούλησης. Και εμείς στο ΠΑ.ΣΟ.Κ. έχουμε την πολιτική βούληση να προστατεύσουμε τους ανέργους και να τους δώσουμε και πάλι προοπτική, με εξατομικευμένη στήριξη του ανέργου, που του επιτρέπει να επανενταχθεί στην αγορά εργασίας, δίνοντας επιλογές, δίνοντας κατάρτιση, δίνοντας κίνητρα στις επιχειρήσεις, δίνοντας επιδοτήσεις για επιχειρηματικές πρωτοβουλίες και βεβαίως για την αυτοαπασχόληση των ανέργων. 
      Σε κάθε περίπτωση είναι αλήθεια ότι η εποχή μας χρειάζεται θετικές και δημιουργικές προτάσεις. Και εάν οι συνάδελφοι του ΠΑ.ΣΟ.Κ. και εγώ, κυρία Υφυπουργέ, σηκώσαμε λίγο τους τόνους, είναι γιατί η αγωνία μας είναι πραγματικά μεγάλη, γιατί εκείνο που μας ενδιαφέρει στον ευαίσθητο χώρο της εργασίας και ιδιαίτερα στο ευαίσθητο τμήμα του πληθυσμού μας, που είναι οι νέοι άνθρωποι, εκείνο που μας χρειάζεται είναι να κερδίζουμε καθημερινά αξιοπιστία. Και εμάς μας ενδιαφέρει είτε είμαστε στην Αντιπολίτευση σήμερα, είτε αύριο στην κυβέρνηση, σ΄ αυτόν το χώρο να κερδίζουμε συνεχώς αξιοπιστία με τις πράξεις μας και τους λόγους μας και δεν μπορούμε να δεχθούμε η Κυβέρνηση να μην απαντά στο κεντρικό ερώτημα: γιατί επί πέντε χρόνια εξαπατά τους νέους ανθρώπους και τους καθηλώνει σε ένα καθεστώς ομηρίας, όπως αυτό το οποίο βλέπουμε σήμερα; 
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κ. Παπουτσή. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Γιαννέλλης-Θεοδοσιάδης για έξι λεπτά. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, δεν θα αποφύγω τον πειρασμό να εκφράσω ορισμένες σκέψεις και απόψεις αναφορικά με τα όσα ακούστηκαν προηγουμένως από κάποιους συναδέλφους του ΠΑ.ΣΟ.Κ.
      Συγκράτησα αυτό που είπατε κυρία Χριστοφιλοπούλου ότι η κρίση είναι καθαρά ελληνική. Επιτρέψτε μου να πω ότι αυτό μου δίνει την αίσθηση –και σε πολλούς πολίτες δίνει την ίδια αίσθηση- ότι κάποιοι Βουλευτές του ελληνικού κοινοβουλίου δεν παρακολουθούν τα οικονομικά δρώμενα στην Ευρώπη και την παγκόσμια οικονομία. 
      Μιλήσατε για καθαρά ελληνική κρίση. Αυτό είπατε προηγουμένως. Δεν ακούσατε ή δεν διαβάσατε ποτέ τον τελευταίο καιρό ότι στην ισχυρότερη οικονομία του πλανήτη στης Ηνωμένες Πολιτείες της Αμερικής σήμερα ένα εκατομμύριο οικογένειες δεν έχουν σπίτι, διότι δεν μπόρεσαν να ξεπληρώσουν τα δάνειά τους; Δεν έχετε ακούσει ότι γκρεμίστηκαν οικονομικοί τραπεζικοί κολοσσοί, επειδή δεν μπόρεσαν να ανταποκριθούν στις υποχρεώσεις τους; Δεν έχετε δει τις αγωνιώδεις προσπάθειες του οικονομικού επιτελείου του Αμερικανού Προέδρου να σωθεί το χρηματοοικονομικό σύστημα; Δεν έχετε αντιληφθεί ή δεν έχετε διαβάσει επιτέλους ότι η οικονομία ενός ελεύθερου κράτους, της Ισλανδίας, έχει καταρρεύσει; Αυτό είναι πρωτόγνωρο. Δεν κατάφερε ούτε η Τουρκία, όταν είχε 80% πληθωρισμό το χρόνο, να καταρρεύσει την οικονομία της. Την έσωσε. Και η Ισλανδία, ένα ανεπτυγμένο κράτος, με πλουτοπαραγωγικές πηγές, σήμερα βρίσκεται υπό κατάρρευση. Δεν έχετε ακούσει το τι συμβαίνει στην Αγγλία, στη Γαλλία, στη Γερμανία, όπου προχθές, οι ηγέτες των είκοσι επτά βρέθηκαν για να αντιμετωπίσουν το πρόβλημα αυτό; Δεν ξέρετε ότι στη Γερμανία οι υπάλληλοι της Μερσεντές, οι οποίοι εκδιώκονται διότι δεν μπορούν να τους κρατήσουν οι εκπρόσωποι της εταιρείας, απολύονται και βγαίνουν στο δρόμο; 
      Αυτό τι μας κάνει να καταλάβουμε; Ότι η  κρίση είναι κάτι που συμβαίνει, που το βιώνουμε κάπου μόνο στην Ελλάδα; 
      Εγώ περίμενα να είστε εσείς του ΠΑ.ΣΟ.Κ. περισσότερο ειλικρινείς, να πείτε την πραγματικότητα, ότι αυτό είναι μία οικονομική κρίση που έπληξε περισσότερο την Ελλάδα. Αυτό θα το δεχόμουν ως μία πραγματικότητα. 
      Αλλά θα σας πω τούτο: είπε ο κ. Γρηγοράκος και το σημείωσα –και πολύ σωστά το είπατε- ότι η ανάπτυξη θα περιοριστεί από το 3% που προβλεπόταν στο 2,5%. 
      Ναι, κύριε Γρηγοράκο, έτσι είναι. Σωστά το λέτε. Κι αν το άκουγα και από τους άλλους συναδέλφους σας αυτό, θα έλεγα ότι είναι μία πραγματικότητα. Όμως, δεν είπατε και κάτι άλλο. ότι στο μέσο όρο των χωρών της Ευρωζώνης η ανάπτυξη είναι πολύ μικρότερη σε σχέση με την Ελλάδα. Είπατε βέβαια ότι η ανεργία από το 7,3% θα πάει στο 8% κι αυτό είναι πολύ σωστό. 
      Δεν είπατε, όμως, ότι και πάλι στις χώρες της Ευρωζώνης θα είναι μεγαλύτερη η αύξηση της ανεργίας και ότι καταφέραμε από το 11% να το πάμε στο 7%. Αυτό σημαίνει ότι η οικονομία της Ελλάδας είναι θωρακισμένη. Δεν είναι στο επίπεδο που θα θέλαμε όλοι, αλλά κρατά σε σχέση με άλλες ευρωπαϊκές χώρες και δεν πρέπει να σπέρνουμε τον πανικό.
      Είπατε και κάτι άλλο. Είπατε ότι δεν θα μπορούσε από αυτά τα 28.000.000.000 να δώσει και κάτι στις τάξεις που πάσχουν, στους χαμηλόμισθους, στους μικροσυνταξιούχους	; Σωστό είναι αυτό που λέτε. Όμως, πρακτικά δεν μπορεί να γίνει τουλάχιστον από τα 28.000.000.000. Πρέπει να γίνει αντιληπτό ότι από τα 28.000.000.000 για τα οποία μίλησε η Κυβέρνηση ούτε ένα ευρώ δεν θα βγει από τον κρατικό προϋπολογισμό. Είναι εγγυήσεις, ομόλογα κ.λπ. Μόνον τα 5.000.000.000 –για όσους συμμετείχαν στο σύστημα αυτό- θα ήταν αγορά προνομιούχων μετοχών και από τα οποία θα εισέρρεαν στο ελληνικό ταμείο 500.000.000 το χρόνο. Προνομιούχες μετοχές με 10%. Θα είχε κέρδος από τα 500.000.000. Πρέπει, λοιπόν, να καταλάβουμε τι ακριβώς συμβαίνει. 
      Είπε ο κ. Παπουτσής ότι δημιουργήσαμε τη γενιά των 700 ευρώ για τα «STAGE»  και για τους εργαζόμενους από τον Ο.Α.Ε.Δ.. 
      Κύριε Παπουτσή, πόσα είχατε δώσει μέχρι το 2004; Είχατε δώσει περισσότερα; Ή η οικονομία άντεχε να δώσει περισσότερα; Αντέχουμε να δώσουμε περισσότερα; Δίνατε περισσότερα από 500 ευρώ; Ασφαλώς και δίνουμε πολύ περισσότερα και αυτά είναι μέσα στις αντοχές της οικονομίας για να μειώσει την ανεργία. Συνεπώς όταν απευθυνόμαστε μέσω του Κοινοβουλίου στον ελληνικό λαό και στους συναδέλφους νομίζω ότι πρέπει να βάζουμε τα πράγματα στις σωστές τους διαστάσεις. 
      Σχεδόν όλοι οι συνάδελφοι του ΠΑ.ΣΟ.Κ. μιλήσατε για τον κομματισμό. Είναι κάτι στο οποίο διεκδικείτε την αυθεντία. Εκεί ομολογουμένως η Νέα Δημοκρατία είναι πολιτικό μειράκιο. Αυτά που είχατε καταφέρει τότε που κυβερνούσατε εσείς δεν μπορούμε εμείς να τα καταφέρουμε και δεν μας ενδιαφέρει, διότι εμείς θέλουμε να τους βλέπουμε όλους με το ίδιο πρόσωπο. 
      Θα σας θυμίσω, κυρίες και κύριοι συνάδελφοι του ΠΑ.ΣΟ.Κ., τα περίφημα δεκάμηνα διοικητικής υποστήριξης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό παρακαλώ, κύριε Πρόεδρε.
      Τα θυμάστε τα δεκάμηνα της διοικητικής υποστήριξης του Ο.Α.Ε.Δ., τότε που παραμονές των εκλογών σε κάθε εκλογή μετά το 1994 εγκλωβίζατε τους νέους ανθρώπους, τους δίνατε ελπίδες και αμέσως μετά τις εκλογές έσβηναν τα όνειρα και επέστρεφαν στην προηγούμενή τους θέση οι νέοι; Αλλά είχατε καταφέρει να τους εγκλωβίσετε, είχατε καταφέρει να σας ψηφίσουν. Αυτό γιατί το ξεχνάτε; Έχετε ξεχάσει ότι στο αποκορύφωμα των πειραματισμών που κάνατε τότε που εσείς διοικούσατε τον Ο.Α.Ε.Δ. ότι ετέθη ο Ο.Α.Ε.Δ. υπό καθεστώς επιτήρησης, την περίοδο 2002-2003; Καταφέρατε το ακατόρθωτο. Τον κάνατε να μπει υπό επιτήρηση, τότε που θέλατε να διασπάσετε τον ΟΑΕΔ και τον κάνατε σε τρία κομμάτια. Κάνατε τρεις θυγατρικές εταιρείες εκ των οποίων η μία δεν λειτούργησε ποτέ. 
      Μη μιλάτε, λοιπόν, για κομματισμό. Είναι κρίσιμη η κατάσταση. Ο καθένας θα κάνει την πολιτική του. Σέβομαι τη δική σας την πολιτική. Σεβαστείτε και εσείς τη δική μας πολιτική. Έχετε τις δικές σας προτάσεις. Δεν ακούω όμως προτάσεις. Καμμία πρόταση. Εδώ καίγεται ο κόσμος, καίγεται το σύμπαν και από την Αξιωματική Αντιπολίτευση, εκτός από εξαγγελίες από κάποια φόρα ή από κάπου αλλού, δεν έχω δει να έρθει εδώ στο Κοινοβούλιο επίσημη πρόταση, ώστε να δούμε πώς αντιμετωπίζει η Αξιωματική Αντιπολίτευση το πρόβλημα αυτό. 
      Νομίζω ότι, πράγματι, υπάρχει μία κρίση, πράγματι πολλές οικογένειες, πολλοί συνταξιούχοι θα αντιμετωπίσουν πρόβλημα και γι’ αυτό φροντίζουμε, γι’ αυτό αγωνιούμε και πιστεύω ότι η αγωνία είναι όλων μας και ο καθένας από τη δική του πλευρά θα δει τι μπορεί να κάνει.
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο συνάδελφο.
      Το λόγο έχει ο κ. Πρωτούλης, Κοινοβουλευτικός Εκπρόσωπος του Κομμουνιστικού Κόμματος Ελλάδας, για έξι λεπτά.
      ΙΩΑΝΝΗΣ ΠΡΩΤΟΥΛΗΣ: Κυρίες και κύριοι Βουλευτές, το Κομμουνιστικό Κόμμα Ελλάδας όλο το προηγούμενο διάστημα και μέσα από τη Βουλή με επίκαιρη ερώτηση ανέδειξε την απαράδεκτη κατάσταση που σωρευτικά έχει διαμορφωθεί από τις πολιτικές που υλοποιήθηκαν όλα τα προηγούμενα χρόνια, και από την κυβέρνηση του ΠΑ.ΣΟ.Κ. και από την Κυβέρνηση της Νέας Δημοκρατίας, σε σχέση με τις σχολές μαθητείας του Ο.Α.Ε.Δ. και τα Ι.Ε.Κ. του Ο.Α.Ε.Δ.. 
      Και τις σχολές, από κοινού Νέα Δημοκρατία και ΠΑ.ΣΟ.Κ., τις εντάξατε στο δόγμα επιδότησης της εργασίας και όχι της ανεργίας, που πρακτικά σημαίνει την επιδότηση των εργοδοτών και όχι των ανέργων. Αυτό είναι το δόγμα που ακολουθεί ο Ο.Α.Ε.Δ. και από κοινού έχετε συμφωνήσει. Το δόγμα της ανταγωνιστικότητας και της κερδοφορίας των επιχειρήσεων. Το δόγμα αυτό εφαρμόζει η Κυβέρνηση. 
      Αυτό που συμβαίνει σήμερα στις σχολές το έχει και το ΠΑ.ΣΟ.Κ. στο πρόγραμμά του στα πλαίσια της περιβόητης τετράχρονης ημιανασφάλιστης εργασίας για τους νέους. Με πρόσχημα την απόκτηση εργασιακής εμπειρίας και μαθητείας στην πράξη στήσατε ένα δουλεμπόριο –δεν μπορεί να περιγραφεί αλλιώς- με ανήλικα παιδιά και θεωρητικολογείτε πάνω στη νομιμοποίηση της ανήλικης εργασίας. 
      Αυτό που γίνεται στις σχολές μαθητείας έχει σχέση λιγότερο με επαγγελματική εκπαίδευση και περισσότερο με άγρια εκμετάλλευση. Από το πρώτο εξάμηνο υπογράφεται μία απαράδεκτη σύμβαση μαθητείας ανάμεσα στη σχολή, τον εργοδότη και το μαθητή, που προβλέπει ο μαθητής να απασχολείται για έξι ώρες και να παίρνει από το 50% του ανειδίκευτου εργάτη και σταδιακά να φθάνει στη σύμβαση του ανειδίκευτου εργάτη στο τέλος της σχολής, όταν πια δεν είναι ανειδίκευτος. Υπογράφεται μία σύμβαση που προβλέπεται ο μαθητής να παίρνει μεροκάματο 15,20 ευρώ και από αυτά τα 6 ευρώ τα επιδοτεί ο Ο.Α.Ε.Δ.. Δηλαδή, ο εργοδότης να δίνει 9 ευρώ για να απασχολεί όλη μέρα νέα αγόρια και κορίτσια για λιγότερο απ’ ό,τι θα έδινε για τον καφέ του και την εφημερίδα του.
      Στην πράξη όμως, κύριε Υπουργέ, δεν ισχύει ούτε αυτό…
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Το έχουμε ξανασυζητήσει αυτό. 
      ΙΩΑΝΝΗΣ ΠΡΩΤΟΥΛΗΣ: Στις περιοδείες που πραγματοποιήσαμε στις σχολές όλης της χώρας οι μαθητές μπροστά στους διευθυντές τους κατήγγειλαν ότι δουλεύουν οκτώ, δέκα και παραπάνω ώρες, κάνουν όλες τις δουλειές του ποδαριού, δεν παίρνουν τίποτα παραπάνω παρά μόνο την επιδότηση που δίνει ο Ο.Α.Ε.Δ., δηλαδή τα 6 ευρώ, και τα ένσημα που τους δίνονται για ορισμένους δεν μετρούν ούτε καν για προϋπηρεσία. Οι εργοδότες με το που τελειώνει η μαθητεία απολύουν τους μαθητευόμενους, ξαναπηγαίνουν στη σχολή και παίρνουν άλλους μαθητευόμενους για να κάνουν τη δουλειά τους. 
      Η τρομοκρατία βασιλεύει στους χώρους δουλειάς και με την ανοχή και διευθυντών και υπεύθυνων καθηγητών. Ακόμα, όμως, και οι διευθυντές και οι καθηγητές που θέλουν να αντιδράσουν έχουν τα χέρια δεμένα. 
      Το θεσμικό και νομικό πλαίσιο όχι μόνο δεν αποθαρρύνει, αλλά κάνει κανόνα τέτοιες συμπεριφορές. Οι απειλές πάνε και έρχονται. Από τη μία μεριά είναι οι απειλές του εργοδότη, όπως «μην πας και καταγγείλεις, γιατί μετά δεν πρόκειται να βρεις δουλειά σε κανένα κομμωτήριο, σε κανένα συνεργείο εδώ στην πόλη» και από την άλλη μεριά της σχολής, όπως «μη μιλάς, γιατί αν χάσεις τη μαθητεία μετά να ψάξεις να βρεις μόνος σου πρακτική άσκηση, διαφορετικά φεύγεις από τη σχολή». 
      Στον Ο.Α.Ε.Δ. Θεσσαλονίκης σε ερώτηση μαθητή «πώς να βρω πρακτική;» η απάντηση ήταν η εξής: «Γυρνάς στους εργοδότες και λες «δουλεύω πολύ και ζητάω πολύ λίγα»». 
      Από κοινού, επομένως, έχετε πάρα πολύ βαριές ευθύνες, γιατί έχετε ανοίξει διάπλατα μία πόρτα όπου επιχειρήσεις και εργοδότες πάνε στις σχολές και παίρνουν τζάμπα εργατικό δυναμικό και μετά χύνονται κροκοδείλια δάκρυα για τη γενιά των 700 ευρώ. Εκατόν πενήντα ευρώ το μήνα παίρνουν τα παιδιά. 
      Παραδείγματα: Βρεφονηπιοκόμοι στη Θεσσαλονίκη, νέες κοπέλες δεκαέξι ετών πηγαίνουν σε ιδιωτικούς βρεφονηπιακούς σταθμούς και κρατάνε δεκαπέντε, είκοσι, είκοσι πέντε βρέφη και παίρνουν 60 ευρώ το δεκαπενθήμερο. Κομμώτριες στη Λάρισα και στο Βόλο πηγαίνουν και δουλεύουν σε κομμωτήρια και παίρνουν τα 6 ευρώ του Ο.Α.Ε.Δ. και αν ποτέ θυμηθεί το κομμωτήριο, τους δίνει και κανένα χαρτζιλίκι και δουλεύουν οκτώ και δέκα και ορισμένες φορές, -όπως είναι τώρα οι γιορτές- και παραπάνω ώρες. Υπάρχουν παραδείγματα πάμπολλα. Έτσι θα ενισχύσετε τις μικρομεσαίες επιχειρήσεις; Έτσι θα ενισχύσετε τους μικρούς εργοδότες; Με τζάμπα εργατικό δυναμικό; Με ανήλικη εργασία;
      Η εποπτεία στην κυριολεξία είναι μόνο στα χαρτιά. Ποιος ελέγχει, τι μαθαίνει, αν μαθαίνει, πώς το μαθαίνει, πόσες ώρες δουλεύει, πώς συμπεριφέρονται σ’ ένα νέο που στέλνεται στους εργοδότες; Στην καλύτερη περίπτωση η επίσκεψη μια φορά το μήνα του υπεύθυνου καθηγητή. 
      ( Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτού )
      Κύριε Πρόεδρε, θα πάρω και τη δευτερολογία μου. 
      Για σας, κύριοι του ΠΑ.ΣΟ.Κ. αυτή η κατάσταση δεν υπάρχει; Ακούω υπομονετικά όλους σας που έχετε και χρόνο να εκθέσετε αυτήν την κατάσταση, δεν υπάρχει αυτή η κατάσταση; Δεν υπάρχει, γιατί συμφωνείτε.
      Κυρίες και κύριοι Βουλευτές, το Κ.Κ.Ε. δίνει πολύ μεγάλη σημασία στην επαγγελματική εκπαίδευση. Η επαγγελματική εκπαίδευση δεν μπορεί να είναι για τα παιδιά που υποτίθεται ότι δεν παίρνουν τα γράμματα και εγκαταλείπουν το σχολείο. Αντίθετα, όλα τα παιδιά του λαού πρέπει να τελειώνουν τη δημόσια και υποχρεωτική δωδεκάχρονη εκπαίδευση το ίδιο σχολείο μέχρι τα δεκαοκτώ τους χρόνια. Και μετέπειτα να υπάρχουν επαγγελματικές σχολές δημόσιες, δωρεάν, υψηλοτάτου επιπέδου. Σήμερα, δεν είμαστε ούτε στο 1950 ούτε στο 1960 που πήγαινε ο ανήλικος απλήρωτος δίπλα στον μάστορα για να μάθε μια τέχνη. Η ανάπτυξη της επιστήμης και η τεχνολογική της εφαρμογή στην παραγωγή, επιβάλλει ακριβώς τέτοιου επιπέδου επαγγελματικές σχολές. Απαιτούμε να καταργηθεί κάθε ιδιωτική επιχειρηματική δραστηριότητα στην επαγγελματική εκπαίδευση σε όλους τους φορείς, τους σπουδαστές και τους καθηγητές τους. Για μέχρι τότε οι μαθητές στις σχολές να πληρώνονται και να ασφαλίζονται με βάση τη συλλογική σύμβαση εργασίας για τις ώρες που απασχολούνται. Να καταργηθεί αυτή η απαράδεκτη σύμβαση μαθητείας. Να δουλεύουν εξάωρο και να πληρώνονται για οκτάωρο για να μπορούν να παρακολουθούν και τη σχολή. Οι εργοδότες να υποχρεώνονται να προσλαμβάνουν τους μαθητευόμενους, όχι να τους πετάνε και μετέπειτα να έρχονται να παίρνουν άλλους. Η μαθητεία να γίνεται με ευθύνη της σχολής και όχι του εργοδότη. Επίσης θα θέλαμε να σταματήσει το απαράδεκτο καθεστώς των ωρομισθίων, που δεν βλέπουμε να αναδεικνύεται. Οι καθηγητές να είναι πλήρους και αποκλειστικής απασχόλησης. 
      Μια τελευταία κουβέντα για τα Ι.Ε.Κ. του Ο.Α.Ε.Δ.. Είπατε ότι καταργήθηκαν τα δίδακτρα. Οι σπουδαστές που γράφτηκαν τώρα στο εξάμηνο που τρέχει, έδωσαν 240 ευρώ και θα δώσουν και 80 ευρώ για την πιστοποίησή τους. Να καταργηθούν στην πράξη. Να επιστραφούν σ’ αυτά τα παιδιά τα χρήματα που έδωσαν. Και βέβαια, εμείς θα θέλαμε τα εργατικά σωματεία, τα εργατικά συνδικάτα σ’ αυτές τις σχολές να φτιάξουν το δεύτερο σπίτι τους. Τα εργατικά σωματεία και τα εργατικά συνδικάτα πρέπει να έχουν την πρώτη ευθύνη γι’ αυτά τα παιδιά, πρέπει να έχουν την πρώτη ευθύνη για το τι τραβάνε στους χώρους δουλειάς.
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα μια μαθήτριες και μαθητές και πέντε συνοδοί-δάσκαλοι από το Δημοτικό Σχολείο από τα Μάλια Ηρακλείου Κρήτης. Μαζί τους είναι και δεκατέσσερις γονείς.
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
     Ο κ. Κοροβέσης έχει το λόγο για έξι λεπτά.
     ΠΕΡΙΚΛΗΣ-ΗΛΙΑΣ  ΚΟΡΟΒΕΣΗΣ: Κύριε Πρόεδρε, κυρία Υπουργέ, αγαπητοί συνάδελφοι, Βουλεύτριες και Βουλευτές, εισάγω ένα νεολογισμό γιατί η Βουλευτίνα δεν ανταποκρίνεται στην ιδιότητα της γυναίκας Βουλευτού, ας το πούμε έτσι από την άποψη αν κοιτάξουμε τα λεξικά «ας με λένε Βουλευτίνα κι ας πεθαίνω από την πείνα». Νομαρχίνα, δημαρχίνα, είναι η γυναίκα.  Οπότε, λοιπόν, σύμφωνα με τον Σοσίρ κατ’ αναλογία εργάτης-εργάτρια, βουλευτής-βουλεύτρια. Θα το βάλουμε αυτό τώρα στην Επιστημονική Επιτροπή της Βουλής με τους φιλόλογους να δούμε τι θα γίνει. 
     Εδώ έχω μια μελέτη δέκα σελίδες. Παιδευτήκαμε διάφοροι άνθρωποι του ΣΥ.ΡΙΖ.Α. να την κάνουμε. Θεωρώ περιττό να το πω μεταξύ μας είμαστε, τα ξέρετε, τα έχετε πει και σεις, οπότε βάζω το πρόβλημα στον εαυτό μου για ποιο λόγο να παιδευόμαστε όταν αυτό το πράγμα που λέγεται «Βουλή» δεν λειτουργεί. Τι να κάθομαι εγώ τώρα τα στοιχεία που τα έχετε πει και σεις να μιλάω στον αέρα; Θα μοιάζει σαν να είμαι ψώνιο. 
     Εν πάση περιπτώσει, για να μη χαλάσω την παρέα, καταθέτω στα Πρακτικά τη μελέτη που έχουμε κάνει.
     ( Στο σημείο αυτό ο Βουλευτής κ. Περικλής-Ηλίας Κοροβέσης καταθέτει στα Πρακτικά την προαναφερθείσα μελέτη η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής )
     Να πω τρία πράγματα σαν να είμαστε παρέα. Εγώ, όταν ήμουν μικρός, δεν ήθελα να γίνω τίποτα. Κοιτούσα το κύμα και ήθελα να καταλάβω τι γινόταν το κύμα. Άκουγα τα πουλιά και ήθελα να καταλάβω τι μου έλεγαν τα πουλιά. Άκουγα τον αέρα και ήθελα να καταλάβω τι γινόταν. Αν αυτό όμως ήταν τεχνική εκπαίδευση θα έκανα κάποιο σχετικό επάγγελμα. Δηλαδή, ό,τι επιθυμούμε γίνεται επάγγελμα, φτάνει να το αξιοποιήσουμε. Το παιδί που παίζει μπάλα μήπως πρέπει να πάει σε κάποιο αθλητικό σχολείο; Το παιδί που μαστορεύει μήπως πρέπει να πάει σ’ ένα σχολείο και να κάνει τα θαυμάσια πράγματα που κάνουν τα ανθρώπινα χέρια; 
      Ο άνθρωπος δεν είναι χαραμοφάης αν ξεφεύγει από την κλασική παιδεία που επιβάλλει η πολιτεία. Άρα, λοιπόν, χρειαζόμαστε για να λειτουργήσει μια κοινωνία να αξιοποιήσουμε όλα τα ταλέντα τα οποία δεν τα έχουμε εντάξει σε κάποιο πρόγραμμα.  Εκεί είναι το παιχνίδι. 
     Εμείς στο ΣΥ.ΡΙΖ.Α. λέμε δημοτικό, γυμνάσιο, συν δύο χρόνια προσχολική ηλικία. Από κει και πέρα, τα υπόλοιπα τρία χρόνια ειδικότητες, ανάλογα με το ταλέντο. Δηλαδή, αυτός που δεν παίρνει τα γράμματα δεν είναι βλάκας, έχει άλλο ταλέντο. Μπορεί να είναι μάγειρας, μπορεί να είναι χτίστης, μπορεί να είναι μπογιατζής, μπορεί να είναι οτιδήποτε. Άρα, λοιπόν, η πολιτεία πρέπει να εκπαιδεύει συνολικά σε σχέση με τα ταλέντα που έχει ο κάθε άνθρωπος. Δεν υπάρχει υποδεέστερο επάγγελμα. Δεν είναι καλύτερος ο δικηγόρος απ’ αυτόν που κάνει αποφράξεις υπονόμων. Ενδεχομένως ο δικηγόρος θα σου την φέρει, αυτός αν δεν κάνει σωστά τη δουλειά, δεν θα ξαναβρεί δουλειά. Άρα η έννοια της παιδείας είναι με τον τρόπο που υπηρετούμε την κοινωνία και εκεί πέρα χρειαζόμαστε σχολές παντού. Υπάρχουν παραδείγματα που επανειλημμένως έχω φέρει από άλλες χώρες  που έχω ζήσει, ότι το σχολείο δίνει ικανούς επαγγελματίες. Ένας ικανός επαγγελματίας είναι δημοκράτης, αυτός που στηρίζεται στα χέρια του και όχι στο διορισμό, έχει γνώμη. Έχει γνώμη και την παλεύει γιατί η δύναμή του είναι τα χέρια του και όχι η κομματική του τοποθέτηση.
     Έχω ακόμη κάποια λεπτά για να μιλήσω, τώρα θα μπορούσα να το έλεγα, αλά Ψυχάρη, «έχω κάποια λεφτά», αλλά εν πάση περιπτώσει, να μην τρώω και το χρόνο. Τι πρέπει να γίνει; Νομίζω ότι πρέπει να υπάρχει μια συναίνεση απ’ όλα τα κόμματα της Βουλής να επενδύσουμε πάνω σ’ αυτό. Δυστυχώς και το ΠΑ.ΣΟ.Κ. και η Νέα Δημοκρατία πίστεψαν στην ουτοπία του αρπαχτικού καπιταλισμού και εξ ου η κρίση του δικομματισμού και θα έλεγα ακόμη περισσότερο η κρίση η κοινοβουλευτική. Επενδύσαμε στον αρπαχτικό καπιταλισμό που είναι να τ’ αρπάξουμε και να μην κάνουμε τίποτα. Ας επενδύσουμε στους ανθρώπους οπότε αυτή η επένδυση σημαίνει και μια ειδική τεχνική γνώσης που μας χρειάζεται, για να κάνουμε μια άλλη κοινωνία η οποία δεν θα είναι ιδεολογική, θα είναι διέξοδος από το αδιέξοδο.
     Ευχαριστώ πολύ. 
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Το λόγο έχει ο κ. Ροντούλης, ο Κοινοβουλευτικός Εκπρόσωπος του ΛΑ.Ο.Σ. για έξι λεπτά.
       -ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Μετά τον ποιητικό λόγο του εξαιρέτου Κοινοβουλευτικού Εκπροσώπου του ΣΥ.ΡΙΖ.Α., να αναφερθούμε σε πεζά πράγματα, τα οποία, όμως, κυρία Υφυπουργέ, έχουν ιδιαίτερη βαρύτητα. Κύριε Γρηγοράκο θέλω την προσοχή σας, γιατί ξέρω την ευαισθησία που σας διακατέχει γι’ αυτά που μόλις θα πω. 
      Κυρία Υφυπουργέ, υπάρχει μια προκήρυξη –θα την καταθέσω στα Πρακτικά- μνημείου, αδιαφάνειας και κατάπτυστης συμπεριφοράς της ελληνικής πολιτείας έναντι των νέων ανθρώπων. Είναι η προκήρυξη 1/302Μ/2008 και αφορά την πρόσληψη οκτακοσίων ενενήντα ανθρώπων στον Ο.Α.Ε.Δ. σε θέσεις τακτικού προσωπικού Π.Ε., Τ.Ε., Δ.Ε.. Θα μου πείτε: «Τι συμβαίνει μ’ αυτήν την προκήρυξη και πώς σας κίνησε το ενδιαφέρον να τη δείτε». Αγαπητοί συνάδελφοι, μου κίνησε το ενδιαφέρον να τη δω και τη διάβασα ολόκληρη και την έψαξα και θα σας πω γιατί. Διότι την είδα σε μια εφημερίδα τοπική, στην «ΕΛΕΥΘΕΡΙΑ», της Λάρισας καταχωρημένη σε τρία φύλλα, που σημαίνει κάτι αυτό το πράγμα: Χ κόστος σε όλες τις εφημερίδες.
      Διαβάζω, λοιπόν, την προκήρυξη. Λέει, κυρία Υφυπουργέ, -να μας απαντήσει ο κ. Βερναδάκης. Ακούτε, κύριε Γρηγοράκο, έτσι;- το εξής: «Μετά τη δημοσίευση της  προκήρυξης στην Εφημερίδα της Κυβέρνησης α) περίληψή της να δημοσιευτεί κ.λπ.». Ερώτημα πρώτο: γιατί δίνετε τόσες χιλιάδες ευρώ για καταχωρήσεις τέτοιους μεγέθους και δεν προχωρήσατε σε μία περίληψη της προκηρύξεως; Σας πήρε ο πλούτος απ’ τα μπατζάκια βέβαια, αφού έχετε τα 28.000.000.000 κ.λπ., δεν θα σταθείτε τώρα σε τέτοια μικροέξοδα! 
      Κυρία Υφυπουργέ συνεχίζω, για να δείτε που οδηγείτε την ελληνική πολιτεία και πώς κοροϊδεύετε τους Έλληνες πολίτες. Ακούστε τώρα, εκλεκτοί συνάδελφοι, την αλήθεια. Κοιτάω και συνεχίζω παρακάτω την προκήρυξη του Ο.Α.Ε.Δ.. Κατ’ αρχάς ο κ. Βερναδάκης είναι εδώ; Μιλάμε για τον Ο.Α.Ε.Δ.. Είναι εδώ; Σας ρωτάω: Είναι εδώ; 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): (Δεν ακούστηκε).
      ΑΣΤΕΡΙΟΣ ΡΟΝΤΟΥΛΗΣ: Εδώ τον βλέπω, αλλά μεγίστη απορία μου προκαλεί…..
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, όπως γνωρίζετε, δεν μπορεί να γίνει τέτοιος διάλογος.
      ΑΣΤΕΡΙΟΣ ΡΟΝΤΟΥΛΗΣ: Προχωράω λοιπόν. Ακούστε, εκλεκτοί συνάδελφοι τώρα. Η προκήρυξη λέει –την έχω εδώ, θα την καταθέσω- «για τους Π.Ε., Τ.Ε. και Δ.Ε.», για όλους δηλαδή τους οκτακοσίους ενενήντα, «απαραίτητο προσόν η εμπειρία σε θέματα προώθησης της απασχόλησης και καταπολέμησης της ανεργίας σε υπηρεσίες του Ο.Α.Ε.Δ.». Δηλαδή, γι’ αυτούς που ήδη εργάζονταν με οκτάμηνα, εννεάμηνα, ενδεκάμηνα, δεκαοκτάμηνα και μπήκαν στον Ο.Α.Ε.Δ. κατά τον γνωστό αναξιοκρατικό τρόπο, κάνουμε μια νομιμοφανή προκήρυξη και τους μονιμοποιούμε. «Δικά μας» παιδιά, «γαλάζια» γαρ. Τώρα τ’ άλλα τα παιδάκια που έδιναν τα παράβολα, για να συμμετάσχουν στο διαγωνισμό του Ο.Α.Ε.Δ., απλώς μόνο σας πλήρωσαν. Φωτογραφικές διατάξεις για τα «δικά» σας παιδιά. Να χαίρεστε την επανίδρυση του κράτους, που έλεγε ο αξιότιμος κύριος Πρωθυπουργός σας. Μπράβο! 
      Συνεχίζω -δεν είναι μόνο αυτό το καταπληκτικό, δεν ορρωδούν προ ουδενός, δεν ντρέπονται πώς θα αντικρίσουν αυτές οι υπηρεσίες του Ο.Α.Ε.Δ. το νέο άνθρωπο, τον άνεργο, που ψάχνει να βρει δουλειά και πάει στον Ο.Α.Ε.Δ.- με το εξής. Ακούστε, κύριε Γρηγοράκο, πάλι. «Οι υποψήφιοι για την πλήρωση θέσεων μόνιμου προσωπικού του Ο.Α.Ε.Δ. των κατηγοριών Π.Ε., Τ.Ε. και Δ.Ε. απαλλάσσονται από την υποχρέωση απόδειξης της γνώσης χειρισμού ηλεκτρονικού υπολογιστή». Δηλαδή, τη στιγμή που άλλα παιδιά του ελληνικού λαού, για να πάρουν γνώση της πληροφορικής, ADSL και άλλες γνώσεις πληροφορικής, δίνουν 400, 500, 600, 1.000 ευρώ, οι «δικοί» μας απαλλάσσονται της υποχρέωσης αυτής. Και δεν σταματάμε εδώ. Συνεχίζει το μνημείο αυτό ξεδιαντροπιάς της ελληνικής πολιτείας. Ντροπή, αίσχος και δυσωδία! Κοροϊδεύετε το νέο άνεργο και έρχεστε εδώ και λέτε διάφορα. Ακούστε τώρα. Ξέρετε πότε τελεσφόρησε  ο διαγωνισμός αυτός; Μέσα σε είκοσι μέρες. Να σας πω άλλους διαγωνισμούς; Ο διαγωνισμός ΙΓ του 2004, αξιοκρατικός διαγωνισμός, γραπτές εξετάσεις, βγήκαν τα αποτελέσματα μετά από επτακόσιες πενήντα δύο μέρες. Τα αποτελέσματα νοσηλευτών Τ.Ε., που τους περίμεναν τα νοσοκομεία για να φροντίσουν αρρώστους, έκαναν οκτακόσιες δεκατέσσερις ημέρες. Εδώ είκοσι μόνο μέρες. Όλα έγιναν ταχύτατα, διότι έπρεπε τα «δικά» μας παιδιά να «βολευτούν». Άρα, λοιπόν, πού είναι η αξιοκρατία, πού είναι η διαφάνεια, πού είναι η αντίληψη περί κοινωνικής συνοχής, πού είναι τα ωραία λόγια τα μεγάλα; Αυτά κάνατε.
      Έχω και κάτι άλλο να καταθέσω επίσης, για να ντρέπεστε όταν το βλέπετε, τα ονόματα των αποτυχόντων. Τα παιδιά, δηλαδή, που πλήρωσαν το παράβολο ξέρετε, κύριε Γρηγοράκο, με τι αιτιολογία τα απορρίπτουν; Λόγος απόρριψης: «Έλλειψη εμπειρίας σε θέματα προώθησης της απασχόλησης και καταπολέμησης της ανεργίας σε υπηρεσίες του Ο.Α.Ε.Δ.». Διότι αυτά τα παιδιά δεν ήταν στον Ο.Α.Ε.Δ., ήταν κάποια άλλα παιδιά που δεν είχαν μπάρμπα στην Κορώνη, που δεν είχαν διασυνδέσεις, ήταν παιδιά του φτωχού λαού, που πήγαν να βρουν μια δουλίτσα και τους ενέπαιξαν. Τώρα πείτε ό,τι θέλετε για τον Ο.Α.Ε.Δ., πείτε ό,τι θέλετε για τις υπηρεσίες σας, πείτε στο ΠΑ.ΣΟ.Κ. ό,τι θέλετε, θα σας πουν και αυτοί ό,τι θέλουν. Αυτή όμως είναι πραγματικότητα.
      Καταθέτω στα Πρακτικά  την προκήρυξη.
      (Στο σημείο αυτό ο Βουλευτής κ. Αστέριος Ροντούλης καταθέτει στα Πρακτικά την προαναφερθείσα προκήρυξη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Κύριε Πρόεδρε ευχαριστώ για την ανοχή σας.
      ΠΡΟΕΔΡΕΥΩΝ (Ιωάννης Δραγασάκης): Η κ. Χριστοφιλοπούλου έχει το λόγο  να δευτερολογήσει για πέντε λεπτά.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατ’ αρχάς εγκαλέστηκα από τον αξιότιμο συνάδελφο Κοινοβουλευτικό Εκπρόσωπο της Νέας Δημοκρατίας και εγώ και δι’ εμού το ΠΑ.ΣΟ.Κ. ότι δεν παρακολουθούμε τις διεθνείς εξελίξεις. Θέλω να τον πληροφορήσω όχι τόσο εγώ όσο και όλοι οι συνάδελφοι του ΠΑ.ΣΟ.Κ. παρακολουθούμε πολύ στενά τις εξελίξεις. Επίσης να σας πληροφορήσω ότι σήμερα η Κίνα εξήγγειλε πακέτο δημόσιας επένδυσης, για να στηρίξει την οικονομία της που διολίσθησε στο 9%! Όχι μόνο, λοιπόν, παρακολουθούμε τις διεθνείς εξελίξεις, αλλά έχουμε και συγκεκριμένες προτάσεις, τόσο για το διεθνές, όσο για το ευρωπαϊκό, όσο και για το εθνικό επίπεδο. 
      Και σήμερα το πρωί, όπως σας είπε και ο Κοινοβουλευτικός μας Εκπρόσωπος κ. Παπουτσής, ο Πρόεδρος του ΠΑ.ΣΟ.Κ. συζήτησε στενά μ’ όλους τους κοινωνικούς εταίρους πάνω σε μια πρόταση του ΠΑ.ΣΟ.Κ., για την διέξοδο από την κρίση για την οποία ακούσαμε τις απόψεις τους, κατέθεσαν τις θέσεις τους, έγινε συζήτηση, έγινε διαβούλευση, όπως ένα κόμμα αξιόπιστο, ένα κόμμα υπεύθυνο ξέρει να κάνει. 
      Εκείνο όμως που είπα δεν ήταν ότι δεν υπάρχει διεθνής κρίση και ότι δεν κτυπάει την πόρτα της ελληνικής οικονομίας λίγο πιο καθυστερημένα για λόγους που γνωρίζουμε και έχουν δει και τον Τύπο και τη δημοσιότητα, αλλά ότι πέρα από τη διεθνή κρίση υπάρχει μια εθνική κρίση η οποία έχει ένα brand name, «Κυβέρνηση της Νέας Δημοκρατίας», και το τεκμηρίωσα αυτό και εγώ και οι άλλοι συνάδελφοι.
      Κυρία Υφυπουργέ, μας κατηγορήσατε και με κατηγορήσατε για φανατισμό. Και εγώ θέλω να σας καλέσω, αν είμαστε όντως φανατισμένοι και λαϊκιστές όπως είπατε, να μας δώσετε συγκεκριμένες απαντήσεις, τις οποίες δεν ακούσαμε για όσα θέματα, τεκμηριωμένα και με έγγραφα –δεν ξέρω αν τα πήρατε στα χέρια σας- καταθέσαμε εδώ στη Βουλή και καθίσαμε και κάναμε ολόκληρη αναζήτηση, επεξεργασία. Δεν ήρθαμε να σας πούμε για την επαγγελματική κατάρτιση του Ο.Α.Ε.Δ. έτσι, χωρίς τεκμηρίωση και χωρίς έγγραφα. Δεν σας άκουσα να μας πείτε κάτι συγκεκριμένο. Και αν τελικά, όπως σας είπε και ο Κοινοβουλευτικός μας Εκπρόσωπος, όλα είναι καλώς καμωμένα στον Ο.Α.Ε.Δ., εγώ σας προκαλώ, κυρία Υφυπουργέ, να καταθέσετε εδώ στα πρακτικά της Βουλής των Ελλήνων αυτό που αρνείστε στους Έλληνες Βουλευτές εδώ και πολλά χρόνια, τα ονόματα και τα κριτήρια όσων έχουν προσληφθεί σε «STAGE» εδώ και πάρα πολλά χρόνια σ’ όλη την επικράτεια.
      Εδώ και τώρα καταθέστε τα. Αλλά δεν θα τα καταθέσετε. Γιατί αρνείστε να μας τα καταθέσετε δι’ ερωτήσεων. Σ’ όλες τις ερωτήσεις μας, σ’ όλες τις επερωτήσεις αρνείστε πεισματικά επικαλούμενοι δήθεν προσωπικά δεδομένα.
      Για μία τελευταία προκήρυξη που ζητήσαμε τα Πρακτικά, κύριε Πρόεδρε, για τους τριακόσιους τριάντα με μπλοκάκι στο Ι.Κ.Α. συγκεκριμένα, ήρθε η απάντηση από την Αρχή Προστασίας των Δεδομένων, ότι δεν είναι προσωπικά στοιχεία. Σας καλώ, λοιπόν, και μ’ αυτήν την τελευταία διαπίστωση της Αρχής Προστασίας Προσωπικών Δεδομένων να καταθέσετε τα στοιχεία στη Βουλή και να αποδείξετε στη Βουλή των Ελλήνων ότι εμείς είμαστε οι φανατισμένοι, εμείς είμαστε οι κομματικοί, εμείς είμαστε αυτοί που σας εγκαλούμε χωρίς στοιχεία. 
      Επίσης, όλα αυτά που μας είπατε δεν είναι καινούργια. Αναφερθήκατε όμως και σ’ ένα – δύο καινούργια, όπως το περίφημο εξάμηνο για άδεια μετά τη γέννα για αρκετές κατηγορίες εργαζόμενων μητέρων που θεσμοθετήσατε, που ήταν μόνο ασφαλισμένες στο Ι.Κ.Α.. Και σας εγκαλέσαμε κι εμείς κι άλλα κόμματα της Αντιπολίτευσης, να ολοκληρώσετε αυτό το πλαίσιο προστασίας στο εξάμηνο.
      Κυρία Υπουργέ, σύμφωνα με τα δικά μου δεδομένα –θα ήθελα να το ακούσετε αυτό, γιατί είστε μητέρα και ξέρω ότι προσωπικά μπορεί να σας ενδιαφέρει, για την Κυβέρνησή σας δεν ξέρω- αυτό το εξάμηνο με βάση τα στοιχεία που έχω εγώ στη διάθεσή μου δεν έχει ακόμα εφαρμοστεί. Αντί, λοιπόν, να έρχεστε εδώ και να λέτε μεγάλα λόγια, γιατί τα μεγάλα λόγια αρέσουν παντού και σ’ όλους, δεν κοιτάτε μήπως εφαρμόζεται ή δεν εφαρμόζεται αυτό το μέτρο το οποίο θεσπίσατε; Και σας θυμίζω ότι ήταν αυτό το μόνο και άλλες δύο διατάξεις από τα εκατόν πενήντα άρθρα του νόμου-καρμανιόλα του ασφαλιστικού που κάνατε για τις γυναίκες και για όλους τους εργαζόμενους που ψήφισε το ΠΑ.ΣΟ.Κ.. Εφαρμόστε το λοιπόν. Εάν κάνουμε λάθος, ελάτε εδώ και τεκμηριωμένα πείστε μας ότι αυτό εφαρμόζεται από την Κυβέρνησή σας. Δεν εφαρμόζεται όμως, έτσι λένε τα στοιχεία μας. 
      Δύο ακόμη πράγματα, κύριε Πρόεδρε, και τελειώνω.
       Το πρώτο αφορά την περίφημη ιστορία των Ι.Ε.Κ.. Δεν μπορεί να μας λέτε ότι στα Ι.Ε.Κ. όλα είναι καλά. Τα Ι.Ε.Κ. είναι κλειστά, δεν λειτουργούν και παίρνουν ωρομίσθιους καθηγητές με βάση τα προσόντα της πενταετίας. Δεν μας απαντήσατε. 
      Δεν μας απαντήσατε επίσης τι θα κάνετε μ’ αυτούς τους μαθητές οι οποίοι είναι επί ξύλου κρεμάμενοι. Δεν σας ενδιαφέρει; Είμαστε φανατισμένοι κι εκεί; Κι εκεί σας φταίμε εμείς;
      Κύριε Πρόεδρε, είναι φυσικό μία Κυβέρνηση η οποία έχει πολλά τα λόγια και λίγα τα έργα, να αρέσκεται στο να αναφέρεται για όλα το κακό ΠΑ.ΣΟ.Κ.. Αλλά ξέρετε, κάπου αυτό το παραμυθάκι με το κακό ΠΑ.ΣΟ.Κ. έχει αρχίσει να σας τελειώνει. Κάνατε μία ομιλία είκοσι λεπτών, από τα οποία τα δεκαοκτώ λεπτά ήταν για το τι έκανε το κακό ΠΑ.ΣΟ.Κ.. Εγώ σας πληροφορώ και τελειώνω: 
      Πρώτον, το ΣΑΕ του 2008 του Υπουργείου που αφορά και τον Ο.Α.Ε.Δ. έχει υπογραφεί, κυρία Υπουργέ; Διότι πριν από δεκαπέντε ημέρες δεν είχε υπογραφεί.
      Δεύτερον, υπάρχει πάγωμα των πληρωμών του Ο.Α.Ε.Δ. από την Κομισιόν αυτήν τη στιγμή; Ναι ή όχι και πόσο πάγωμα; Είναι 7.000.000 ευρώ, ναι ή όχι; Απαντήστε μου. Και τα μεγάλα λόγια θέλουν και μεγάλες πράξεις και αποδείξεις. 
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης):  Η κ. Ξενογιαννακοπούλου έχει το λόγο για τρία λεπτά.
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Κύριε Πρόεδρε, πραγματικά πρέπει να πω ότι έχω εκπλαγεί από την απάντηση της κυρίας Υφυπουργού, η οποία μας έχει συνηθίσει μάλλον σε μετριοπάθεια και χαμηλούς τόνους.
      Σήμερα, κυρία Υφυπουργέ, είδαμε ότι αντί να δώσετε εξηγήσεις ήρθατε εδώ να μας κάνετε παρατηρήσεις και χαρακτηρισμούς. Αντί για αυτοκριτική -σε μία εποχή που ο ελληνικός λαός και κυρίως τα νέα παιδιά της πατρίδας μας βιώνουν τα αποτελέσματα της πολιτικής σας- ήρθατε για να ωραιοποιήσετε και να μας δηλώσετε ότι με εμμονή συνεχίζετε τις ίδιες πολιτικές. Αντί για την αλήθεια, ήρθατε για να συνεχίσετε να υποστηρίζετε πλασματικά στοιχεία όσον αφορά την απασχόληση και τη λειτουργία του Ο.Α.Ε.Δ..
      Το ερώτημα, κυρία Υφυπουργέ, είναι, σήμερα που σας ακούει ο ελληνικός λαός, τι έχετε να πείτε στα νέα παιδιά που πραγματικά τα σπρώχνετε να πάνε στα ιδιωτικά ΙΕΚ; Γιατί δεν είναι αλήθεια βέβαια ότι λειτουργούν τα Ι.Ε.Κ. αυτήν τη στιγμή. Τι έχετε να πείτε σε όλα τα εγκλωβισμένα παιδιά, περίπου τεσσερισήμισι με πέντε χιλιάδες, από τη δική σας προχειρότητα στην αλλαγή του νόμου για την τεχνική εκπαίδευση το 2006; Τι έχετε να πείτε στους εργαζόμενους του Ο.Α.Ε.Δ.; Γιατί μιλήσατε για φανατισμό. Αλλά τι έχετε εσείς να τους πείτε γι’ αυτό που ζουν καθημερινά και τι έχετε να πείτε στους ωρομίσθιους καθηγητές που αυτήν τη στιγμή δεν τους αναγνωρίζετε καμμία προϋπηρεσία; Τι έχετε να πείτε στους καθηγητές των ΙΕΚ, οι οποίοι είναι απλήρωτοι από το Δεκέμβριο του 2007; Δεν έχετε τίποτα να πείτε, γιατί πολύ απλά, συνειδητά απαξιώνετε τη δημόσια επαγγελματική εκπαίδευση και τη δημόσια κατάρτιση. Αυτή είναι η πραγματικότητα. Επιλογή αδιέξοδη, προχειρότητα, κανένα σχέδιο και ταυτόχρονα, όπως σε κάθε σας πολιτική έρχεστε να πριμοδοτήσετε τον ιδιωτικό τομέα.
      Ακούσαμε προηγουμένως τον Κοινοβουλευτικό Εκπρόσωπο της Νέας Δημοκρατίας, ο οποίος μας είπε ότι δεν έχουμε κατανοήσει την κρίση. Θα ήθελα, λοιπόν, να πω, κυρία Υφυπουργέ, ότι αυτήν τη στιγμή η χώρα μας ζει μια τριπλή κρίση, κρίση από τα αποτελέσματα των επιλογών σας πέντε χρόνια, κρίση διεθνή, που δεν έχετε καμμία δυνατότητα να τη χειριστείτε, όπως φαίνεται με τον κ. Αλογοσκούφη, που επί ένα μήνα παλεύει και εκλιπαρεί τις τράπεζες και πάνω από όλα κρίση κυβερνητική. Έχετε κρίση εσείς ως Κυβέρνηση, κρίση διακυβέρνησης και αυτό είναι τελικά το πρόβλημά μας σήμερα για την πολιτική σας και τον ελληνικό λαό.
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης):  Ο κ. Χάιδος έχει το λόγο για τρία λεπτά.
      ΧΡΗΣΤΟΣ ΧΑΪΔΟΣ: Κυρία Υφυπουργέ, στην αγόρευσή σας δεν είπατε αυτά που περίμενε ο κόσμος να ακούσει. Δεν μιλήσατε για τα θέματα τα οποία τέθηκαν στη σημερινή Ολομέλεια. Είπατε άλλα λόγια, μιλήσατε για άλλες χώρες, για άλλες εποχές, για άλλες κυβερνήσεις. Όμως, αυτά δεν δικαιολογούν τον αδιαφανή τρόπο με τον οποίο γίνονται οι εντάξεις άνεργων νέων στα Προγράμματα «STAGE». Θα το αλλάξετε αυτό; Αυτό είναι συγκεκριμένο. Και θέλουμε απάντηση. Δεν εξηγούν γιατί σχεδόν καταργήσατε τα Προγράμματα Κατάρτισης «STAGE» στον ιδιωτικό τομέα και τα εφαρμόζετε μόνο στο δημόσιο; Μήπως για να καλλιεργείτε προσδοκίες εξασφάλισης μονιμότητας μελλοντικής στο δημόσιο; 
      Δεν ξεκαθαρίζουν αυτά που είπατε για άλλες εποχές, με ποια κριτήρια γίνονται οι προσλήψεις, οι μονιμοποιήσεις και οι προαγωγές διδασκόντων στις σχολές του Ο.Α.Ε.Δ. σήμερα. Γιατί δεν γίνονται με διαφάνεια και αξιοκρατία; Γιατί κάποιοι που δούλευαν, απολύθηκαν για να τακτοποιηθούν οι «ημέτεροι»; 
      Δεν εξηγούν επίσης αυτά που είπατε γιατί μειώνονται οι μαθητές των επαγγελματικών σχολών του Ο.Α.Ε.Δ.. Δεν απαντούν γιατί οι απόφοιτοι των σχολών επαγγελματικής εκπαίδευσης στον Ο.Α.Ε.Δ. δεν μπορούν να συνεχίσουν σε ανώτερη βαθμίδα τις σπουδές τους ή την κατάρτισή τους, όπως στα Τ.Ε.Ι.. Σε αυτά όλα που επερωτάσθε, δεν απαντήσατε. Δεν το κάνατε γιατί δεν μπορείτε. Γιατί όπως λέει ο λαός, υπάρχουν πράγματα που γίνονται και δεν λέγονται και πράγματα που λέγονται και δεν γίνονται. Εσείς αυτά που κάνετε, τα κάνετε για να ενισχύσετε την ιδιωτική επαγγελματική εκπαίδευση και αυτό δεν μπορείτε να το μαρτυρήσετε, όμως, ο κόσμος τα βλέπει έστω κι αν δεν τα ακούει και τα καταδικάζει. Εξ’ ου και τα αποτελέσματα των τελευταίων μετρήσεων της κοινής γνώμης. Και στρέφει πάλι τα βλέμματα στο ΠΑ.ΣΟ.Κ.. Αυτό δείχνουν άλλωστε οι ίδιες οι μετρήσεις. Κι εμείς έχουμε σχέδιο, όπως λέτε. Κι αν κάναμε κάποια λάθη στο παρελθόν, θα πάρουμε τα θετικά που γινόταν μέσα από κανόνες η επιλογή για τα Προγράμματα «STAGE», θα τα βελτιώσουμε, έτσι ώστε να ανταποκρίνονται στις σημερινές απαιτήσεις. 
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης):  Ο κ. Γρηγοράκος έχει το λόγο. Με την άδεια του Σώματος, γιατί όπως γνωρίζετε, κύριε Γρηγοράκο, δεν υπάρχει δυνατότητα, για να πείτε κάτι σύντομο.
      ΛΕΩΝΙΔΑΣ ΓΡΗΓΟΡΑΚΟΣ: Για ένα λεπτό, κύριε Πρόεδρε.
      Κυρία Υπουργέ, παραβιάζω τον Κανονισμό της Βουλής και ζητώ από τον Πρόεδρο την άδεια να σας πω δύο πράγματα για κάποιες ευαίσθητες κοινωνικές ομάδες στο πλαίσιο της συγκεκριμένης συγκυρίας. 
      Πολιτική, εκτός από πολλά άλλα πράγματα, είναι και η τέχνη της καθημερινότητας και της διαχείρισης των ανθρωπίνων σχέσεων. Έτσι, λοιπόν, πιστεύω ότι στη συγκεκριμένη πολιτική συγκυρία είστε μητέρα, είστε μία νέα Υφυπουργός Απασχόλησης, έχετε δει με ευαισθησία πολλά θέματα κι εγώ θα ήθελα να δείτε μερικών κοινωνικών ομάδων την ανεργία και να δώσετε λύσεις. 
    Υπάρχουν κάποιες κοινωνικές ομάδες οι οποίες πραγματικά αυτήν τη στιγμή δοκιμάζονται από τη φτώχεια. Υπάρχουν ειδικές ομάδες γυναικών οι οποίες έχουν παιδιά, έχουν χηρέψει, είναι διαζευγμένες. Υπάρχουν κάποιες κοινωνικές ομάδες που περνάνε πολύ δύσκολα. Μπορείτε να βρείτε τη λύση σ’ αυτό το συγκεκριμένο χρονικό που η Ελλάδα δοκιμάζεται, η παγκόσμια κοινότητα δοκιμάζεται, η ελληνική κοινωνία δοκιμάζεται και υπάρχει πραγματικά φτώχεια. Βιώνει ο Έλληνας πολίτης πολύ μεγάλη φτώχεια. Γι’ αυτές τις κοινωνικές ομάδες που τις ξέρετε εκ των προτέρων που περνάνε δύσκολα θα μπορούσατε να βρείτε κάποιο σχέδιο απασχόλησης ούτως ώστε να μπορέσουν να ξεπεράσουν τη μεγάλη κρίση. 
    Ευχαριστώ πολύ, κύριε Πρόεδρε. 
    ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
    Το λόγο έχει η κυρία Υφυπουργός για τη δευτερολογία της.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ας ξεκινήσω λίγο από το συνάδελφο, κ. Γρηγοράκο. Ξέρω πράγματι και τη δική του ευαισθησία. Είμαστε και από όμορους νομούς και γνωριζόμαστε και πολύ καλά. Θέλω να σας πω ότι δεν πρέπει να αδικούμε τις υπάρχουσες πολιτικές. Πολιτικές που δεν είναι και όλες καινούργιες. Έχουν ξεκινήσει από το παρελθόν. 
    Υπάρχουν πολλά εργαλεία με τα οποία βοηθούνται οι ασθενέστερες κοινωνικές ομάδες. Όπως ξέρετε και το Υπουργείο μας έχει λάβει πολλά τέτοια μέτρα και για τη στήριξη της γυναικείας απασχόλησης, για την τοποθέτηση σε βρεφονηπιακούς σταθμούς κ.λπ.. 
    Νομίζω ότι στο μυαλό όλων μας είναι ότι με την εξέλιξη της κρίσης και με τα προβλήματα που δημιουργούνται δεν θα μείνουμε σ’ αυτά που ήδη γίνονται αλλά πιστεύω ότι το σωστό είναι να παρακολουθούμε επιπλέον και να διαμορφώνουμε καινούργια εργαλεία και καινούργιες πολιτικές. Τέτοια πρόθεση υπάρχει. Κανείς ο οποίος είναι στην Κυβέρνηση δεν θα μπορούσε να αγνοήσει μια άλλη πραγματικότητα. Βεβαίως και τα εργαλεία μας πρέπει και να εκσυγχρονίζονται και να αλλάζουν και να μπορούν να ταιριάζουν με τις περιστάσεις της συγκεκριμένης περιόδου. 
    Εγώ πιστεύω και γι’ αυτό είναι και μεγάλη ανάγκη του κράτους, της κάθε κυβέρνησης και μέσω των οργανισμών να έχει μια ανοιχτή σχέση και με τους κοινωνικούς εταίρους διότι μέσα από την πραγματική οικονομία αντιλαμβανόμαστε και ποιες είναι οι καινούργιες ανάγκες. Δεν μπορούν άνθρωποι κλεισμένοι σε γραφεία να σχεδιάζουν ερήμην της πραγματικότητας. 
    Άρα, σ’ αυτό μπορώ να σας διαβεβαιώσω ότι και ακούμε και προετοιμαζόμαστε και θα επιλέξουμε το κατάλληλο μείγμα των μέτρων και των εργαλείων που θα χρειαστούν για να καλύψουμε όσο το δυνατόν περισσότερο στοχευμένες κοινωνικές ομάδες που έχουν πραγματικά ανάγκη και που βάλλονται στην κρίσιμη αυτή συγκυρία. 
    Θα ήθελα επίσης να πω ορισμένα αποσπασματικά πλέον πράγματα γιατί νομίζω ότι τοποθετήθηκα. Και θεωρώ ότι αδικούμαι από τους συναδέλφους του ΠΑ.ΣΟ.Κ. όταν λένε ότι δεν απάντησα και ότι εξάντλησα την ομιλία μου κατηγορώντας το ΠΑ.ΣΟ.Κ.. Ακριβώς το αντίθετο. Είπα ποιες θεωρώ ότι είναι οι μεγάλες αλλαγές που έχουν γίνει στον Ο.Α.Ε.Δ., ποια είναι τα καινούργια βήματα που έχουν γίνει στον Ο.Α.Ε.Δ., ποιες είναι οι καινούργιες πολιτικές που εφαρμόζουμε. 
    Άκουσα τον κ. Παπουτσή να λέει ότι το ΠΑ.ΣΟ.Κ. έχει προτάσεις. Εγώ δεν αντιλέγω. Το ΠΑ.ΣΟ.Κ. μπορεί να έχει προτάσεις. Καλό είναι αυτό. Να υπάρχουν καινούργιες προτάσεις. Κανένας δεν μπορεί να μένει στατικός. Αλλά αναφερθήκατε στη δημιουργία ενός μείγματος πολιτικών που είναι κατά βάση ενεργητικές πολιτικές τις οποίες θέλει και η Ευρωπαϊκή Ένωση και τις οποίες στηρίζουμε και οι περισσότεροι: δηλαδή, για νέες θέσεις εργασίας, αυταπασχόλησης και κατάρτισης. Όλα αυτά τα εργαλεία υπάρχουν. 
    Εγώ επειδή ασχολούμαι κυρίως με τα εργασιακά σάς διαβεβαιώ ότι κάθε μέρα προσπαθούμε στις δύσκολες καταστάσεις -βλέπω κάθε μέρα προβληματικές εταιρείες ανθρώπους που έχουν χάσει τη δουλειά τους- να δημιουργήσουμε με τα εργαλεία που υπάρχουν: των νέων θέσεων εργασίας, της επιδότησης για την δημιουργία μιας μικρής επιχείρησης, καινούργιας επιχείρησης, της κατάρτισης και της εξατομικευμένης προσέγγισης στην οποία επίσης αναφερθήκατε. Αυτό ήδη συμβαίνει από τον Ο.Α.Ε.Δ.. Αυτά είναι πολύ καινούργια πράγματα που πιστεύω ότι βοηθούν πραγματικά έναν εργαζόμενο να βρει την κατάλληλη θέση εργασίας. 
    Βλέπω επίσης ότι υπάρχει και ανταπόκριση από την ίδια την αγορά. Ένα από τα μεγάλα στοιχήματα και τα μεγάλα θέματα που αντιμετωπίζουμε και νομίζω ότι το αντιμετωπίζουμε με πολύ καλό τρόπο τώρα, είναι ότι και η ίδια η αγορά έχει έρθει σε πολύ πιο στενή συνεργασία με τον Ο.Α.Ε.Δ. και πραγματικά μας δίνει θέσεις εργασίας. Και αυτό είναι το πολύ μεγάλο στοίχημα γιατί για να μπορούν να τοποθετηθούν άνθρωποι σε καινούργιες θέσεις  θα πρέπει να υπάρχει και συνεργασία του ιδιωτικού τομέα. Συνεχώς μιλούμε για το δημόσιο αλλά η οικονομία είναι και έξω από το δημόσιο. Κατά κόρον έξω από το δημόσιο. 
    Να απαντήσω σ’ ένα κομμάτι που αφορά στην τεχνική εκπαίδευση. Ο Ο.Α.Ε.Δ. έχει απορροφήσει 169.000.000 ευρώ από το Ε.Π.Ε.Α.Ε.Κ. για την εκπαίδευση, για τη δημιουργία καινοτόμων μεθόδων διδασκαλίας και προσομοιώσεις στις οποίες αναφέρθηκα. Και αυτό τεχνικής την αναβάθμιση της τεχνικής εκπαίδευσης στον Ο.Α.Ε.Δ. σαν ένα στοιχείο. 
    Να πω στον κ. Παπουτσή ότι και ένα από τα μέτρα που ήδη εφαρμόζεται και το προωθούμε και το σκεφτόμαστε και για ευρύτερη εφαρμογή είναι η μετατροπή του επιδόματος ανεργίας σε επίπεδο απασχόλησης. Διότι η αλήθεια είναι ότι έχουμε φύγει όλοι από τις επιδοματικές πολιτικές. Αυτήν τη στιγμή τι θέλει ο Έλληνας πολίτης; Θέλει να ξέρει ότι μπορεί να δουλέψει. Να μπορεί να σχεδιάσει το μέλλον του. Ένας άνθρωπος ο οποίος είναι μέσα στην αγορά εργασίας έστω και με βοήθεια η οποία στη συγκεκριμένη περίπτωση θα ήταν τριαντάμηνη μετατροπή -ισχύει για τις  μικρές και πολύ μικρές επιχειρήσεις -αυτός ο άνθρωπος έχει τη δυνατότητα μέσα σ’ αυτό το διάστημα πραγματικά να βάλει ρίζες σε μια δουλειά. Και αν είναι καλός εγώ πιστεύω πως θα έχει μέλλον.
    Σε ό,τι αφορά στο θέμα της προκήρυξης στην οποία αναφέρθηκε ο κ. Ροντούλης εκδόθηκε βάσει του ν. 3607/07 που ψηφίστηκε ομόφωνα από τη Βουλή. Οι θέσεις καλύφθηκαν από ανθρώπους, από εξειδικευμένα στελέχη του Ο.Α.Ε.Δ. που ήταν συμβασιούχοι επτά και οκτώ ετών.
    ΑΣΤΕΡΙΟΣ ΡΟΝΤΟΥΛΗΣ: Εξειδικευμένοι οκτακόσια ενενήντα;
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Ροντούλη, σας παρακαλώ. Υπάρχει τρόπος με τον οποίο μιλάμε. Άμα διαφωνείτε είχατε αρκετό διάστημα εδώ να μας το πείτε. 
    Είναι συμβασιούχοι επτά και οκτώ ετών. Και βασίστηκε σε συγκεκριμένο νόμο. Αν είχατε διαφωνία ας μην ψηφίζατε ομόφωνα. Τότε  μπορούν να γίνουν παρεμβάσεις, κύριε Ροντούλη. Όχι εκ των υστέρων. 
    Ειδική άδεια μητρότητας έχει ήδη εφαρμοστεί και πάνω από δέκα χιλιάδες γυναίκες, σύμφωνα με στοιχεία που μου έδωσαν από τον Ο.Α.Ε.Δ., έχουν κάνει χρήση αυτού του δικαιώματος. Αναφέρεστε όλοι στο ότι είμαι μητέρα. Πράγματι, έχω ένα μωρό. Ξέρω πόσο δύσκολο είναι για μια γυναίκα να παραμείνει ενεργή στον εργασιακό της βίο. Πάντα πιέζεται απ’ αυτό το δίλημμα: να μείνω ή να φύγω και να επανέλθω μετά από κάποια χρόνια. Πιστεύω ακράδαντα ότι αυτή η εξάμηνη ειδική άδεια μητρότητας είναι ένα στήριγμα σε γυναίκες και μάλιστα σε γυναίκες που δεν είναι υψηλόμισθες. Είναι η μέση Ελληνίδα η οποία αισθάνεται ότι μπορεί να μείνει κοντά στο παιδί της και να μη βγει από την αγορά εργασίας. 
    Εσείς είστε άντρες εδώ. Είναι πάρα πολύ δύσκολο να φύγει κάποιος για πέντε και  έξι χρόνια. Εσείς, κύριε Ροντούλη, έχετε τόσα παιδιά. Φύγατε ποτέ από την εργασία; Είχατε το δίλημμα να μείνετε σπίτι σας και να επανέλθετε μετά από μια δεκαετία; Όχι. Η σύζυγός σας είχε αυτό το δίλημμα ενδεχομένως. 
    Όσον αφορά στα «STAGE», επειδή ακούγονται πάρα πολλά, ξέρουμε όλοι ότι αυτός είναι ένα ευρωπαϊκός θεσμός. Δεν θέλω να σηκώσω τους τόνους γιατί έχει περάσει και η ώρα. Εγώ θέλω να θυμίσω στο ΠΑ.ΣΟ.Κ. ότι πριν από τις εκλογές του 2000 βγήκαν εκατό χιλιάδες προκηρύξεις με «STAGE» για το δημόσιο για νέους χωρίς κανένα κριτήριο. Αν αυτό δεν λέγεται εμπόριο ελπίδας δεν ξέρω πώς λέγεται. και λέτε τώρα ότι εκμεταλλευόμαστε τους νέους. Και είναι χωρίς κριτήρια και αδιαφανή…
    ΧΡΗΣΤΟΣ ΧΑΪΔΟΣ: Δεν ήταν χωρίς κριτήρια.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σας παρακαλώ. 
    Και είναι ψέμα ότι εσείς μονιμοποιήσατε πέντε χιλιάδες νέους το 1999 σε δήμους και νοσοκομεία με ολιγόμηνο «STAGE»; Είναι η πρώτη και η τελευταία φορά που είχε γίνει αυτό. Και ποια ήταν τότε τα κριτήρια και οι διαδικασίες;
    Επαναλαμβάνετε μόνιμα ως επωδό το γεγονός ότι εμείς θέλουμε να σπρώξουμε τους φοιτητές, τους μαθητές στα ιδιωτικά Ι.Ε.Κ. και στα Κ.Ε.Κ. και σ’ όλα αυτά. Θέλω να σας υπενθυμίσω ιστορικά –γιατί μπορεί να μην το θυμάστε όλοι- ότι η θεσμοθέτηση των ιδιωτικών Ο.Α.Ε.Δ. κατ’ αρχάς, των ιδιωτικών συμβούλων εργασίας έγινε με τον 2639/98. Θεσμοθετήσατε το δανεισμό των εργαζομένων με τον 2956/01. Διασπάτε τον Ο.Α.Ε.Δ. το 2001. Τότε μπήκαν τα θεμέλια για να μπορέσει και ο ιδιωτικός τομέας να μπει μέσα στην αγορά, μέσα στον τομέα της απασχόλησης. 
      Εγώ δεν βάζω χαρακτηρισμό. Εγώ απλώς λέω ότι είναι εντελώς άδικο και παραπλανητικό το να πείτε ότι το 2008 έρχεται αυτή η Κυβέρνηση να σπρώξει τους μαθητές στον ιδιωτικό τομέα. 
      (Στο σημείο αυτό την Προεδρική Έδρα καταλαμβάνει  o Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Μα, τι λέτε τώρα; ΄Ολα  τα θεμέλια έχουν μπει επί των ημερών σας. Δεν λέω καν αν είναι καλό ή κακό, αλλά σαφώς εμείς τι πιστεύουμε; Ότι πρέπει αυτό που προσφέρει το δημόσιο να είναι αναγνωρισμένο, ποιοτικό, να μπορούν τα παιδιά να βρουν θέση εργασίας. Από κει και πέρα όμως δεν πιστεύουμε και στην κλειστή οικονομία. Σε καμμία περίπτωση δεν υπάρχει σχέδιο της Κυβέρνησης να σπρώξει τον κόσμο ώστε να φύγει από τη δημόσια και δωρεάν παιδεία σε οποιαδήποτε βαθμίδα και με οποιαδήποτε μορφή και να επιλέξει τον ιδιωτικό τομέα. Οι Έλληνες πολίτες πιστεύω ότι είναι και ώριμοι και μπορούν να κάνουν πολύ καλό κουμάντο στις επιλογές και στην τσέπη τους και ξέρουν τι υπάρχει έξω και κάνουν επιλογή αναλόγως με τις δικές τους ανάγκες.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε την κ. Καλαντζάκου.
      ΑΣΤΕΡΙΟΣ ΡΟΝΤΟΥΛΗΣ: Κύριε  Πρόεδρε, μου επιτρέπετε; Θα ήθελα το λόγο επί προσωπικού.
      ΠΡΟΕΔΡΕΥΩΝ (Βαΐτσης Αποστολάτος): Επί προσωπικού; Τι εννοείτε, κύριε  Ροντούλη;
       ΑΣΤΕΡΙΟΣ ΡΟΝΤΟΥΛΗΣ: Θα ήθελα κάποιες εξηγήσεις.
      ΠΡΟΕΔΡΕΥΩΝ (Βαΐτσης Αποστολάτος): Δεν είπε κάτι για εσάς η κ. Καλαντζάκου. Άνοιξε μεν διάλογο, που δεν επιτρέπεται, αλλά δεν είπε κάτι προσωπικά για εσάς.
      ΑΣΤΕΡΙΟΣ ΡΟΝΤΟΥΛΗΣ: Κύριε  Πρόεδρε, με όλο το σεβασμό στο πρόσωπό σας, θα ήθελα σας παρακαλώ πολύ το λόγο για ένα λεπτό για να κάνω μία κρίσιμη διευκρίνιση και με την ανοχή…
      ΠΡΟΕΔΡΕΥΩΝ (Βαΐτσης Αποστολάτος): Μόνο για ένα λεπτό, κύριε  Ροντούλη, έχετε το λόγο.
      ΑΣΤΕΡΙΟΣ ΡΟΝΤΟΥΛΗΣ: Ένα λεπτό, κύριε  Πρόεδρε. Ευχαριστώ πολύ. 
      Κυρία Υφυπουργέ, έχω μπροστά μου την Εφημερίδα της Κυβέρνησης. Παραθέτει μια σειρά νόμων από το 2007 και κάτω και μια σειρά αποφάσεων του διοικητή του Ο.Α.Ε.Δ.. Πείτε μου, σε ποιο νόμο αναφέρεσθε τον οποίο υπερψήφισε ο Λαϊκός Ορθόδοξος Συναγερμός καθιστάμενος συμμέτοχος σ’ αυτό το έγκλημα που έγινε με την προκήρυξη αυτή. Διότι δημιουργήσατε ψευδείς εντυπώσεις στην Αίθουσα. Ουδέποτε υπήρξε ομοφωνία από την πλευρά του Λαϊκού Ορθόδοξου Συναγερμού για τον απλούστατο λόγο ότι εμείς μπήκαμε στη Βουλή το Σεπτέμβριο του 2007. Αν δείτε το Φ.Ε.Κ., πείτε μου σε ποιο νόμο υπήρχε η συναίνεση του Λαϊκού Ορθόδοξου Συναγερμού γι’ αυτό το ανοσιούργημα που σας κατήγγειλα; Αυτό, για να μη δημιουργείτε ψευδείς εντυπώσεις.
      Ευχαριστώ, κύριε  Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Ροντούλη.
      Ο Κοινοβουλευτικός Εκπρόσωπος του ΠΑ.ΣΟ.Κ., κ. Χρήστος Παπουτσής, έχει το λόγο.
      ΧΡΗΣΤΟΣ ΠΑΠΟΥΤΣΗΣ: Η αλήθεια είναι πως μου έχει δημιουργηθεί και εμένα η απορία σχετικά μ’ αυτά στα οποία προηγουμένως αναφέρθηκε ο κ. Ροντούλης. Η απορία μου γίνεται ακόμη μεγαλύτερη, γιατί είναι πρωτοφανές σ’ ένα νομοσχέδιο να προσδιορίζονται τα κριτήρια προσλήψεων για ένα διαγωνισμό. Έχω την αίσθηση ότι δεν συμβαίνει κάτι τέτοιο. Γι’ αυτόν το λόγο θα ήθελα να σας παρακαλέσω να μας καταθέσετε το συγκεκριμένο νόμο. 
      Αναφερθήκατε σ’ ένα νομοσχέδιο που αποκλείεται –τουλάχιστον απ’ όσο εγώ μπορώ να παρακολουθώ- να αναγράφει ότι τα προσόντα είναι ένα, δύο, τρία, τέσσερα, ξεκινώντας βεβαίως από την εμπειρία των εργαζομένων στον Ο.Α.Ε.Δ.. Εντυπωσιάζομαι! 
      Όσον αφορά τη γενικότερη αναφορά της κυρίας Υφυπουργού θέλω να πω, κύριε  Πρόεδρε, ότι χάρηκα που δεν ακολούθησε την κατεύθυνση που χάραξε προηγουμένως ο Κοινοβουλευτικός Εκπρόσωπος της Νέας Δημοκρατίας ο οποίος, αφού κατήγγειλε το ΠΑ.ΣΟ.Κ. για το γεγονός ότι δεν αναγνωρίζει και δεν μπορεί να αντιληφθεί τις εξελίξεις όπως έρχονται από τη μεγάλη κρίση και αφού βεβαίως αναφέρθηκε σε διάφορα άλλα θέματα τα οποία ήταν εκτός του θέματος της επερώτησης, αποχώρησε από την Αίθουσα. Η κυρία Υφυπουργός έμεινε βεβαίως. Έμεινε για να μας πει και εκείνη ότι πράγματι εμείς δεν έχουμε αντιληφθεί και δεν αντιλαμβάνεται για ποιο λόγο κάναμε την επερώτηση. Τουλάχιστον, σ’ αυτό ήταν απολύτως σαφής.
      Θέλω, λοιπόν, να επανέλθω και να τονίσω το λόγο για τον οποίο κάναμε την Επερώτηση αυτή σήμερα και τη συζητήσαμε στην Αίθουσα της Ολομέλειας. Η Νέα Δημοκρατία οφείλει μια απάντηση προς τις τεσσερισήμισι χιλιάδες παιδιά και τις οικογένειές τους, που παραπλανήσατε. Για ποιο λόγο τα παραπλανήσατε; Για ποιο λόγο επιτρέψατε να εγγραφούν στις σχολές μαθητείας, όταν γνωρίζετε ότι δεν έχουν κανένα αντίκρισμα αυτά τα δύο χρόνια που θα περάσουν εκεί; Για ποιο λόγο παραπλανήσατε αυτά τα παιδιά; 
      Δεύτερον, η Νέα Δημοκρατία οφείλει να εξηγήσει για ποιο λόγο δεν λειτουργούν σήμερα τα Ι.Ε.Κ.. Να σας πω εγώ; Διότι η διοίκηση του Ο.Α.Ε.Δ. αποφάσισε την αναστολή τους για οργανωτικούς λόγους. Ποιοι ήταν οι οργανωτικοί λόγοι; Να προσληφθούν καθηγητές. Προκηρύχθηκαν θέσεις για καθηγητές, κύριε  Πρόεδρε, αλλά μπήκε τεχνηέντως ένα προσόν: Βασική υποχρέωση να έχουν πέντε χρόνια προϋπηρεσία, εμπειρία πέντε ετών σε Ι.Ε.Κ. βεβαίως. Όλως τυχαίως την περίοδο, δηλαδή, που είναι η Νέα Δημοκρατία στην Κυβέρνηση. 
      Αυτά είναι τα οργανωτικά προβλήματα τα οποία λύονται. Σε αυτά η κυρία Υφυπουργός δεν αναφέρθηκε καθόλου και επιπλέον, επειδή προηγουμένως αναφερθήκατε, απαντώντας στις αιτιάσεις της κ. Χριστοφιλοπούλου, της κ. Ξενογιαννακοπούλου και του κ. Χάιδου, σχετικά με την έκδηλη προσπάθεια της Κυβέρνησης να στρέψει τον κόσμο στα ιδιωτικά Ι.Ε.Κ., θέλω να πω γιατί σας παραξενεύει αυτό;  Δεν είναι η συνολική πολιτική της Νέας Δημοκρατίας; Δεν είναι η συνολική πολιτική της Κυβέρνησης αυτήν την περίοδο σ’ όλους τους τομείς; Όπου υπάρχει ιδιωτικό και ταυτόχρονα υπάρχει και κάτι δημόσιο, στρέφουμε την κατεύθυνσή μας και υποστηρίζουμε το ιδιωτικό, ενώ περιορίζουμε το δημόσιο. Αυτό κάνετε παντού. Το κάνατε στον τομέα των αερομεταφορών με την Ολυμπιακή, το κάνατε στον τομέα των τηλεπικοινωνιών με το ξεπούλημα του Ο.Τ.Ε., το κάνατε στα λιμάνια με τις λιμενικές υπηρεσίες, το κάνετε και εδώ στην αγορά εργασίας. Όπου υπάρχει τέτοια δυνατότητα, υπάρχει τέτοιο δίλημμα, υπάρχουν δύο χώροι –ιδιωτικός και δημόσιος τομέας- η πολιτική της Νέας Δημοκρατίας είναι: Ενισχύουμε τον ιδιωτικό τομέα. 
      Γιατί, λοιπόν, εμείς δεν νομιμοποιούμεθα να ελέγξουμε την Κυβέρνηση και να μην πονηρευτούμε όπως θα πονηρευτεί ο κάθε Έλληνας πολίτης για ποιο λόγο ανακαλύψατε τα οργανωτικά προβλήματα τα οποία επιχειρείτε να λύσετε με καθηγητές οι οποίοι όλως τυχαίως έχουν προσληφθεί μόνο την τελευταία πενταετία; Και οι υπόλοιποι καθηγητές που έχουν δεκαπέντε χρόνια προσφοράς; Γιατί αυτοί πρέπει να μπουν στη λίστα των αναπληρωτών με μοριοδότηση την ίδια ακριβώς μ’ αυτήν που θα έχουν και οι απόφοιτοι των σχολείων και των Πανεπιστημίων; Αυτή είναι η πραγματικότητα.
      Σε αυτό απαντήσεις δεν παίρνουμε. Όμως, γι’ αυτούς τους λόγους εγκαλούμε την Κυβέρνηση. Γι’ αυτόν το λόγο προσερχόμεθα εδώ. Γι’ αυτόν το λόγο απαιτούμε απαντήσεις.
      Και επιπλέον, δεν μπορούμε εδώ να ακούμε επιχειρήματα του τύπου ότι η Κυβέρνηση της Νέας Δημοκρατίας υποστηρίζει τη μεγάλη μεταρρύθμιση, προκειμένου να αυξηθεί  το μαθητικό δυναμικό. Εγώ δεν θα χρησιμοποιήσω δικά μας στοιχεία, δηλαδή, των συναδέλφων του ΠΑ.ΣΟ.Κ. και των ανθρώπων που παρακολουθούν εκ του σύνεγγυς τις λειτουργίες του Ο.Α.Ε.Δ., θα σας μιλήσω με τα επίσημα στοιχεία που ανακοίνωσε η Ο.Λ.Μ.Ε.. 
      Σύμφωνα μ’ αυτά, ο αριθμός των μαθητών που επέλεξε τα επαγγελματικά λύκεια και τις επαγγελματικές σχολές για το σχολικό έτος 2007-2008 έφθασε τις ογδόντα οκτώ χιλιάδες ενενήντα τέσσερις, ενώ ο αντίστοιχος αριθμός για το έτος 2001-2002 ήταν εκατόν είκοσι τρεις χιλιάδες οκτακόσιοι τριάντα πέντε. Αυτό δείχνει ότι η Νέα Δημοκρατία έχει πρόθεση, έχει κατεύθυνση και έχει ενδιαφέρον για την αύξηση των μαθητών που θα συμμετάσχουν στις σχολές μαθητείας και στην τεχνική και επαγγελματική εκπαίδευση; Ακριβώς το αντίθετο. Ας μη θυμίσω, βεβαίως, και τον αριθμό των καθηγητών. Εννιακόσιοι καθηγητές! Αυτοί δίδασκαν στα τεχνικά και επαγγελματικά εκπαιδευτήρια του Ο.Α.Ε.Δ. και τώρα είναι στον αέρα. Ουδείς ασχολείται μαζί τους! Ουδείς ενδιαφέρεται και κυρίως για εκείνους που είχαν μακρά προϋπηρεσία! Σήμερα στην ηλικία των σαράντα και των σαράντα πέντε ετών αντιλαμβάνεστε ότι είναι και εξαιρετικά δύσκολο να συνεχίσουν να προσφέρουν τις υπηρεσίες  τους μπαίνοντας σε μία λίστα στην οποία θα αξιολογηθούν μαζί με τους αποφοίτους των πανεπιστημίων.
      Σας ευχαριστώ, κύριε  Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ, κύριε  Παπουτσή, και για την τήρηση του χρόνου.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι η Επιτροπή Οικονομικών της Βουλής καταθέτει την έκθεσή της επί: α) του Σχεδίου Προϋπολογισμού Δαπανών της Βουλής οικονομικού έτους 2009, β) του Απολογισμού Δαπανών της Βουλής οικονομικού έτους 2007.
      Η κυρία Υφυπουργός θα ήθελε να τριτολογήσει;
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Για να μην ανοίξουμε διάλογο, να σας υπενθυμίσω ότι ο ν.3607/2007 ψηφίστηκε στις 24/10/2007. Οπότε αν θέλετε, να ανατρέξετε εκεί, για περισσότερες πληροφορίες. 
      ΑΣΤΕΡΙΟΣ ΡΟΝΤΟΥΛΗΣ:	 Να μας πείτε τι λέει και καταθέστε το στα Πρακτικά.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Θα σας το στείλω στο γραφείο σας.
      ΑΣΤΕΡΙΟΣ ΡΟΝΤΟΥΛΗΣ:	 … (Δεν ακούστηκε).
      ΠΡΟΕΔΡΕΥΩΝ (Βαΐτσης Αποστολάτος):  Κύριε Ροντούλη, δεν έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Σας είπα τον αριθμό, κύριε Ροντούλη, είναι ένα κλικ στον υπολογιστή σας.
      ΑΣΤΕΡΙΟΣ ΡΟΝΤΟΥΛΗΣ:	 Εμείς μπήκαμε στη Βουλή μετά τις εκλογές του Σεπτεμβρίου…
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Ψηφίστηκε στις 24/10, κύριε Ροντούλη.
      ΠΡΟΕΔΡΕΥΩΝ (Βαϊτσης Αποστολάτος):  Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
	Με τη συναίνεση του Σώματος και ώρα 21.39΄ λύεται η συνεδρίαση για αύριο ημέρα Τρίτη 11 Νοεμβρίου 2008 και ώρα 18.00΄ με αντικείμενο εργασιών του Σώματος: α) συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη, που έχει διανεμηθεί.
      Ο ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ
