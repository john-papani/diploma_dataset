      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Α’
      
      ΣΥΝΕΔΡΙΑΣΗ ΡΟΔ’
      
      Τετάρτη 1 Ιουνίου 2005-
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το 14ο Δημοτικό Σχολείο Αχαρνών, το 1ο Δημοτικό Σχολείο Βριλησσίων, τα Δημοτικά Σχολεία Μαγουλίτσας και Λαζαρίνας Καρδίτσας και τα «Εκπαιδευτήρια ΤΣΙΑΜΟΥΛΗ», σελ.
      3. Επί του Κανονισμού, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 2 Ιουνίου 2005, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής και των άρθρων του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων», σελ.
      2. Κατάθεση σχεδίου νόμου:
      Ο Πρωθυπουργός και Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Παιδείας και Θρησκευμάτων, Περιβάλλοντος, Χωροταξίας και Δημοσίων ‘Εργων και Δημόσιας Τάξης, καθώς και η Αναπληρωτής Υπουργός Πολιτισμού και Υφυπουργός Πολιτισμού, κατέθεσαν σχέδιο νόμου: «Κύρωση της Ευρωπαϊκής Σύμβασης για την προστασία της αρχαιολογικής κληρονομιάς» (αναθεωρημένη), παραπέμπεται στην αρμόδια Διαρκή Επιτροπή, σελ.
      3. Κατάθεση ‘Εκθεσης Διαρκούς Επιτροπής:
      Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Οικονομίας και Οικονομικών: «Κύρωση της Συμφωνίας μεταξύ της Ευρωπαϊκής Κοινότητας και της Δημοκρατίας του Αγίου Μαρίνου που προβλέπει μέτρα ιδοσύναμα με εκείνα που θεσπίζονται στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, καθώς και του Μνημονίου Συμφωνίας που τη συνοδεύει , μεταξύ της Ευρωπαϊκης Κοινότητας και των κρατών-μελών της αφ’ ενός και της Δημοκρατίας του Αγίου Μαρίνου αφ’ ετέρου», σελ.
      
      ΟΜΙΛΗΤΕΣ
      Α. Επί του Κανονισμού:
      ΒΕΝΙΖΕΛΟΣ Ε., σελ.
      
      Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
      ΒΑΡΒΑΡΙΓΟΣ Δ., σελ.
      ΒΛΑΧΟΣ Γ., σελ.
      ΚΑΙΣΕΡΛΗΣ Κ., σελ.
      ΚΑΡΑΣΜΑΝΗΣ Γ., σελ.
      ΚΑΣΤΑΝΙΔΗΣ Χ., σελ.
      ΚΕΓΚΕΡΟΓΛΟΥ Β., σελ.
      ΚΟΛΟΖΩΦ Ο., σελ.
      ΚΟΥΒΕΛΗΣ Φ., σελ.
      ΚΟΥΣΕΛΑΣ Δ., σελ.
      ΜΑΝΩΛΑΚΗΣ Α., σελ.
      ΜΑΝΩΛΗΣ Ι., σελ.
      ΜΝΑΝΩΛΙΑ Χ., σελ.
      ΜΕΡΕΝΤΙΤΗ Α., σελ.
      ΝΑΚΟΣ Α., σελ.
      ΝΤΟΛΙΟΣ Γ., σελ.
      ΠΑΝΤΕΛΑΚΗΣ Ε., σελ.
      ΠΑΥΛΟΠΟΥΛΟΣ Π., σελ.
      ΠΟΛΥΔΩΡΑΣ Β., σελ.
      ΣΓΟΥΡΙΔΗΣ Π., σελ.
      ΤΖΑΜΤΖΗΣ Ι., σελ.
      ΤΖΙΜΑΣ Μ., σελ.
      ΧΡΙΣΤΟΔΟΥΛΑΚΗΣ Ν., σελ.
      
     
     ΠΡΑΚΤΙΚΑ ΒΟΥΛΗΣ 
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ  ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ ΡΟΔ΄ 
     Τετάρτη 1 Ιουνίου 2005
     Αθήνα, σήμερα την 1η Ιουνίου  2005, ημέρα Τετάρτη και ώρα 10.51΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 31 Μαΐου 2005  εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΟΓ΄ συνεδριάσεως του, της Τρίτης 31 Μαΐου 2005, σε ό,τι αφορά την ψήφιση στο σύνολό των σχεδίων νόμων : 
     1. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας για συνεργασία στον τομέα της υγείας».
     2. «Κύρωση της Σύμβασης μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λιθουανίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και του κεφαλαίου».
     3. «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Μολδαβίας για την αποφυγή της διπλής φορολογίας αναφορικά με τους φόρους εισοδήματος και περιουσίας».
     4. «Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και του Βασιλείου των Κάτω Χωρών για τις Ολλανδικές Αντίλλες και για την Αρούμπα για τη φορολόγηση των εισοδημάτων από αποταμιεύσεις και για την προσωρινή εφαρμογή τους».
     5.  «Κύρωση των Συμφωνιών υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Γκέρνζυ, Μαν, και Τζέρσεϋ, για τη φορολόγηση των εισοδημάτων από αποταμιεύσεις και για την προσωρινή εφαρμογή τους».
     6. «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Καϋμάν για τη φορολόγηση των εισοδημάτων από αποταμιεύσεις».
     7. «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και των Νήσων Τουρκ και Κάικος για τη φορολόγηση των εισοδημάτων από αποταμιεύσεις».
     8. «Κύρωση της Συμφωνίας υπό μορφή ανταλλαγής επιστολών μεταξύ της Ελληνικής Δημοκρατίας και του Μοντσεράτ  για τη φορολόγηση των εισοδημάτων από αποταμιεύσεις».
     9. «Κύρωση της Σύμβασης Unidroit για τα κλαπέντα ή παρανόμως εξαχθέντα πολιτιστικά αγαθά».
     10. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού για αμοιβαία δικαστική συνδρομή σε ποινικά θέματα».
     11. «Κύρωση του Πρόσθετου Πρωτοκόλλου στη Σύμβαση για τη μεταφορά καταδίκων».
     12. «Κύρωση της Γενικής Συμφωνίας Ασφάλειας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας, σχετικά με την προστασία διαβαθμισμένων πληροφοριών, οι οποίες ανταλλάσσονται μεταξύ των δύο χωρών».)
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον  κ. Μαργαρίτη Τζίμα, Βουλευτή Δράμας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Οι Βουλευτές Β΄ Αθηνών και Β΄ Πειραιώς κύριοι ΦΩΤΗΣ ΚΟΥΒΕΛΗΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Επιτροπή Αγώνα για το Μητροπολιτικό Πάρκο στο Γουδί Αττικής ζητεί τη θεσμοθέτηση του χώρου «Γουδί» σε Μητροπολιτικό Πάρκο Υψηλού Πρασίνου.
     2) Οι Βουλευτές Α΄ Αθηνών και Α΄ Θεσσαλονίκης κύριος ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Νομαρχιακό Συμβούλιο Δωδεκανήσου εκφράζει την αντίθεσή του στον επιχειρούμενο σχεδιασμό του Υπουργείου Πολιτισμού για τη συγχώνευση των αποκεντρωμένων υπηρεσιών πολιτισμού και την υπερσυγκέντρωση πολλών αρμοδιοτήτων στην Κεντρική Διοίκηση.
     3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Καστριτσίου – Πανεπιστημιουπόλεως Πατρών ζητεί τη συνέχιση του προγράμματος πρόσθετης διδακτικής στήριξης.
     4) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία το Επιμελητήριο Αργολίδας ζητεί χρηματοδότηση για τη δημιουργία Περιφερειακού Εκθεσιακού Κέντρου στην Αργολίδα.
     5) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Πανελλήνιος Σύλλογος ΚΕΚΥΚΑΜΕΑ ζητεί την υποστήριξη με ειδικευμένο προσωπικό και υλικοτεχνικά μέσα των Κέντρων Υποστήριξης Ατόμων με Αναπηρίες.
     6) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία το Σωματείο Εργαζομένων Τοπικής Αυτοδιοίκησης Ν. Αργολίδας ζητεί την επίλυση των προβλημάτων δυσλειτουργίας του ΤΥΔΚΥ Αργολίδας.
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Σωματείο Εργαζομένων Καπνοβιομηχανίας «Θ.Δ. ΓΕΩΡΓΙΑΔΗΣ», «Ο ΣΠΑΡΤΑΚΟΣ» καταγγέλλει την άνιση αύξηση της τιμής μεταξύ ελληνικών και ξένων τσιγάρων.
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Δύμης Αχαΐας ζητεί τη χρηματοδότηση της λειτουργίας του οικοτροφείου Σεμέλη.
     9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Υπαλλήλων Δασικών Υπηρεσιών Περιφέρειας Δυτικής Ελλάδας ζητεί την ένταξη υπαλλήλων του κλάδου ΥΕ εργατών στην ειδικότητα των δασικών υπαλλήλων.
     10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Αθανάσιος Διαμαντόπουλος, πρόεδρος της Διεθνούς Εταιρείας Ιστορίας και Ιατρικής, προτείνει η τρίτη συνάντηση της διεθνούς εταιρείας που θα διοργανωθεί στην Πάτρα να αποτελέσει προεόρτια εκδήλωση του «Πάτρα Πολιτιστική Πρωτεύουσα 2006».
     11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρει πως καταργείται ο χώρος λαϊκής αγοράς για να εγκατασταθεί «Καρφούρ» στην Πάτρα.
     12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η τοποθέτηση πρόσθετου προσωπικού στο κεντρικό υποκατάστημα των ΕΛΤΑ στην Πάτρα.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση βελτίωση των κρατητηρίων των Πατρών.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις συχνές καταλήψεις γραφείων καθηγητών από φοιτητές.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο υπερβολικό κόστος ηλεκτροφωτισμού της πόλης των Πατρών.
     16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η επικινδυνότητα του δρόμου στην περιοχή Ακτή Δυμαίων Αχαΐας. 
     17) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Νομάρχης Τρικάλων ζητεί τη χρηματοδότηση της διοργάνωσης του τριήμερου συνεδρίου τοπικού πολιτισμού και ιστορίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 7337/2-2-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 1230/25-2-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ν. Νικολόπουλος, για τα θέματα της αρμοδιότητάς μας, σας πληροφορούμε τα εξής:
     α) Για την καταβολή της οικονομικής ενίσχυσης από τον ΕΛΓΑ στις Τριτοβάθμιες Συνεταιριστικές Οργανώσεις  διαβιβάζεται συνημμένα το με αριθμ. πρωτ. 3277/17-2-05 έγγραφο του Προέδρου του Οργανισμού που απαντάει σχετικά.
     β) Το θέμα της αναπροσαρμογής του ποσοστού της επιχορήγησης της Συνομοσπονδίας Δημοκρατικών Αγροτικών Συλλόγων Ελλάδας (Σ.ΥΔ.Α.Σ.Ε.) από τον Οργανισμό ΕΛΓΑ, εξετάζεται ως προς τις οικονομικές και νομικοτεχνικές παραμέτρους του, προκειμένου να αντιμετωπιστεί αναλόγως.
     γ) Για την τροποποίηση του ν. 2232/94, σχετικά με τη «θεσμική παρουσία της Σ,ΥΔ.Α.Σ.Ε. στην Ο.Κ.Ε.», αρμόδιο να απαντήσει είναι το Υπουργείο Οικονομίας και Οικονομικών, προς το οποίο κοινοποιείται το παρόν έγγραφό μας με αντίγραφο της ερώτησης.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 7390/3-2-05 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 1239/25-2-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Ντόλιος, για τα θέματα της αρμοδιότητάς μας, σας πληροφορούμε τα εξής:
     Με βάση την εθνική μας νομοθεσία, η αλιεία με μηχανότρατες απαγορεύεται καθ' όλη την Επικράτεια κατά τους μήνες Ιούνιο, Ιούλιο, Αύγουστο και Σεπτέμβριο κάθε έτους. Η διάταξη αυτή ισχύει από το 1966 (Β. Δ/γμα 917/66) και εφαρμόζεται από τότε με στόχο την ορθή διαχείριση και τη βιώσιμη εκμετάλλευση των έμβιων υδρόβιων πόρων.
      Στα πλαίσια αυτά δεν μπορεί να αποτελέσει αντικείμενο χρηματοδοτικής αντιστάθμισης δεδομένου ότι σύμφωνα με τον Καν. (ΕΚ) 2792/99 (άρθρο 16 παρ. 2), τα Κράτη - Μέλη μπορούν να χορηγούν χρηματοδοτική αντιστάθμιση σε περίπτωση τεχνικής απαγόρευσης ορισμένων αλιευτικών εργαλείων ή μεθόδων που απορρέουν από απόφαση του Συμβουλίου, η δε διάρκεια της εν λόγω ενίσχυσης, η οποία προορίζεται για την κάλυψη της τεχνικής προσαρμογής, περιορίζεται σε έξι (6) μήνες.
     Όσον αφορά την τετράμηνη απαγόρευση της αλιείας της μηχανότρατας στα διεθνή ύδατα κατά τη διάρκεια του καλοκαιριού, υπάρχει δυνατότητα επανεξέτασης του θέματος, εφ’ όσον ολοκληρωθεί η υλοποίηση της εγκατάστασης του δορυφορικού συστήματος παρακολούθησης σκαφών (VMS) στις μηχανότρατες (οι διαδικασίες του σχετικού διαγωνισμού που διενεργείται από το ΥΕΝ βρίσκονται σε εξέλιξη) και μετά τις σχετικές διαβουλεύσεις με τους αλιευτικούς φορείς τα συναρμόδια Υπουργεία και τις Υπηρεσίες (ΥΠΕΞ, ΥΕΝ, Δ/νση Κτηνιατρικής).
     Αναφορικά με την απαγόρευση της αλιείας και στους Τούρκους αλιείς κατά την διάρκεια του καλοκαιριού στην περιοχή των διεθνών υδάτων, είναι γνωστό ότι οι διατάξεις της αλιευτικής νομοθεσίας εφαρμόζονται για αλιευτικά σκάφη που δραστηριοποιούνται στα Ελληνικά χωρικά ύδατα.
     Τα προβλήματα που ανακύπτουν από τη δραστηριότητα των αλιευτικών στόλων άλλων μη κοινοτικών κρατών στη Μεσόγειο είναι γνωστά στη χώρα και την Ε.Ε., η οποία προσπαθεί με διαφόρους τρόπους (π.χ. ενδυνάμωση των περιφερειακών οργανισμών ΓΕΑΜ, ICCAT, συνεργασία κ.λ.π.) να εφαρμόζονται κοινοί κανόνες αλιείας στη Μεσόγειο.
     Όσον αφορά την υποχρέωση καταβολής εγγύησης για κάθε ξένο αλιεργάτη που απασχολούν οι Έλληνες πλοιοκτήτες και την προκαταβολή των ασφαλίστρων που ζητείται από τον ΟΓΑ, αυτό αποτελεί αρμοδιότητα του Υπουργείου Απασχόλησης και Κοινωνικής Προστασίας, προς το οποίο κοινοποιείται το παρόν έγγραφό μας με αντίγραφο της ερώτησης.
     Ο Υπουργός
     Ε. ΜΠΑΣΙΑΚΟΣ»
     3. Στην με αριθμό 8777/15-3-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 1434/4-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 5314/22-3- 2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Μ. Καρχιμάκη.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 8748/11-3-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 1425/4-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης, για τα θέματα της αρμοδιότητάς μας, σας 	πληροφορούμε τα εξής:
     α. Το Υπουργείο Αγροτικής Ανάπτυξης και Τροφίμων φροντίζει ώστε όλα τα τρόφιμα ζωικής προέλευσης, είτε εισάγονται από τρίτες χώρες είτε προέρχονται από χώρες της Ε.Ε., να ελέγχονται για την ποιότητά τους, τα μεν πρώτα με συστηματικούς εργαστηριακούς ελέγχους, μετά από δειγματοληψία στους Σταθμούς Υγειονομικού Κτηνιατρικού Ελέγχου, τα δε προερχόμενα από Κοινοτικές Χώρες, με περιοδικούς εργαστηριακούς ελέγχους, κατά περίπτωση, ώστε να εξασφαλίζεται η υγεία των καταναλωτών.
     Για τα εισαγόμενα αμνοερίφια, χοιρινά, καθώς και προϊόντα ζωϊκής προέλευσης που εντοπίζεται ότι προωθούνται ως Ελληνικά, οι αρμόδιες Υπηρεσίες του Υπουργείου Αγροτικής Ανάπτυξης και Τροφίμων, σε συνεργασία με, το ΣΔΟΕ του συνερωτώμενου Υπουργείου Οικονομίας και Οικονομικών, παραπέμπουν τους υπευθύνους, σύμφωνα με τις κείμενες διατάξεις, ώστε να τους επιβληθούν οι αντίστοιχες κυρώσεις.
     β. Μέσω του Γ΄ Κοινοτικού Πλαισίου Στήριξης (2000-2006), δίνεται προτεραιότητα στον εκσυγχρονισμό/βελτίωση υφιστάμενων χοιροτροφικών μονάδων, με στόχο την αύξηση της ανταγωνιστικότητας μέσω της μείωσης του κόστους παραγωγής και τη βελτίωση της ποιότητας {Καν. (Ε.Κ.) 1257/99, ΚΥΑ 532/03}.
     Με την με αριθμό 244311/02 ΚΥΑ (ΦΕΚ Β 339), όπως τροποποιήθηκε και συμπληρώθηκε με την αριθμό 269215/02 απόφαση του Υπουργού Γεωργίας (ΦΕΚ Β 822), ενισχύονται οι χοιροτροφικές μονάδες για την ίδρυση ή επέκτασή τους (μέχρι του ορίου των 150 συνολικά θέσεων χοιρομητέρων, ή η αύξηση των υφιστάμενων θέσεων μέχρι 25% της υπάρχουσας δυναμικότητας και μέχρι του ορίου των 50 επιπλέον θέσεων), καθώς και για τον εκσυγχρονισμό /βελτίωση υφιστάμενων.
     Επίσης, με τον Αναπτυξιακό Νόμο 3299/2004, προβλέπεται η ενίσχυση επεδυτικών σχεδίων για ίδρυση νέων και εκσυγχρονισμό/επέκταση υφιστάμενων κτηνοτροφικών επιχειρήσεων εσταυλισμένου ή ημι-εσταυλισμένου τύπου, με στόχο τη μείωση του κόστους παραγωγής και τη βελτίωση της ποιότητας.
     Όσον αφορά το θέμα της εμπορίας του χοιρινού κρέατος, ισχύουν οι αγορανομικές διατάξεις του Υπουργείου Ανάπτυξης.
     Ο Υφυπουργός
     Α. ΚΟΝΤΟΣ»
     5. Στην με αριθμό 8769/15-3-05 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. 1433/5-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 1165/30-3-2005 έγγραφο του Ειδικού Γραμματέα του Γ΄ ΚΠΣ σε απάντηση της ανωτέρω ερώτησης του Βουλευτή κ. Θ. Μωραΐτη.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 8798/15-3-05 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμό 1437/5-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε η Βουλευτής κ. Α. Ξηροτύρη - Αικατερινάρη, σας διαβιβάζουμε συνημμένα το με αριθμό πρωτοκόλλου 1166/30-3-05 έγγραφο του Ειδικού Γραμματέα του Γ΄ ΚΠΣ, για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 8799/15-3-05 ερώτηση του Βουλευτή κ. Δημητρίου Κουσελά δόθηκε με το υπ’ αριθμόν 1438/5-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Δ. Κουσελάς, σας πληροφορούμε τα εξής:
     1) Σύμφωνα με τα οριζόμενα στον Καν. (ΕΚ) 1493/99, επιτρέπεται η διακίνηση εντός των ορίων της Ευρωπαϊκής Ένωσης των οίνων που παράγονται σε κάθε Κράτος-Μέλος, με την απαραίτητη προϋπόθεση να αναγράφεται στην επισήμανση (ετικέτα) η χώρα προέλευσης (παραγωγής).
     Οι εισαγωγές από Τρίτες Χώρες οίνων μη συσκευασμένων (χύμα) είναι ελάχιστες. Κυρίως εισάγονται εμφιαλωμένοι οίνοι με ετικέτες, στις οποίες σαφώς πρέπει να αναγράφεται η χώρα προέλευσης. Επίσης, σύμφωνα με τον ανωτέρω Κανονισμό, απαγορεύεται η εισαγωγή γλεύκους σε ζύμωση από Τρίτες Χώρες.
     Το Υπουργείο Αγροτικής Ανάπτυξης και Τροφίμων στην προσπάθειά του να περιορίσει σημαντικά την παραγωγή και κυκλοφορία στη χώρα μας οίνων που δεν πληρούν τις απαιτήσεις της ισχύουσας νομοθεσίας και ιδιαίτερα εκείνης που αφορά τη σήμανση (ετικετοποίηση), έχει εντατικοποιήσει τους ελέγχους στους χώρους παραγωγής και εμφιάλωσης οίνων.
     Επί πλέον, η κοινή Υπουργική απόφαση 285870/2004 (ΦΕΚ 1372 Β) των Υπουργών Αγροτικής Ανάπτυξης και Τροφίμων και Οικονομίας & Οικονομικών που εκδόθηκε σε εφαρμογή σχετικής Κοινοτικής νομοθεσίας: α) ρυθμίζει αυτά που αφορούν τα συνοδευτικά έγγραφα των διακινούμενων στην Ευρωπαϊκή Ένωση οίνων ή εισαγόμενων από Τρίτες Χώρες, καθώς επίσης και τα τηρούμενα βιβλία, β) ορίζει τα μέτρα τα οποία λαμβάνονται σε περίπτωση μη τήρησής τους, όπως ο αποκλεισμός από το δικαίωμα ένταξης στα παρεμβατικά μέτρα που αναφέρονται στον Κανονισμό για την ΚΟΑ των αμπελοόινικών προϊόντων, ο αποκλεισμός από επιχειρησιακά Κοινοτικά και εθνικά προγράμματα, η μη κατάταξη οίνων σε κατηγορία V.Q.P.R.D, κ.λπ. και γ) προβλέπει την εφαρμογή αυστηρών ελέγχων από τις Δ/νσεις Αγροτικής Ανάπτυξης στα σημεία εισόδου της χώρας και πριν από τον εκτελωνισμό όλων των οίνων που εισάγονται από Τρίτες Χώρες σε συνεργασία με τα Τελωνεία, ώστε να αποφεύγεται η παράνομη. εισαγωγή τους ή η κυκλοφορία τους με παραπλανητική για τον καταναλωτή σήμανση (ετικέτα).
     2) Σε όλη τη χώρα και στη Ν.Α. Μεσσηνίας, βρίσκονται σε εξέλιξη τα παρακάτω προγράμματα:
     α. Πρόγραμμα αναδιάρθρωσης και μετατροπής οινοποιήσιμων ποικιλιών αμπέλων βάσει του Καν. (ΕΚ) 1493/99, το οποίο εφαρμόζεται στη Ν.Α. Μεσσηνίας από την αμπελουργική περίοδο 2001/2002. Το πρόγραμμα αυτό στοχεύει στην προσαρμογή της παραγωγής των οινοποιήσιμων ποικιλιών σταφυλιών στη ζήτηση της αγοράς μέσω της ποικιλιακής μετατροπής, της αναφύτευσης και της βελτίωσης των τεχνικών διαχείρισης των αμπελώνων.
     β. Πρόγραμμα εκρίζωση ς και επαναφύτευσης αμπελώνων με ποικιλίες Σουλτανίνα και Κορινθιακή για την καταπολέμηση της Φυλλοξήρας.
     Η έναρξη του προγράμματος στην Ελλάδα έγινε την αμπελουργική περίοδο 1993/1994, χωρίς να προβλέπεται ημερομηνία λήξης.
     Ο Υπουργός
     Ε. ΜΠΑΣΙΑΚΟΣ»
      8 Στην με αριθμό 8865/16-3-05 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 10197/Β 585/22-4-05 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αριθμ. Πρωτ. 8865/16-03-2005 του βουλευτή κ. Δημητρίου Κουσελά, σας διαβιβάζουμε το υπ' αριθμ. 310/32 έγγραφο της 29-03-2005 της Υποδ/νσης Επικοινωνίας και Διοικητικής Στήριξης Διοικήσεως της Εθνικής Τράπεζας της Ελλάδος.
      Ο Υπουργός
      Γ. ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 8697/10-3-05 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 9650/Β537/22-4-05 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Γ. Κουτσούκος, σας διαβιβάζουμε το υπ’ αριθμ. 241/29-3-2005 έγγραφο της Αγροτικής Τράπεζας της Ελλάδος, το οποίο απαντά στο σχετικό ερώτημα.
      Ο Υπουργός
      Γ. ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 9320/31-3-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Φ10035/8952/388/22-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη παραπάνω σχετική ερώτησή που κατατέθηκε στη Βουλή από το Βουλευτή κ. Δημήτρη Πιπεργιά, σχετικά με το φορέα ασφάλισης των ιδιοκτητών - χειριστών χωματουργικών μηχανημάτων και την ένταξή τους σε καθεστώς βαρέων και ανθυγιεινών επαγγελμάτων, σας γνωρίζουμε τα εξής:
      Για την ασφάλιση του Ιδιοκτήτη Χωματουργικών μηχανημάτων σημειώνουμε ότι αυτή εξαρτάται τόσο από τη σχέση του με το μηχάνημα, όσο και από την πραγματική του απασχόληση.
      Έτσι:
      1. Εάν ο ιδιοκτήτης ενός μηχανήματος είναι συγχρόνως και χειριστής του, τότε ασφαλίζεται στο ΙΚΑ.
      2. Εάν είναι ιδιοκτήτης δύο μηχανημάτων και πάνω και χειρίζεται μόνο ένα απ' αυτά, τότε πρέπει να ασφαλίζεται και στο ΙΚΑ και στο ΤΕΒΕ, γιατί στο πρόσωπό του συντρέχουν οι ιδιότητες και του ιδιοκτήτη και του χειριστή.
      3. Εάν διατηρεί επαγγελματική στέγη και αναλαμβάνει εργολαβικά την εκτέλεση εργασιών, τότε, έστω και αν χειρίζεται προσωπικά ο ίδιος το μηχάνημα, δεν ασφαλίζεται στο ΙΚΑ, αλλά στο ΤΕΒΕ σαν επαγγελματίας.
      Όπως είναι γνωστό, από τη νομοθεσία του ΟΑΕΕ - ΤΕΒΕ, δεν προβλέπεται ασφάλιση με βαρέα ή μικτά ένσημα όπως στο ΙΚΑ και κατά συνέπεια οι προϋποθέσεις συνταξιοδότησης των ασφαλισμένων του δεν ακολουθούν αυτή τη διάκριση.
      Τροποποίηση των προϋποθέσεων συνταξιοδότησης του ΟΑΕΕ - ΤΕΒΕ, ώστε να είναι δυνατή η συνταξιοδότηση λόγω γήρατος των ασφαλισμένων του με προϋποθέσεις όμοιες με αυτές των ασφαλισμένων του ΙΚΑ κατά τον Κανονισμό Βαρέων και Ανθυγιεινών Επαγγελμάτων (ΚΒΑΕ), δεν αντιμετωπίζεται.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      11. Στην με αριθμό 9289/31-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β-786/22-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτοκόλλου 9289/31-03-05 που κατέθεσε στη Βουλή ο Βουλευτής κ. Στυλιανού Ματζαπετάκης, σύμφωνα και με το αριθμό πρωτοκόλλου ΠΔΣ & ΔΣ/146/12-04-05 έγγραφο της «Ολυμπιακής Αεροπορίας- Υπηρεσίες» Α.Ε, σας πληροφορούμε τα παρακάτω:
      Οι προσλήψεις του εποχικού προσωπικού στην Εταιρεία, γίνονται με βάση το άρθρο 21 του Ν.2190/94, όπως έχει τροποποιηθεί και ισχύει σήμερα και λαμβανομένων υπόψη των οριζομένων στις προκηρύξεις διαγωνισμών καθώς και των οδηγιών-εντολών του ΑΣΕΠ.
      Η κλήση για ανάληψη εργασίας γίνεται από τους ισχύοντες πίνακες που έχουν καταρτισθεί και οριστικοποιηθεί μετά τον αυτεπάγγελτο και κατ' ένσταση έλεγχο του ΑΣΕΠ.
      Στον Αεροσταθμό Ηρακλείου, κατά την ημερομηνία κατάθεσης της άνω ερώτησης, είχαν ήδη αναλάβει εργασία 44 άτομα εποχικοί υπάλληλοι, και όχι 9 όπως αναφέρεται στην ερώτηση.
      Συγκεκριμένα είχαν κληθεί όλοι οι υποψήφιοι του πίνακα με εμπειρία (εξαιρουμένων των υποψηφίων που διεγράφησαν λόγω παραίτησης), εκτός από τους υποψήφιους που η προηγούμενη σύμβαση εργασίας έτους 2004 έληξε πρόσφατα.
      Από τον πίνακα υπαλλήλων χωρίς εμπειρία καλούνται για εργασία οι υποψήφιοι που δεν έχουν κώλυμα 8μηνης απασχόλησης, κατά την ημερομηνία που οι ανάγκες επιβάλλουν πρόσληψη εποχικού προσωπικού και ανάλογα με την κατανομή που έχει εγκριθεί για τον Α/Σ Ηρακλείου.
      - Κατά τον ίδιο τρόπο καλούνται και οι υποψήφιοι των άλλων ειδικοτήτων (Εργάτες - Εργάτριες - Οδηγοί α/κ και Χειριστές Ανυψωτικών Μηχανημάτων).
      -Αναλυτικότερα, και βάσει του πίνακα κατάταξης των εποχικών εργατριών Ηρακλείου, σας γνωρίζουμε ότι έχουν κληθεί μέχρι στιγμής οι έξι (6) πρώτες στην σειρά κατάταξης ατόμων με εμπειρία, καθώς και οι υποψήφιες, του ίδιου πίνακα, από τη θέση 27 μέχρι το τέλος.
      Οι ενδιάμεσες υποψήφιες, από τη θέση 8 μέχρι και 26, δεν μπορούν να κληθούν ακόμα, λόγω κωλύματος 8μηνου, δεδομένου ότι έχει πρόσφατα λήξει η προηγούμενη σύμβαση εργασίας τους.
      - Στον συνημμένο πίνακα που σας υποβάλλουμε αναφέρεται ακριβώς το χρονικό διάστημα της προηγούμενης σύμβασης που έχουν εργασθεί και σημειώνονται οι υποψήφιες που έχουν κληθεί για ανάληψη εργασίας.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 9298/31-3-05 ερώτηση του Βουλευτή κ. Θαλασσινού Θαλασσινού δόθηκε με το υπ’ αριθμ. 1533/25-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμό πρωτόκολλο 1544/21-4-05 έγγραφο του Ειδικού Γραμματέα του Γ΄ ΚΠΣ, σε απάντηση της ανωτέρω ερώτησης του Βουλευτή κ. Θ. Θαλασσινού.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 8948/18-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 10725/ΕΥΣ/2237/11-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Εμμανουήλ Στρατάκης, σας γνωρίζουμε ότι, το Υπουργείο Οικονομίας και Οικονομικών προτίθεται να συμπεριλάβει τις δράσεις ενίσχυσης ελαιοτριβείων στις διαπραγματεύσεις με την Γενική Διεύθυνση Γεωργίας της Ευρωπαϊκής Επιτροπής όσον αφορά τη χρηματοδότηση σχετικών δράσεων μεταποίησης προϊόντων πρωτογενούς τομέα από τον Αναπτυξιακό Νόμο (ν. 3299/2004) 
      Για ειδικότερες πληροφορίες σχετικά με τα ερωτήματα που άπτονται της γενικότερης πολιτικής στον τομέα του ελαιολάδου, αρμόδιο είναι το Υπ. Αγροτικής Ανάπτυξης και Τροφίμων στο οποίο απευθύνεται επίσης η συγκεκριμένη ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      14. Στην με αριθμό 8943/18-3-05 ερώτηση των Βουλευτών κυρίων Ιωάννου Διαμαντίδη, Παναγιώτου Ρήγα, Χρήστου Αηδόνη, Μιχάλη Καρχιμάκη και Βασιλείου Οικονόμου δόθηκε με το υπ’ αριθμ. Φ900α/4540/7895/11-4-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 8943/18-3-2005 ερώτησης, που κατέθεσαν οι Βουλευτές κ.κ. Γιάννης Διαμαντίδης, Παναγιώτης Ρήγας, Χρήστος Αηδόνης, Μιχάλης Καρχιμάκης και Bασίλης Οικονόμου, με θέμα τα Συμβούλια Κρίσεων και Επιλογής της Ανώτατης Ηγεσίας του ΥΕΝ, σας γνωρίζουμε τα ακόλουθα:
      Τα μέλη του Ανωτάτου Συμβουλίου Λιμενικού Σώματος, στο οποίο Πρόεδρος ήταν ο Αρχηγός ΓΕΝ, ουδεμία παρέμβαση στην κρίση τους δέχθηκαν από τον Υπουργό Εθνικής Άμυνας.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      15. Στην με αριθμό 8877/17-3-05 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. 30216/17567/346/11-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 8877/17-3-05 ερώτηση που κατατέθηκε στη Βουλή από το Βουλευτή Ν. Ηλείας κ. Γιάννη Κουτσούκο, σχετικά με θέματα που αφορούν στο Ταμείο Πρόνοιας Ορθοδόξου Εφημεριακού Κλήρου της Ελλάδος, σας γνωρίζουμε τα εξής:
      1. Η εντολή που είχε δοθεί για έλεγχο στο Τ.Π.Ο.Ε.Κ.Ε. και που διενεργήθηκε από τον επιθεωρητή κ. Οικονομάκη, αφορούσε την κινητή και ακίνητη περιουσία του Ταμείου.
      Το συνταχθέν πόρισμα από τον κ. Οικονομάκη εκτός του γεγονότος ότι αφορούσε μόνο την ακίνητη περιουσία και όχι και την κινητή, όπως εδίδετο εντολή, διέρρευσε πριν ακόμη η υπηρεσία προβεί στις δέουσες διαδικασίες διεκπεραίωσής του.
      Αυτό είχε σαν αποτέλεσμα να γίνει αντίκρουση από τον δικηγόρο του Ταμείου σε συγκεκριμένα σημεία του πορίσματος και να επισημανθεί και η ελλιπής εκτέλεση της εντολής ελέγχoυ.
      Για τους λόγους αυτούς εμείς δώσαμε:
      α) Εντολή όχι σε έναν αλλά σε δύο από τους παλαιότερους και έμπειρους επιθεωρητές της Γ.Γ.Κ.Α. (κ. Στράγκα Γεώργιο και κ. Κορδούλη Σπυρίδωνα) να διενεργήσουν ολοκληρωμένο έλεγχο (κινητής και ακίνητης περιουσίας).
      β) Επιπλέον δόθηκε σε άλλους επιθεωρητές εντολή για. τον έλεγχο των προμηθειών που έχουν διενεργηθεί από το Ταμείο καθώς και τον έλεγχο των χορηγουμένων εφάπαξ.
      2. Το Διοικητικό Συμβούλιο του Τ.Π.Ο.Ε.Κ.Ε. διορίστηκε όπως προβλέπεται από τις διατάξεις του Ν.590/1977 «Περί Καταστατικού Χάρτη της Εκκλησίας της Ελλάδος» (ΦΕΚ 146 Α) και μετά από πρόταση του Ιερού Συνδέσμου Κληρικών Ελλάδος και της Διαρκούς Ιεράς Συνόδου, που είναι δεσμευτικές για τον Υπουργό.
      Σύμφωνα με τις παραπάνω διατάξεις, Πρόεδρος του Τ.Π.Ο.Ε.Κ.Ε. διορίζεται ο Αρχιεπίσκοπος Αθηνών.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο επικαίρων ερωτήσεων της Πέμπτης 2 Ιουνίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 973/30.5.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Παπαγεωργίου προς τον Υπουργό Απασχόλησης και Κοινωνικής Προστασίας, σχετικά με το κλείσιμο της εταιρείας ΚΟΡΤΑΓΚ  Α.Ε. στον Κορινό Πιερίας. 
     2. Η με αριθμό 984/30.5.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Περιβάλλοντος, Χωροταξίας και Δημοσίων Έργων και Μακεδονίας -Θράκης, σχετικά με τη χρηματοδότηση της μεταφοράς επικίνδυνων φυτοφαρμάκων και αποβλήτων από το εργοστάσιο DIANA στη Θεσσαλονίκη κλπ..
     3. Η με αριθμό 980/30.5.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εμπορικής Ναυτιλίας και Απασχόλησης και Κοινωνικής Προστασίας, σχετικά με τη διαφάνεια στο καθεστώς προσλήψεων των απασχολούμενων στα λιμάνια της χώρας και τον επαναπροσδιορισμό των τελών και υπέρ τρίτων δικαιωμάτων που επιβάλλονται στους χρήστες των λιμενικών υπηρεσιών. 
     Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 2 και 3 του Κανονισμού της Βουλής)
     1. Η με αριθμό 979/30.5.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την ένταξη κατασκευής του Φράγματος του Ασωπού ποταμού του Νομού Κορινθίας στο Γ΄ Κοινοτικό Πλαίσιο Στήριξης. 
     2. Η με αριθμό 985/30.5.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Απασχόλησης και Κοινωνικής Προστασίας, σχετικά με τη διασφάλιση των θέσεων εργασίας στις εταιρείες ΕΒΙΕΣΚ (θυγατρική του ομίλου ΑΓΕΤ) και ΚΟΝΤΙ κλπ.. 
     3. Η με αριθμό 976/30.5.2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη διαφάνεια και αξιοκρατία στις προσλήψεις στο Δημόσιο. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων». 
      Το λόγο έχει ο κ. Μαργαρίτης Τζίμας.
      ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε ένα νομοσχέδιο που κατά την άποψή μου βάζει τις βάσεις για την ενίσχυση του αναπτυξιακού ρόλου της Νομαρχιακής Αυτοδιοίκησης, γιατί κατά γενική ομολογία –άσχετα αν το παραδεχόμαστε δημόσια ή όχι- μέχρι σήμερα η Νομαρχιακή Αυτοδιοίκηση στη χώρα μας δεν μπορούσε να εκτελέσει ένα επενδυτικό πρόγραμμα, δεδομένου ότι τα έσοδα που είχε από την επιχορήγηση του κρατικού προϋπολογισμού για το 2004 δεν ξεπερνούσαν τα έξι εκατομμύρια ευρώ. 
      Έξι εκατομμύρια ευρώ είναι η επιχορήγηση ενός μεσαίου δήμου στη χώρα και με 6.000.000 ευρώ επιχορηγούνταν ολόκληρη Νομαρχιακή Αυτοδιοίκηση για το 2004, προκειμένου να ασκήσει το επενδυτικό της έργο. Αυτό, λοιπόν, το κενό, το οποίο υπήρχε στο χώρο της Νομαρχιακής Αυτοδιοίκησης, έρχεται να αναπληρώσει το νομοσχέδιο το οποίο συζητούμε. 
      Οι επενδύσεις, λοιπόν, για τη Νομαρχιακή Αυτοδιοίκηση σύμφωνα με τον καινούργιο νόμο πολλαπλασιάζονται δύο χιλιάδες φορές σε σχέση με τα έσοδα που είχαν το 2004. Έξι εκατομμύρια ευρώ το 2004 για επενδύσεις, 128.900.000.000 εκατομμύρια η Νομαρχιακή Αυτοδιοίκηση για το 2005.
      Αντιλαμβανόμαστε, λοιπόν, πως αυτό το γεγονός δημιουργεί όλες εκείνες τις ικανές και αναγκαίες συνθήκες στη Νομαρχιακή Αυτοδιοίκηση, προκειμένου να σχεδιάσει, να εκτελέσει και να λύσει προβλήματα των τοπικών κοινωνιών, για τα οποία καλείται και ψηφίζεται από τους Έλληνες πολίτες. 
      Η δεύτερη βασική τομή του νομοσχεδίου είναι πως απαλλάσσει τη Νομαρχιακή Αυτοδιοίκηση της χώρας από ένα πρόβλημα το οποίο αντιμετώπιζε, οικονομικής κυρίως υφής, ένα ζήτημα το οποίο κατέθετε ως αίτημα προς την κεντρική εξουσία αρκετά χρόνια –από την ίδρυση και λειτουργία της- αυτών των προνοιακών επιδομάτων. 
      Το κράτος, λοιπόν, που είναι υπεύθυνο για την άσκηση κοινωνικής πολιτικής, δεν πλήρωνε τα προνοιακά επιδόματα των τοπικών κοινωνιών, αλλά εκαλείτο η Νομαρχιακή Αυτοδιοίκηση να πληρώνει από τους ΚΑΠ τα προνοιακά επιδόματα. Έτσι, λοιπόν, συνέβαινε το εξής παράλογο. Από τα 500.000.000 ευρώ με τα οποία επιχορηγήθηκε η Νομαρχιακή Αυτοδιοίκηση το 2004, τα 400.000.000 περίπου δαπανήθηκαν για την πληρωμή των προνοιακών επιδομάτων.
      Θα ήθελα να απαντήσω στο σημείο αυτό στον αξιότιμο εισηγητή της Μειοψηφίας, λέγοντας ότι δεν αύξησαν οι νομάρχες τους αναπήρους και τα άτομα με ειδικές ανάγκες με δική τους πρωτοβουλία. 
      ΓΕΩΡΓΙΟΣ ΝΤΟΛΙΟΣ: Οι νομοί είπα.
      ΜΑΡΓΑΡΙΤΗΣ ΤΖΙΜΑΣ: Αυτά καθορίστηκαν από ειδικές επιτροπές, οι οποίες επί των ημερών σας διορίζονταν από τους γενικούς γραμματείς των αντιστοίχων περιφερειών.
Ξέρετε πολύ καλά ότι οι ειδικές επιτροπές, που δίνουν το «οk» ότι κάποιο άτομο είναι με ειδικές ανάγκες και να παίρνει προνοιακό επίδομα, ορίζονται από τριμελείς ή τετραμελείς ή πενταμελείς επιτροπές, που διορίζονται από τους εκάστοτε περιφερειάρχες. Οι περιφερειάρχες, λοιπόν, ήταν δικοί σας, επομένως και η ευθύνη είναι δική σας. 
      Καλούσατε, λοιπόν, μέχρι το 2004 τη Νομαρχιακή Αυτοδιοίκηση να εκτελέσει επενδυτικό έργο, όταν από τα 500.000.000 ευρώ με τα οποία επιχορηγούνταν, τα 6.000.000 μόνο πήγαιναν για επενδύσεις και τα υπόλοιπα, –αυτό είναι το παράλογο- δηλαδή περίπου 490 εκατομμύρια ευρώ, πήγαιναν για λειτουργικές ανάγκες και προνοιακά επιδόματα. Αυτό πουθενά στον κόσμο δεν συμβαίνει. Και ερχόμαστε εμείς και λέμε ότι: τα προνοιακά επιδόματα τέλος. Είναι υποχρέωση του κράτους η άσκηση κοινωνικής πολιτικής, σύμφωνα και με το νόμο. Δεν θα πληρώνει πλέον η Νομαρχιακή Αυτοδιοίκηση προνοιακά επιδόματα, αλλά τι θα κάνει; Θα καλύπτει τα λειτουργικά της έξοδα και κυρίως θα ασκεί επενδυτικό έργο. Και της δίνουμε και χρήματα για να συντηρεί και να εκτελεί έργα του οδικού δικτύου.
      Δεν είναι παράλογο και παράξενο το γεγονός ότι ολόκληρη η Νομαρχιακή Αυτοδιοίκηση στη χώρα μας για το 2004 δεν είχε ούτε μία δραχμή επιχορήγησης για την κατασκευή ή ανακατασκευή ή συντήρηση του οδικού δικτύου στους νομούς; Μηδέν! Το 2005 είχαμε 46.345.000 ευρώ και με την αναγωγή με βάση το νέο νομοσχέδιο, πάμε στα 92.000.000 ευρώ. Δηλαδή μόνο για το οδικό δίκτυο έχουμε αύξηση της επιχορήγησης περίπου 3.675%. Είναι αδιάσειστα στοιχεία. Άλλωστε κανείς ομιλητής από την πλευρά της Αντιπολίτευσης δεν αμφισβήτησε την ακρίβεια και την εγκυρότητα αυτών των στοιχείων. 
      Ερχόμαστε όμως και σ’ ένα άλλο ζήτημα, επειδή εδώ ακούστηκαν και «κορόνες» περί του μεγάλου ρόλου που έπαιξε το ΠΑΣΟΚ στη λειτουργία της Νομαρχιακής Αυτοδιοίκησης. Δεν θα πρέπει να ξεχνάμε ότι ο δεύτερος βαθμός της Αυτοδιοίκησης καθιερώθηκε με το Σύνταγμα του 1975. Δεν τον καθιερώσατε εσείς, κύριοι συνάδελφοι. Η Νέα Δημοκρατία ήταν αυτή, με τον αείμνηστο Καραμανλή, που στο Σύνταγμα του 1975 προέβλεψε ότι η χώρα μας θα έχει δύο βαθμούς αυτοδιοίκησης: τον πρώτο και το δεύτερο.
      Δεύτερον, ο Κώδικας Δήμων και Κοινοτήτων, τον οποίο ακόμη εξακολουθεί να δουλεύει η αυτοδιοίκηση στη χώρα μας, είναι έργο της Κυβέρνησης της Νέας Δημοκρατίας. Ούτε έναν καινούργιο Κώδικα Δήμων και Κοινοτήτων δεν κατορθώσατε να συντάξετε επί είκοσι ολόκληρα χρόνια, παρ’ όλο που είχαν υποβληθεί ανάλογα αιτήματα από την Κεντρική Ένωση Δήμων και Κοινοτήτων.
      Τρίτον, για ποια αυτοδιοίκηση μιλάτε, που καθιερώσατε εδώ και είκοσι χρόνια στη χώρα μας; Δεν ήσασταν εσείς που μεταφέρατε αρμοδιότητες χωρίς πόρους στην αυτοδιοίκηση; Τα εθνικά στάδια ήταν αρμοδιότητα του κράτους και έγιναν αρμοδιότητα της αυτοδιοίκησης. Οι παιδικοί σταθμοί, το ίδιο. Όμως δεν συνοδεύθηκε αυτή η μεταφορά των αρμοδιοτήτων με την αντίστοιχη μεταφορά πόρων. Να σας πω γιατί; Διότι όταν οι κρατικοί υπάλληλοι των εθνικών σταδίων και των παιδικών σταθμών έγιναν δημοτικοί, αυτόματα υπήχθησαν στο μισθολόγιο των δημοτικών υπαλλήλων και οι μισθοί τους αυξήθηκαν κατά 35%, βάρος το οποίο επωμίστηκε η αυτοδιοίκηση και πληρώνει μέχρι σήμερα.
    Δεν είσαστε εσείς που καταστρατηγήσατε το ν.1828/1989; Το 50% των τελών κυκλοφορίας το πήγατε στο 30% και το 20% της φορολογίας των φυσικών προσώπων το πήγατε στο 15%, με αποτέλεσμα να χρωστά το κράτος περίπου 1 τρισεκατομμύριο δραχμές. Αντιλαμβάνεστε, λοιπόν, ότι στο σπίτι του κρεμασμένου δεν μπορείτε να μιλάτε για σκοινί. 
    Αντίθετα, αυτό το νομοσχέδιο πέρα από την απαλλαγή της αυτοδιοίκησης από τα προνοιακά επιδόματα αναγνωρίζει και το διακρατικό ρόλο που καλείται να παίξει η Νομαρχιακή Αυτοδιοίκηση στη χώρα μας, αφού πλέον με νόμο και με τη βούλα του κράτους μπορούν οι νομαρχιακές αυτοδιοικήσεις να συνιστούν διακρατικά δίκτυα και να ασκούν μέσω του πολιτισμού, μέσω της κοινωνικής πολιτικής, μέσω του αθλητισμού εθνικό έργο.
    Επίσης, δεν θα πρέπει να παραβλέψουμε μία άλλη καινοτομία του νομοσχεδίου που δίνει τη δυνατότητα σε ΟΤΑ Α΄ βαθμού να εκμισθώσουν ακίνητα τα οποία καταστρέφονται με την πάροδο του χρόνου, ιδιαίτερα νεοκλασικού χαρακτήρα, να τα εκμισθώσουν σε ιδιώτες μέχρι είκοσι πέντε χρόνια, να τα ανακαινίσουν οι ιδιώτες, να τα εκμεταλλευτούν οι ιδιώτες και στο τέλος να κερδίζει ο πολίτης, ο Έλληνας πολίτης, ένα αναπαλαιωμένο νεοκλασικό κτήριο, δηλαδή, στην ουσία να κερδίζει την πολιτιστική του κληρονομιά και ταυτότητα. 
    Αυτές είναι λίγες από τις καινοτομίες που εισάγει αυτό το νομοσχέδιο και καλώ τους συναδέλφους να το υπερψηφίσουν. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
    Ο συνάδελφος κ. Καρασμάνης έχει το λόγο.
    ΓΕΩΡΓΙΟΣ ΚΑΡΑΣΜΑΝΗΣ: Κυρίες και κύριοι συνάδελφοι, το νομοσχέδιο το οποίο συζητάμε σήμερα εδώ στην Ολομέλεια μπορούμε να το χαρακτηρίσουμε ως νομοσχέδιο-ορόσημο για την ιστορία της Τοπικής Νομαρχιακής Αυτοδιοίκησης, διότι εξασφαλίζει την οικονομική αυτοτέλεια σύμφωνα με το άρθρο 102 του Συντάγματος. Δίνεται έτσι η οικονομική πλέον δυνατότητα στη Νομαρχιακή Αυτοδιοίκηση να ασκήσει όλες εκείνες τις αρμοδιότητες με τις οποίες έχει επιφορτιστεί επιτελώντας έργο στις τοπικές κοινωνίες της χώρας ως μορφή αποκεντρωμένης κρατικής εξουσίας. 
    Η Κυβέρνηση επιδιώκει να στηρίξει και να προωθήσει μια ανεξάρτητη, οικονομικά αυτοδύναμη αυτοδιοίκηση με μοναδικό στόχο την ανάπτυξη της περιφέρειας, κάτι που δεν έχει γίνει μέχρι σήμερα. Έτσι, λοιπόν, η σημερινή Κυβέρνηση παρέλαβε μία Τοπική Αυτοδιοίκηση σε κατάσταση κατάρρευσης, χρεωμένη και χωρίς δυνατότητες. Με το παρόν νομοσχέδιο μπορεί πλέον να καταρτίσει προϋπολογισμούς, να εκτελέσει έργα, να υλοποιήσει αναπτυξιακό όραμα και να αλλάξει την ποιότητα της ζωής των πολιτών στην περιφέρεια. 
    Η παρέμβαση αυτή της Κυβέρνησης στο θεσμό της Νομαρχιακής και της Τοπικής Αυτοδιοίκησης θα ολοκληρωθεί μαζί με το παρόν νομοσχέδιο με το νέο Κώδικα Δήμων και Κοινοτήτων και μαζί με την καθιέρωση της Εθνικής Χάρτας της Τοπικής και Νομαρχιακής Αυτοδιοίκησης. 
    Τα προνοιακά επιδόματα, τα οποία μέχρι σήμερα την επιβάρυναν, θα δίνονται πλέον από τον κρατικό προϋπολογισμό. Αποδεσμεύονται οι κεντρικοί αυτοτελείς πόροι από το βάρος των προνοιακών επιδομάτων, τα οποία άλλωστε σε στενή έννοια δεν αποτελούσαν ποτέ καθήκον της Νομαρχιακής Αυτοδιοίκησης, παρά μόνο βάρος υλικό αλλά και ηθικό σε σχέση πάντοτε με την επιλογή των δικαιούχων και τα κατά καιρούς εκφραζόμενα παράπονα στους κατά τόπους εκλεγμένους νομάρχες, οι οποίοι μάλιστα δεν είναι –όπως ακούστηκε και από το συνάδελφο τον κ. Τζίμα- αρμόδιοι γι’ αυτό. Αυτά τα προνοιακά επιδόματα απορροφούσαν στην κυριολεξία το σύνολο των πόρων των νομαρχιών της χώρας, χωρίς να έχουν την οποιαδήποτε δυνατότητα να ασκήσουν ουσιαστικό, λειτουργικό και αναπτυξιακό έργο. 
    Χθες το βράδυ άκουσα πάρα πολλούς συναδέλφους να μιλούν για την οικονομική κατάσταση της Νομαρχιακής Αυτοδιοίκησης, να μιλούν για κατάρρευση. Όλοι ομολογούμε ότι υπήρξε υπεξαίρεση από την αυτοδιοίκηση και μάλιστα της τάξεως άνω του 1 τρισεκατομμυρίου δραχμών. Αυτήν την υπεξαίρεση ποιοι την έκαναν, εμείς ή η προηγούμενη κυβέρνηση; Γιατί όλες αυτές οι φωνές που ακούγονται σήμερα, αυτές οι ωραίες ιδέες, αυτές οι ωραίες προτάσεις και οι τομές δεν ακούγονταν πριν από τις 7 Μαρτίου; 
    Είναι παράδοξο, κυρίες και κύριοι συνάδελφοι, να ακούγονται φωνές εναντίον μιας Κυβέρνησης που στην ουσία κυβερνά δεκατέσσερις μήνες, εκ των οποίων οι δέκα μήνες είχαν αφιερωθεί στην υλοποίηση των Ολυμπιακών Αγώνων!
      Έπρεπε να υπάρχει ομοφωνία, ομοθυμία για την τέλεση επιτυχημένων Ολυμπιακών Αγώνων και πετύχαμε. Μέσα στους δέκα μήνες δεν πειράξαμε τίποτα και τώρα προχωρούμε στην υλοποίηση του προγράμματος. Και είναι παράδοξο να ακούγονται αυτές οι φωνές εναντίον της νέας διακυβέρνησης. Ποιος, λοιπόν, έχει φέρει σ’ αυτήν την κατάσταση τη Νομαρχιακή Αυτοδιοίκηση;
      Το σημερινό νομοσχέδιο δίνει λύσεις στη Νομαρχιακή Αυτοδιοίκηση. Δίνει για πρώτη φορά αυτοτελείς οικονομικούς πόρους και αφήνει απερίσπαστες τις νομαρχίες να επιτελέσουν το έργο τους μακριά από αρμοδιότητες, οι οποίες δεν της ανήκουν, να επιδοθούν απερίσπαστες στην υλοποίηση των προγραμμάτων του Γ΄ Κοινοτικού Πλαισίου Στήριξης και του Δ΄ Κοινοτικού Πλαισίου Στήριξης και μάλιστα έχοντας την εμπειρία του Α΄, του Β΄ και κυρίως του Γ΄ Κοινοτικού Πλαισίου Στήριξης, το οποίο δεν σχεδιάστηκε σωστά. 
      Αυτό είχε ως αποτέλεσμα τη δύσκολη ανταπόκριση των τελικών δικαιούχων, δηλαδή, των φορέων υλοποίησης των προγραμμάτων που είναι οι δήμοι, οι νομαρχίες και οι αναπτυξιακές εταιρείες, λόγω κυρίως της έλλειψης επαρκούς στελέχωσης των υπηρεσιών τους. Αποτέλεσμα αυτού ήταν η υποβολή προτάσεων με ελλιπείς φακέλους, χαμηλό βαθμό ωριμότητας των έργων, εντεταγμένα έργα με παραλείψεις μελετών και αδυναμία ανταπόκρισης των τελικών δικαιούχων.
      Έτσι, λοιπόν, τα πρώτα έργα τα οποία εντάχθηκαν ήταν ανώριμα και αυτό δημιούργησε πάρα πολύ μεγάλες καθυστερήσεις, καθυστερήσεις στη δημοπράτηση, καθυστερήσεις στη διακήρυξη, καθυστερήσεις στη σύμβαση του έργου με απαράδεκτες, χρονοβόρες διαδικασίες, στις απαλλοτριώσεις για την απόκτηση γης, κυρίως στις υποδομές των μεταφορών, στις λιμενικές υποδομές για τις οποίες χρειάζονται πάρα πολλές αδειοδοτήσεις από συναρμόδια Υπουργεία. 
      Να, λοιπόν, που το παρόν νομοσχέδιο δίνει λύσεις στη στελέχωση των νομαρχιών. Μέσα από διαδικασίες αδιάβλητες του ΑΣΕΠ να μπορούν να προσλάβουν προσωπικό οι νομαρχίες χωρίς να παραβιάζουν τις διαδικασίες του ΑΣΕΠ. Και άκουσα χθες το βράδυ από συναδέλφους της Μείζονος Αντιπολίτευσης να λένε ότι θα γίνουν ρουσφετολογικές προσλήψεις. Για όνομα του Θεού. Είναι θεσμοθετημένο το ΑΣΕΠ στο Σύνταγμα. Με αδιάβλητες διαδικασίες θα γίνουν οι προσλήψεις στις νομαρχίες. Και χρειάζονται, μάλιστα, εξειδικευμένο προσωπικό το οποίο να γνωρίζει και τις τοπικές και τις ευρωπαϊκές συνθήκες για να μπορέσει να τρέξει τα προγράμματα. Μόνο έτσι θα μπορέσουμε να αποκτήσουμε μία σύγχρονη Νομαρχιακή Αυτοδιοίκηση αυτοτελή, αυτοδύναμη, αποτελεσματική, ευαίσθητη στα συστήματα και στα μηνύματα των καιρών και στα μηνύματα της ανοικτής κοινωνίας, διότι είναι πραγματικά ένας εσωτερικός αποκεντρωμένος θεσμός. 
      Δεν πρέπει να χάσουμε ούτε 1 ευρώ. Και μάλιστα κάθε λεπτό από τα κοινοτικά κονδύλια, από τους εθνικούς πόρους να διατίθεται στην καταπολέμηση των οικονομικών και κοινωνικών προβλημάτων που υπάρχουν στην περιφέρεια.  Και δεν θέλουμε να χαρακτηριστούμε ότι εισάγουμε τη σύγκρουση μεταξύ περιφέρειας και κέντρου, διότι χρόνο με το χρόνο τα δυναμικότερα στρώματα του ελληνικού λαού ανακαλύπτουν ότι υπάρχει πρόβλημα, πρόβλημα παραμονής τους στους νομούς τους. Το σύνθημα, πάμε στην Αθήνα ή στη Θεσσαλονίκη, είναι ένα σύνθημα που πρέπει να μας προβληματίσει. Και η κατάσταση, μάλιστα, αυτή έχει επιδεινωθεί τα τελευταία χρόνια και ειδικότερα μετά την Ολυμπιάδα. 
      Χρειάζεται, λοιπόν, ένας εθνικός, στρατηγικός, χωροταξικός σχεδιασμός με ανακατανομή, αναδιάρθρωση της διοικητικής διαίρεσης της χώρας στα πλαίσια της ευρωπαϊκής κοινότητας. Χρειάζεται να οριοθετήσουμε τα όρια δράσης του Α΄ και του Β΄ βαθμού και της περιφέρειας για να  μην υπάρχουν επικαλύψεις αρμοδιοτήτων, να μην υπάρχουν συγκρούσεις με ό,τι αυτό συνεπάγεται. Χρειάζεται να οριοθετήσουμε τις σχέσεις της κεντρικής εξουσίας με τον Α΄ και το Β΄ βαθμό αυτοδιοίκησης και κυρίως τις αρμοδιότητες, τις οποίες δίνει η κεντρική εξουσία να τις ακολουθούν οικονομικοί πόροι. Μόνο έτσι θα μπορέσει πραγματικά η Νομαρχιακή Αυτοδιοίκηση να αποτελέσει μοχλό ανάπτυξης της περιφέρειας, μόνο έτσι θα μπορέσει να αποτελέσει τον ακρογωνιαίο λίθο για μια ισόρροπη ανάπτυξη της περιφέρειας, η οποία παρουσιάζει μεγάλες ενδονομαρχιακές ανισότητες. Πρέπει να μειωθεί αυτό το έλλειμμα, το οποίο υπάρχει σήμερα στη χώρα, στους νομούς της περιφέρειας. 
      Έτσι, λοιπόν, το νομοσχέδιο το οποίο σήμερα συζητούμε δίνει λύσεις σε όλα αυτά τα προβλήματα, τα οποία αντιμετωπίζει η νομαρχία, η  περιφέρεια, ο δήμος, γι’ αυτό, λοιπόν, και δίνω τη θετική μου ψήφο. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
    Ο συνάδελφος κ. Χριστοδουλάκης έχει το λόγο.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, συζητούμε σήμερα ένα εξαιρετικά κρίσιμο νομοσχέδιο. Το συζητούμε όμως ατυχώς στη σκιά μιας πολύ σημαντικής αποτυχίας της Κυβέρνησης, στο λεγόμενο θέμα του «Βασικού Μετόχου». Ένα θέμα το οποίο επί πολλούς μήνες αποπροσανατόλισε την κοινή γνώμη, τις πολιτικές δυνάμεις, τη δημόσια συζήτηση, νομίζοντας κάποιοι ότι θα δώσουν μία μάχη με φλάμπουρα ενάντια στα διευθυντήρια των Βρυξελλών, θα τους νικήσουν, θα τους κατατροπώσουν και θα σημάνουν έτσι την είσοδο της χώρας μας στη λεωφόρο της διαφάνειας και της αποτελεσματικότητας ενάντια στο τέρας της διαπλοκής. Μερικούς μήνες μετά από άσκοπες και αναποτελεσματικές κινήσεις, η Κυβέρνηση προσγειώνεται. Αντιλαμβάνεται επιτέλους ότι αυτά τα ζητήματα πρέπει να ρυθμίζονται συναινετικά, αποτελεσματικά με σεβασμό στη νομιμότητα της χώρας και της Ευρωπαϊκής Ένωσης, αν θέλουμε να έχουμε ουσιαστικό αποτέλεσμα και να μην αποτελούν όλες αυτές οι ενέργειες πυροτεχνήματα που απλώς και μόνο σκοπεύουν στην άγρα εσωτερικών πολιτικών εντυπώσεων. 
    Ας ελπίσει κανείς, μετά απ΄ αυτές τις αδιέξοδες κινήσεις οι οποίες πολλά στοίχισαν στο γόητρο της χώρας στην Ευρωπαϊκή Ένωση ότι δεν θα υπάρξει ανάλογη αποτυχία για τρίτη φορά, μετά την απογραφή και μετά το πυροτέχνημα του «Βασικού Μετόχου», όπου η Κυβέρνηση για να πλήξει την Αντιπολίτευση, για να στηλιτεύσει την προηγούμενη διακυβέρνηση του ΠΑΣΟΚ και για να κερδίσει εσωτερικές πολιτικές εντυπώσεις εκθέτει τη χώρα. 
    Όπως έγραψε άλλωστε πρόσφατα και ένα έγκυρο διεθνές περιοδικό, η Κυβέρνηση η οποία επιλέγει να κτυπήσει τους προκατόχους της στο εξωτερικό κτυπά τελικά την ίδια τη χώρα και τον εαυτό της. Ας ελπίσουμε, λοιπόν, ότι αυτή θα είναι η τελευταία φορά που μία εσωτερική διαμάχη εξάγεται σε βάρος της χώρας.
    Έρχομαι τώρα, κυρίες και κύριοι συνάδελφοι, στο συγκεκριμένο νομοσχέδιο το οποίο πρέπει να πω από την αρχή περιέχει ορισμένες θετικές ρυθμίσεις, πλην όμως και πάλι σε μεγάλη έκταση υπερτερούν και κυριαρχούν ρυθμίσεις οι οποίες θα δημιουργήσουν περισσότερα προβλήματα απ΄ αυτά τα οποία νομίζουν ότι αντιμετωπίζουν.
    Κατ’ αρχάς, ο προϋπολογισμός των νομαρχιακών αυτοδιοικήσεων ξεκίνησε φέτος για πρώτη φορά με ονομαστικά μειωμένες τις επιχορηγήσεις τις οποίες λαμβάνει. Κατά συνέπεια είναι άγνωστο πώς ακόμα και με τις προβλέψεις του σημερινού νομοσχεδίου θα διαμορφωθούν τελικά τα οικονομικά των νομαρχιακών αυτοδιοικήσεων το 2005 σε σύγκριση με τα προηγούμενα χρόνια. Θα ήταν πολύ ενδιαφέρον και σημαντικό να αφιερώσουμε μία συζήτηση έστω στο πλαίσιο της κοινοβουλευτικής επιτροπής όπου θα δούμε πως με το σημερινό νομοσχέδιο επαναδιαμορφώνονται τα οικονομικά των νομαρχιακών αυτοδιοικήσεων και αν αυτά επαρκούν ή όχι για να τα βγάλουν πέρα με τις υποχρεώσεις τις οποίες έχουν οι νομαρχίες στα διάφορα μέρη της χώρας.
    Θεωρώ κατ’ αρχάς θετικό το ότι η Κυβέρνηση διατηρεί τα έσοδα από τα τέλη μεταβίβασης τα οποία είχε θεσπίσει πρόσφατα η κυβέρνηση του ΠΑΣΟΚ, όπως επίσης και ότι εισάγει την ανταποδοτικότητα των πόρων αυτών έτσι ώστε να κατευθύνονται στη βελτίωση και ενίσχυση του νομαρχιακού οδικού δικτύου. Αυτή όμως η αρχή της οικονομικής ανταποδοτικότητας –έχουμε έναν πόρο τον οποίο κατευθύνουμε έτσι ώστε να εξυπηρετήσει και να χρηματοδοτήσει μία τοπική δραστηριότητα- εγκαταλείπεται σε άλλους τομείς. 
    Εγώ πιστεύω ότι η αρχή «αυτοτελείς –πόροι, αυτοτελής- πολιτική» θα έπρεπε να ισχύσει σε πολλούς άλλους τομείς, έτσι ώστε να ξέρουν οι νομαρχιακές αυτοδιοικήσεις από πού παίρνουν τα χρήματα, που τα κατευθύνουν με δική τους ευθύνη, όπως επίσης να γνωρίζει και η κεντρική διοίκηση αν η χρησιμοποίηση αυτή γίνεται αποτελεσματικά. 
    Βλέπουμε στο παρόν νομοσχέδιο να αναλαμβάνεται η καταβολή των προνοιακών επιδομάτων από την κεντρική διοίκηση, έτσι ώστε να ελαφρυνθούν οι νομαρχιακές αυτοδιοικήσεις –και είναι αλήθεια ότι αυτό υπήρξε αίτημα αρκετών αυτοδιοικήσεων. Πλην όμως αφαιρούνται ταυτόχρονα και αυτοτελείς θεσπισμένοι πόροι χωρίς κανείς να μας έχει παρουσιάσει εδώ το ισοζύγιο μεταξύ των αφαιρούμενων πόρων και της δαπάνης προνοιακών επιδομάτων.
      Ο δεύτερος λόγος ο οποίος μπορεί να δημιουργήσει προβλήματα σ’ αυτήν τη μεταβολή είναι ότι πρακτικά –αν όχι και θεσμικά- την ευθύνη για τη χορήγηση των προνοιακών επιδομάτων την έχουν σε μεγάλο βαθμό οι νομαρχιακές αυτοδιοικήσεις και μέσω των προσώπων που επηρεάζονται, αφού ζουν στο ίδιο περιβάλλον, αλλά και των προτάσεων που κάνουν σε διάφορα επίπεδα αξιολόγησης ποιος δικαιούται και ποιος όχι τα προνοιακά επιδόματα.
      Δεν είναι καθόλου τυχαίο, άλλωστε, ότι τα προνοιακά επιδόματα παρουσιάζουν ορισμένα πολύ δυσεξήγητα χαρακτηριστικά σε διάφορες περιοχές της χώρας. Βλέπουμε, για παράδειγμα, ορισμένες παθήσεις να παρουσιάζουν δεκαπλάσια και εικοσαπλάσια συχνότητα εμφάνισης σε ορισμένες νομαρχίες και ξαφνικά, επίσης, ορισμένες παθήσεις, οι οποίες είναι επιλέξιμες για προνοιακά επιδόματα, να αυξάνονται εντυπωσιακά σε περιόδους εκλογών.
      Αυτό σημαίνει ότι κάτι δεν πάει καλά στο σύστημα καταβολής προνοιακών επιδομάτων και ο μόνος υγιής τρόπος αντιμετώπισης είναι αυτός που έχει την ευθύνη πληρωμής να έχει και την ευθύνη επιλογής και αξιολόγησης, έτσι ώστε να μπορεί εκ των υστέρων να απολογείται και να αποδεικνύει την αποτελεσματική χρήση των πόρων. Τέτοια διαδικασία δεν εισάγεται.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ακριβώς αυτό γίνεται.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Αυτό να το συζητήσουμε και να δούμε αν οδηγούμαστε προς τα εκεί.
      Το δεύτερο το οποίο εισάγεται είναι η δυνατότητα επιχορήγησης αστικών εταιρειών νομαρχιακής δραστηριότητας. Κατ’ αρχάς, η πρόθεση δεν φαίνεται κακή, πλην όμως πάλι εδώ θα γίνει μία μεγάλη σύγχυση με τις αντίστοιχες αρμοδιότητες τις οποίες ασκεί το αρμόδιο Υπουργείο. Άλλες εταιρείες αντιμετώπισης του κινδύνου των ναρκωτικών θα επιχορηγεί το Υπουργείο και άλλες η Νομαρχιακή Αυτοδιοίκηση; Με τα ίδια ή με διαφορετικά κριτήρια; Αυτός ο οποίος δεν παίρνει επιχορήγηση από τη μία πολιτική, θα καταφεύγει στην άλλη; Δεν θα είναι αυτό κατασπατάληση πόρων και δεν θα οδηγήσει σε μία δυνατότητα πολύ προσωπικών επιλογών, με κριτήρια τα οποία δεν θα είναι πάντα αντικειμενικά;
      Κυρίες και κύριοι συνάδελφοι, πιστεύω ότι εάν θέλουμε πραγματικά να δώσουμε στη Νομαρχιακή Αυτοδιοίκηση ένα αποτελεσματικό μέλλον στην οικονομική διαχείριση, πρέπει να αποφασίσουμε να εφαρμοσθούν εκτός από την κατανομή πόρων και ορισμένα θεσμικά πράγματα.
      Πρώτα απ’ όλα, είναι το διπλογραφικό σύστημα, το οποίο πρέπει να είναι καθολικής εφαρμογής και ισχύος σ’ όλες τις νομαρχιακές αυτοδιοικήσεις. Το δεύτερο είναι οι νομαρχιακές αυτοδιοικήσεις να καταστρώνουν προϋπολογισμό στο ίδιο πλαίσιο που καταστρώνεται, σχεδιάζεται, υλοποιείται και συζητείται απολογιστικά ο κρατικός προϋπολογισμός.
      Προτείνω στο Σώμα να συζητήσουμε να υιοθετήσουμε, όπως κάνουμε με τον κρατικό προϋπολογισμό, μία ετήσια συζήτηση απολογιστικού χαρακτήρα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Να κάνουμε έτσι και για τους προϋπολογισμούς των νομαρχιακών αυτοδιοικήσεων. Να μαθαίνουμε τι ξοδεύει κάθε νομαρχία, πού τα ξοδεύει, τι αποτέλεσμα έχουν.
      ΒΥΡΩΝ ΠΟΛΥΔΩΡΑΣ: Εδώ ή στη νομαρχία;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Εδώ, στο Κοινοβούλιο, για όλες τις νομαρχίες, γιατί στη νομαρχία γίνεται. Για όλη την Τοπική Αυτοδιοίκηση, έτσι ώστε να έχει η Εθνική Αντιπροσωπεία και συνολικά ο ελληνικός λαός μία συνολική εικόνα διαχείρισης, αποτελεσματικότητας, έργου, επιτυχίας ή αποτυχίας των  νομαρχιακών αυτοδιοικήσεων.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «30 Χρόνια από το Σύνταγμα του 1975» και στους λοιπούς χώρους του Μεγάρου της Βουλής των Ελλήνων, πενήντα τρεις μαθητές και μαθήτριες και δύο συνοδοί από τα «Εκπαιδευτήρια ΤΣΙΑΜΟΥΛΗ». 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο συνάδελφος κ. Μιλτιάδης Παπαϊωάννου είναι απών. Διαγράφεται.  
      Ο συνάδελφος κ. Βασίλειος Οικονόμου είναι απών. Διαγράφεται.  
      Η  συνάδελφος κ. Χρύσα Αράπογλου είναι απούσα. Διαγράφεται.  
      Ο κ. Μανώλης έχει το λόγο.
      ΙΩΑΝΝΗΣ ΜΑΝΩΛΗΣ: Κύριε Πρόεδρε, κυρίες και κύριοι συνάδελφοι, συζητούμε σήμερα ένα σημαντικό νομοσχέδιο για την αυτοδιοίκηση. Βεβαίως, πράγματι γίνονται σημαντικά βήματα στήριξης του θεσμού, δίνονται πόροι και βρίσκει σύμφωνους –απ’ ό,τι τουλάχιστον μπορεί κανείς να συζητήσει με τους παράγοντες της Τοπικής και Νομαρχιακής Αυτοδιοίκησης- όλους.
      Μέσα σ’ αυτό το νομοσχέδιο υπάρχει και ένα θέμα για το πώς πρέπει να γίνονται οι προσλήψεις και αφορά και τον ΑΣΕΠ. Θα ήθελα να μείνω, λοιπόν, στο θέμα αυτό, γιατί, κύριε Υπουργέ, η γυναίκα του Καίσαρα δεν πρέπει απλά να είναι τίμια, πρέπει και να φαίνεται τίμια. Οι διαδικασίες πρόσληψης στην Ελλάδα δεν πρέπει να γίνονται θέμα αμφισβήτησης και δεν πρέπει να υπάρχουν και σκιές. 
      Εγώ θα σας πω σήμερα, πώς η προηγούμενη κυβέρνηση του ΠΑΣΟΚ –και θα ήθελα λίγο την προσοχή των κυρίων συναδέλφων του ΠΑΣΟΚ- τοποθέτησε σε θέσεις κορυφαίες, που σήμερα παίρνουν αποφάσεις στο ΑΣΕΠ, πρόσωπα καταχρηστικά, παράνομα κλπ.. 
      Έχω εδώ στα χέρια μου μία μετάταξη υπαλλήλου. Σήμερα ο υπάλληλος αυτός είναι διευθυντής προσωπικού του ΑΣΕΠ, είναι αυτός, δηλαδή, που καθορίζει τα πάντα μέσα στο ΑΣΕΠ. Είναι αυτός που καθορίζει πώς ελέγχονται οι φάκελοι, πώς μετρούνται οι προϋπηρεσίες. Είναι το μάτι και το αυτί, ο κινητήριος μοχλός. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δημόσιος υπάλληλος που ασκεί τα καθήκοντά του;
      ΙΩΑΝΝΗΣ ΜΑΝΩΛΗΣ:  Δημόσιος υπάλληλος. Μόνο που εγώ θα κάνω μία αναφορά και θα παρουσιάσω και έγγραφα, πώς αυτός ο υπάλληλος έφτασε εκεί που έφτασε, όπως και άλλος υπάλληλος που είναι στην ίδια απόφαση, στο ίδιο ΦΕΚ. 
      Έχω εδώ, λοιπόν, το ΦΕΚ που με βάση τη διυπουργική απόφαση ΔΙΠΠ/Φ.ΑΣ.1/11362/31.10.1996 και μία άλλη αντίστοιχη, την 11359/31.10.1996, την ίδια ημέρα, μετετάγησαν, αγαπητοί συνάδελφοι, στο ΑΣΕΠ κάποιοι υπάλληλοι. Ποιοι είναι αυτοί; Ο πρώτος υπάλληλος που είναι και διευθυντής προσωπικού σήμερα στο ΑΣΕΠ, εργαζόταν στην «ΠΕΙΡΑΪΚΗ – ΠΑΤΡΑΪΚΗ». Όταν έκλεισε η επιχείρηση, ο συγκεκριμένος υπάλληλος πήρε την αποζημίωσή του ως όφειλε, όπως δόθηκε σε όλους τους υπαλλήλους. Μετά μπαίνει στην «ΠΕΙΡΑΪΚΗ – ΠΑΤΡΑΪΚΗ» μία εταιρεία εκκαθάρισης και παίρνει κάποιους από τους υπάρχοντες εργαζόμενους, απ’ αυτούς που απολύθηκαν, για ένα μικρό διάστημα για να γίνει η εκκαθάριση και η καταγραφή των περιουσιακών στοιχείων. Μέσα σ’ αυτά τα πρόσωπα ήταν και το συγκεκριμένο πρόσωπο. Και ως εκ θαύματος γίνεται μετάταξή του στο ΑΣΕΠ με υπουργική απόφαση, την οποία υπογράφει και εισηγείται η κ. Διαμαντοπούλου. 
      ΓΕΩΡΓΙΟΣ ΝΤΟΛΙΟΣ: Μετάταξη από την «ΠΕΙΡΑΪΚΗ – ΠΑΤΡΑΪΚΗ» στο ΑΣΕΠ;
      ΙΩΑΝΝΗΣ ΜΑΝΩΛΗΣ: Από την «ΠΕΙΡΑΪΚΗ – ΠΑΤΡΑΪΚΗ» στο ΑΣΕΠ. Καταθέτω στα Πρακτικά πρώτον, την ανακοίνωση μετάταξης υπαλλήλου και δεύτερον καταθέτω την Εφημερίδα της Κυβερνήσεως που αναφέρει τις δύο μετατάξεις. Η άλλη είναι από άλλη εταιρεία, ιδιωτική.
      (Στο σημείο αυτό ο Βουλευτής κ. Ιωάννης Μανώλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Έτος;
      ΙΩΑΝΝΗΣ ΜΑΝΩΛΗΣ: Το πρακτικό είναι το 1997.
      Έχω στα χέρια μου μία επιστολή που στάλθηκε στη Βουλή, σε Υπουργούς και σε Βουλευτές του ΠΑΣΟΚ στη Θεσσαλονίκη –και μπορεί να τα ξέρετε εσείς οι Θεσσαλονικείς- και στη Νομαρχιακή Επιτροπή Οργάνωσης της Θεσσαλονίκης, επισυνάπτοντας στο φάκελο, το έγγραφο της ΓΣΕΕ, καταγγελία σωματείων εργατοϋπαλλήλων «ΠΕΙΡΑΪΚΗΣ – ΠΑΤΡΑΪΚΗΣ» και όλα τα υπόλοιπα.
      Ανάμεσα σ’ αυτά, λοιπόν, λένε οι κύριοι οι οποίοι υπογράφουν ως σύντροφοι, δεν θα πω ονόματα, αλλά θα καταθέσω -υπεύθυνος υποκαταστήματος Θεσσαλονίκης, μέλος Τοπικής Οργάνωσης Λευκού Πύργου, όπως και μέλος ΣΕ Τοπικής Οργάνωσης Λευκού Πύργου- μια επιστολή που λέει ότι σας γνωρίζουμε ότι η «ΠΕΙΡΑΪΚΗ – ΠΑΤΡΑΪΚΗ» βρίσκεται σε ειδική εκκαθάριση και αυτήν τη στιγμή απασχολεί για τις ανάγκες της εκκαθάρισης πανελλαδικά εργαζόμενους στην Πάτρα, στη Θεσσαλονίκη κλπ.. 
      «Είχαμε ζητήσει» -λέει, για να μη διαβάζω τρεις σελίδες, θα τα καταθέσω- «να γίνουν μετατάξεις, όμως δεν αποδεχθήκατε ποτέ να κάνετε μετατάξεις, γιατί δεν μπορούσατε να κάνετε μετατάξεις από ιδιωτική επιχείρηση. Και ενώ» -λέει- «μας διαβεβαίωνε η αρμόδια Υπουργός κ. Διαμαντοπούλου ότι δεν μπορούν να γίνουν αυτές οι μετατάξεις για θέμα αξιοπιστίας κλπ., με έκπληξη την ίδια στιγμή πληροφορηθήκαμε» -διαβάζω από μέσα- «από τρίτους την πραγματοποίηση μετάταξης συναδέλφου από την «ΠΕΙΡΑΪΚΗ – ΠΑΤΡΑΪΚΗ ΑΕ» στο ΑΣΕΠ, με υπογραφές της παραπάνω Υφυπουργού και του Υπουργού Εσωτερικών.»
      Όταν αναφέρθηκε αυτό το γεγονός στην κ. Διαμαντοπούλου, η ίδια δήλωσε άγνοια. Εάν γινόταν αυτή η μετάταξη, θα παραιτείτο. Εμείς, λέει, για λόγους κομματικής νομιμότητας δεν βγάλαμε αυτήν τη μετάταξη στον αέρα.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το ΑΣΕΠ έχει δικαίωμα να παίρνει από όλο το δημόσιο τομέα. 
     ΙΩΑΝΝΗΣ ΜΑΝΩΛΗΣ: Όπως είναι φυσικό, λοιπόν, από μία ιδιωτική επιχείρηση που ήταν σε εκκαθάριση έγινε αυτή η μετάταξη. Και δεν έγινε μετάταξη, ώστε να πάει ένας δημόσιος υπάλληλος που σ΄ αυτήν την περίπτωση θα μπορούσε να πει κανείς κάλλιστα ότι έγιναν κάποιες μετατάξεις για να βοηθήσουν ορισμένους. Δηλαδή, δεν έκαναν μετατάξεις για κανέναν άλλο παρά μόνο για ένα συγκεκριμένο πρόσωπο και καταθέτω για τα Πρακτικά το σχετικό έγγραφο.
     (Στο σημείο αυτό ο Βουλευτής κ. Ιωάννης Μανώλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Κύριε Υπουργέ, ψάχνοντας κανείς να βρει αυτές τις αποφάσεις στο Υπουργείο Εσωτερικών, βλέπει ότι αυτός ο φάκελος δεν υπάρχει. Αυτά τα νούμερα, δηλαδή το 11362 και το 11359, παρουσιάζονται να αφορούν άλλα ζητήματα, όπως έγκριση μίσθωσης λεωφορείου για το Υπουργείο Παιδείας και ένα άλλο θέμα για το ΕΚΑΒ. Εδώ τίθεται ένα ζήτημα. Ρωτούν κάποιοι: Δεν θα μπορούσε να γίνει; Βεβαίως και δεν μπορούσε να γίνει. Δεν είχατε δημοσίους υπαλλήλους για να στείλετε στο ΑΣΕΠ; Έπρεπε να πάρετε από ιδιωτική εταιρεία; Μόνο ένα πρόσωπο είναι από την «ΠΕΙΡΑΪΚΗ –ΠΑΤΡΑΪΚΗ». Οι άλλοι τι ήταν; Αν φέρνατε μία υπουργική απόφαση που να επιτρέπατε τις μετατάξεις από τον ιδιωτικό τομέα, ίσως να μπορούσε κάποιος να πει ότι είναι νόμιμη, αν και σε αυτό το θέμα μπορεί να υπάρξουν διαφωνίες. 
     Κύριε Υπουργέ, πρέπει να ψάξετε τους φακέλους και να βρείτε αυτές τις αποφάσεις. Θα δείτε ότι δεν υπάρχουν διυπουργικές αποφάσεις και μέσα στους φακέλους είναι γραμμένα άλλα πράγματα. Πρέπει να ψάξετε να δείτε αν υπάρχει αυτή η απόφαση. 
     Θα ήθελα να αναφερθώ σε κάτι τελευταίο. Μας κατηγορείτε για κομματικό κράτος. Αναρωτιέμαι: Πώς είναι δυνατόν ένα πρόσωπο, που πήγε μ΄ αυτόν τον τρόπο εκεί που πήγε, να καθορίζει τα πάντα σήμερα στο ΑΣΕΠ. Δεν μπορεί ούτε ο Υπουργός να κάνει τίποτα. Εδώ ταιριάζει το ρητό ότι η γυναίκα του Καίσαρα δεν πρέπει απλώς να είναι τίμια, αλλά και να φαίνεται τίμια. Δυστυχώς αυτό δεν φαίνεται και, κατά την άποψή μου, αμφισβητώ και αν είναι. Υπήρχαν άλλα πρόσωπα για να τα πάτε εκεί. Αν θέλει ο Υπουργός σήμερα να πάει ένα πρόσωπο εκεί, δεν μπορεί να το πάει και ξέρετε το γιατί. Διότι, εάν εγώ εργάζομαι στο δημόσιο τομέα και θέλω να πάω στο ΑΣΕΠ, μπορεί να μη με αφήνει το υπηρεσιακό μου συμβούλιο, αλλά το ΑΣΕΠ να με πάρει. 
     ΓΕΩΡΓΙΟΣ ΝΤΟΛΙΟΣ: Ήταν νόμιμη ή παράνομη η μετάταξη και ποιος την εισηγήθηκε; 
     ΙΩΑΝΝΗΣ ΜΑΝΩΛΗΣ: Παράνομη. 
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ πολύ να μη διακόπτετε. 
     ΙΩΑΝΝΗΣ ΜΑΝΩΛΗΣ: Έχετε τόσα άπλυτα που, αν βγουν, θα φρίξει η Ελλάδα. 
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, συνεχίστε και ολοκληρώστε. 
     ΝΙΚΟΛΑΟΣ ΣΑΛΑΓΙΑΝΝΗΣ: Να ρωτήσετε τον κ. Ανδρονόπουλο. 
     ΒΥΡΩΝ ΠΟΛΥΔΩΡΑΣ: Ρωτάμε το νόμο και το Σύνταγμα.
     ΙΩΑΝΝΗΣ ΜΑΝΩΛΗΣ: Κύριε Πρόεδρε, ο νόμος του ΑΣΕΠ στο άρθρο 14 παράγραφος 1 αναφέρει ποιοι δικαιούνται μετάταξης. Ξέρετε ποιοι δικαιούνται μετάταξης; Οι δημόσιες υπηρεσίες. Απορρίπτει ακόμα και εκπαιδευτικούς και περιλαμβάνει εξαιρέσεις. Λέει ότι οι ιδιωτικές εταιρείες ΑΕ στις οποίες το κράτος...
     ΒΥΡΩΝ ΠΟΛΥΔΩΡΑΣ: Αυτά είναι στοιχειώδη. 
     ΙΩΑΝΝΗΣ ΜΑΝΩΛΗΣ: Για παράδειγμα υπάρχει μία εταιρεία που κλείνει και εγώ ως Μανώλης απολύομαι και παίρνω την αποζημίωσή μου. Φεύγω και απολύομαι, όπως απολύθηκαν και τόσοι άλλοι, αλλά καταφέρνω και έρχομαι μόνο για την εκκαθάριση, πράγμα που σημαίνει σύμβαση έργου, γιατί δεν μπορεί η εκκαθάριση να είναι αορίστου χρόνου. Με σύμβαση έργου, λοιπόν, από μία ιδιωτική επιχείρηση, γιατί ήταν ιδιωτική η «ΠΕΙΡΑΪΚΗ-ΠΑΤΡΑΪΚΗ», πάω με μετάταξη στο ΑΣΕΠ και παίζω κεντρικό ρόλο στο θέμα των προσλήψεων.
    Εάν εσείς αυτό το θεωρείτε ότι γίνεται, γιατί επί ΠΑΣΟΚ όλα γίνονταν, μπράβο σας, καταφέρατε και παγιδεύσατε τον ελληνικό λαό να μην πάρει χαμπάρι τι γινόταν.
    (Χειροκροτήματα από την πτέρυγα της Νέας Δημοκρατίας)
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ζητώ το λόγο επί του Κανονισμού.
    ΠΡΟΕΔΡΕΥΩΝ (Ιωάννης Τραγάκης): ΄Εχετε ζητήσει το λόγο επί του Κανονισμού. Σε τι συνίσταται η παραβίαση του Κανονισμού;
    ΒΥΡΩΝ ΠΟΛΥΔΩΡΑΣ: Επί του Κανονισμού δεν ζητείται έτσι, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Δεν πειράζει.
    ΕΥΑΓΓΕΛΟΣ ΒΕΝΙΖΕΛΟΣ: ΄Εχω ζητήσει εγγράφως, μη βιάζεστε.
    Κύριε Πρόεδρε, έχω ζητήσει το λόγο επί του Κανονισμού με το συνάδελφο κ. Ακριβάκη, γιατί διεπίστωσα την εξής σημαντική παραβίαση του Κανονισμού. Ο αγαπητός συνάδελφος κ. Μανώλης με πολύ μεγάλη άνεση χρόνου και γενναιοδωρία εκ μέρους του Προεδρείου, επί πολλή ώρα τώρα αναφέρεται σε θέματα απολύτως άσχετα με το συζητούμενο νομοσχέδιο και με αυτά που είπε, χωρίς να συμβάλλει καθόλου στην πρόοδο του νομοθετικού έργου αμφισβητεί το κύρος και τη λειτουργία του ΑΣΕΠ και όλων των ανεξαρτήτων αρχών. Η Κυβέρνηση εδώ και μέρες μεθοδεύει την υποβάθμιση, την εξουδετέρωση και την ποδηγέτηση των ανεξαρτήτων αρχών με αφετηρία την Εθνική Επιτροπή Τηλεπικοινωνιών και Ταχυδρομείων. 
    ΙΩΑΝΝΗΣ ΜΑΝΩΛΗΣ: Για την ταμπακέρα θα μας πείτε τίποτα;
    ΠΡΟΕΔΡΕΥΩΝ (Ιωάννης Τραγάκης): Κύριε Βενιζέλο, αυτό είναι παραβίαση του Κανονισμού; Να περιοριστείτε στο να αναπτύξετε στο τι συνίσταται η παραβίαση του Κανονισμού.
    ΕΥΑΓΓΕΛΟΣ ΒΕΝΙΖΕΛΟΣ: Δώστε μου ένα λεπτό να το κάνω, αλλά μη με διακόψετε πριν περάσει ένα λεπτό τουλάχιστον.
    Το ΑΣΕΠ ως συνταγματικά κατοχυρωμένη ανεξάρτητη αρχή, αλλά και πριν τη συνταγματική κατοχύρωση ως νομοθετημένη από τον ν. 2190 αρχή, έχει τον απόλυτο και αποκλειστικό έλεγχο της επιλογής του δικού της προσωπικού. Το ΑΣΕΠ ως αρχή επιλέγει το προσωπικό του με εισήγηση του αρμοδίου μέλους του και στην προκειμένη μάλιστα περίπτωση, εάν θυμάμαι καλά, ο νυν γενικός γραμματέας του Υπουργείου Εσωτερικών ήταν εισηγητής για τη συγκεκριμένη μετάταξη και ανάθεση καθηκόντων. 
    ΒΥΡΩΝ ΠΟΛΥΔΩΡΑΣ: Μέγα λάθος.  ΄Ασχετο αυτό. 
    ΕΥΑΓΓΕΛΟΣ ΒΕΝΙΖΕΛΟΣ: Εδώ έχουμε αμφισβήτηση του θεσμικού πυρήνα, της ανεξαρτησίας και του κύρους του ΑΣΕΠ. 
    ΙΩΑΝΝΗΣ ΜΑΝΩΛΗΣ: Αμφισβητούμε την πολιτική σας. 
    ΕΥΑΓΓΕΛΟΣ ΒΕΝΙΖΕΛΟΣ: Η πλειοψηφία της Νέας Δημοκρατία υπονομεύει και ακυρώνει μια μεγάλη εγγύηση διαφάνειας και αξιοκρατίας, όπως είναι το ΑΣΕΠ. 
    ΙΩΑΝΝΗΣ ΜΑΝΩΛΗΣ: Αποκαλύπτει τα ρουσφέτια με το κομματικό κράτος που στήσατε. 
    ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε συνάδελφε.
    Δεν υπήρξε παραβίαση του Κανονισμού και δεν αναπτύξατε καμία παραβίαση του Κανονισμού, κύριε Βενιζέλο.
    Ο κ. Μπαντουβάς έχει το λόγο.
    ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κυρίες και κύριοι συνάδελφοι, το υπό συζήτηση νομοσχέδιο περιέχει σημαντικές διατάξεις με την εφαρμογή των οποίων ανακουφίζονται σημαντικά οι Νομαρχιακές Αυτοδιοικήσεις σε ό,τι αφορά την οικονομική τους διαχείριση. Όπως όλοι γνωρίζετε, μπορεί να θεσπίστηκε ο Β΄ βαθμός Τοπικής Αυτοδιοίκησης, ως μοχλός και εργαλείο για την επίτευξη του στόχου της αποκέντρωσης, για να επεκταθεί η διοικητική δομή της χώρας πέρα και μακριά από την υδροκέφαλη κεντρική διοίκηση των Αθηνών, ωστόσο ο στόχος αυτός αντιμετωπίζει ιδιαίτερες δυσχέρειες, καθώς δεν εξασφαλίστηκαν επαρκείς οικονομικοί πόροι, ώστε οι Νομαρχιακές Αυτοδιοικήσεις να είναι επί της ουσίας οικονομικά και διοικητικά αυτοτελείς και ανεξάρτητες. 
    Η σημαντικότερη πρόβλεψη του υπό ψήφιση νομοσχεδίου αφορά στην αποδέσμευση των Νομαρχιακών Αυτοδιοικήσεων από την υποχρέωσή τους να καταβάλουν τα βοηθήματα υγειονομικής περίθαλψης και τα επιδόματα κοινωνικής πρόνοιας, τα λεγόμενα προνοιακά επιδόματα από τα έσοδά τους από τους Κεντρικούς Αυτοτελείς Πόρους, ΚΑΠ.
    Πλέον με το νέο καθεστώς που εισάγει το παρόν νομοσχέδιο η καταβολή αυτών των επιδομάτων και βοηθημάτων θα γίνεται μέσα από τον κρατικό προϋπολογισμό. Το εύρος της διάταξης αυτής εκπορεύεται από το γεγονός ότι η καταβολή των προνοιακών επιδομάτων αποτελεί, ουσιαστικά, άσκηση κρατικής αρμοδιότητας και συνεπώς δεν πρέπει να επιβαρύνονται οι Νομαρχιακές Αυτοδιοικήσεις με την υποχρέωση αυτή. Η συγκεκριμένη διάταξη θα ανακουφίσει οικονομικά τις Νομαρχιακές Αυτοδιοικήσεις, λαμβανομένου υπ΄όψιν ότι  για την κάλυψη των ανωτέρων βοηθημάτων και επιδομάτων απαιτεί το ποσοστό έως και 78% των εσόδων τους από τους Κεντρικούς Αυτοτελείς Πόρους, ΚΑΠ.
      Αντιλαμβάνεστε επομένως, κύριοι συνάδελφοι, ότι οι πόροι που απέμειναν μετά και τη διάθεση των απαιτουμένων ποσών για την κάλυψη των παγίων εξόδων των αυτοδιοικήσεων ήταν τόσο πενιχροί, που ασφαλώς δεν επέτρεπαν την εφαρμογή των αναπτυξιακών και επενδυτικών δραστηριοτήτων στις Νομαρχιακές Αυτοδιοικήσεις. Αυτό ακριβώς επιδιώκει να πετύχει στο παρόν νομοσχέδιο που εισάγει προς ψήφιση ο Υπουργός Εσωτερικών, να αποδεσμεύσουν οι Νομαρχιακές Αυτοδιοικήσεις κονδύλια που θα διατεθούν πλέον, αποκλειστικά, για την περιφερειακή τους ανάπτυξη. Είναι και αυτό άλλο ένα χρήσιμο εργαλείο που παρέχει η Κυβέρνηση προς το σκοπό της ισόρροπης ανάπτυξης της περιφέρειας και της ουσιαστικής αποκέντρωσης, δοθέντος ότι με τη ρύθμιση αυτή τριπλασιάζονται ουσιαστικά οι πόροι των Νομαρχιακών Αυτοδιοικήσεων.
      Επιπλέον με τις υπόλοιπες ρυθμίσεις που εισάγει το παρόν νομοσχέδιο εκσυγχρονίζεται έτι περαιτέρω ο τρόπος διαχείρισης και αξιοποίησης των εσόδων των Νομαρχιακών Αυτοδιοικήσεων. Χαρακτηριστικότερη είναι η παροχή δικαιώματος στις Νομαρχιακές Αυτοδιοικήσεις να καταθέτουν υπό μορφή επένδυσης τα έσοδά τους στο Ταμείο Παρακαταθηκών και Δανείων ή και σε εμπορικές τράπεζες ή κατάθεση ενός ποσοστού έως 30% από τα έσοδά τους στο κοινό κεφάλαιο των Νομικών Προσώπων Δημοσίου Δικαίου και ασφαλιστικών φορέων που διαχειρίζεται η Τράπεζα της Ελλάδος, το οποίο αποτελεί ιδιαίτερα συμφέρουσα επένδυση λόγω της υψηλής απόδοσής του εν συγκρίσει με τις μέσες αποδόσεις των επιτοκίων της τραπεζικής αγοράς. 
      Ένας ακόμα στόχος του νομοσχεδίου είναι η συμμετοχή των Νομαρχιακών Αυτοδιοικήσεων στο μεγάλο αγώνα κατά των ναρκωτικών που μαστίζει τη χώρα μας. Έτσι προβλέπεται η δυνατότητα χορήγησης από τις Νομαρχιακές Αυτοδιοικήσεις, αστικών εταιρειών μη κερδοσκοπικού χαρακτήρα που δραστηριοποιούνται στον τομέα αυτό, όπως ο ΟΚΑΝΑ, και άλλες που επιτελούν ένα σημαντικότατο έργο για το κοινωνικό σύνολο. 
      Με τη ρύθμιση αυτή, οι ίδιες οι τοπικές εταιρείες θα μπορούν να συμβάλουν καθοριστικά και άμεσα στον αγώνα αυτό. 
      Κρίσιμη για την εύρυθμη λειτουργία των Νομαρχιακών Αυτοδιοικήσεων είναι και η διάταξη η οποία εξορθολογίζει και επιταχύνει τη διαδικασία κάλυψης κενών οργανικών θέσεων. Οι ίδιες οι Νομαρχιακές Αυτοδιοικήσεις αφού λάβουν υπουργική έγκριση για τη διασφάλιση των σχετικών πιστώσεων θα εκδίδουν δικές τους προκηρύξεις πλήρωσης κενών θέσεων και θα πραγματοποιούν οι ίδιες τις διαδικασίες πρόσληψης πάντα υπό τον έλεγχο νομιμότητας του ΑΣΕΠ . Εδώ έχω μια επιφύλαξη γιατί συνήθως η πρακτική μέχρι τώρα είναι να κάνουν οι ΟΤΑ φωτογραφικές προκηρύξεις και να προσλαμβάνουν άτομα τα οποία αυτοί έχουν προκαθορίσει.
      Εξίσου σημαντικές είναι οι προβλέψεις του νομοσχεδίου για τα οικονομικά των ΟΤΑ πρώτου βαθμού όπου προβλέπονται μέτρα όπως η αναστολή καταβολής οφειλών προς το Ταμείο Παρακαταθηκών και Δανείων για παλαιά άληκτα δάνεια που έχουν συνάψει μ’ αυτό, όπως και λοιπές ευνοϊκές ρυθμίσεις για εξόφληση ληξιπρόθεσμων χρεών, αλλά και άλλες διατάξεις που αφορούν στην καλύτερη αξιοποίηση της ακίνητης περιουσίας των ΟΤΑ κλπ. 
      Κύριοι συνάδελφοι, προερχόμενος από την επαρχία και από την άλλη Ελλάδα, μια Ελλάδα που, δυστυχώς, μέχρι τώρα είναι δεύτερης ταχύτητας και οι κάτοικοί της Έλληνες ενός κατώτερου Θεού, δεν μπορώ παρά να είμαι ένθερμος υποστηρικτής κάθε προσπάθειας και πολιτικής που αποβλέπει στην ενίσχυση της περιφέρειας και στην αποκέντρωση. 
      Επίσης, θέλω να πω ότι με τη θέσπιση για τη διεύρυνση των αρμοδιοτήτων των ΚΕΠ επιταχύνεται η καλύτερη εξυπηρέτηση των πολιτών.
      Πιστεύω, ότι το παρόν νομοσχέδιο συμπυκνώνει την πολιτική βούληση της Κυβέρνησης και του Κώστα Καραμανλή να στηρίξει την περιφέρεια και την Τοπική Αυτοδιοίκηση και γι’ αυτό ανεπιφύλακτα το υποστηρίζω, το ψηφίζω και καλώ όλους εσάς να το στηρίξετε. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Μανωλάκης έχει το λόγο.
	ΑΓΓΕΛΟΣ ΜΑΝΩΛΑΚΗΣ: Κυρίες και κύριοι συνάδελφοι, συζητάμε για άλλη μια φορά ένα νομοσχέδιο το οποίο, δυστυχώς, είναι αποσπασματικό. Δεν μας δίνει στόχους, δεν μας δίνει οράματα για την αυτοδιοίκηση, για τη διοίκηση, για το κράτος. Ακουμπάει ένα πολύ μικρό μέρος των οικονομικών. Και θα έλεγα ότι σε ένα βαθμό σίγουρα βοηθάει.  Το ότι αποσυνδέει τα προνοιακά επιδόματα είναι σωστό γιατί δεν μπορεί άλλος να αποφασίζει για το ποιος θα παίρνει επίδομα και άλλος θα πληρώνει όπως, δυστυχώς, ήταν μέχρι τελευταία. Όμως επαναλαμβάνω ότι πρόκειται για ένα πολύ μικρό βήμα.
	Το ΠΑΣΟΚ έκανε μεγάλα βήματα στην αυτοδιοίκηση -και όχι μόνο-  και με τη θέσπιση της Νομαρχιακής Αυτοδιοίκησης αλλά και με τον «Καποδίστρια». Και το επόμενο βήμα θα έπρεπε να είναι μία φορολογική μεταρρύθμιση σε σχέση με τα οικονομικά, κύριε Υπουργέ, που να λέγει ότι σήμερα η νομαρχία, αύριο η εκλεγμένη περιφέρεια θα έχει αυτά τα χρήματα δικά της να τα προγραμματίζει, να τα εκτελεί, να τα υλοποιεί και όχι να έχει ένα πολύ μικρό μέρος δικό της με το οποίο δεν μπορεί να κάνει σχεδόν τίποτα και για όλα τα υπόλοιπα θα πρέπει να εισηγείται και να παρακαλάει τον περιφερειάρχη ή τον Υπουργό. Και ξέρετε πολλές φορές ότι όταν ο δήμαρχος ή ο νομάρχης βγάζει χρήματα «ρουσφετολογικά» -και καλά κάνει- δεν τα εκτιμά. Ενώ αν είχε τα δικά του χρήματα και τον δικό του προϋπολογισμό –προγραμματισμό θα απελογείτο και για το τελευταίο ευρώ στον πολίτη. Σήμερα, δυστυχώς, δεν μπορεί να απολογηθεί στον Υπουργό από τον οποίο τα παίρνει και στον περιφερειάρχη. Ίσα ίσα του λένε μπράβο που πήρες ορισμένα χρήματα, ανεξάρτητα από το πώς θα τα αξιοποιήσεις.  Επομένως σ’ αυτόν τον τομέα χρειάζεται επίσης μια γενναία μεταρρύθμιση και όχι μια μικρή ρύθμιση.
	Θα έλεγα ότι γενικότερα ο ρόλος της αυτοδιοίκησης είναι κυρίως δύο πράγματα. Πρώτον, να παρέχει υπηρεσίες στον πολίτη και δεύτερον, να παράγει ένα έργο, να είναι αποτελεσματική η αυτοδιοίκηση, σχολεία, δρόμους κλπ. Πώς όμως θα τα κάνει αυτά με τόσο πολύ λίγα χρήματα; 
	Η αυτοδιοίκηση για μένα, κύριε Υπουργέ, δεν μπορεί να είναι μόνο χώρος διεκδίκησης. Πρέπει να είναι και χώρος ευθύνης. Και αυτήν την ευθύνη πρέπει να τη μοιραστεί και με τον πολίτη. Ο πολίτης πρέπει να γίνει πιο ισχυρός αλλά και συνυπεύθυνος για ό,τι γίνεται στην περιοχή του. Επομένως πρέπει συνολικά η πολιτεία και όχι αποσπασματικά να δει και την αυτοδιοίκηση και τη διοίκηση της χώρας. Και νομίζω ότι το σημερινό διοικητικό σύστημα σε ένα μεγάλο βαθμό έχει κλείσει τον ιστορικό του κύκλο. Πρέπει να κάνουμε μεγάλες τομές και ρήξεις στη διοίκηση και αυτοδιοίκηση της χώρας για να μπορέσουμε να αντιμετωπίσουμε τα προβλήματα του 21ου αιώνα. Με ασπιρίνες, με βήματα χελώνας δεν μπορούμε –η ζωή τρέχει- να τα αντιμετωπίσουμε έτσι. Πρέπει να σπάσει επιτέλους το πελατειακό κράτος. Βέβαια οι πελατειακές σχέσεις και ως φιλοσοφία και ως κουλτούρα δυστυχώς διέπει όλους μας. Αλλά μιλώ πρώτα να σπάσει σε επίπεδο κράτους. Και φυσικά μια δικλείδα γι’ αυτό είναι ο οικονομικός έλεγχος, η κοινωνική λογοδοσία.
	Δεν μπορούμε να μιλάμε για επανίδρυση του κράτους –δεν θα πάρω σήμερα την ευκαιρία να μιλήσω ούτε για τα «γαλάζια παιδιά», κύριε Υπουργέ, ούτε για τους συμβούλους σας κλπ.- αλλά δεν μπορούμε να μιλάμε επαναλαμβάνω και πάλι για επανίδρυση του κράτους εάν δεν δώσουμε δύναμη στον πολίτη. Να την πάρουμε από το κεντρικό κράτος και να την πάμε κάτω στον πολίτη.
	Είναι εδώ και μια ευκαιρία, εάν φτιάξουμε ένα καλύτερο διοικητικό σύστημα, να προχωρήσουμε και στο δεύτερο μεγάλο στόχο τον δικό σας τον προεκλογικό και φυσικά και ένα αίτημα της ελληνικής κοινωνίας, στην πάταξη της διαφθοράς. Πώς θα πατάξουμε τη διαφθορά; Μόνο εάν προσπαθήσουμε να αστυνομεύσουμε το «Βασικό Μέτοχο»; Και είδατε –θα τα συζητήσουμε και στις τροπολογίες- τι, δυστυχώς, πάθαμε.
	Νομίζω ότι πρέπει να δούμε και τον πολιτικό μέτοχο και κυρίως τον υπαλληλικό μέτοχο, τον διοικητικό υπάλληλο, γιατί η διαφθορά και η λεγόμενη διαπλοκή, δυστυχώς, αγγίζει όλη την ελληνική κοινωνία και το ελληνικό κράτος.
      Και πρέπει να κάνουμε βήματα προς αυτήν την κατεύθυνση και όχι μόνο σε επίπεδο κορυφής να προσπαθήσουμε να ξαναμοιράσουμε την πίτα, να γινόμαστε αυτό που γινόμαστε στην Ευρώπη και να αναγκαζόμαστε να τα πάρουμε πίσω. Πρέπει από τη βάση να ξεκινήσουμε. Και το ΠΑΣΟΚ νομίζω ότι είχε κάνει αρκετά βήματα. 
      Θα σας αναφέρω ένα παράδειγμα για τις πολεοδομίες. Ξέρετε ότι πολλές φορές ο φόβος και ο τρόμος των πολιτών είναι η λεγόμενη αυτοψία που θα κάνει η πολεοδομία, γιατί όλοι στα σπίτια μας έχουμε μικροπροβληματάκια και αναγκάζεται ο πολίτης να παρέμβει, να βρει μεσάζοντες, να δώσει. Από τη στιγμή που και εμείς ξεκινήσαμε, ο μηχανικός έχει την ευθύνη, όπως ο συμβολαιογράφος έχει την ευθύνη του συμβολαίου, και δεν παρεμβάλλεται ο μεσάζων. Καταλαβαίνετε πόσα προβλήματα μπορούν να λυθούν αντίστοιχα και στην εφορία με τα αντικειμενικά κριτήρια κλπ. 
      Η διαφθορά και η καταπολέμηση της διαφθοράς δεν είναι προνόμιο κανενός κόμματος ούτε του ΠΑΣΟΚ ούτε της Νέας Δημοκρατίας. Και δεν μπορεί να κατηγορεί η Νέα Δημοκρατία το ΠΑΣΟΚ για τη διαφθορά. Νομίζω ότι μαζί επιτέλους πρέπει να βρούμε τον κοινό τόπο σε όλα τα επίπεδα, για να καταπολεμήσουμε τη διαφθορά και, όπως είπα, με περισσότερη αυτοδιοίκηση, με περισσότερη αποκέντρωση, με περισσότερο κοινωνικό έλεγχο. 
      Όσον αφορά τις προσλήψεις σε σχέση με την εποπτεία του ΑΣΕΠ, και φυσικά είναι και πρέπει να είναι. Όμως, εμείς μιλάμε για επιτάχυνση και όχι πολλές φορές για παράκαμψη του ΑΣΕΠ. Δυστυχώς, τέτοια φαινόμενα έχουμε δει και στην Τοπική Αυτοδιοίκηση και πρέπει με την ευκαιρία αυτού του νομοσχεδίου να μπορέσουμε να τα αντιμετωπίσουμε, γιατί προσλαμβάνονται από την αυτοδιοίκηση όποιοι νομίζει ο δήμαρχος μερικές φορές, πάνε στα δικαστήρια και μετά από τρία- τέσσερα χρόνια έρχονται οι κυρώσεις. Πρέπει να επιταχύνουμε χωρίς όμως να παρακάμπτουμε.
      Υπάρχουν και κάποιες τροπολογίες που έχουν ενδιαφέρον και αφορούν…
      ΠΡΟΕΔΡΕΥΩΝ (Ιωάννης Τραγάκης): Όταν έρθει η ώρα τους.
      ΑΓΓΕΛΟΣ ΜΑΝΩΛΑΚΗΣ: Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, συνάδελφοι της Συμπολίτευσης, κύριε Υπουργέ, δεκαπέντε μήνες τώρα επιδοθήκατε στην αδιέξοδη αδιαφανή απογραφή και αναδείξατε ως κυρίαρχο θέμα τη διαφωνία σας με την Ευρωπαϊκή Ένωση για το μετοχολόγιο των κατασκευαστικών εταιρειών. Και τι καταφέρατε έτσι; Να ακυρώσετε και να απαξιώσετε τη θετική παρουσία της Ελλάδας στα όργανα της Ευρωπαϊκής Ένωσης, να χάσετε συμμάχους και να οδηγήσετε τη χώρα στο περιθώριο των εξελίξεων. Όλα αυτά χωρίς σχέδιο και χωρίς στόχους για την Ελλάδα, γιατί μικροκομματικό σχέδιο και στόχους για το κόμμα σας πιθανόν να έχετε. 
      Ενώ όλες οι χώρες συζητούν για το Δ΄ Κοινοτικό Πλαίσιο Στήριξης, για τη συγκρότηση και για την κατανομή του, εμείς είμαστε εκτός των εξελίξεων. Θα ήθελα πολύ να ξέρω αν το Υπουργείο Εσωτερικών και το Υπουργείο Οικονομικών συνεργάζονται, αν οι δυο Υπουργοί ανήκουν στην ίδια Κυβέρνηση. Δεν συνομιλείτε, κύριε Υπουργέ, με το συνάδελφό σας; Τόσο χρόνο τρώει στον κ. Αλογοσκούφη η απογραφή; Τόσο χρόνο τρώτε εσείς με το μετοχολόγιο των κατασκευαστικών εταιρειών;
    Δεν γνωρίζετε ότι αν δεν πιέσουμε και αν δεν ληφθούν οι αποφάσεις τώρα, μέσα στον Ιούνιο, στις 16 Ιουνίου, για την κατανομή του  Δ΄ Κοινοτικού Πλαισίου Στήριξης τότε το Βόρειο Αιγαίο, το Ιόνιο, η Κρήτη, θα ακολουθήσουν τη Στερεά Ελλάδα και το Νότιο Αιγαίο στο δρόμο ουσιαστικά εκτός Δ΄ Κοινοτικού Πλαισίου Στήριξης; Έχετε άποψη για το θέμα, κύριε Υπουργέ; Προφανώς δεν ασχολείστε. Αυτό είναι ένα ζήτημα για το οποίο είστε και πολιτικά και ηθικά υπόλογοι απέναντι στον ελληνικό λαό. Δεν έχετε το δικαίωμα, κύριοι της Κυβέρνησης να αδρανείτε σ’ αυτό το θέμα. 
    Αν έχετε συνειδητοποιήσει ότι δεν μπορείτε να πιέσετε γιατί μειώσατε τη διαπραγματευτική ικανότητα της χώρας μας, τότε γιατί δεν προχωρήσατε έγκαιρα στον επανακαθορισμό των περιφερειών ούτως ώστε να μην οδηγηθούμε εκτός στόχου 1 στο Δ΄ Κοινοτικό Πλαίσιο Στήριξης; Ή γιατί δεν κάνατε κάτι ωφέλιμο για τον τόπο; Μια απογραφή ωφέλιμη; Να ανατρέψετε τα στοιχεία που δείχνουν ότι αυτές οι περιφέρειες περνάνε το 75% του μέσου όρου του Ακαθάριστου Εθνικού Προϊόντος; Κάντε τουλάχιστον αυτό. Όλες σας οι ενέργειες μόνο ζημιά φέρνουν στον τόπο. Ασχολείστε όχι όπως δηλώνετε με τα γαλάζια παιδιά, κύριε Υφυπουργέ του Υπουργείου Εσωτερικών, αλλά με τα μπλε, τα σκούρα μπλε παιδιά και με το βαθύ μπλε κράτος. 
    Κυρίες και κύριοι συνάδελφοι, επειδή παρέλασαν απ’ αυτό το Βήμα αυτές τις μέρες πολλοί συνάδελφοι της Συμπολίτευσης και μίλησαν για τη στάση της Κυβέρνησης όταν ήταν αντιπολίτευση για την Νομαρχιακή Αυτοδιοίκηση και γενικά την Αυτοδιοίκηση, θα πρέπει να θυμίσουμε ότι η θεσμοθέτηση της Νομαρχιακής Αυτοδιοίκησης το 1994, η ανασυγκρότηση του πρώτου βαθμού το 1998, η περιφερειακή συγκρότηση της χώρας που αποτέλεσαν τις σημαντικότερες τομές και πρωτοβουλίες για την αποκέντρωση του διοικητικού συστήματος της χώρας έγιναν από το ΠΑΣΟΚ, με πρωτοβουλία του ΠΑΣΟΚ, με διάλογο με τις τοπικές κοινωνίες και τότε η Νέα Δημοκρατία ήταν απούσα. Γιατί φυσικά δεν μπορούσε να υποστηρίξει τις οπισθοδρομικές της θέσεις σε σχέση με τη Νομαρχιακή Αυτοδιοίκηση. Για παράδειγμα, υποστήριζε τότε ότι έπρεπε η Νομαρχιακή Αυτοδιοίκηση να είναι σε επίπεδο επαρχίας αλλά αποχώρησε και δήλωσε και το 1994 και το 1998 ότι ερχόμενη στην εξουσία θα καταργήσει αυτούς τους δυο νόμους: και τη Νομαρχιακή Αυτοδιοίκηση και τον «ΚΑΠΟΔΙΣΤΡΙΑ». 
    Από τότε βέβαια οι δυο αυτοί θεσμοί εμπεδώθηκαν αγκαλιάστηκαν από το λαό, ισχυροποιήθηκαν, κύλησε πολύ νερό στ’ αυλάκι, πολλά στελέχη της Νέας Δημοκρατίας εκλέχθηκαν σ’ αυτούς τους θεσμούς και έτσι η Νέα Δημοκρατία δήλωσε ότι άλλαξε στάση. Άλλαξε όμως στάση μόνο φαινομενικά. 
    Εδώ και δεκαπέντε μήνες καθημερινά αφαιρούνται ουσιαστικές αρμοδιότητες και μεταφέρονται στα υπουργεία ή στην καλύτερη περίπτωση στις περιφέρειες. Η αφαίρεση αυτή των αρμοδιοτήτων από την αυτοδιοίκηση είναι για τη Νέα Δημοκρατία πολιτική πράξη ιδεολογικής συνέπειας και γι’ αυτό εγώ συγχαίρω τη Νέα Δημοκρατία που έστω σ’ αυτό είναι συνεπής με την πολιτική της και με την ιδεολογία της. Είστε η παράταξη του συγκεντρωτισμού. 
    ΒΥΡΩΝ ΠΟΛΥΔΩΡΑΣ: Κανένα παράδειγμα;  
    ΒΑΣΙΛΕΙΟΣ ΚΕΓΚΕΡΟΓΛΟΥ: Καθημερινά είναι τα παραδείγματα, κύριε Πολύδωρα. Σας θυμίζω τη δήλωσή σας όταν είχατε έρθει ως εκπρόσωπος της Νέας Δημοκρατίας στην συνδιάσκεψη του ΠΑΣΟΚ για την αυτοδιοίκηση όπου, πράγματι, εκεί παραδεχθήκατε και επαινέσατε το ΠΑΣΟΚ γιατί έκανε τις μεγάλες τομές στην αυτοδιοίκηση στην χώρα μας, γιατί έκανε τη μεταρρύθμιση στη χώρα μας. 
    Κοιτάξτε όμως να δείτε την καθημερινή αυτή αφαίρεση των αρμοδιοτήτων που γίνεται. Δεν γνωρίζω αν ο Υπουργός έχει το χρόνο να ασχολείται μ’ αυτά, λόγω του ότι ασχολείται με το μετοχολόγιο, όμως τα υπουργεία μεταφέρουν καθημερινά αρμοδιότητες από την περιφέρεια στο κέντρο και από την αυτοδιοίκηση στο κράτος. 
    Έρχεται ένα νομοσχέδιο το οποίο μιλάει αποσπασματικά για τους πόρους της Νομαρχιακής Αυτοδιοίκησης. Με μια ανακατανομή πόρων που γίνεται, ένα ανακάτωμα της τράπουλας παρουσιάζεται ως λύση για το μέλλον. Καταργούνται ορισμένοι πόροι, προστίθενται κάποιοι άλλοι. Σε καμιά περίπτωση όμως δεν υπάρχει σημαντική μεταβολή στους συνολικά διατιθέμενους πόρους. 
    Επιχειρείτε να παρουσιάσετε αυτό το νομοσχέδιο ως το άπαν για τα οικονομικά της αυτοδιοίκησης. Ο εισηγητής το χαρακτήρισε σταθμό στην πορεία της αυτοδιοίκησης. Βέβαια αν λάβουμε υπ΄ όψιν μας την ιδεολογικο-πολιτική τοποθέτηση της συντηρητικής παράταξης για την αυτοδιοίκηση και αυτό το νομοσχέδιο είναι πολύ προχωρημένο γι’ αυτούς. Ριζοσπαστικό, επαναστατικό θα έλεγα, οπότε δικαιολογείται ο χαρακτηρισμός. 
      Αναφέρω τα σημαντικότερα ποσά από την έκθεση του Γενικού Λογιστηρίου του κράτους που προβλέπονται επιπλέον: 321.000.000 ευρώ προβλέπονται επιπλέον για την Αυτοδιοίκηση. Μειώνονται απ’ αυτά που παίρνει σήμερα κατά 156.000.000 ευρώ. Αυτά είναι τα δύο χοντρά νούμερα που αναφέρονται στην έκθεση. Άρα, μια τελική δαπάνη περίπου 165 εκατομμύρια ευρώ για τις Νομαρχιακές Αυτοδιοικήσεις όλης της χώρας. Τρεισήμισι εκατομμύρια ευρώ περίπου για κάθε Νομαρχιακή Αυτοδιοίκηση, για κάθε νομό. Οι πόροι που χάνονται είναι το 10% των εσόδων από φόρους μεταβίβασης, το 4,5% από το τέλος ταξινόμησης, το 100% από τα έσοδα από τέλη διενέργειας ελέγχων. Αν λάβουμε υπ΄ όψιν μας ότι στον προϋπολογισμό δεν έχει προβλεφθεί ο αναπτυξιακός πόρος για να φαίνεται η κατάργησή του, αν λάβουμε υπόψη μας ότι δεν καλύπτει το Υπουργείο Παιδείας τα έξοδα μεταφοράς των μαθητών, αν λάβουμε υπ΄ όψιν τη μείωση του προγράμματος «ΣΧΟΛΙΚΗ ΣΤΕΓΗ» και τη χρηματοδότηση μόνο σε επιλεγμένους νομούς, τότε για ποια αύξηση πόρων μιλάμε; 
      Η Κυβέρνηση με την κατάθεση του νομοσχεδίου έπαιξε ένα παιχνίδι στις Νομαρχιακές Αυτοδιοικήσεις. Ανακοίνωσε ότι αφαιρείται με το νομοσχέδιο το 48% του τέλους μεταβίβασης, ένας υπαρκτός πόρος. Η ΕΝΑΕ αντέδρασε -και καλώς έκανε- αγωνίστηκε να το ξαναπάρει, η Κυβέρνηση το ξαναέδωσε αποσύροντας τη διάταξη και όλα είναι μέλι-γάλα. Τα ίδια χρήματα και είμαστε όλοι ευχαριστημένοι. Καμία τομή, καμία πρόοδος. Η ΕΝΑΕ καλά κάνει και χαίρεται που καταφέρνει να συγκρατεί τους πόρους που έδινε το ΠΑΣΟΚ στη Νομαρχιακή Αυτοδιοίκηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ολοκληρώνω, κύριε Πρόεδρε και αναφέρω δύο νούμερα για το Ηράκλειο. Οφείλετε από το 2004 7.000.000 ευρώ για τη «ΣΧΟΛΙΚΗ ΣΤΕΓΗ». Οφείλετε τον αναπτυξιακό πόρο, πάνω από 3.000.000 ευρώ. Και τι μας λέτε τώρα; Με τα 3,5 εκατομμύρια ευρώ που θα πάρουμε ότι έχουμε περισσότερα ποσά; 
      Οι συνθήκες, κύριε Υπουργέ, έχουν ωριμάσει. Η κάθε Νομαρχιακή Αυτοδιοίκηση ανάλογα με τον πληθυσμό και ανάλογα με την έκταση που έχει δικαιούται ελάχιστη εγγυημένη ετήσια χρηματοδότηση από την πολιτεία ανά πολίτη και ανά τετραγωνικό χιλιόμετρο. Είστε σε θέση να μας πείτε σήμερα πόσα, ως ελάχιστη ενίσχυση, θα παίρνει από το κράτος ο κάθε πολίτης μέσω της Νομαρχιακής Αυτοδιοίκησης και το κάθε τετραγωνικό χιλιόμετρο του νομού; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε. Ευχαριστούμε πολύ.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι εννέα μαθητές και μαθήτριες και δύο συνοδοί από το 14ο Δημοτικό Σχολείο Αχαρνών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κυρίες και κύριοι συνάδελφοι, έχουμε συνηθίσει γενικότερα στην Κυβέρνηση από την αρχή να αντιμετωπίζουμε, ιδιαίτερα από την πλευρά της Αξιωματικής Αντιπολίτευσης, μία προσπάθεια μηδενισμού των πάντων σε ό,τι γίνεται. Ίσως βέβαια διερωτηθεί κανείς: «Μα δεν είναι αυτός ο ρόλος της Αντιπολίτευσης, να κάνει κριτική και βεβαίως, από κει και πέρα με την κριτική αυτή να επιχειρεί να κάνει την Κυβέρνηση καλύτερη;». Εάν αυτός ήταν ο στόχος, τον οποίον επιδίωκε η Αξιωματική Αντιπολίτευση, όχι μόνο δεν θα υπήρχε αντίρρηση, αλλά θα ήταν -και είναι- χρέος της Κυβέρνησης να τα’ αντιμετωπίσει όλα αυτά. Εδώ όμως δεν μιλάμε για απλό μηδενισμό. Μιλάμε για μία διαστροφή της πραγματικότητας που δεν έχει προηγούμενο. Και αν βεβαίως θελήσουμε να γυρίσουμε λίγο πίσω και να δούμε ποια ήταν η στάση της Νέας Δημοκρατίας ως Αξιωματικής Αντιπολίτευσης μέσα σ’ αυτή την Αίθουσα, στους συναδέλφους που ήταν και στην προηγούμενη Βουλή θα θυμίσω πόσα από τα μεγάλα θεσμικά νομοσχέδια, ιδίως τα νομοσχέδια εκείνα που αφορούσαν εκτελεστικούς νόμους του Συντάγματος, τα ψηφίσαμε όλοι μαζί. Γιατί θεωρήσαμε ότι ακόμα κι αν είχαμε επιμέρους αντιρρήσεις, οφείλαμε να θωρακίσουμε τους θεσμούς.
      Ακριβώς ένα από τα μεγάλα ζητήματα, τα οποία αποδεικνύουν αυτήν την τάση μηδενισμού και διαστροφής της πραγματικότητας από την Αξιωματική Αντιπολίτευση, αποτελεί και το νομοσχέδιο που αφορά τα οικονομικά της Νομαρχιακής Αυτοδιοίκησης. Αυτό το νομοσχέδιο, που έχουμε μπροστά μας σήμερα και που συζητάμε, είναι ένα νομοσχέδιο που κατά βάση αφορά τους πόρους της Νομαρχιακής Αυτοδιοίκησης. Περιέχει και άλλες διατάξεις που αφορούν την Τοπική Αυτοδιοίκηση Α΄ βαθμού και τα οικονομικά της, καθώς και ρυθμίσεις, οι οποίες σχετίζονται με τη Δημόσια Διοίκηση και την πάταξη της γραφειοκρατίας, την ενίσχυση του ρόλου του δημοσίου υπαλλήλου. Αλλά η βάση του είναι τα οικονομικά της Νομαρχιακής Αυτοδιοίκησης. Και ακριβώς αυτό θα έπρεπε να μας κάνει περισσότερο προσεκτικούς στον τρόπο με τον οποίο και την αλήθεια αντιμετωπίζουμε και το θεσμό της Τοπικής Αυτοδιοίκησης προσπαθούμε να στηρίξουμε. Και αυτό γιατί;
      Γιατί ένα είναι βέβαιο, κύριοι συνάδελφοι και αυτό δεν μπορεί να το αμφισβητήσει κανείς μέσα σ’ αυτήν την Αίθουσα, διότι εδώ είναι και η ΚΕΔΚΕ και η ΕΝΑΕ: Η Τοπική Αυτοδιοίκηση, όταν παρέλαβε αυτή η Κυβέρνηση τη διακυβέρνηση του Τόπου και όταν ανέλαβα εγώ και οι συνάδελφοί μου το Υπουργείο Εσωτερικών, Δημόσιας Διοίκησης και Αποκέντρωσης, ήταν πλήρως εγκαταλελειμμένη. Η εγκατάλειψη αυτή ήταν ομολογημένη όταν στα πρώτα μας βήματα στο Υπουργείο Εσωτερικών, Δημόσιας Διοίκησης και Αποκέντρωσης, είχαμε τις συναντήσεις και με την ΚΕΔΚΕ και με την ΕΝΑΕ. Τα πρακτικά είναι εδώ.
      Κύριοι συνάδελφοι της Αξιωματικής Αντιπολίτευσης, θεωρείτε ότι η Πρόεδρος της ΕΝΑΕ και ο Πρόεδρος της ΚΕΔΚΕ αδικούν το έργο του ΠΑΣΟΚ και των κυβερνήσεων του ΠΑΣΟΚ, όταν ήρθαν να διεκτραγωδήσουν ποια ήταν η κατάσταση; Θα τη δούμε άλλωστε την κατάσταση και στην πορεία σήμερα στη συζήτηση και επί της αρχής και επί των άρθρων.
      Ένα, επίσης, είναι βέβαιο: Η χώρα βαδίζει στο Γ΄ Κοινοτικό Πλαίσιο Στήριξης και ιδίως εν όψει του Δ΄ Κοινοτικού Πλαισίου Στήριξης με δεδομένο το γεγονός ότι οι Κυβερνήσεις του ΠΑΣΟΚ αγνόησαν ότι και το Γ΄ Κοινοτικό Πλαίσιο Στήριξης, αλλά ιδίως το Δ΄ Κοινοτικό Πλαίσιο Στήριξης. Είναι πλαίσια τα οποία δεν ανήκουν στο κεντρικό κράτος, με την έννοια ότι ο ρόλος του κεντρικού κράτους είναι σχετικά μικρός. Πολύ περισσότερο στο Δ΄ Κοινοτικό Πλαίσιο Στήριξης είναι βέβαιο ότι ο ρόλος αυτός θα είναι ελάχιστος. Το Δ΄ Κοινοτικό Πλαίσιο Στήριξης είναι πλαίσιο των περιφερειών και των Οργανισμών Τοπικής Αυτοδιοίκησης. Και η χώρα ήταν παντελώς ανέτοιμη γι’ αυτήν την πρόκληση.
      Τι είχατε κάνει για τις περιφέρειες; Από την πρώτη μέρα που βρέθηκα στο Υπουργείο, ο κ. Σκανδαλίδης ευθαρσώς ομολόγησε στην Αίθουσα Γερουσίας: «Κύριοι, ναι, δεν είχαμε ετοιμάσει τις περιφέρειες και αυτό είναι αλήθεια, για να μπορέσουμε να επιτύχουμε το στόχο 1».
      Εμείς τρέξαμε και τρέχουμε ακριβώς για την αναδιάρθρωση στη διοικητική υποδομή, που θα επιτρέψει και στις περιφέρειες να αντεπεξέλθουν. Ιδίως, όμως, επειδή μιλάμε για την Τοπική Αυτοδιοίκηση, η Τοπική Αυτοδιοίκηση που αφήσατε, σε ποια κατάσταση βρισκόταν; Θα σας μιλήσει ο κ. Νάκος στη συνέχεια, επειδή το σχέδιο νόμου περιέχει διατάξεις για την Τοπική Αυτοδιοίκηση Α’  Βαθμού. Ποια είναι η Τοπική Αυτοδιοίκηση Α΄ Βαθμού που αφήσατε; Ρωτήσατε τον κ. Κουκουλόπουλο και την ΚΕΔΚΕ; 
      Έγινε από σας νόμος που αφορούσε τις αναγκαστικές συνενώσεις ΟΤΑ. Υποτίθεται ότι ο νόμος αυτός για ν΄ αποδώσει, όπως τον είχατε σχεδιάσει, έπρεπε να έχει μία οικονομική στήριξη, ένα πλαίσιο πάνω στο οποίο θα στηριχθεί. Ποιο ήταν αυτό το πλαίσιο; Ήταν το «ΕΠΤΑ», το Ειδικό Πρόγραμμα Τοπικής Αυτοδιοίκησης, το επταετές πρόγραμμα. 
      Και ρωτώ, επειδή μας ακούν και μας βλέπουν αυτή την ώρα όλοι, μας βλέπουν οι δήμαρχοι, μας βλέπει η ΚΕΔΚΕ και έχει τα στοιχεία: Πέτυχε αυτό το πρόγραμμα; Απέτυχε παταγωδώς! Επτά χρόνια –υποτίθεται- πέρα από τις υπεξαιρέσεις των χρημάτων και όλα αυτά τα οποία προσπαθούμε ν΄ αναστρέψουμε αυτήν την ώρα, δόθηκαν 1,7 δισεκατομμύρια ευρώ σ΄ ό,τι αφορά το ειδικό πρόγραμμα Τοπικής Αυτοδιοίκησης, όπως δόθηκαν. 
      Για να μη σας θυμίσω ότι δεν υπήρχε κανένα αντικειμενικό κριτήριο, ότι εσείς ως κυβέρνηση μεταξύ σας καταγγέλλατε τους διάφορους Υπουργούς, οι οποίοι είχαν επικεντρώσει τον τρόπο με τον οποίο τα έδιναν –γιατί τα έδιναν τα Υπουργεία, δεν υπήρχε κανένας κεντρικός σχεδιασμός- «εις τας ιδιαιτέρας αυτών εκλογικάς περιφερείας», για να μπορέσουν να εκλεγούν Βουλευτές. Και βεβαίως, οι καταγγελίες ήταν καθημερινές μέσα εδώ. Χρειάζεται ν’ αναφέρουμε συγκεκριμένες περιοχές για τις οποίες μιλάμε;
       Αλλά δεν είναι μόνον αυτό. Είναι και το γεγονός ότι, όπως σας είπα, φτιάξατε τον «ΚΑΠΟΔΙΣΤΡΙΑ», δώσατε, υποτίθεται 1,7 δισεκατομμύριο ευρώ και έφτασε η Τοπική Αυτοδιοίκηση, όταν παραλάβαμε τα καθήκοντά μας, να λέει μέσω της ΚΕΔΚΕ: «Βρισκόμαστε στα πρόθυρα της κατάρρευσης».
      Όταν μπήκα στο Υπουργείο Εσωτερικών, το πρώτο πράγμα που ζήτησα, ήταν, επειδή τελείωνε το ειδικό πρόγραμμα Τοπικής Αυτοδιοίκησης στις 31 Δεκεμβρίου, να δω ποια ήταν η προετοιμασία που είχε κάνει η προηγούμενη πολιτική ηγεσία για την αντικατάστασή του. Γιατί υποθέτω ότι ως κυβέρνηση φιλοδοξούσατε να κερδίσετε τις εκλογές. Και εάν φιλοδοξούσατε, κάποια συνέχεια θα υπήρχε; Απολύτως τίποτε!
      Παραλάβαμε τότε το απόλυτο μηδέν σε ό,τι αφορά στο σχεδιασμό για το επόμενο πρόγραμμα. Αποτυχία του «ΕΠΤΑ» και πλήρης ανυπαρξία σχεδιασμού για το μέλλον. Σ΄ ελάχιστο χρονικό διάστημα έγινε το πρόγραμμα «ΘΗΣΕΑΣ». Ψηφίσθηκε ο νόμος, που και αυτόν ουσιαστικά αρνηθήκατε να τον ψηφίσετε εδώ. Η ΚΕΔΚΕ ήταν σύμφωνη, όλοι οι φορείς ήταν σύμφωνοι και μόνον εσείς μείνατε έξω από το πρόγραμμα αυτό.
     Και το πρόγραμμα αυτό για πέντε χρόνια, δηλαδή μεταξύ 2005 και 2009, δίνει 3,5 δισεκατομμύρια Ευρώ, τα οποία επαυξάνονται και από τις ιδιωτικές συμπράξεις τις οποίες προβλέπει. Δηλαδή, είναι υπερδιπλάσιο σε σχέση με το ποσό που δώσατε εσείς για επτά ολόκληρα χρόνια, και μάλιστα σ’ αυτήν την κακή οικονομική συγκυρία. Συν το γεγονός ότι δεν υπήρξε νομοσχέδιο που να έφερε το Υπουργείο Εσωτερικών, το οποίο να μη ρύθμισε εκκρεμότητες και ιδίως χρέη των ΟΤΑ Α΄ βαθμού που κατέρρεαν. Αυτή ήταν η απάντησή μας. Και τότε, μάλιστα, βρισκόντουσαν συνάδελφοι από την Αξιωματική Αντιπολίτευση, συνάδελφοι από το χώρο του ΠΑΣΟΚ, οι οποίοι είχαν διατελέσει Υφυπουργοί στο Υπουργείο Εσωτερικών και τι έλεγαν; Όταν επιχειρούσαμε τον πρώτο – πρώτο καιρό να ρυθμίσουμε τα χρέη ΟΤΑ που κατέρρεαν, έλεγαν ότι «με τον τρόπο αυτό φέρνετε ρυθμίσεις που ευνοείτε τους δημάρχους εκείνους που δεν έκαναν καλά τη δουλειά τους και τιμωρείτε τους νοικοκυραίους». Δηλαδή δε φθάνει που καταντήσατε τους ΟΤΑ σ’ αυτό το χάλι, έπρεπε να τους αφήσουμε και να καταρρεύσουν: Αυτή είναι η λογική σας. Είναι στα πρακτικά εδώ από επίσημα χείλη ανθρώπων που διοίκησαν το Υπουργείο Εσωτερικών, Δημόσιας Διοίκησης και Αποκέντρωσης. Αλλά τα ξέρει αυτά η ΚΕΔΚΕ, τα ξέρουν οι δήμαρχοι σ΄ ολόκληρη τη Χώρα. Τα ξέρουν και από τις καθημερινές επαφές που έχει αυτό το Υπουργείο. Γιατί αυτό το Υπουργείο αισθάνεται ότι είναι Υπουργείο της Τοπικής Αυτοδιοίκησης και οι πόρτες του είναι ανοιχτές για όλους. 
     Και έρχομαι στο θέμα της Νομαρχιακής Αυτοδιοίκησης. Επαίρεσθε ότι δημιουργήσατε την Τοπική Αυτοδιοίκηση Β΄ Βαθμού και κατηγορείτε τη Νέα Δημοκρατία ότι ως αντιπολίτευση τότε είχε αντιστρατευθεί το θεσμό. Φαίνεται ξεχνάτε ένα πράγμα: Ότι η κριτική που έγινε την εποχή εκείνη, το 1994, ήταν μία κριτική που σας έλεγε ότι όπως είχατε φέρει τη Νομαρχιακή Αυτοδιοίκηση -και αποδείχθηκε στην πορεία στηριζόταν σε πήλινα πόδια. Δεν μπορούσε να ορθοποδήσει. Ναι ή όχι, κύριοι συνάδελφοι, της Αξιωματικής Αντιπολίτευσης, χειριστήκατε αποκλειστικά το θεσμό της Νομαρχιακής Αυτοδιοίκησης από το 1994 που έγινε μέχρι το 2004, επί δέκα ολόκληρα χρόνια; Σίγουρα ναι. Εσείς τον σχεδιάσατε, εσείς καθορίσατε τις αρμοδιότητες, εσείς καθορίσατε τα οικονομικά. Ποια ήταν η άποψη της ΕΝΑΕ που δε νομίζω ότι μπορείτε να πείτε ότι στηρίζει την Κυβέρνηση της Νέας Δημοκρατίας; Όταν έληξε η θητεία των κυβερνήσεων του ΠΑΣΟΚ για τα οικονομικά της Νομαρχιακής Αυτοδιοίκησης, το θυμάστε; Θυμάστε την ΕΝΑΕ το καλοκαίρι του 2003, να εκλιπαρεί έξω από το Μέγαρο Μαξίμου τον Πρωθυπουργό για έναν πόρο που ποτέ, ουσιαστικά, δεν δόθηκε, που ποτέ δε θεσμοθετήθηκε; Ξεχνάτε ότι η ΕΝΑΕ έλεγε πάντοτε ότι δεν υπάρχουν θεσμοθετημένοι πόροι και ότι τα οικονομικά της ήταν οικονομικά που κατέρρεαν υπό των βάρος των προνοιακών; Των προνοιακών τα οποία, με τη συνήθη τακτική την οποία είχατε, τα πετάξατε πάνω της ακριβώς και είναι εκείνα που απομυζούσαν τους μικρούς πόρους που είχε  η Νομαρχιακή Αυτοδιοίκηση; Τα οικονομικά μεγέθη είναι αμείλικτα και κανείς δεν μπορεί να τ΄ αμφισβητήσει.  
     Κύριοι συνάδελφοι, η Νομαρχιακή Αυτοδιοίκηση δεν είχε κανένα ουσιαστικά θεσμοθετημένο πόρο. Και όχι μόνο τούτο, αλλά δεν υπήρχε κανενός είδους προσανατολισμός που πήγαιναν αυτοί οι πόροι. Γιατί το ζήτημα δεν είναι μόνο να καθορίζεις τι πόρους δίνεις σε κάποιον, αλλά προς τα που κατευθύνονται αυτοί οι πόροι. 
     Σας θυμίζω, λοιπόν, τι περιείχε ο προϋπολογισμός του 2004 που εσείς φτιάξατε, και εμείς τον εκτελέσαμε. Και τον εκτελέσαμε με το παραπάνω. Γιατί εκτός του ότι τον εκτελέσαμε, δώσαμε και 40.000.000 ευρώ στη Νομαρχιακή Αυτοδιοίκηση παραπάνω, γιατί τα είχε ανάγκη, δεν μπορούσε να γίνει διαφορετικά.
     Σας θυμίζω, λοιπόν, ποια ήταν τα μεγέθη της εποχής εκείνης. Είχατε δώσει περίπου την εποχή εκείνη στη Νομαρχιακή Αυτοδιοίκηση, δηλαδή, για το 2004, συνολικά 500.000.000 ευρώ.
     Λοιπόν από τα 500.000.000 ευρώ, τα 390.000.000 ευρώ ήταν τα προνοιακά. Δηλαδή, τα καθαρά έσοδα, οι καθαροί πόροι της Νομαρχιακής Αυτοδιοίκησης για τα δικά της ζητήματα, ήταν 110.000.000 ευρώ. Και αυτά τα 110.000.000 ευρώ, κυρίες και κύριοι συνάδελφοι, κατανέμονταν ως εξής: Λειτουργικά, 104.000.000 ευρώ. Για επενδύσεις 5.000.000 ευρώ. Και για οδικό δίκτυο μηδέν.
     Αυτή ήταν η κατάσταση την οποία είχατε προβλέψει για τον προϋπολογισμό του 2004. Αυτοί ήταν οι περίφημοι πόροι για τους οποίους μιλάτε. Προνοιακά υπό το βάρος των οποίων κατέρρεε η Νομαρχιακή Αυτοδιοίκηση και πόροι οι οποίοι ήταν ελάχιστοι και οι οποίοι έφταναν, δεν έφταναν, μόνο για τα λειτουργικά της έξοδα. Γιατί δεν φαντάζομαι να είστε αυτήν τη στιγμή σε θέση να μας πείτε ότι με το να τους δώσετε 5.869.406 ευρώ για επενδύσεις, αυτό το πράγμα ήταν επενδύσεις. Και βεβαίως δεν μιλάμε για τους οδικούς άξονες που έπρεπε να χειρισθεί η Νομαρχιακή Αυτοδιοίκηση, για τους οποίους δεν υπήρχε τίποτα ως πόρος, παρά μόνο ό,τι μπορούσε να περισσέψει από εδώ και από εκεί – που δεν περίσσευε τίποτα - για να το κάνουν ή από έκτακτες επιχορηγήσεις. Οι οποίες όπως σας είπα και πάλι με την τακτική την οποία είχατε πήγαιναν από νομό σε νομό, ανάλογα με τη λογική την οποία είχε ο κάθε Υπουργός και τη δύναμη που είχε ο κάθε Υπουργός, ιδίως της Εθνικής Οικονομίας που έχει πάντα την μεγαλύτερη δυνατότητα να παρεμβαίνει. Αυτήν την κατάσταση παραλάβαμε. 
     Το πρώτο πράγμα που κάναμε αμέσως μετά το «ΘΗΣΕΑ» ή ταυτόχρονα σχεδόν, είναι η συζήτηση που είχαμε με τη Νομαρχιακή Αυτοδιοίκηση για τους πόρους. Και δεν είναι τυχαίο, κύριοι συνάδελφοι, του ΠΑΣΟΚ ότι η ΕΝΑΕ η ίδια συνεργάστηκε μαζί μας και υπήρξε απόλυτη ομοφωνία και στο τακτικό και στο έκτακτο συνέδριό της σχετικά με το θέμα των πόρων. Και αν δεν υπήρχε αυτή η μερική –το τονίζω- αντιπαράθεση που διευθετήθηκε στη συνέχεια σε ό,τι αφορά το θέμα της κατάργησης ενός πόρου με ένα νόμο του Υπουργείου Εθνικής Οικονομίας το καλοκαίρι, που μετά από συζήτηση – γιατί έτσι ακριβώς κάνουν οι κυβερνήσεις που σέβονται τους θεσμούς- αποδόθηκε, τότε από εκεί και πέρα δεν θα υπήρχε η παραμικρή συζήτηση για το θέμα αυτό όπως φάνηκε άλλωστε από το πρόσφατο συνέδριο της ΕΝΑΕ στα Χανιά. Γιατί ό,τι και αν λέτε εσείς ως Αξιωματική Αντιπολίτευση, αυτό που νοιάζει την Κυβέρνηση είναι τι κάνει σύμφωνα με το καθήκον της και βεβαίως πώς συνεργάζεται με τους αρμόδιους φορείς που εδώ είναι η ΕΝΑΕ. Διότι με αυτούς συνεργάζεται για τη Νομαρχιακή Αυτοδιοίκηση. Δεν συνεργάζεται με εκείνους που εγκατέλειψαν τη Νομαρχιακή Αυτοδιοίκηση. 
     Σε μας η ΕΝΑΕ είπε μια κουβέντα, τουλάχιστον, θετική. Θυμάστε να είπε ποτέ επί των ημερών σας; Και μη μου πείτε ότι η ΕΝΑΕ ποτέ ανήκε στο χώρο της Νέας Δημοκρατίας. Θυμάστε δέκα χρόνια που κυβερνήσατε να υπήρξε ποτέ έστω και μια ικανοποιητική κουβέντα της ΕΝΑΕ για τον τρόπο που χειριστήκατε τα οικονομικά της; Ό,τι και να πείτε, λοιπόν, σ΄ αυτήν την Αίθουσα η αλήθεια είναι πικρή για τις κυβερνήσεις του ΠΑΣΟΚ. Ίδρυσαν το θεσμό της Νομαρχιακής Αυτοδιοίκησης, τον απαξίωσαν όμως με την οικονομική εγκατάλειψη και έφτασαν –όχι βέβαια παραμονές των εκλογών γιατί δεν βόλευε- μετά να μιλούν σχεδόν για κατάργηση. Γιατί αυτά τα σχέδια τα οποία εξαγγείλατε για τις υπερνομαρχίες και όλα αυτά, στην ουσία προανήγγειλαν και προαναγγέλουν την εκ μέρους σας κατάργηση του θεσμού της Νομαρχιακής Αυτοδιοίκησης.
     Εμείς είπαμε αναγνωρίζοντας εκείνους που ίδρυσαν το θεσμό, ότι στηρίζουμε τη Νομαρχιακή Αυτοδιοίκηση. Και την στηρίζουμε έμπρακτα, γιατί πρέπει να συνεχίσει. Και πρέπει να συνεχίσει, γιατί όπως τόνισα προηγουμένως, ο ρόλος της στο Δ΄ Κοινοτικό Πλαίσιο Στήριξης είναι ρόλος σημαντικότατος. Και αν δεν προετοιμασθεί προς αυτή την κατεύθυνση με αναπτυξιακές προοπτικές, τότε από εκεί και πέρα μεγάλα ποσά του Δ΄ ΚΠΣ δεν πρόκειται ν΄ αποδώσουν. 
     Τι κάνουμε λοιπόν; Ο νόμος τον οποίο ψηφίζουμε σήμερα από τη μια πλευρά θεσμοθετεί πόρους και από την άλλη τους επαυξάνει με τέτοιο ρυθμό που ουδέποτε διανοήθηκε η προηγούμενη κυβέρνηση να το πράξει. Τι είπαμε; Πρώτα πρώτα δεν θίγουμε πόρους -και φάνηκε αυτό το πράγμα- που έχει η Νομαρχιακή Αυτοδιοίκηση. Θεσμοθετήθηκαν λοιπόν και οι εξής πόροι που είναι σταθεροί. Και δεν είναι μόνο σταθεροί, αλλά πηγαίνουν και προς συγκεκριμένες κατευθύνσεις. Θεσμοθετήθηκε ότι θα παίρνει η Νομαρχιακή Αυτοδιοίκηση πέραν των άλλων το 2% του ΦΠΑ και το 10% των τελών κυκλοφορίας, πέραν των όσων παίρνει. Εγώ μιλώ για το τι θεσμοθετεί αυτό το νομοσχέδιο. Θα παίρνει λοιπόν το 2% του ΦΠΑ που κατανέμεται ως εξής: Το 1% του ΦΠΑ πηγαίνει για τα λειτουργικά, το υπόλοιπο 1% του ΦΠΑ πηγαίνει για τα αναπτυξιακά. Και τα υπόλοιπα, δηλαδή το 10% από τα τέλη κυκλοφορίας, πηγαίνει για τα έργα οδοποιίας, δηλαδή ένα από τα βασικά έργα τα οποία πρέπει να επιτελέσει και μπορεί να επιτελέσει η Νομαρχιακή Αυτοδιοίκηση, ιδίως ενόψει 4ου ΚΠΣ. 
     Ακούστε τι επιπτώσεις έχει αυτό, αφού τονίσω προηγουμένως ότι αυτή η Κυβέρνηση, μολονότι βρίσκεται εν εξελίξει ο προϋπολογισμός που ψηφίσθηκε για το 2005, παίρνει πίσω τα προνοιακά βάρη από 1ης Ιουλίου 2005, δηλαδή σε ένα μήνα, απαλλάσσοντας τη Νομαρχιακή Αυτοδιοίκηση από το βάρος των προνοιακών, από το άγος το οποίο την είχε οδηγήσει στο μαρασμό, είχε γονατίσει.
Αυτά τα χρήματα που παίρνει η Νομαρχιακή Αυτοδιοίκηση είναι καθαρά. Δεν έχει πλέον από 1η Ιουλίου  τα προνοιακά βάρη. 
    Και ακούστε τι αποδίδει, σε σχέση μ’ αυτά που είχατε προγραμματίσει εσείς για το 2004, το 2005, στη Νομαρχιακή Αυτοδιοίκηση. Σας θυμίζω τι είχατε εσείς: Είχατε 110 εκατ. ευρώ συνολικά καθαρά για τη Νομαρχιακή Αυτοδιοίκηση, εκ των οποίων τα 104 εκατ. ευρώ για λειτουργικά, 5.800.000 ευρώ για τις επενδύσεις και τίποτα για το οδικό δίκτυο. 
    Το 2005, μεσούντος του προϋπολογισμού, μεσούσης της εκτελέσεως του προϋπολογισμού, τα συνολικά έσοδα της Νομαρχιακής Αυτοδιοίκησης καθαρά θα φτάσουν τα 214.383.380 ευρώ και κατανέμονται ως ακολούθως: Περίπου 116.000.000 ευρώ για λειτουργικά, 67.000.000 ευρώ για επενδύσεις και 30.800 εκατ. ευρώ για το οδικό δίκτυο. Δηλαδή ήταν 110.000.000 ευρώ καθαρά πέρσι με την κατανομή που σας έκανα προηγουμένως και 214.000.000 ευρώ είναι φέτος. 
    Είμαι υποχρεωμένος να κάνω για το μέλλον, αναγωγή δηλαδή αν είχαν βγει τα προνοιακά από την αρχή και είχαν θεσμοθετηθεί αυτοί οι πόροι από 1/1/2005. Δηλαδή αυτό μας δείχνει τι θα γίνει το 2006 και αυτό θα το δούμε στον προϋπολογισμό για το 2006, εδώ θα είμαστε. Ακούστε με τη νομοθετική ρύθμιση την οποία εισάγουμε τώρα, πέραν του υπερδιπλασιασμού για φέτος, για το 2005, τι θα απέδιδε, εάν υπήρχε αυτός ο νόμος από πέρσι. Θ΄ απέδιδε συνολικά 337.000.000 ευρώ για τη Νομαρχιακή Αυτοδιοίκηση. Γιατί θα έπαιρνε και την αύξηση του ΦΠΑ που έγινε 19% και έχει επίπτωση στο 2% που παίρνει η Νομαρχιακή Αυτοδιοίκηση. Θα έπαιρνε 137.923.000 ευρώ σε ό,τι αφορά τα λειτουργικά, 137.923.000 ευρώ για επενδύσεις και 61.793.000 ευρώ σε ό,τι αφορά το οδικό δίκτυο. Σύνολο 337.000.000 ευρώ σε σχέση με τα 110.000.000 ευρώ καθαρά, τα οποία εσείς δώσατε για το 2004. 
    Αυτή την απάντηση την ξέρει η ΕΝΑΕ και τους αριθμούς αυτούς τους συζητήσαμε με την ΕΝΑΕ. Ό,τι και να πείτε σ’ αυτή την Αίθουσα και ό,τι και να τονίσετε, δεν πρόκειται ν΄ αποκρυβεί η αλήθεια. 
    Σ’ αυτή την κακή οικονομική συγκυρία, αυτή η Κυβέρνηση, σταθμίζοντας το δημόσιο συμφέρον και ξέροντας ότι πρέπει να προετοιμάσει τη Χώρα από πλευράς δομών για τις προκλήσεις του υπόλοιπου Γ΄ ΚΠΣ και ιδίως του Δ΄ ΚΠΣ, δίνει αυτά τα μέσα στη Νομαρχιακή Αυτοδιοίκηση. Θα μείνουν αυτοί οι αριθμοί, κυρίες και κύριοι συνάδελφοι. Επί των ημερών σας ήταν 110 εκατ. ευρώ και έχουμε διπλασιασμό μόνο για φέτος, δηλαδή 214 εκατ. ευρώ και με αναγωγή πλέον των αριθμών αυτών για την επόμενη χρονιά, θα έχουμε 337 εκατ. ευρώ. Δηλαδή τρεις φορές παραπάνω το 2006 απ’ όσα δώσατε εσείς καθαρά έσοδα το 2004. 
    Αυτή είναι η αλήθεια και των αριθμών, αλλά είναι και η αλήθεια της πολιτικής. 
    Μας ρωτάτε «πού είναι εγγεγραμμένα στον προϋπολογισμό και πώς;». Μα, κύριοι συνάδελφοι, δεν γνωρίζετε ότι ο νόμος όταν ψηφίζεται, τότε από κει και πέρα είναι εκείνος που κάνει και την κατανομή των σχετικών κονδυλίων και νομιμοποιεί τις σχετικές δαπάνες; 
    Ελάτε να μας ελέγξετε, εάν αυτά τα οποία λέμε εδώ μετά την ψήφιση του νόμου θα τα εκτελέσουμε. Ελάτε να μας ελέγξετε στο τέλος, όποτε θέλετε, εάν και κατά πόσο φέτος θα δοθούν 214.383.380 ευρώ στη Νομαρχιακή Αυτοδιοίκηση. Και ελάτε να μας το πείτε, γιατί είναι και ο ρόλος σας και η θεσμική σας θέση. Μολονότι θα έπρεπε να σας θυμίσω ότι είστε εκείνοι οι οποίοι κατά την ομολογία της ίδιας της ΚΕΔΚΕ και της ΕΝΑΕ υπεξαιρούσατε συστηματικά όλα τα προηγούμενα χρόνια πόρους. Αυτό είναι αποδεδειγμένο. Και η Επιτροπή που έκανε τον έλεγχο, με τη συνεργασία της ΚΕΔΚΕ, έφτασε στο ακριβές ποσό. Περιμένουμε και την οριστική απάντηση και της ΚΕΔΚΕ που θα μας δώσει, για να μας πει πόσα υπεξαιρέσατε όλα αυτά τα χρόνια. 
    Δε φτάνει που δεν δίνατε πόρους, υπεξαιρούσατε. Τώρα ερχόμαστε σε αυτή την κακή οικονομική συγκυρία, δίνουμε τους πόρους στον πρώτο και δεύτερο βαθμό και αρχίζουμε με ομόλογα στο τέλος του χρόνου την πρώτη δόση της επιστροφής των υπεξαιρεθέντων από τις Κυβερνήσεις του ΠΑΣΟΚ. Και κάνετε κριτική στην Αίθουσα, τι κάνουμε με τα οικονομικά της Νομαρχιακής Αυτοδιοίκησης: Είναι και κάτι άλλο. Το πόσο υπεύθυνη φάνηκε η στάση αυτής της Κυβέρνησης έγκειται στο εξής: Ποια ήταν η δική σας τακτική; Φτιάχνατε πρώτα τους κώδικες, βάζατε τις αρμοδιότητες και ύστερα ψάχνατε να βρείτε τα οικονομικά μέσα για την άσκηση των αρμοδιοτήτων αυτών. Το αποτέλεσμα ήταν η κατάρρευση. Διότι έχοντας βάλει τις αρμοδιότητες που πλουσιοπάροχα τις παρείχατε αλλά μη δίνοντας τα μέσα, τότε αυτό το πράγμα οδηγεί στην απαξίωση των Οργανισμών Τοπικής Αυτοδιοίκησης διπλά. Ξέρετε ποιο ήταν το επικίνδυνο της δικής σας πολιτικής; Ερχόσαστε και λέγατε, και έφτανε στα αυτιά του πολίτη, «τι να κάνει η τοπική αυτοδιοίκηση, δεν μπορεί να ασκήσει τις αρμοδιότητες αυτές». Ο πολίτης δεν μπορούσε να ξέρει αν είχε ή δεν είχε τα μέσα η Τοπική Αυτοδιοίκηση. Το αποτέλεσμα ήταν ότι απαξιωνόταν με την τακτική σας στα μάτια του πολίτη. Τι να κάνει η Τοπική Αυτοδιοίκηση, δεν μπορεί να λειτουργήσει και μόνο η «Θεία Χάρις» του κεντρικού κράτους είναι δυνατόν ν΄ αντεπεξέλθει σ΄ αυτές τις ανάγκες. Μια ιδεολογία νεοσυγκεντρωτισμού, η οποία ήταν τόσο περισσότερο επικίνδυνη όσο απέρρεε από αυτή την έμμεση, πλην όμως ιδιαιτέρως καταλυτική, απαξίωση της ίδιας της Τοπικής Αυτοδιοίκησης. Εμείς κάναμε το αντίστροφο. Πρώτα εξασφαλίσαμε τους πόρους με το πρόγραμμα «ΘΗΣΕΑΣ» για την Τοπική Αυτοδιοίκηση Α΄ βαθμού και μετά συνεχίσαμε και συνεχίζουμε και σε λίγο καιρό τελειώνουμε τον Κώδικα Δήμων και Κοινοτήτων. Ο Κώδικας πρέπει να είναι προσαρμοσμένος πάνω στο οικονομικό υπόβαθρο που θα στηριχθεί η Τοπική Αυτοδιοίκηση. Έτσι πιστεύουμε ότι οι σοβαρές και υπεύθυνες Κυβερνήσεις λειτουργούν. Πρώτα καθορίζουν τους πόρους, μετά καθορίζουν το επίπεδο των αρμοδιοτήτων και τον τρόπο με τον οποίο ασκούνται οι αρμοδιότητες αυτές. Το ίδιο κάναμε και με τη Νομαρχιακή Αυτοδιοίκηση, που εσείς για δέκα χρόνια δεν αξιωθήκατε να κάνετε ούτε ένα Κώδικα Νομαρχιακής Αυτοδιοίκησης. Πρώτα κάναμε το οικονομικό πρόγραμμα και την οικονομική στάθμιση σε ό,τι αφορά τις δυνατότητες που έχει το κράτος απέναντι στη Νομαρχιακή Αυτοδιοίκηση και ξεκίνησε από προχθές η επιτροπή του Κώδικα για τη Νομαρχιακή Αυτοδιοίκηση. Όπως έχω μάλιστα πει αυτός ο Κώδικας θα φέρει το όνομα του εμπνευστή της Νομαρχιακής Αυτοδιοίκησης, Θόδωρου Κατριβάνου. 
    Γι’ αυτό ακριβώς το λόγο τονίζω, ότι εμείς και διασφαλίζουμε τα οικονομικά της Νομαρχιακής Αυτοδιοίκησης και μέσω αυτών επιτρέπουμε την πραγματική άσκηση των αρμοδιοτήτων. Και ετοιμάζουμε τις δομές της χώρας, κυρίως στην Αυτοδιοίκηση, να επιτελέσει το μεγάλο ρόλο που καλείται να διαδραματίσει και για το Δ΄ Κοινοτικό Πλαίσιο Στήριξης. Κυρίως δε να καταξιωθεί στα μάτια του πολίτη σύμφωνα με το ρόλο της, όπως αυτός επιβάλλεται και από τη δημοκρατία, αλλά και από την ίδια την ανάγκη της κοινωνίας μας. 
    Ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, προτίθεμαι να αφιερώσω την εισήγησή μου σε άλλα ουσιώδη θέματα γι’ αυτό και θα είμαι πολύ σύντομος στην απάντηση προς τον κύριο Υπουργό των Εσωτερικών. 
    Ο κύριος Υπουργός είχε την καλοσύνη να υποδείξει στην Αντιπολίτευση πώς πρέπει να ασκεί το έργο της. Θα του υπεδείκνυα ότι είναι πολύ χρήσιμο η Κυβέρνηση να αντιληφθεί πώς πρέπει να ασκεί τα κυβερνητικά της καθήκοντα και ας αφήσει στην Αντιπολίτευση το δικό της χρέος να προσδιορίζει και το είδος των επιχειρημάτων που κάθε φορά επικαλείται, αλλά και το ύφος που επιλέγει. 
    Η ανάγκη της χώρας, κύριε Υπουργέ, είναι πρώτα απ’ όλα, οι πολίτες να μάθουν η κυβέρνηση πώς κυβερνά γιατί δεν είναι απολύτως σαφές. Επίσης, προσπάθησε ο κύριος Υπουργός να χρησιμοποιήσει πολλούς αριθμούς για το τι συνέβη στο παρελθόν με την αυτοδιοίκηση Α΄ και Β΄ βαθμού και ιδιαίτερα την οικονομική της ενίσχυση και το τι γίνεται σήμερα. Θα του απαντήσω άπαξ τουλάχιστον στη σημερινή μου ομιλία ότι βρίσκω πολύ ενδιαφέρον στοιχείο ότι ο κύριος Υπουργός, ως μέλος ενός κόμματος που καταψήφισε όλες τις θεσμικές μεταρρυθμίσεις που πρότεινε το ΠΑΣΟΚ, σήμερα τουλάχιστον δηλώνει το ενδιαφέρον του γι’ αυτούς τους θεσμούς. Είναι μια πρόοδος, έστω και αν στο παρελθόν αυτοί οι θεσμοί συναντούσαν την άρνηση του κόμματος στο οποίο ανήκει ο κ. Παυλόπουλος. 
    Κυρίες και κύριοι συνάδελφοι, η συζήτησή μας για να είναι ουσιαστική δεν  πρέπει να συντρίβεται σε μικρούς υπολογισμούς. Το θέμα μας δεν είναι, εάν πριν λίγα χρόνια εδόθησαν όσα έπρεπε να δοθούν, στη Νομαρχιακή Αυτοδιοίκηση και σήμερα ή στο μέλλον ενδεχομένως προκύπτουν άλλα δεδομένα. 
      Το συζητούμενο νομοσχέδιο επιφέρει μικροδιευθετήσεις και μικροδιαρυθμίσεις. Δεν με ενδιαφέρουν. Εάν αφαιρούνται ορισμένα ποσοστά από τους κεντρικούς αυτοτελείς πόρους, εάν αφαιρούνται ορισμένοι θεσμοθετημένοι μέχρι στιγμής πόροι της Νομαρχιακής Αυτοδιοίκησης, όπως λόγου χάρη το 10% των μεταβιβάσεων στις οικοδομές και τα ακίνητα, ή προστίθενται σύμφωνα με το Πρόγραμμα του κυρίου Υπουργού και της Κυβέρνησης άλλοι στους κεντρικούς αυτοτελείς πόρους, κατά την άποψή μου αυτό είναι ένα θέμα μικρής σημασίας. Η συζήτηση, έτσι όπως διεξάγεται, δεν αντιμετωπίζει τα προβλήματα της Νομαρχιακής Αυτοδιοίκησης, όπως και της πρωτοβάθμιας.
      Κυρίες και κύριοι συνάδελφοι, θα μου επιτρέψετε να υπερβώ τα όρια της σημερινής συζήτησης. Θα πρέπει να ανοίξουμε επιτέλους στον τόπο μας την πραγματική και θεμελιώδη συζήτηση για την ανασυγκρότηση του κράτους. Στην ανασυγκρότηση του κράτους περιλαμβάνω και το επιτελικό κράτος και την αυτοδιοίκηση. Την ανάγκη αυτή δεν την υπηρετούμε με μικροϋπολογισμούς, με αριθμητικές λογικές προσθαφαιρέσεως εσόδων. 
      Η πραγματική και θεμελιώδης ανάγκη της χώρας είναι να ανοίξουμε τη συζήτηση για ένα μακρόπνοο, εκτεταμένο, μεταρρυθμιστικό πρόγραμμα για την ανασυγκρότηση του κράτους. Απαιτείται να μιλήσουμε για το κράτος και την αυτοδιοίκηση, αλλά με θεμελιώδεις όρους. Χρειαζόμαστε, λοιπόν, πρώτα απ’ όλα μία κρίσιμη μάζα μεταρρυθμιστικών πρωτοβουλιών! 
      Κάθε φορά στο παρελθόν –φοβούμαι ότι το ίδιο τώρα ίσως και στο μέλλον- κάναμε ένα λάθος. Επιλέγουμε αποσπασματικές μεταρρυθμιστικές ιδέες τις οποίες επιχειρούμε να εφαρμόσουμε, αλλά το βάρος της γραφειοκρατίας και η ελλοχεύουσα, ως ιστορικό φαινόμενο, γραφειοκρατική αδράνεια απορροφά αμέσως όλες τις επιμέρους μεταρρυθμιστικές προσπάθειες. Χρειαζόμαστε λοιπόν μία κρίσιμη μάζα μεταρρυθμιστικών πρωτοβουλιών που θα αλλάξει τις συνθήκες λειτουργίας του κράτους και της κοινωνίας μας. 
      Δεύτερον, χρειαζόμαστε μεταρρυθμιστικό ρυθμό. Όταν μεσολαβεί πολύς χρόνος ανάμεσα σε μία πρωτοβουλία και σε μία άλλη, το πιθανότερο είναι ότι δεν υπάρχει η ικανή και αναγκαία πίεση για να επιτευχθεί ο στόχος. Χρειαζόμαστε μία πολιτική γενναία πρωτοβουλία για να ανοίξουμε την ουσιαστική συζήτηση υπέρ της οποίας συνήθως δεν δείχνουμε το αναγκαίο ενδιαφέρον. 
      Κυρίες και κύριοι συνάδελφοι, ακούω χρόνια τώρα –την ακούω και σήμερα- τη συζήτηση για τα οικονομικά της αυτοδιοίκησης. Το 2001 με τη μεταρρύθμιση του Συντάγματος σχεδόν ομόφωνα –νομίζω ομόφωνα- όλα τα πολιτικά κόμματα αποφάσισαν στην αναθεώρηση των άρθρων 101 και 102 του Συντάγματος να αποδεχθούν μια κρίσιμη διατύπωση. Δέχθηκαν, δηλαδή, ότι η μεταφορά αρμοδιοτήτων στην αυτοδιοίκηση πρέπει αναγκαστικά να συνοδεύεται από εκείνους τους οικονομικούς πόρους που καθιστούν δυνατή την άσκηση των λειτουργιών της αυτοδιοίκησης και των αρμοδιοτήτων της.
      Όμως, ενώ είναι σωστό το πνεύμα της συνταγματικής μας πρόνοιας, δεν πειθαρχούμε εμείς ως πολιτικά κόμματα σε αυτό. Έχει καμιά σημασία εάν θα είναι 2% ή 2,2% ή έστω 3% τα έσοδα της Νομαρχιακής Αυτοδιοίκησης επί των κεντρικών αυτοτελών πόρων; Αυτή είναι η συζήτησή μας; Η συζήτησή μας πρέπει να είναι άλλη και αυτό στην πράξη σημαίνει μεταρρυθμιστικό πνεύμα, τομές, δραστικές μεταβολές, μεταρρυθμιστικό ρυθμό.
      Το ερώτημα που πρέπει να αναδείξουμε είναι το εξής: Θα αποκτήσει επιτέλους η αυτοδιοίκηση δικούς της μηχανισμούς βεβαίωσης και είσπραξης εσόδων ή θα είναι πάντοτε ο επαίτης που ζητά κάθε φορά ένα ποσοστό επί του Προϋπολογισμού; Και για λόγους παιδαγωγικούς -δηλαδή προκειμένου να διαμορφωθεί οικονομική συνείδηση στην αυτοδιοίκηση- και για λόγους πολιτικούς, γιατί πρέπει η αυτοδιοίκηση να έχει τη δυνατότητα να ασκεί τις εξουσίες της, αυτό πρέπει να αποφασίσουμε 
      Πρέπει να θέσουμε εξαρχής το θέμα της ριζικής μεταρρύθμισης του φορολογικού συστήματος. Αυτή είναι η ουσία! Ριζική μεταρρύθμιση του φορολογικού συστήματος που θα προβλέπει τη βασική ιδέα ότι το κεντρικό κράτος έχει τους δικούς του μηχανισμούς βεβαίωσης και είσπραξης εσόδων, προκειμένου να χρηματοδοτεί τις κεντρικές, επιτελικές αρμοδιότητές του και ότι η αυτοδιοίκηση πρέπει να έχει επίσης τους δικούς της μηχανισμούς βεβαίωσης και είσπραξης εσόδων, ώστε να μπορεί να στηρίζει τις εξουσίες που κάθε φορά της απονέμονται από το νόμο.
      Από εδώ πρέπει να ξεκινήσουμε. Είναι θέμα ποσοστών επί των πόρων; Επί του Προϋπολογισμού; Είναι ζήτημα μιας ριζικά διάφορης λογικής που αντιλαμβάνεται την αυτοδιοίκηση ως θεμέλιο της λειτουργίας ενός σύγχρονου κράτους; 
      Άρα, κυρίες και κύριοι συνάδελφοι, πρώτη μεγάλη μεταρρυθμιστική προσπάθειά μας πρέπει να είναι να αλλάξουμε στο σύνολό του το φορολογικό σύστημα. Να αποδώσουμε στην αυτοδιοίκηση δικούς της φορολογικούς μηχανισμούς, ώστε να ασκεί τις αρμοδιότητές της στα πλαίσια εσωτερικών διαρρυθμίσεων του ενιαίου κράτους. 
      Δεύτερον, η ανάγκη για μια πραγματική επανίδρυση και ανασυγκρότηση του κράτους -και όχι αυτή που επαγγέλθηκε ψευδεπίγραφα η Νέα Δημοκρατία- αρχίζει επίσης από μία βασική διαιρετική τομή. Το εκτελεστικό κράτος πρέπει να το ανασυγκροτήσουμε κυρίως στην περιφέρεια. Το «προγραμματικό» κράτος πρέπει να μείνει στο κέντρο. 
      Το ότι πρέπει να ανασυγκροτήσουμε το εκτελεστικό κράτος στην περιφέρεια σημαίνει –για να δώσω ένα παράδειγμα- ότι ο πολίτης που ζει στην Καστοριά και ζητά να του απονεμηθεί η σύνταξή του από το ΙΚΑ ή από το ΤΕΒΕ, δεν πρέπει να αποδέχεται ούτε να περιμένει ότι η σύνταξή του θα του απονεμηθεί από την Αθήνα.
      Εξηγήστε μου, λοιπόν, χάριν ποίας λογικής, χάριν ποίου αξιώματος που καθιστά το κράτος ευδόκιμο στη λειτουργία του και παραγωγικό, ο κάτοικος της Θράκης θα πρέπει να περιμένει την απονομή της συντάξεώς του από την Αθήνα; 
      Όταν, λοιπόν, φιλώ για «διαιρετική τομή» που οδηγεί στην ανασύνθεση του κράτους, εννοώ ότι το εκτελεστικό κράτος πρέπει να οργανωθεί κυριολεκτικά μόνο στην περιφέρεια και οι προγραμματικές επιτελικές αρμοδιότητες να μείνουν στο κεντρικό κράτος. Τίποτε άλλο!
      Ειδάλλως, τι είδους συζήτηση είναι αυτή που διεξάγεται στον τόπο μας; Ο πολίτης ενδεχομένως να αισθάνεται αδιαφορία, εάν διαρκώς ακούει τα πολιτικά κόμματα να ανακυκλώνονται στα ίδια και στα ίδια, χωρίς ποτέ να καταλήγουν σε ένα συμπέρασμα χρήσιμο για τον ίδιο και για τον τόπο. 
      Απαιτείται λοιπόν να υπερβούμε τα όρια της σημερινής συζήτησης, να συζητήσουμε για τη θεμελιώδη ανασυγκρότηση του κράτους, αλλά με βάση αρχές όπως αυτές που λίγο πριν περιέγραψα και όσες πολύ πλουσιότερες ιδέες θα μπορούσαν να προστεθούν στη συζήτησή μας.
      Κύριε Πρόεδρε, κυρίες και κύριοι συνάδελφοι, κατά καιρούς, στη διάρκεια της νεοελληνικής ιστορίας, επεδείχθησαν και απεδείχθησαν πολύ καλές προθέσεις και γενναίες πρωτοβουλίες.  Όμως, σε άλλες περιόδους λείπουν οι αποφασιστικές και αποτελεσματικές πρωτοβουλίες στην πολιτική μας ζωή. Είμαστε σε μία τέτοια περίοδο. Δεν καλείται μόνο η Κυβέρνηση. Καλείται το σύνολο του πολιτικού κόσμου να επιδείξει αποφασιστικότητα και γενναιότητα. 
      Ξέρουμε ότι κάθε φορά που μια κρίσιμη και χρήσιμη ιδέα, που συνιστά μεταρρυθμιστικό σχέδιο, εκφωνείται από μία πολιτική πλευρά, ένας στρατός μικρών ή μεγάλων συμφερόντων, αρθρωμένων στο κράτος ή όχι, επιτίθεται, διαθέτοντας μάλιστα και μαζικά μέσα ενημέρωσης, μαζικούς μηχανισμούς πληροφόρησης για να ακυρωθεί η πρωτοβουλία. 
      Το καθήκον της πολιτικής μας ζωής, το καθήκον των πολιτικών κομμάτων είναι να υιοθετήσει τέτοιου είδους δραστικές μεταρρυθμιστικές προσπάθειες και να επιχειρήσει στα πλαίσια της εθνικής συνεννόησης να τις επιβάλλει.
      Ειδάλλως, η χώρα μας θα κινείται με στατικούς ρυθμούς. Είναι ανάγκη να πάψουμε να συντρίβουμε την πολιτική μας συζήτηση και τις πολιτικές μας επιδιώξεις ανάμεσα σε μικρούς υπολογισμούς και σε μικρές σκοπιμότητες. 
    Είναι ανάγκη να σκεφθούμε διαφορετικά και κυρίως να δράσουμε ριζικά διάφορα. Είναι η πολιτική περίοδος κατά την οποία απαιτείται, η πολιτική γενναιότητα και όχι η πολιτική μικρότητα. Απαιτείται η κίνηση προς τα εμπρός και όχι η  μάχη των χαρακωμάτων. Είμαστε στην εποχή των ανοικτών οριζόντων και όχι στην εποχή των οχυρών. 
    Το καθήκον της πολιτικής δεν είναι να υποχρεώνει τη συζήτηση να εξανεμίζεται ανάμεσα στα μικρά και στα άπνοα. Να αναλάβουμε πρωτοβουλίες, αν θέλουμε να ανατάξουμε τα πράγματα. 
    Το ΠΑΣΟΚ από την πλευρά του θα προσέρχεται στις συζητήσεις και θα διατυπώνει τις απόψεις του με αυτό το κριτήριο. Απαιτείται να είμαστε χρήσιμοι και όχι απλώς αρεστοί. Χρειάζεται πολιτικό χρώμα και όχι να καθιστούμε τους εαυτούς μας πολιτικά αδιάφορους. Είναι η ώρα να το αποφασίσουμε. Γι’ αυτό ακριβώς καλώ όλους τους συναδέλφους και ιδιαίτερα συναδέλφους Υπουργούς, που αρέσκονται να ανακυκλώνονται σε άχαρες συζητήσεις, να επιτελέσουμε το καθήκον μας.
    Σας ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος της Νέας Δημοκρατίας, κ. Βύρων Πολύδωρας έχει το λόγο.
    ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρίες και κύριοι συνάδελφοι, είμαι υποχρεωμένος να συμφωνήσω με τον κ. Καστανίδη. 
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Μα, πάντα είμαστε πρωτοπόροι!
    ΒΥΡΩΝ ΠΟΛΥΔΩΡΑΣ: Είμαι υποχρεωμένος να συμφωνήσω γιατί δεν μπορώ να αντισταθώ στον πειρασμό της ανάγκης για μεταρρυθμίσεις. Δεν έχω το δικαίωμα να αντικρούσω το παραδειγματικό του επιχείρημα για τον συνταξιούχο του ΤΕΒΕ ή για τον συνταξιούχο στον Έβρο, με τη διαφορά ότι η πολιτική ζωή έχει μία συνέχεια. Με άλλα λόγια, επειδή ομιλεί, όχι ως ένας ακαδημαϊκός ή ως ένας απλός Βουλευτής, αλλά ως Κοινοβουλευτικός Εκπρόσωπος του ΠΑΣΟΚ, μπορώ να του απαντήσω απλά και ταπεινά ότι πολύ αργά τα θυμήθηκε όλα αυτά και για την κρίσιμη μάζα των μεταρρυθμίσεων και για το πώς μπορούμε να έχουμε μία σοβαρή συζήτηση για τη δομή των λειτουργικών αρμοδιοτήτων της χωροταξίας και των περιφερειακών αναδιαρθρώσεων αυτοδιοίκησης και κεντρικής διοίκησης, διότι εδώ δεν σταματάει ο χρόνος ούτε αρχίζει σήμερα ab ovo μία καινούργια εποχή. Ως Κοινοβουλευτικός Εκπρόσωπος του ΠΑΣΟΚ αυτή την εισήγηση τη διετύπωσε και φυσικά προσλαμβάνει το χαρακτήρα –με βρίσκει σύμφωνο- της έντιμης αυτοκριτικής για τις πράξεις και κυρίως παραλείψεις του παρελθόντος. Αυτή την αυτοκριτική την αποδέχομαι και μπορούμε με βάση αυτή την εισήγηση του κ. Καστανίδη να συζητήσουμε τα υπόλοιπα και φυσικά και για το νομοσχέδιο. 
    Εγώ, κυρίες και κύριοι συνάδελφοι, έχω μία άλλη θεώρηση. Αποδέχομαι τις μεταρρυθμιστικές ανάγκες και αναγκαιότητες, όπως προκύπτουν, αλλά έχω μία άλλη θεώρηση. Έχω την αιτίαση προς το ΠΑΣΟΚ και μία σχολή ολόκληρη της θεσμικής ακράτειας. Σας αιτιώμαι για θεσμική ακράτεια: Δηλαδή θεσμό πάνω στον άλλο θεσμό, θεσμό πάνω στον άλλο θεσμό και έτσι έχουμε τρόπο, όπως η ιστορία μαρτυρεί, καταβυθίσεως στο τέλμα, βαλτώματος. 
      Αυτό είναι το πρόβλημα. Διότι θέλω να σας πω –πού είναι ο κ. Κεγκέρογλου;- ότι εγώ, ως δίκαιος άνθρωπος, εσημείωσα και επήνεσα το ΠΑΣΟΚ για την πρωτοβουλία του «ΚΑΠΟΔΙΣΤΡΙΑ», τον οποίο εγώ αρχικά πολέμησα –έτσι είναι ο δίκαιος λόγος- και θα σας πω και πώς, και για την αιρετή Νομαρχιακή Αυτοδιοίκηση –ναι!- στη Συνδιάσκεψη του ΠΑΣΟΚ με Πρωθυπουργό τον κ. Σημίτη.
      Αλλά διαπιστώνω ότι αυτά τα προϊόντα των μεταρρυθμιστικών εξάρσεων του ΠΑΣΟΚ στη συνέχεια κατεβυθίστησαν –δικαιούμαι ή όχι να το επισημάνω;- από έλλειψη πόρων, από αναρχία στις αρμοδιότητες.
      Σας θυμίζω, παραδείγματος χάριν, ότι εξεχωρήθησαν στην αιρετή νομαρχία αρμοδιότητες, ετέθη θέμα από το Συμβούλιο της Επικρατείας για το τι γίνεται με τι διάκριση της τοπικής υπόθεσης και της κρατικής υπόθεσης ή της κεντρικής διοίκησης υπόθεσης, ύστερα ανεκλήθησαν οι αρμοδιότητες από τη Νομαρχιακή Αυτοδιοίκηση για την περιφέρεια και δημιουργήθηκε ένας ολόκληρος ρυθμός αρρυθμίας, για να πούμε ένα οξύμωρο εδώ. Αυτά τα παρατηρούμε και τα επισημαίνουμε.
      Το κεντρικό όμως θέμα –και εδώ είναι ο έπαινος προς την Κυβέρνησή μας, δηλαδή προς τη Νέα Δημοκρατία, τον οποίο οφείλετε να αποδώσετε- εσυμποσούτο, κατέληγε να είναι η έλλειψη πόρων. Και όχι μόνον αυτό, αλλά ειδικώς για τη Νομαρχιακή Αυτοδιοίκηση, κύριοι συνάδελφοι, ήταν η έλλειψη πόρων μαζί με μια αμφισβήτηση οντολογική. Παίζατε. Ο κ. Σκανδαλίδης, η κ. Παπανδρέου, ο κ. Παπαδήμας ήσαν οι σκαπανείς στη ρητορική και στη θεωρία για την κατάργηση της Τοπικής Αυτοδιοίκησης και δεν έχει εξαλειφθεί αυτή η άποψη.
      Και αυτό προσδίδει ως αβεβαιότητα, ως ανασφάλεια, ως πρόβλημα υπαρξιακό –γι’ αυτό σας είπα για το οντολογικό- ένα πρόσθετο επιχείρημα και μια πρόσθετη συνθήκη δυσλειτουργίας των οντοτήτων του Β΄ βαθμού Τοπικής Αυτοδιοίκησης, και στη συνέχεια της ανάπτυξης της περιφέρειας στο σύνολό της. Έτσι θεώμαι τα πράγματα.
      Τώρα, ο έπαινος είναι επειδή τακτοποιεί τους πόρους και τακτοποιεί τους πόρους σε σοβαρά κονδύλια. Δεν είναι αμελητέα τα πράγματα για το 2% του ΦΠΑ και για το 10% των τελών κυκλοφορίας. Δεν είναι αμελητέα η ανακούφιση, η απάλειψη του άχθους των προνοιακών βαρών από τη Νομαρχιακή Αυτοδιοίκηση. Απλά είναι. Απλές, αποφασιστικής σημασίας ρυθμίσεις για τους πόρους.
      Και σας λέω να χαρούμε τώρα τη διαδικασία της σταθεροποίησης του συστήματος. Γιατί το να τακτοποιείται το υπαρξιακό θέμα είναι η αφετηρία, η σοβαρή αφετηρία, για να μπορέσουμε να ασκήσουμε πολιτική. Διότι εάν έχουμε αβεβαιότητες για το Χάρτη, δεν κάνουμε τίποτα.
      Και σας λέω ότι για το Χάρτη γίνεται συζήτηση. Παραδείγματος χάριν, ο κ. Λεβέντης το είπε από το Συνασπισμό. Να σταθεροποιηθεί η Νομαρχία. Δεν ξέρω τι θα γίνει στο μέλλον, αλλά να σταθεροποιηθεί για δέκα χρόνια, για να δούμε τι επιρροή θα έχει πάνω στη διοικητική ζωή μας ο νόμος του Ηρακλείτου και του Μαρξ: Οι παραγωγικές σχέσεις προσδιορίζουν όλες τις άλλες, τις κοινωνικές, τις ηθικές, όλες. Οι παραγωγικές σχέσεις.
      Τα Γρεβενά, παραδείγματος χάριν, είναι ένας αγαπημένος μας νομός. Μπορεί να μην βγαίνει με τις εκτιμήσεις και τα κριτήρια των λογιστών ως βιώσιμη μονάδα Β΄ βαθμού Τοπικής Αυτοδιοίκησης. Ο κ. Κακλαμάνης, ο Πρόεδρος της Βουλής και εγώ, που έχουμε ένα διάλογο με την ιστορία –και με συγχωρείτε που σας δίνω αυτή την προνομία, κύριε Πρόεδρε- τα θέλουμε τα Γρεβενά ως νομαρχιακή μονάδα, Β΄ βαθμού δηλαδή, Τοπικής Αυτοδιοίκησης. Και θα δούμε τι δυναμική θα φέρουν οι παραγωγικές σχέσεις, για να δούμε το συνολικό Χάρτη.
      Ήρθαν οι καθηγητές και μου μίλησαν. Μάρτυς ο κ. Καΐσερλης. Οι καθηγητές, βραβευμένοι, αντιδικούσαν με τον κ. Σκανδαλίδη.
      Δεν έχουν όμως τη γενναιότητα να πουν: «Ναι, κύριε Βύρων, είχες δίκιο». Πού θα πάτε, λέω, τις μονάδες που λένε οι καθηγητές; Τι να τις κάνετε τις δεκατρείς περιφέρειες; Πού τη βρήκατε να περισσεύει οποιαδήποτε; Λέει, ένα το Αιγαίο. Αφήστε, θεωρητικοί, είναι δύο, ο νότος και ο βορράς του Αιγαίου. Έχουν λογική υπόσταση, έχουν raison d’ etre, έχουν λόγο υπάρξεως. 
      Έφτιαξαν το άλλο, λέει. Η Βόνιτσα, αν ξέρουν γεωγραφία, θα επικοινωνεί με τη Λαμία. Και η Λαμία θα είναι πρωτεύουσα της περιφέρειας της Ρούμελης. Και εγώ ξέρω ιστορία. Ο Μαυροκορδάτος ήταν στο Μεσολόγγι στη δυτική χέρσο και ο Νέγρης ήταν στην ανατολική χέρσο Ελλάδα, με πρωτεύουσα την Άμφισσα. Συνεπώς αυτό το κρεσέντο που μας πιάνει –ή τους πιάνει- για τις μεγάλες μεταρρυθμίσεις δεν με γοητεύει. Έχει ένα υπόβαθρο ανιστόρητο, αγεωγράφητο και μια βιασύνη. Έτσι λοιπόν κλείνω την παρένθεσή μου. 
      Θεσμική ακράτεια δεν ωφελεί την υπόθεση της περιφέρειας, αντιθέτως αυτή η ρύθμιση με την εξασφάλιση των πόρων ωφελεί την περιφέρεια. Και εγώ θα ήμουν απαιτητικός και θα έλεγα στην Κυβέρνησή μας «Κανονίστε, κύριοι, την υπόθεση του επαρχιακού δικτύου, να βγαίνει με ευκολία, αποτελεσματικότητα και ταχύτητα από τις νομαρχιακές υπηρεσίες». 
      Λέμε ότι οι εθνικές οδοί είναι στο κέντρο, στο Υπουργείο, οι δημοτικές οδοί είναι στο δήμο. Οι επαρχιακές; Έβγαλαν το αποτέλεσμά τους οι νομαρχίες, έτσι ώστε να είμαστε ικανοποιημένοι από τη διοικητική αποτελεσματικότητα και την αποτελεσματικότητα τεχνικών υπηρεσιών; Εσείς είστε όλοι εξπέρ στη Νομαρχιακή, στην Τοπική αυτοδιοίκηση. Δεχθείτε, σας παρακαλώ, τον προβληματισμό μου. Αυτό είναι απαίτηση. 
      Παραδείγματος χάρη, εγώ αποδέχομαι αυτό που είπε ο κ. Χριστοδουλάκης για το διπλογραφικό σύστημα στις νομαρχίες, να δούμε τι γίνεται με την κατάλληλη κατανομή των πόρων. Πιάνουν τόπο τα λεφτούλια του ελληνικού λαού, έστω έτσι όπως εκχωρούνται και κατά τον καλό τρόπο που κάνει η Κυβέρνηση τώρα από την ανακούφιση των προνοιακών και άλλων οικονομικών λειτουργιών. 
      ΑΠΟΣΤΟΛΟΣ ΚΑΚΛΑΜΑΝΗΣ: Και τον προληπτικό έλεγχο. 
      ΒΥΡΩΝ ΠΟΛΥΔΩΡΑΣ: Και τον προληπτικό έλεγχο. 
      Θέλω να σημειώσω και κάτι ακόμα. Ο Κουρουπητός είναι πρόβλημα που συναρτάται με την διοίκηση, εννοώ με το διοικητικό χάρτη κλπ. ή είναι μια πρόκληση και για την Τοπική Αυτοδιοίκηση Α΄ και Β΄ βαθμού και της Κεντρικής Διοίκησης; Παραδείγματος χάρη, τα λήμματα της Ψυτάλλειας, όπου έχουμε ένα πρόβλημα.
      Είναι είκοσι χρόνια αδράνειας συσσωρευμένης, κύριοι του ΠΑΣΟΚ. Θα αντιμετωπίσουμε το πρόβλημα με ευθύτητα, με συνεννόηση, με διάλογο, με την αξιοποίηση των διδαγμάτων της επιστήμης και της πείρας; Εννοώ βέβαια της συγκριτικής πείρας, πώς το κάνουν στην Ευρώπη. Έτσι είναι τα προβλήματα. Τώρα σε κάθε κοινότητα –το χωριουδάκι μου- έχουμε καινούρια προβλήματα σκουπιδιών, λημμάτων, τα οποία πρέπει να τα αντιμετωπίσει μια σύγχρονη περιφερειακή διοίκηση του Α΄, Β΄ βαθμού και της περιφέρειας.
      Έτσι, λοιπόν, με γνώμονα και οδηγό τις καινούριες συνθήκες θα μπορούμε να προχωρήσουμε και στις διοικητικές μεταρρυθμίσεις, αλλά εν τω μέσω, εν τω μεταξύ πρέπει να δούμε πώς αντιμετωπίζουμε τα προβλήματα. Δεν θα κάνουμε τη Βουλή και την Κυβέρνηση και τη διοίκηση και εμάς τους ίδιους αναλυτές σε κάποια ακαδημαϊκά φροντιστήρια για το διοικητικό χάρτη. 
      Πρέπει να λύσουμε προβλήματα. Είναι χρέος μας προς το λαό να μην απαξιωθεί το σύστημα, όπως συνέβη παραδείγματος χάρη με το δημοψήφισμα της Γαλλίας. Εμείς οφείλουμε να επιλύουμε προβλήματα για να μην έχουμε βυζαντινολογίες εδώ πέρα, με το τι έκανε ο ένας και τι έκανε ο άλλος. 
      Έχω την τιμή να σας πω συγκεκριμένα πως εκφράζω την ικανοποίησή μου ότι αυτή η Κυβέρνηση τελεί τον όρκο της και την εντολή που έλαβε από τον ελληνικό λαό. Γιατί όλοι θα συνομολογήσουμε ότι κινούμεθα προς τη σωστή κατεύθυνση, της συγκρούσεως με τα προβλήματα. Δεν τα σκεπάζουμε κάτω από το χαλί. Αυτό είναι το πολιτικό σήμα και σας το λέω με κάθε εντιμότητα. 
Και αλίμονο σ’ εκείνους οι οποίοι δεν πιάνουν τον καιρό, δεν λαμβάνουν τα σήματα της επικαιρότητας! Και προπαντός θέλω να μιλάμε για τα υπαρκτά προβλήματα. Παραδείγματος χάρη, υπάρχει μέσα στο νομοσχέδιο μια προγραμματική συμφωνία με την Κυβέρνηση και την Τοπική Αυτοδιοίκηση για την υπόθεση των ναρκωτικών. Είναι πρόνοια πολύ σοβαρή. Ακούω κάθε μέρα στο ραδιόφωνο κι ένα εκτεταμένο ρεπορτάζ για το τι γίνεται με δεκατέσσερις μονάδες αποτοξίνωσης, συσσωρευμένες σε ένα τετράγωνο των Αθηνών, στα Εξάρχεια. Αυτά δεν πρέπει να τα αντιμετωπίσουμε; 
      Παραδείγματος χάρη, βλέπω το κοιμισμένο, το ναρκωμένο θέμα της «Πολιτείας» να αναδιατάσσεται σε υποπρογράμματα τώρα, για να κινηθούμε. Δεν αρκούσε ο τίτλος «Πολιτεία», «Ε-Government», Ηλεκτρονική Διακυβέρνηση, και διάφοροι τίτλοι που είχε ο κ. Σκανδαλίδης υπερπροπαγανδίσει ή υπερπαρουσιάσει. Το ζήτημα είναι ότι χρωστάμε αποτέλεσμα και έργο. Και ο Οργανισμός Τοπικής Αυτοδιοίκησης Β΄ βαθμού που λέγεται «νομαρχία»  έχει δουλειά να κάνει -αιρετή και εκλεγμένη- αλλά με μια κατευθυντήρια διοικητική πρόνοια, νομοθετική πρόνοια για τις αρμοδιότητες και τους πόρους. Αυτό είναι πολύτιμο. Αυτός είναι ο ισχυρισμός που εκθέτω στην κρίση σας, ότι ναι, είμαστε στο σωστό δρόμο και υπηρετούμε την Τοπική Αυτοδιοίκηση Α΄ και Β΄ βαθμού ευδοκίμως κι αποτελεσματικά κατά το δυνατόν. 
      Με αυτές τις σκέψεις, κυρίες και κύριοι συνάδελφοι, χαιρετίζω το νομοσχέδιο. Νομίζω ότι μπορούμε να συζητήσουμε σ’ αυτή τη βάση του διαλόγου, ότι τα προβλήματα μεγεθύνονται, οξύνονται και προκαλούν όλη τη Βουλή και φυσικά την Κυβέρνηση, στην αντιμετώπισή τους.
      Ευχαριστώ.
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και τους λοιπούς χώρους του Μεγάρου της Βουλής των Ελλήνων, σαράντα οκτώ μαθητές και μαθήτριες και δύο συνοδοί-δάσκαλοι από το 1ο Δημοτικό Σχολείο Βριλησσίων.
      Η Βουλή τους καλωσορίζει.
      (Χειροκροτήματα από όλες τις Πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ.
      ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, πριν αναφερθώ στο νομοσχέδιο θα ήθελα να επισημάνω ότι η τροπολογία που παρουσιάζει η Κυβέρνηση για το «βασικό μέτοχο» έχει τέτοια βαρύτητα που δεν μπορώ παρά να σχολιάσω και να τοποθετηθώ πρώτα και κύρια σ’ αυτό το ζήτημα, που θεωρώ ότι έχει ακόμα μεγαλύτερη βαρύτητα από ό,τι το ίδιο το νομοσχέδιο.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Δεν ξέρω τι θα γίνει, όταν θα συζητηθεί η τροπολογία, αλλά μου έκανε εντύπωση ότι δεν αναφέρεται κανένας σ’ αυτή που βάζει τη σφραγίδα της ουσιαστικά σ’ αυτό το νομοσχέδιο. Εμείς, θα θυμάστε, ότι όταν συζητούσαμε στην αναθεώρηση του Συντάγματος είχαμε ψηφίσει το άρθρο 14, παράγραφος 9. Και δεν ψηφίσαμε ούτε το νόμο του ΠΑΣΟΚ ούτε το νόμο που έφερε η Νέα Δημοκρατία και που με την τροπολογία θέλει να αναστείλει. Αλλά θα μιλήσω για το τελευταίο νόμο που σήμερα πάει να ανασταλεί. Δεν τον ψηφίσαμε, γιατί στην πράξη αφήνει ανοιχτό το «παράθυρο» να εισβάλει πάλι το κεφάλαιο, χωρίς περιορισμούς, παρακάμπτοντας το βασικό μέτοχο με το 1% -ή 5% που έβαζε το ΠΑΣΟΚ- με τις off shore εταιρείες, με την ονομαστικοποίηση των μετοχών, με τις ευρωπαϊκές εταιρείες, όπου η νομοθεσία των χωρών τους δεν επιβάλλει ονομαστικοποίηση των μετοχών.
      Ακόμα είναι και η εξαίρεση από την ονομαστικοποίηση των μετοχών σε μια σειρά εταιρειών συλλογικών επενδύσεων –επενδύσεις χαρτοφυλακίου, τράπεζες, ασφαλιστικές εταιρείες- που κανείς δεν μπορεί να βάλει όρια σε αυτά, για να μην αναφέρω τις υπερεργολαβίες ή τη χρήση αχυρανθρώπων για παράκαμψη του ίδιου του  νόμου. Όλα αυτά τα θεωρούσαμε παράθυρα μέσα από τα οποία, παρά την προσπάθεια που γίνεται, θα μπορούσε πάλι το κεφάλαιο να επηρεάσει και να χειραγωγήσει τα Μέσα Μαζικής Ενημέρωσης.
      Όμως, σήμερα το πρόβλημα δεν είναι αυτό! Σήμερα βρισκόμαστε μπροστά σε μια πρωτοφανή πίεση από την Ευρωπαϊκή Ένωση, από το μεγάλο κεφάλαιο, για να μην εφαρμοστούν οι συνταγματικές διατάξεις του Συντάγματος της χώρας  μας. 
      Παρά το γεγονός, όπως είπα και πριν, ότι υπάρχουν δυνατότητες παράκαμψης του νόμου, δεν τους αρκεί αυτό! Δεν θέλουν να δημιουργηθεί κανένα προηγούμενο, όπου το κράτος βάζει περιορισμούς στις όποιες δράσεις του κεφαλαίου. Έτσι κηρύσσουν το νόμο μη συμβατό με το Ευρωπαϊκό Δίκαιο γιατί βρίσκεται σε αντίθεση με την ελεύθερη διακίνηση του κεφαλαίου. Επειδή όμως αυτός ο νόμος είναι εκτελεστικός του Συντάγματός μας, προβάλλουν έντονα τη θεωρία πως το Ευρωπαϊκό Δίκαιο είναι πάνω από το Σύνταγμα της χώρας μας.
      Θα ήθελα να σας θυμίσω στο σημείο αυτό –για όσους αμφισβητούν αυτές τις εκτιμήσεις μου- ότι στην αιτιολογημένη γνώμη της Ευρωπαϊκής Ένωσης για το ζήτημα αυτό αναφέρεται ότι –διαβάζω ένα απόσπασμα που αφορά αυτό το ζήτημα- κατά πάγια νομολογία του Δικαστηρίου των Ευρωπαϊκών Κοινοτήτων, οι διατάξεις του πρωτογενούς και του δευτερογενούς Κοινοτικού Δίκαιου υπερισχύουν πάσης αντιθέτου εθνικής διατάξεως, ανεξαρτήτως της θέσεως την οποία κατέχει η εν λόγω διάταξη στην ιεραρχία των εθνικών κανόνων, δηλαδή ακόμα και στην περίπτωση που η εν λόγω διάταξη έχει συνταγματικό χαρακτήρα.
      Η Κυβέρνηση, κυρίες και κύριοι Βουλευτές, στην αρχή στήριξε την άποψη πως αυτό δεν μπορεί να συμβεί και κατά τη γνώμη μας δικαίως. Κάτω όμως από τις απειλές και τις φοβερές πιέσεις η Κυβέρνηση τελικά ενέδωσε και μας παρουσιάζει αυτήν την τροπολογία που είναι η αρχή της αναγνώρισης της υπεροχής του Ευρωπαϊκού Δικαίου έναντι του ελληνικού Συντάγματος. 
      Για λόγους ουσίας –αν θέλετε- αλλά και για λόγους τακτικής στο ζήτημα της διαπραγμάτευσης που γίνεται αυτή τη στιγμή με την Ευρωπαϊκή Ένωση, νομίζουμε πως πρέπει να αποσυρθεί η τροπολογία και να συνεχίσουμε τις όποιες διαπραγματεύσεις με την ισχύ αυτού του νόμου. 
      Εμείς ψηφίσαμε αυτόν το νόμο, είναι εκτελεστικός νόμος του Συντάγματός μας. Έχετε αντιρρήσεις, να δούμε τις αντιρρήσεις, αλλά εμείς το νόμο δεν τον αναιρούμε και όταν θα καταλήξουν οι συζητήσεις μας, βλέπουμε τι θα γίνει. Από άποψη όμως τακτικής δείχνει την αποφασιστικότητα του ελληνικού κράτους να υπερασπιστεί το Σύνταγμά του.
      Ακούσαμε πολλές φορές ότι γίνεται μια διαπραγμάτευση. Μα, γιατί πρέπει να δώσουμε εμείς εξετάσεις καλής θέλησης και να μην τις δώσει η Ευρωπαϊκή Ένωση, τη στιγμή μάλιστα που έχει να κάνει με ένα συνταγματικό νόμο. Γιατί δηλαδή πρέπει εμείς να δείχνουμε το καλό παράδειγμα, να είμαστε τα καλά παιδιά που επιδιώκουμε κάποια λύση;
      Κυρίες και κύριοι, μετά από την κατάληξη των συνομιλιών, θα μπορούσε ακόμη η ελληνική Κυβέρνηση να απευθυνθεί στην ελληνική Βουλή. 
     Δηλαδή θα έπρεπε να δείξει στην Ευρωπαϊκή Ένωση τις φοβερές δυσκολίες που υπάρχουν και ότι οι απαιτήσεις της είναι υπερβολικές και δεν στηρίζονται πουθενά. 
     Η σημερινή σας πρόταση να ψηφιστεί η τροπολογία δείχνει τον πανικό που σας δημιουργεί ακόμη και η παραμικρή αντιπαράθεση με την Ευρωπαϊκή Ένωση, με τα αφεντικά σας στην Ευρωπαϊκή Ένωση. Κατά τη γνώμη μας, δείξτε αποφασιστικότητα, υπερασπιστείτε το Σύνταγμα και την αξιοπρέπεια της χώρας και του λαού μας. Δεν πρέπει να κάνετε πίσω, δεν πρέπει να κάνετε αυτό το βήμα υποτέλειας προς την Ευρωπαϊκή Ένωση για να ανοίξετε το δρόμο, για ποιος ξέρει ποιους συμβιβασμούς μπορούν να γίνουν εκεί σε σχέση με το Σύνταγμά μας. 
     Σχετικά τώρα με το νομοσχέδιο: Κυρίες και κύριοι Βουλευτές και αυτό το νομοσχέδιο κινείται μέσα στα πλαίσια της πολιτικής και της φιλοσοφίας της Ευρωπαϊκής Ένωσης για διευκόλυνση των δράσεων του κεφαλαίου. Πυρήνας του νομοσχεδίου είναι το πώς θα δυναμώσει η παρέμβαση του κεφαλαίου στα ζητήματα δράσεων που είναι αναγκαίες για την αντιμετώπιση των προβλημάτων που υπάρχουν στην Τοπική Αυτοδιοίκηση. Με αυτό το νομοσχέδιο συμπληρώνονται μια σειρά ζητήματα που ο νόμος «ΚΑΠΟΔΙΣΤΡΙΑ» δεν αντιμετώπισε ή η προηγούμενη κυβέρνηση δεν μπόρεσε ή δεν θέλησε να αντιμετωπίσει. 
     Θέλω να υπενθυμίσω ότι αυτός ο νόμος του «ΚΑΠΟΔΙΣΤΡΙΑ» μετέτρεψε την Τοπική Αυτοδιοίκηση σε μακρύ χέρι της κυβέρνησης για την υλοποίηση των προσανατολισμών της κυβερνητικής πολιτικής, αλλάζοντας το λαϊκό χαρακτήρα της Τοπικής Αυτοδιοίκησης σε ένα απρόσωπο γραφειοκρατικό μηχανισμό διεκπεραίωσης της κεντρικής πολιτικής. 
     Αρμοδιότητες και πόροι: Εμείς και παλιότερα σημειώναμε το γεγονός ότι αποποιείται η κεντρική κυβέρνηση μια σειρά από αρμοδιότητες που έχει και τις στέλνει στην Τοπική Αυτοδιοίκηση χωρίς να μεριμνά να δοθούν ανάλογοι πόροι, έτσι ώστε να είναι σε θέση η Τοπική Αυτοδιοίκηση να ανταποκριθεί στα νέα της αυτά καθήκοντα. Και σήμερα πάλι, δεν λύνεται αυτό το πρόβλημα. Αν πάμε να συζητήσουμε ποιος έδωσε περισσότερα, ποιος έδωσε λιγότερα κύριε Υπουργέ, να το αναγνωρίσουμε, δίνετε περισσότερα. Το θέμα είναι όμως, αν αυτά που δίνονται μπορεί να τα αξιοποιήσει και να λύσει τα προβλήματά της η Τοπική Αυτοδιοίκηση. Όλοι όσοι έχουν περάσει από την Τοπική Αυτοδιοίκηση και γνωρίζουν το αντικείμενο θα είναι σύμφωνοι στο να πουν: όχι δεν φθάνουν. 
     Γιατί όμως ασκείται αυτή η πολιτική και από τις δυο κυβερνήσεις και από την προηγούμενη και απ’ αυτή; Γιατί ο στόχος δεν είναι να δώσουμε λίγα ή περισσότερα λεφτά στην Τοπική Αυτοδιοίκηση, ο στόχος είναι άλλος. Ο στόχος είναι αυτός ο κεντρικός που καθορίζεται από την Ευρωπαϊκή Ένωση να αρχίσει η Τοπική Αυτοδιοίκηση Α΄ και Β΄ βαθμού πέρα από τα τέλη να βάζει και φορολογία. 
     Και δεν είναι εδώ ο Κοινοβουλευτικός Εκπρόσωπος του ΠΑΣΟΚ με του οποίου την εισήγηση εγώ θα συμφωνήσω πλήρως. Αυτός είναι ο στόχος, αυτά που είπε, αυτά που παραδέχθηκε ότι πρέπει να γίνουν αυτές οι μεταρρυθμίσεις, για να αρχίσουν να πληρώνουν φόρους και η Νομαρχιακή Αυτοδιοίκηση και η Τοπική Αυτοδιοίκηση και να αντιμετωπίζουν τα προβλήματά τους με τους δικούς τους πόρους, πέρα απ’ όσα μπορεί να δώσει σε κάποια στιγμή το κράτος σε σχέση με το γενικότερο σχεδιασμό που υπάρχει στη χώρα. 
     Αυτός είναι ο στόχος. Διαφορετικά, εάν υπήρχε πολιτική βούληση, είμαι σίγουρος ότι θα βρίσκονταν οι πόροι και θα ήταν και πιο ορθολογικός ο τρόπος με τον οποίο θα  βοηθιόταν η Τοπική Αυτοδιοίκηση στο πώς να αξιοποιεί αυτούς τους πόρους και να υλοποιεί τα προγράμματά της, τα οποία φυσικά θα ήταν σε αρμονία με την κεντρική διεύθυνση, ιδιαίτερα με τον τρόπο με τον οποίο έχει οργανωθεί σήμερα η Τοπική Αυτοδιοίκηση. 
     Ο κ. Πολύδωρας απευθυνόμενος στο ΠΑΣΟΚ είπε ότι αργά το σκέφτηκε αυτό το ζήτημα. Όχι, κύριε Πολύδωρα, δεν το σκέφθηκε καθόλου αργά. Ακριβώς η μεταρρύθμιση που έγινε με τον «ΚΑΠΟΔΙΣΤΡΙΑ» σε αυτή την κατεύθυνση κινιόταν, εκεί στόχευε και εσείς απλώς συνεχίζετε και ολοκληρώνετε αυτό τον σχεδιασμό. Άλλωστε, αν ψάξει κανένας τις διάφορες χώρες τις Ευρωπαϊκής Ένωσης, θα δει ή ότι άλλες από παλιά έχουν μία τέτοια οργάνωση στην Τοπική τους Αυτοδιοίκηση ή ότι προσαρμόζονται και αυτές και ανάλογοι νόμοι ψηφίζονται και εκεί.
     Δεν είναι μυστήριο το ότι προσπαθείτε να εναρμονίσετε τους νόμους της χώρας μας με την Τοπική Αυτοδιοίκηση. Το ΠΑΣΟΚ –πρέπει να το επαναλάβω- άνοιξε αυτό το δρόμο. Αν θέλετε, σε θεσμικό επίπεδο έκανε –ας μου επιτραπεί η έκφραση- όλη τη βρώμικη δουλειά. Εσείς τώρα δεν έχετε παρά να υλοποιήσετε και να βάλετε σε μία τάξη αυτούς τους θεσμούς, οι οποίοι άνοιξαν το δρόμο για να περάσουν όλα αυτά, τα οποία επιθυμεί και θέλει το μεγάλο κεφάλαιο για τη διευκόλυνσή του στη διακίνησή του και στην ελεύθερη δράση του. Αυτή είναι η ουσία και αυτού του νομοσχεδίου. 
     Επειδή δεν έχω καιρό να αναφερθώ σε μία σειρά από ζητήματα του νομοσχεδίου, θα ήθελα να κλείσω την παρέμβασή μου με την πρότασή μας. 
     Εμείς πιστεύουμε ότι τα οικονομικά της Τοπικής Αυτοδιοίκησης δεν μπορούν ν΄ αντιμετωπιστούν έτσι αποσπασματικά, όπως πάνε ν΄ αντιμετωπιστούν και φυσικά έχει αυτήν τη λογική που είπα προηγουμένως: Να εξαναγκάσετε την Τοπική Αυτοδιοίκηση να προχωρήσει σε φορολογία των πολιτών. 
     Εμείς πιστεύουμε ότι τα έσοδα της Νομαρχιακής Αυτοδιοίκησης πρέπει να προέρχονται από ένα ποσοστό του προϋπολογισμού, το ύψος του οποίου θα καθορίζεται και θα είναι συνισταμένη των αρμοδιοτήτων και των άλλων αναγκών της Τοπικής Αυτοδιοίκησης. Το πώς και το πού θα διατεθούν, και ποιες προτεραιότητες υπάρχουν είναι ζητήματα τα οποία, όταν υπάρχει πολιτική βούληση, λύνονται. Η ουσία του ζητήματος είναι να βρεθούν αυτά τα χρήματα και δεν μπορούν να είναι παρά μόνον από τον προϋπολογισμό σε συνάρτηση με τις ανάγκες που υπάρχουν. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κολοζώφ. 
     Κύριοι συνάδελφοι, δέχεστε στο σημείο αυτό να ψηφίσουμε την αρχή του νομοσχεδίου και να προχωρήσουμε στη συζήτηση των άρθρων;
     ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Μετά από την ομόφωνη απόφαση του Σώματος κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων». 
     ΑΘΑΝΑΣΙΑ ΜΕΡΕΝΤΙΤΗ: Τι θα γίνει μ΄ εμάς, κύριε Πρόεδρε; 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Εμείς, κύριε Πρόεδρε;
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εδώ σταματάει η συζήτηση επί της αρχής. Οι εναπομείναντες εννέα, δέκα συνάδελφοι, αφού μιλήσουν πρώτα οι εισηγητές επί των άρθρων, θα πάρουν το λόγο και θα ακολουθήσουν όσοι θα εγγραφούν στη συνέχεια. 
     Ερωτάται το Σώμα: Γίνεται δεκτό το νομοσχέδιο επί της αρχής; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΟΡΕΣΤΗΣ ΚΟΛΟΖΩΦ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων» έγινε δεκτό επί της αρχής, κατά πλειοψηφία. 
     Εισερχόμαστε στη συζήτηση των άρθρων, τα οποία θα συζητηθούν σε μία ενότητα. Οι τροπολογίες θα συζητηθούν στην αυριανή συνεδρίαση. Το πόσο θα διαρκέσει αυτή η συζήτηση θα εξαρτηθεί από τους εγγεγραμμένους και από τη δική σας αντοχή.
     ΒΑΣΙΛΕΙΟΣ ΚΕΓΚΕΡΟΓΛΟΥ: Τι θα γίνει με δευτερολογίες, κύριε Πρόεδρε; 
     ΠΡΟΕΔΡΕΥΩΝ (Γεώργιος Σούρλας): Ό,τι προβλέπεται από τον Κανονισμό.
     ΕΛΠΙΔΑ ΠΑΝΤΕΛΑΚΗ: Κύριε Πρόεδρε, ζητούμε την κατανόησή σας ...
     ΠΡΟΕΔΡΕΥΩΝ (Γεώργιος Σούρλας): Για ποιο;
     ΕΛΠΙΔΑ ΠΑΝΤΕΛΑΚΗ: Συμφωνούμε όλοι, για να διευκολυνθούμε, να συζητήσουμε όλα τα άρθρα μαζί, αλλά γνωρίζετε ότι είναι πολύ δύσκολο μέσα σε οκτώ λεπτά να γίνει κάτι τέτοιο. 
     Ζητούμε, λοιπόν, μικρή κατανόηση από το Προεδρείο, ώστε να μπορέσουν τουλάχιστον οι εισηγητές να ολοκληρώσουν την τοποθέτησή τους. Δεν μπορούν μέσα σε οκτώ λεπτά ....
    ΠΡΟΕΔΡΕΥΩΝ (Γεώργιος Σούρλας): Θα εξαντληθούν όλα τα περιθώρια αντοχής των συναδέλφων και βεβαίως και του Προεδρείου. 
    ΕΛΠΙΔΑ ΠΑΝΤΕΛΑΚΗ: Με περιεκτικό τρόπο θα μιλήσουν οι εισηγητές, αλλά σε οκτώ λεπτά είναι αδύνατον να τοποθετηθούμε στο σύνολο των άρθρων.
    Ευχαριστούμε.
    ΠΡΟΕΔΡΕΥΩΝ (Γεώργιος Σούρλας): Θα γίνει ό,τι είναι ανθρωπίνως δυνατόν, αρκεί να δείξετε και εσείς κατανόηση. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα μπορούσα να έχω το λόγο για λίγα λεπτά; 
    ΠΡΟΕΔΡΕΥΩΝ (Γεώργιος Σούρλας): Θέλετε να κάνετε κάποια παρατήρηση επί των άρθρων;
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε, κάποιες απλές αναδιατυπώσεις θα ήθελα να κάνω. 
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
    Αυτές τις αναδιατυπώσεις να τις διανείμετε και στους συναδέλφους. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μάλιστα, κύριε Πρόεδρε.
    Στην παράγραφο 5 του άρθρου 9 μετά τις λέξεις «που έχουν βεβαιωθεί» προστίθενται οι λέξεις «ή μη».
    Στον τίτλο του άρθρου 11 –είναι ο τίτλος που είναι εσφαλμένος- του σχεδίου νόμου, μετά τις λέξεις «του Δήμου Αθηναίων», προστίθενται οι λέξεις «και του Οργανισμού Κεντρικής Αγοράς Αθηνών». Γιατί το περιεχόμενο αφορά και τον Οργανισμό Κεντρικής Αγοράς Αθηνών, ενώ δεν βρίσκεται στον τίτλο.
    Στην παράγραφο 1 του άρθρου 17 και ειδικότερα στο τέλος της αντικαθιστώμενης με αυτό παραγράφου 4 του άρθρου 1 του ν. 2880/2001 οι λέξεις «και κατανέμονται οι πόροι του άρθρου 3, ανά υποπρόγραμμα και μέτρο» διαγράφονται.
    Τέλος, στην παράγραφο 2 του άρθρου 9 του σχεδίου νόμου μετά τη λέξη «Κτίσματος» προστίθενται οι λέξεις «με το λειτουργικό του εξοπλισμό».
    Αυτά είναι, κύριε Πρόεδρε. Τα καταθέτω για τα Πρακτικά.
    (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:
    «ΠΡΟΣΘΗΚΕΣ – ΑΝΑΔΙΑΤΥΠΩΣΕΙΣ
    στο σχέδιο νόμου «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων
    1. Στην παρ. 2 του άρθρου 9 του σχεδίου νόμου μετά τη λέξη «κτίσματος» προστίθενται οι λέξεις «με το λειτουργικό του εξοπλισμό»).
    
    2. Στην παρ. 5 του άρθρου 9 μετά τις λέξεις «που έχουν βεβαιωθεί» προστίθενται οι λέξεις «ή μη».
    3. Στον τίτλο του άρθρου 11 του σχεδίου νόμου, μετά τις λέξεις «του Δήμου Αθηναίων», προστίθενται οι λέξεις «και του Οργανισμού Κεντρικής Αγοράς Αθηνών». 
    4. Στην παρ. 1 του άρθρου 17 και ειδικότερα στο τέλος της αντικαθιστώμενης με αυτό παρ. 4 του άρθρου 1 του ν. 2880/2001 οι λέξεις «και κατανέμονται οι πόροι του άρθρου 3, ανά υποπρόγραμμα και μέτρο» διαγράφονται.»)
    ΠΡΟΕΔΡΕΥΩΝ (Γεώργιος Σούρλας): Παρακαλώ να διανεμηθούν οι αναδιατυπώσεις για να είναι στη διάθεση των συναδέλφων.
    Το λόγο έχει ο εισηγητής της Νέας Δημοκρατίας κ. Ιορδάνης Τζαμτζής.
    ΙΟΡΔΑΝΗΣ ΤΖΑΜΤΖΗΣ: Ευχαριστώ πολύ, κύριε Πρόεδρε.
    Δεν θα κάνω ιδιαίτερη αναφορά στα άρθρα, γιατί είναι πολύ ξεκάθαρα μέσα στο νομοσχέδιο. Βεβαίως, από την πρώτη στιγμή τόνισα ότι το νομοσχέδιο αυτό είναι ένα νομοσχέδιο σταθμός για τη Νομαρχιακή Αυτοδιοίκηση. Αυτό το είπα γιατί πρώτα απ’ όλα το λένε οι ίδιοι οι νομάρχες και μάλιστα, νομάρχες και από τον πολιτικό χώρο του ΠΑΣΟΚ και αυτό διότι υπήρξαν πολλές παλινωδίες όσον αφορά τη θέση του ΠΑΣΟΚ, σχετικά με τη Νομαρχιακή Αυτοδιοίκηση.
    Αυτά τα λέω διότι πραγματικά διαπίστωσα αυτές τις δύο μέρες μία αλλαγή στη στάση της Αξιωματικής Αντιπολίτευσης απέναντι στο νομοσχέδιο. Χθες, υπήρχε μία μηδενιστική και ισοπεδωτική τακτική, ακόμη και ύβρις από ομιλητές της Αξιωματικής Αντιπολίτευσης, οι οποίοι μόνο για το νομοσχέδιο δεν μίλαγαν, αλλά αναφέρονταν σε οτιδήποτε άλλο.
    Σήμερα, άκουσα με πολλή προσοχή τον Κοινοβουλευτικό Εκπρόσωπο να κάνει μία αναφορά και γενικότερα να τοποθετείται στο πώς θα πρέπει να λειτουργήσει η Νομαρχιακή Αυτοδιοίκηση και γενικότερα η αυτοδιοίκηση στη χώρα μας.
    Κυρίες και κύριοι συνάδελφοι, πρέπει να ξεκαθαρίσουμε δύο πράγματα. Η Νέα Δημοκρατία, από τον καιρό ακόμη που εσείς θεσμοθετούσατε θέματα που αφορούσαν την αυτοδιοίκηση, έλεγε ένα πράγμα και αυτό δεν μπορείτε να το αμφισβητήσετε σε καμία περίπτωση. Έλεγε η Νέα Δημοκρατία ότι η αυτοδιοίκηση πρέπει να έχει πόρους. Δεύτερον, έλεγε ότι θα πρέπει να υπάρχει μία σταθερότητα σ’ αυτές τις αλλαγές οι οποίες γίνονταν.
    Θα σας θυμίσω, λοιπόν, μία τακτική την οποία ακολουθήσατε όλα αυτά τα χρόνια. Γι’ αυτό και χθες μίλησα για οβιδιακές μεταμορφώσεις της Αξιωματικής Αντιπολίτευσης σ’ αυτόν τον τομέα. Ήρθατε και μιλήσατε για αναγκαστικούς συνδέσμους. Αμέσως μετά, φέρατε τα Συμβούλια Περιοχής και μάλιστα τότε ο αρμόδιος Αναπληρωτής Υπουργός, ο οποίος δυστυχώς δεν είναι στην Αίθουσα, ο κ. Δασκαλάκης, έλεγε ότι θα φέρουν την επανάσταση στην αυτοδιοίκηση.
    Στη συνέχεια φέρατε τις συνενώσεις. Το θέμα, όμως, ξέρετε ποιο είναι; Όλες αυτές οι αλλαγές δεν στηρίχθηκαν οικονομικά ούτε θεσμικά. Δεν δόθηκε προσωπικό, δεν δόθηκαν πάνω απ’ όλα πόροι. Μεταφέρατε αρμοδιότητες στην αυτοδιοίκηση του Α΄ και του Β΄ βαθμού, δίχως να στηρίξετε οικονομικά αυτές τις αρμοδιότητες για να μπορέσουν να κάνουν πράξη οι νομάρχες ή οι δήμαρχοι όλα αυτά τα οποία τους δώσατε. 
    Κυρίες και κύριοι συνάδελφοι, αυτό το οποίο έχω να πω είναι ότι πραγματικά θέλετε να βλέπετε το δέντρο και όχι το δάσος. Ακολουθείτε μία μηδενιστική λογική.
      Άκουσα εδώ συναδέλφους να ζητούν την αναβάθμιση του θεσμού. Ξεκαθαρίστε τι θέλετε επιτέλους. Ακούσαμε και απ’ αυτό το Βήμα, αλλά και σε συνέδριο της ΕΝΑΕ, τον Πρόεδρό σας, κ. Παπανδρέου, να μιλάει για κάποια νεφελώματα, τα οποία δεν ξεκαθαρίζει. Αυτό το οποίο λέω ξεκάθαρα εγώ είναι ότι εσείς δεν θέλετε τη Νομαρχιακή Αυτοδιοίκηση. Μιλάτε για υπερνομαρχίες, μιλάτε για κάποια νεφελώδη σχήματα και δεν είστε υπέρ της Νομαρχιακής Αυτοδιοίκησης. 
      Τώρα που είδατε ότι η Νέα Δημοκρατία ως Κυβέρνηση στηρίζει το θεσμό, δίνει χρήματα στο θεσμό, αποκτά πραγματική υπόσταση ο νομάρχης, δεν έχει 6.000.000 ευρώ όλη η Ελλάδα για επενδύσεις για έργα, αλλά παίρνει πραγματικά χρήματα για να μπορέσει να υλοποιήσει το έργο του, τώρα βλέπω πραγματικά ότι αρχίζετε και αλλάζετε πάλι στάση. 
      Επιτέλους, δείτε, αποφασίστε τι θα κάνετε. Να έχετε το πολιτικό θάρρος να πείτε ευθέως: «Εμείς είμαστε κατά της νομαρχίας, κατά της Νομαρχιακής Αυτοδιοίκησης. Θέλουμε υπερνομαρχίες, θέλουμε οτιδήποτε άλλο». Αυτή είναι η θέση σας, αυτή η θέση έχει εκφραστεί δημόσια από τον ίδιο τον Πρόεδρό σας, τον κ. Παπανδρέου. 
      Επιπλέον, μας λέτε εδώ ότι δεν δίνουμε χρήματα. Είναι δυνατόν να λέτε τέτοια πράγματα; Η ίδια η ΕΝΑΕ συνεχάρη τον Υπουργό, συνεχάρη την πολιτική ηγεσία του Υπουργείου για το συγκεκριμένο νομοσχέδιο. Η ΕΝΑΕ, κυρίες και κύριοι συνάδελφοι του ΠΑΣΟΚ, ζητούσε και πριν, αλλά δεν της δίνατε. Ζητούσε έξω από το γραφείο του κ. Σημίτη να της δοθούν χρήματα, να της δοθούν πόροι, ν΄ αφαιρεθούν τα προνοιακά επιδόματα από το δικό της προϋπολογισμό, αλλά δεν τα δίνατε. Μην έρχεστε, λοιπόν, τώρα τιμητές. 
      Η Κυβέρνηση της Νέας Δημοκρατίας και η παρούσα ηγεσία του Υπουργείου Εσωτερικών είναι αυτή που παίρνει αυτά τα μέτρα. Ας πάψει, λοιπόν, ο λαϊκισμός και επιτέλους, όπως έκανε και ο κ. Πάγκαλος στο συνέδριο της ΕΝΑΕ, παραδεχθείτε ότι η Νέα Δημοκρατία ως Κυβέρνηση παράγει έργο και στηρίζει τη Νομαρχιακή Αυτοδιοίκηση και την Τοπική Αυτοδιοίκηση στο δύσκολο αναπτυξιακό έργο, το οποίο έχουν να επιτελέσουν.
      Βλέπω, λοιπόν, ακόμη την τακτική την οποία προσπαθείτε να περάσετε και λέω κυριολεκτικά «εδώ που μας χρωστάγατε, ζητάτε να μας πάρετε και το βόδι». Πραγματικά πρέπει να έχετε πολύ μεγάλο πολιτικό θράσος για να κάνετε κάτι τέτοιο. Εμείς δίνουμε χρήματα στην αυτοδιοίκηση από το υστέρημα των χρημάτων. Ενώ υπάρχουν οικονομικές δυσκολίες, η Νέα Δημοκρατία δίνει χρήματα στην αυτοδιοίκηση και τη στηρίζει. 
      Εμείς ερχόμαστε και πληρώνουμε τους δικούς σας λογαριασμούς, κυρίες και κύριοι συνάδελφοι του ΠΑΣΟΚ. Πρέπει να επιστρέψουμε 1,2 δισεκατομμύρια στην Ευρωπαϊκή Ένωση για ατασθαλίες, κακοδιαχείριση των ετών 2001 – 2003, ως πρόστιμα από χωματερές, για τις οποίες δεν έχετε κάνει τίποτα όλα αυτά τα χρόνια. Είναι εκρηκτικό το πρόβλημα. Κι όμως, εμείς ερχόμαστε σήμερα να πληρώσουμε το δικό σας λογαριασμό. 
      Χρωστάμε χρήματα και πρέπει να πληρώσουμε πρόστιμα για το Κτηματολόγιο, για διάφορες υποθέσεις πραγματικά πολύ άσχημες, τις οποίες δημιουργήσατε τα χρόνια αυτά. Ουσιαστικά, όμως, προσπαθείτε να περάσετε και κάτι άλλο στον κόσμο. Κυριολεκτικά εδώ ισχύει το θυμόσοφο που λέει ο λαός «φωνάζει ο κλέφτης να φοβηθεί ο νοικοκύρης». Φωνάζετε για το ΑΣΕΠ. Μα, τι εφαρμόζουμε; Ακριβώς αυτό το οποίο ισχύει στους δήμους, το εφαρμόζουμε και στις νομαρχίες. Όλα πάντοτε κάτω από την καθοδήγηση και το άγρυπνο μάτι του ΑΣΕΠ. Αν βεβαίως έχετε κατορθώσει και διαβρώσατε και το ΑΣΕΠ, όπως κατήγγειλε συνάδελφος από αυτό το Βήμα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε.
      Αν κατορθώσατε και διαβρώσατε και το ΑΣΕΠ, πραγματικά αναδεικνύεστε σε καθηγητές πανεπιστημίου σε τέτοιες διαδικασίες. Έχετε δώσει δείγμα γραφής σε τέτοιες υποθέσεις.
    Υπήρξε καταγγελία συναδέλφου του κ. Μανώλη για όλα αυτά τα οποία έγιναν μέσα στον ΑΣΕΠ. Και έρχεστε σήμερα εσείς και φωνάζετε για «γαλάζια παιδιά». Ε, όχι κύριοι συνάδελφοι, το θράσος περισσεύει. Και περισσεύει το θράσος γιατί έχετε μια ιστορία πλέον σ’ αυτόν τον τόπο. ‘Εχετε ιστορία με πράσινες κάρτες που αν δεν είχες δεν έμπαινες πουθενά. ‘Εχετε ιστορία, όπου ο άνθρωπος ο οποίος τελείωνε δημοτικό πήγαινε εκπρόσωπός μας σε γραφείο Τύπου Πρεσβείας μας στο εξωτερικό. ‘Εχετε υποθέσεις, όπου δικοί σας άνθρωποι που είχαν πράσινη κάρτα έμπαιναν μέσα στις διάφορες υπηρεσίες και έλεγαν αυτή η καρέκλα είναι δική μου. Τολμάτε εσείς και μιλάτε για γαλάζια παιδιά; Είναι γνωστό τοις πάσι και μας ακούνε οι πολίτες, ότι δεν έχουμε καμία δυνατότητα να κάνουμε τίποτα. Πολλές φορές δεχόμαστε επιθέσεις, αν θέλετε, αλλά αυτή είναι μια πραγματικότητα. Τολμάτε εσείς να μιλάτε για συνέντευξη που εσείς πρώτοι την καθιερώσατε; Είναι αυτή λογική; Ισχύει, λοιπόν, ακριβώς το «φωνάζει ο κλέφτης να φοβηθεί ο νοικοκύρης». Ε, όχι λοιπόν, αυτό δεν θα σας περάσει.
    Εδώ έχουμε μια Δημόσια Διοίκηση, την οποία πρέπει να συμμαζέψουμε και τα νομοθετήματα τα οποία έρχονται στη Βουλή έχουν πραγματικά αυτήν την κατεύθυνση και βεβαίως προς αυτήν την κατεύθυνση εμείς ψηφίζουμε τις διατάξεις αυτού του νομοσχεδίου. 
    Σας ευχαριστώ. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Θα μου επιτρέψετε, κύριε Τζαμτζή, να κάνω μια συναδελφική παρατήρηση. Εδώ δεν υπάρχουν ούτε κλέφτες ούτε νοικοκυραίοι, είναι όλοι νοικοκυραίοι.
    ΙΟΡΔΑΝΗΣ ΤΖΑΜΤΖΗΣ: Αυτό το λέει θυμόσοφα ο λαός, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑΣΟΚ, κ. Ντόλιος έχει το λόγο.
    ΓΕΩΡΓΙΟΣ ΝΤΟΛΙΟΣ: Κυρίες και κύριοι συνάδελφοι, όπως και χθες είπα συζητάμε ένα πολύ σοβαρό νομοσχέδιο, αλλά φοβάμαι ότι ο χρόνος που μας δίνεται για να κάνουμε μια ουσιαστική συζήτηση ιδιαίτερα σήμερα που μπαίνουμε στη συζήτηση επί των άρθρων είναι πολύ περιορισμένος. Εξάλλου οι πολιτικές ανάγκες όλων μας και των κομμάτων είναι τέτοιες που μας υποχρεώνουν ακόμα και τους εισηγητές να κάνουμε κάποιες αναφορές σε συγκεκριμένες τοποθετήσεις, οι οποίες έγιναν.
    Θα επαναλάβω, λοιπόν, γιατί θεωρώ πολύ σημαντικό ζήτημα τον τρόπο με τον οποίο επιχειρηματολόγησε η παράταξη της Νέας Δημοκρατίας. Εξαντλήθηκε κυριολεκτικά όλο το λεξιλόγιο και όλη η επιχειρηματολογία στο μέγιστο βαθμό για να στηριχθεί ένα σχέδιο νόμου και να μεγιστοποιηθεί η σημασία του και ο ρόλος του. Επιχειρήθηκε να δοθούν διαστάσεις μιας μεγάλης τομής ενός σταθμού στη Νομαρχιακή Αυτοδιοίκηση. Η άποψή μου είναι ότι και σε αυτήν τη συζήτηση αποκαλύφθηκε ότι ο πήχης για τα θέματα της Τοπικής Αυτοδιοίκησης μπαίνει πολύ χαμηλά από την ίδια τη Νέα Δημοκρατία, η οποία έχει το θετικό ότι δια της αυτογνωσίας, την οποία φαίνεται ότι διαθέτει, περιορίζει τα όρια της πολιτικής της παρέμβασης στους συγκεκριμένους θεσμούς και στο μεγάλο ζήτημα της αποκέντρωσης.
    Μια άλλη επισήμανση για τον Υπουργό τον κ. Παυλόπουλο. Μέτρησα δεκαέξι λεπτά από τα είκοσι πέντε της ομιλίας του στα οποία αναφέρθηκε στο ΠΑΣΟΚ. Αυτό το σύνδρομο επιτέλους θα πρέπει να ξεπεραστεί από τη Νέα Δημοκρατία. Θα διευκολύνετε τη συζήτηση στη Βουλή, θα διευκολύνετε την πολιτική συζήτηση στη χώρα και θα είναι πολύ πιο χρήσιμο όχι μόνο για την πολιτική ζωή της χώρας, αλλά, πιστέψτε με, θα είναι πολύ πιο παραγωγικό και για την Κυβέρνησή σας.
    Επικαλεστήκατε τη συμφωνία της ΕΝΑΕ. Είμαι απόλυτα βέβαιος ότι η ΕΝΑΕ συμφωνεί και λέει μερικά εύγε σ΄ εσάς, γιατί γνωρίζει πολύ καλά ότι ο πήχης είναι πολύ χαμηλά βαλμένος από εσάς τους ίδιους.
      Εάν υπάρχει ένα κόμμα το οποίο δικαιούται περισσότερο απ΄ όλα τα κόμματα να μιλά για την Τοπική Αυτοδιοίκηση, εάν υπάρχει ένα κόμμα στο οποίο επικεντρώνεται η κριτική για τα θέματα του θεσμού της Τοπικής Αυτοδιοίκησης, είναι απολύτως φυσιολογικό αυτό το κόμμα να είναι το ΠΑΣΟΚ. Δεν έχετε πάρει καμία πρωτοβουλία και δεν έχετε συμφωνήσει καθ’ όλη τη διάρκεια της ύπαρξης του κόμματός σας σε καμία μεγάλη τομή η οποία έγινε στους θεσμούς της Τοπικής Αυτοδιοίκησης και επομένως η όποια κριτική γίνεται δεν σας αφορά.
      Θα σταθώ πολύ λίγο στην τοποθέτηση του κ. Πολύδωρα, ο οποίος μίλησε για θεσμολαγνεία, για θεσμική ακράτεια εκ μέρους του ΠΑΣΟΚ. Έχω τη γνώμη ότι ήταν ένας πολύ καλός τρόπος για να καλύψει το συντηρητισμό του ο Κοινοβουλευτικός Εκπρόσωπος της Νέας Δημοκρατίας. Θέλει να περιορίσει το εύρος της συζήτησης στα πολύ πολύ συγκεκριμένα θέματα, τα οποία αναφέρονται στο σχέδιο νόμου, στα πολύ πολύ συγκεκριμένα θέματα, που εντός του συγκεκριμένου νομικού πλαισίου που υπάρχει, απασχολούν την Τοπική Αυτοδιοίκηση και δεν θέλει να διευρυνθεί η συζήτηση σε θεσμικά ζητήματα που θα έχουν σαν στόχο την αποκέντρωση και την ολοκλήρωση των θεσμών της Νομαρχιακής και Τοπικής Αυτοδιοίκησης. 
      Υπάρχει η έννοια της αυτοτέλειας της Νομαρχιακής Αυτοδιοίκησης. Πώς προσδιορίζουμε αυτήν την αυτοτέλεια; Τι σημαίνει; Την μετράμε με κάποιες πιστώσεις, με κάποιο ποσό; Έναν ορισμό, που θα μπορούσαμε κατ΄ αρχήν να αποδεχθούμε, είναι να έχει στη διάθεσή της τόσες πιστώσεις όσες είναι απαραίτητες για να ασκήσει τις αρμοδιότητές της. Όμως, αυτός ο ορισμός είναι πολύ περιοριστικός. Εάν μιλάμε για έναν ουσιαστικό ρόλο των φυσικών θεσμών της ελληνικής περιφέρειας στην ανάπτυξη της ελληνικής περιφέρειας, εάν θέλουμε να μιλήσουμε για μία ουσιαστική ανακατανομή της ανάπτυξης, τότε θα πρέπει προηγουμένως να μιλήσουμε σοβαρά για την ανακατανομή της εξουσίας η οποία είναι η απαραίτητη προϋπόθεση για να επέλθει επιτέλους αυτό που στα λόγια όλοι λέμε ανακατανομή της ανάπτυξης υπέρ της περιφέρειας. 
      Θα ήθελα ν’ αναφερθώ τώρα στα άρθρα. Έχουμε μιλήσει πολύ και στην επιτροπή και στην Ολομέλεια τόσο εγώ όσο και άλλοι συνάδελφοι. 
      Το άρθρο 2, το οποίο αναφέρεται στους κεντρικούς αυτοτελείς πόρους, δεν θα το ψηφίσουμε. Είναι ένα άρθρο που κόβει τρεισήμισι από τους πέντε πόρους της Νομαρχιακής Αυτοδιοίκησης.
      Ως προς το άρθρο 3 δεν συμφωνούμε με τα κριτήρια. Το άρθρο λέει ότι θα βγουν κάποιες αποφάσεις, ύστερα από γνώμη της ΕΝΑΕ. Υπήρχε η σύμφωνη γνώμη της ΕΝΑΕ και αναφέρθηκα χθες, κατά τη συζήτηση επί της αρχής, στο ποια κριτήρια θεωρώ ότι πρέπει να τεθούν στην παράγραφο 3 του άρθρου 3 με έμφαση και με τη λέξη ιδίως. Είπα χθες ότι στα λειτουργικά θα πρέπει να λαμβάνεται υπ’ όψιν η ύπαρξη μη διοικητηρίων, η ύπαρξη και η λειτουργία επαρχείων. 
      Ως προς τις επενδύσεις είπα συγκεκριμένα ότι στις περιβαλλοντικές συνθήκες υποψιάζομαι ότι θα επιχειρήσουμε να φορτώσουμε στους ΚΑΠ την αντιμετώπιση των έκτακτων αναγκών. Σε πολλές νομαρχίες και για αρκετές χρονιές οι δαπάνες για την αντιμετώπιση των έκτακτων αναγκών υπερβαίνουν κατά πολύ τις δαπάνες, οι οποίες αφορούν τη βασική τους αρμοδιότητα που είναι η συντήρηση του επαρχιακού δικτύου. Το σημειώνω για να το απαντήσετε.
      Στο άρθρο 4 υπάρχει μία διαφωνία μας από άποψη αρχής. Θ΄ αναγκαστώ σήμερα ν΄ αναφερθώ σε παραδείγματα που συνέβησαν στο νομό μου. Σε δύο δήμους ακυρώθηκαν διαδικασίες, οι οποίες ολοκληρώθηκαν μέσω της προβλεπόμενης διαδικασίας, και σ΄ ένα δήμο ακυρώθηκε πλήρως ο πίνακας των επιτυχόντων. Εάν νομίζετε ότι αυτά τα φαινόμενα δεν ναρκοθετούν στη συνείδηση των Ελλήνων πολιτών και όλων των ενδιαφερομένων το ν.2190, τότε να συνεχίσετε να θεσμοθετείτε με αυτόν τον τρόπο.
      Εκτιμώ και πιστεύω ότι είναι κρίσιμο ζήτημα η προάσπιση του 2190.
      Στο άρθρο 5 υπάρχει διαφωνία μας γιατί θεωρούμε ότι θα πρέπει να καθοριστούν και ν΄ αναφερθούν κατά περιοχές και κατά είδος ακινήτου. 
      Στο άρθρο 8 η κυρίως διαφωνία μας αναφέρεται στο ότι δεν είναι δυνατόν να νομοθετεί η Βουλή επί τη βάσει κάποιων συλλογικών συμβάσεων οι οποίες υπεγράφησαν κατά παράβαση της νομοθεσίας και όχι μόνο.
      Στο πρόγραμμα ΠΟΛΙΤΕΙΑ υπάρχει μία σαφής παρέμβαση από τη μεγάλη καθυστέρηση στην απορρόφηση πιστώσεων όλο το 2004 και όλο το 2005. Νομίζω ότι στην Επιτροπή Παρακολούθησης έχει αφαιρεθεί ο εκπρόσωπος της ΑΔΕΔΥ και βεβαίως η απόφαση για την ένταξη και απέταξη έργων αναφέρεται μόνο στο Υπουργείο Εσωτερικών που συνήθως στο Γ΄ Κοινοτικό Πλαίσιο Στήριξης οι εντάξεις έργων αφορούν πάντα τις Επιτροπές Παρακολούθησης. Στη δευτερολογία μου κύριε Πρόεδρε θα συμπληρώσω τις παρατηρήσεις μου.
      ΠΡΟΕΔΡΕΥΩΝ (Γεώργιος Σούρλας): Η κ. Παντελάκη, ειδική αγορήτρια του Κομμουνιστικού Κόμματος, έχει το λόγο.
      ΕΛΠΙΔΑ ΠΑΝΤΕΛΑΚΗ: Κυρίες και κύριοι συνάδελφοι, η συζήτηση περισσότερο εξελίχθηκε και από την επιχειρηματολογία, περισσότερο της Κυβέρνησης, αν δίνουμε περισσότερα ή λιγότερα λεφτά στην Τοπική Αυτοδιοίκηση. Εγώ θα έλεγα ότι και είναι και αυτή μια πλευρά της εκτίμησης, αλλά πρέπει να γίνει συνεκτίμηση συνολικότερη των πραγμάτων. Πρέπει να δούμε σε ποια κατάσταση είναι σήμερα τα πράγματα με την Αυτοδιοίκηση.
      Το κέντρο βάρος του νομοσχεδίου είναι τα οικονομικά. Είναι θετικό το ότι φεύγουν τα προνοιακά από τη μέση και καθαρίζει το τοπίο.
       Από την άλλη πλευρά όμως πρέπει να σκεφθούμε και το εξής μια και μιλάμε για ένα νομοσχέδιο που έχει ρυθμίσεις για τα οικονομικά της Νομαρχιακής Αυτοδιοίκησης και για τους δήμους. Θα ήθελα όμως να ρωτήσω ποιους έχει αποδέκτες και σε ποιους απευθύνεται. Ο δήμος και η νομαρχία απευθύνονται στον κόσμο. Ο δημότης, λοιπόν, το κριτήριο που έχει είναι όχι τα οικονομικά που έχει η Νομαρχιακή Αυτοδιοίκηση ή ένας δήμος για να μπορεί να κρίνει αν καλώς δίνονται περισσότερα ή λιγότερα, αλλά αν έχει υπηρεσίες και παροχές από τα τοπικά όργανα τα οποία διευκολύνουν τη ζωή του ή αν πηγαίνει στο δημόσιο για να εξυπηρετηθεί με ταχύτητα, με αποτελεσματικότητα, ή αν μέσα σ΄ ένα δήμο ή σε μία νομαρχία έχει εξυπηρετήσεις που αφορούν ζητήματα δικά του, της οικογένειάς του, σε ό,τι αφορά την εκπαίδευση, την υγεία κλπ. 
      Τον πολίτη δεν τον ενδιαφέρει αν το κεντρικό κράτος έχει την ευθύνη, αν υπάρχει κεντρικός σχεδιασμός για την υγεία ή τι απ’ αυτά αναλαμβάνει ο κάθε δήμος ή νομαρχία. Αυτό όμως που υπάρχει και είναι σίγουρο και σταθερό είναι ο κρατικός προϋπολογισμός που ψηφίζεται στη Βουλή. Και αυτό θα πρέπει εμείς πάντα να το έχουμε υπ΄ όψιν μας, δηλαδή τι κομμάτι της πίττας αποδίδεται στη Νομαρχιακή Αυτοδιοίκηση ή στην Τοπική Αυτοδιοίκηση και τι αποδίδεται συνολικότερα στις κοινωνικές δαπάνες. Και αυτό που βγαίνει καθαρά και ξάστερα από τους αριθμούς αλλά και από την ουσία είναι ότι λόγω δημοσιονομικής πειθαρχίας, λόγω του ότι το μοντέλο ανάπτυξης αυτήν τη στιγμή, εδώ και χρόνια εξυπηρετεί την ανταγωνιστικότητα της Ευρωπαϊκής Ένωσης. 
      Σ’ αυτό το μοτίβο, λοιπόν, κινούνται και τα θεσμικά όργανα. Δεν είναι κάτι διαφορετικό. Αυτό που είναι διαφορετικό σε σχέση με την αυτοδιοίκηση που υπάρχει από το 1994 και μετά και τώρα περνά όπως εκτιμάμε εμείς ένα νέο ποιοτικό στάδιο που συνδέεται όχι μόνο ότι είναι αυτά επιχείρηση, είναι ότι για κάθε  έργο που σου παρέχει η νομαρχία και ο δήμος θα πληρώνεις και γι’ αυτά, δεν θα σου αποδίδουν τίποτα και θα αναρωτιέται κανείς γιατί φορολογείται. Αφού δεν επιστρέφεται τίποτα ως κοινωνική παροχή στον πολίτη, για ποιο λόγο φορολογείται, αν και τους έμμεσους φόρους τους πληρώνει; Τώρα οι νομαρχίες θα πετσοκόβουν  και με τα πρόστιμα, διότι το 50% θα είναι δικά τους. Τι αποδίδεται στον πολίτη ως επιστροφή; Αυτό θα πρέπει να μας απασχολήσει, λοιπόν όταν κάνουμε μία αποτίμηση. 
	Και το μεγάλο πρόβλημα για μας έχει σχέση με το ρόλο της αυτοδιοίκησης γιατί όλοι ενδιαφερόμαστε και πιστεύουμε σ’ αυτό το θεσμό. Όμως έχουμε διαφορετική αντίληψη στα πράγματα. Το θέμα δεν είναι αν υπάρχει κούραση από την Κυβέρνηση ή την Αντιπολίτευση ή από τους αιρετούς σε όλη την Ελλάδα που είναι χιλιάδες και δουλεύουν και συνεδριάζουν και δεν φθάνουν. Όλος ο κόσμος δουλεύει. Το θέμα είναι ότι το περιεχόμενο της πολιτικής τα τελευταία χρόνια για την αυτοδιοίκηση, αλλά και σήμερα, είναι όχι για να υπηρετεί ακριβώς το λαό, αλλά για να εξυπηρετεί τα μεγάλα επιχειρηματικά σχέδια. Αυτήν τη στιγμή που συζητάμε δεν αφορά τη Νομαρχιακή Αυτοδιοίκηση ο νόμος για την απλοποίηση των διαδικασιών για την αδειοδότηση των νέων επιχειρήσεων; Ο καθένας που θέλει να ανοίξει ένα μαγαζάκι δεν θα διευκολυνθεί. Θα διευκολυνθεί αυτός που έχει μεγάλο επιχειρηματικό σχέδιο και θα διευκολυνθεί μέσα από την κάθε νομαρχία και συγκεκριμένα από τη Διεύθυνση Ανάπτυξης που θα δημιουργηθεί  με βάση το νέο νόμο και που θα στελεχωθεί με κόσμο από την πολεοδομία, τη βιομηχανία και το περιβάλλον. Αυτή η διεύθυνση θα συνδέεται  κεντρικά με σχεδιασμό από το αντίστοιχο Υπουργείο. Αυτή η διεύθυνση γίνεται γι’ αυτούς τους επιχειρηματίες που θ΄ αναλαμβάνουν μεγάλα ρίσκα και μεγάλα επιχειρηματικά πλάνα. Γι’ αυτό λέμε ότι η Νομαρχιακή Αυτοδιοίκηση γίνεται ένα εργαλείο για την ενίσχυση της ανταγωνιστικότητας των επιχειρηματιών και όχι των επιχειρήσεων. Αυτό είναι το ζήτημα της διαφωνίας και της δικής μας ένστασης. Και λέμε ότι έτσι όπως είναι διαμορφωμένα τα πράγματα σήμερα μ’ αυτή την πολιτική και έτσι όπως πάμε δεν μπορεί να γίνει τίποτα και ως εκ τούτου πρέπει να γίνουν κινητοποιήσεις για να μπορέσεις να εμποδίσεις ορισμένα ζητήματα. Το μοντέλο σήμερα είναι ότι πρέπει οι νομάρχες και οι δήμαρχοι να χρησιμοποιούν φόρους και τέλη προκειμένου να έχουν έσοδα. Μετά και τη νέα Αναθεώρηση του Συντάγματος αυτό είναι το νέο μοτίβο. Είδατε τι είπε και ο Κοινοβουλευτικός Εκπρόσωπος του ΠΑΣΟΚ; Ν΄ αναπτυχθεί, να υπάρχει φορολογική εξουσία. Αυτό ζητάει και η ΕΝΑΕ, αυτό ζητάνε οι δήμαρχοι, να έχουν τη δυνατότητα να βάζουν φόρους.
	Τα οικονομικά της Νομαρχιακής Αυτοδιοίκησης –ξεκινώ από το άρθρο 1- από πού είναι; Ας το δούμε καλά. Απλή ανάγνωση χρειάζεται. Από τον προϋπολογισμό είναι 6 τοις χιλίοις. Αυτά που είναι, τι είναι; Δεν είναι φόροι και τέλη που τα πληρώνει ο κόσμος; Θα μου πείτε: Δεν πρέπει να πληρώσει για τη μεταβίβαση ούτε για ΦΠΑ; Τα 2% του ΦΠΑ πάνε εκεί. Όμως ο ΦΠΑ που έχει και αύξηση, ποιον επιβαρύνει περισσότερο; Τα λαϊκά στρώματα. Ε, λοιπόν, αυτά τα λεφτά παίρνει η Τοπική Αυτοδιοίκηση από τους ΚΑΠ για να κάνει έργο. Αλλά να αναρωτιέται ο κόσμος, το έργο που παράγεται σε κάθε δήμο και κάθε νομαρχία με ποιανού τα λεφτά γίνεται; Με τα δικά του, από την τσέπη του. Δεν γίνεται, λέγω, από το σύνολο του προγράμματος δημοσίων επενδύσεων που λένε ότι αυτά μαζέψαμε αυτή τη χρονιά από τον πλούτο της χώρας και απ΄ αυτό το πρόγραμμα  δίνουμε και αυτά για κοινωνικές παροχές! Αυτά που δίνονται είναι στραγάλια. Όμως, σύμφωνα με τον αναπτυξιακό νόμο δίνονται 631.000.000 ευρώ για ενίσχυση των επιχειρηματιών. Μάλιστα απ’ αυτά 71.000.000  ευρώ δίνονται για να βγουν και στα Βαλκάνια. Δηλαδή πρέπει να υπάρχει ένας συνυπολογισμός και συνεκτίμηση για να δούμε αν συνολικά τα παραπάνω πέντε, δέκα χρήματα που δίνονται τώρα στη Νομαρχιακή Αυτοδιοίκηση από άποψη ποιότητας είναι αυτά που βοηθάνε ώστε η Τοπική Αυτοδιοίκηση να μπορεί να επιτελέσει ένα έργο.
	Όταν λέμε προβλήματα των περιοχών, κανένα πρόβλημα δεν είναι απομονωμένο που μπορεί τοπικά να το λύσει ένας δήμος ή μια νομαρχία. Δηλαδή, προβλήματα που όλο αυτό τον καιρό τα αντιμετωπίζουμε εδώ στο Λεκανοπέδιο και τα γνωρίζει όλη η χώρα, όπου δόθηκαν δισεκατομμύρια για την Ολυμπιάδα, 7.000.000.000 από τη μια μεριά και 10.000.000.000  από την άλλη, δεν μπορούν να λυθούν, δεν μπόρεσε να υπάρξει ένας σχεδιασμός για παράδειγμα για να λυθεί το πρόβλημα των απορριμμάτων που αυτήν τη στιγμή τα σκουπίδια πνίγουν την Αττική. Εδώ μπλέκονται όλοι, ο δήμος, η νομαρχία, η περιφέρεια, γενικά όλο το κράτος. Άρα, δεν υπάρχει ζήτημα κεντρικής πολιτικής επιλογής σε όλη αυτή την ιστορία; Δεν είναι αυτό ένα ζήτημα καυτό, το ότι δηλαδή τα σκουπίδια αυτήν τη στιγμή πνίγουν την Αττική; Μάλιστα το επόμενο διάστημα θα είναι φρικτό το πρόβλημα. Αναφορικά δε, με το θέμα της Ψυτάλλειας, έχω την εντύπωση ότι θα δημιουργηθεί το μεγαλύτερο σκάνδαλο που έχει δημιουργηθεί ποτέ στη χώρα μας, αν δηλαδή γίνει ζημιά και πέσει λάσπη στο Σαρωνικό. 
	Αυτό λοιπόν το θέμα αφορά τη νομαρχία, τους  δήμους. Δηλαδή μπλέκονται όλοι. Βέβαια οι νομάρχες και οι δήμαρχοι δεν έχουν προσωπική ευθύνη γι’ αυτό. Έχουν οι κεντρικές επιλογές και αυτές που υπήρχαν μέχρι τώρα. Κρίνεται όμως η Κυβέρνηση, αλλά και οι δήμαρχοι και οι νομάρχες για το πώς κινητοποιούν τον κόσμο προκειμένου να έχουν αποτέλεσμα σ’ αυτά τα ζητήματα. 
	Βλέπουμε, λοιπόν, σε σχέση με τα οικονομικά της Νομαρχιακής Αυτοδιοίκησης, ότι αυτές οι αλλαγές καθαρίζουν κάπως το τοπίο, αλλά δεν απαντούν στο πρόβλημα που έχει η Νομαρχιακή Αυτοδιοίκηση και συνολικά η αυτοδιοίκηση, προκειμένου να δώσει λύσεις στα προβλήματα και στις ανάγκες της ζωής που έχουν οι εργαζόμενοι.
	Όσο για τα παρακρατηθέντα, έκανε μια νύξη προηγουμένως ο κύριος Υπουργός, αλλά δεν υπάρχει ένα χρονοδιάγραμμα. Νομίζω ότι η δέσμευση της Κυβέρνησης πρέπει να έχει ένα χρονοδιάγραμμα. Και για τη Νομαρχιακή Αυτοδιοίκηση είναι συγκεκριμένα, είναι 255.000.000  ευρώ για την πρωτοβάθμια. Γίνεται ο απολογισμός, όπως είπε τώρα, από την ΚΕΔΚΕ, αλλά το ποσό είναι αρκετά μεγάλο και ήδη έχουν δικαιωθεί και δικαστικά ορισμένοι δήμοι.
    Θα επιχειρηματολογώ μόνο, θα λέω δύο λόγια για τα άρθρα που διαφωνούμε, γιατί υπάρχουν μερικά που συμφωνούμε. Στο άρθρο 2, επιμέρους ρυθμίσεις συμφωνούμε. 
    Στο άρθρο 3 –και επί της αρχής το άνοιξα αυτό το ζήτημα- αυτό που θέλω να πω είναι το εξής. Το θεωρούμε πολύ σοβαρό, επειδή επιχειρηματολόγησαν όλοι και είπαν είναι πολύ καλό αυτό που γίνεται. Λέει, επιχορήγηση της νομαρχίας σε αστικές εταιρείες μη κερδοσκοπικού χαρακτήρα. Ο ένας συνάδελφος είπε για τον ΟΚΑΝΑ, άλλος για το  ΚΕΘΕΑ. 
    Το θέμα που θέτουμε εμείς σήμερα είναι το εξής: Θα υπάρχει ένας κεντρικός σχεδιασμός από την πολιτεία, που να λέει, γι’ αυτό το ζήτημα, να το δημοσιοποίησει αυτό το πρόγραμμα για την αντιμετώπιση των εξαρτησιογόνων ουσιών. Δεν είναι μόνο τι κάνει, το αλκοόλ, είναι πολλά. Έχουμε αυτό το πρόγραμμα, αυτό το σχεδιασμό. Και σ’ αυτό το σχεδιασμό βλέπουμε έτσι να εμπλέκεται η Τοπική Αυτοδιοίκηση, η εκπαιδευτική κοινότητα και δεν ξέρω εγώ τι άλλο. Και σ’ αυτό το σχεδιασμό εμείς λέμε, από άποψη πολιτικής επιλογής, είναι ανάγκη να επιδοτηθούν με γενναίο τρόπο τα στεγνά προγράμματα του ΚΕΘΕΑ. Έχουμε υποχρέωση, ιδιαίτερα εμείς που είμαστε εδώ –μας έχει εμπιστευθεί ο κόσμος και είμαστε εδώ- να δώσουμε βάρος και να πιεστεί η κατάσταση ώστε να χρηματοδοτηθούν αυτά τα προγράμματα γιατί έχουν αποτέλεσμα. Η πλειοψηφία από αυτά τα παιδιά που παρακολουθούν τα προγράμματα, πάνω από 73% δεν έχουν παραβατικότητα. Αυτό δεν είναι ένα μεγάλο ζήτημα; Αλλά βεβαίως εμείς ανησυχούμε γιατί υπάρχουν οι εξελίξεις αυτές στην Ευρωπαϊκή Ένωση που υπάρχει το θέμα της μείωσης της βλάβης. Αυτή η λογική υπάρχει, γι’ αυτό και διαφωνούμε. 
    Στο άρθρο 4 θα πω δύο λόγια, γιατί επί της αρχής ήμουν αναλυτική. Με το προσωπικό εδώ συμφώνησε η ΕΝΑΕ και ήρθε σε συναλλαγή. Θέλει γρήγορα το προσωπικό εκεί. Εμείς λέμε συνολικά ότι πρέπει να  υπάρχει προσωπικό, να εργάζεται, να υπάρχει ενιαία σχέση εργασίας, να υπάρχει πλήρης απασχόληση και δεν μπορεί να συνεχίζεται αυτό το πράγμα. Αυτή είναι η γραμμή, να συνεχίζεται με τους συμβασιούχους όλων των ετών στους δήμους που έχει γίνει αυτό το πράγμα. Έχουμε συμβασιούχους και στις νομαρχίες. Εδώ μιλάμε για προσλήψεις οι οποίες θα έρθουν να επικυρωθούν κάποτε κάποια στιγμή από τον ΑΣΕΠ γιατί δεν μπορούν ναι εγκριθούν σε είκοσι μέρες. Αλλά να θυμόμαστε κάτι, ότι έχει αρχίσει αυτή «τη φάμπρικα» και η Νομαρχιακή Αυτοδιοίκηση με τις συμβάσεις. 
    Και βεβαίως είναι επιλογή, είναι συγκεκριμένη επιλογή, αυτός ο κόσμος να αντικαθίσταται μέσα από το δημόσιο. Θεσμός του κράτους είναι και οι δήμοι, η σταθερή εργασία να αντικαθίσταται από τη μερική απασχόληση. Και για τους  νεοεισερχόμενους στην πορεία ν΄ αρθεί εντελώς η μονιμότητα. 
    Άρθρο 4, στο 2α΄ και στο 2β΄ λέει «οι παραπάνω συνεργασίες να τελούν υπό τον περιορισμό και το σεβασμό της εθνικής και της κοινοτικής νομοθεσίας». Είναι φανερό ότι όποια συνεργασία πλέον γίνεται σε επίπεδο δήμων, σε επίπεδο νομαρχίας, οι πολιτιστικές εκδηλώσεις, τα πάντα, ούτε χαραμάδα δηλαδή, πρέπει να εγκρίνονται και να είναι πάντα στα πλαίσια της πολιτικής της Ευρωπαϊκής Ένωσης, της ευρωπαϊκής ιδέας κλπ. 
    Άρθρο 5, στο ζήτημα με τους δήμους. Εμείς λέμε ότι αυτό το μέτρο που παίρνει αυτήν τη στιγμή η Κυβέρνηση, διευκολύνει και δίνει ανάσα στους δήμους που ιδιαίτερα είναι χρεοκοπημένοι. Έχω και ιδία αντίληψη για ορισμένους. Έπρεπε να γίνει αυτό. Όμως, το πρόβλημα για μας είναι μεγάλο γιατί δεν διευθετείται συνολικά. Θα μου πείτε, τώρα θα μπορούσε η Κυβέρνηση να το διευθετήσει συνολικά για να λύσει το πρόβλημα; 
    ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, παρακαλώ…
    ΕΛΠΙΔΑ ΠΑΝΤΕΛΑΚΗ: Συντομεύω, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Όχι να συντομεύετε, αλλά να τελειώσετε. 
    ΕΛΠΙΔΑ ΠΑΝΤΕΛΑΚΗ: Ήμουν αναλυτική, αλλά νομίζω ότι δεν μπορεί να συνεχιστεί, δηλαδή να δανείζονται τα δικά τους λεφτά. Με άτοκα δάνεια θα μπορούσε ν΄ αντιμετωπιστεί. 
    Στα άρθρα 6 και 7 συμφωνούμε. Στο άρθρο 8 αναφέρθηκα πριν για την αδειοδότηση των δήμων. Στο άρθρο 9 για τη ρύθμιση των θεμάτων των ΟΤΑ νομίζω ότι υπάρχει πρόβλημα με τις παραγράφους 2 και 3. Δηλαδή οι εργολάβοι θα προλαβαίνουν τις επιθυμίες των δημάρχων και θα φτιάνουν κτίσματα σύμφωνα με τις επιθυμίες τους. Νομίζω ότι είναι πολύ φτιαχτό και παρακάμπτεται η διαδικασία τελικά των δημοσίων έργων και ελέγχων σαφέστατα των προδιαγραφών. 
    Το ίδιο ισχύει και με την παράγραφο 3 που επιτρέπεται η εκμίσθωση με δημοπρασία δημοτικών ή κινητών ή ακινήτων. Δηλαδή στην ουσία εκποιείται η περιουσία του κάθε δήμου προκειμένου να μαζέψει χρήματα. 
    ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, αναφερθείτε επιγραμματικά στα άρθρα για τη θέση του κόμματός σας. Σας παρακαλώ! 
      ΕΛΠΙΔΑ ΠΑΝΤΕΛΑΚΗ: Για τα άλλα, για το ζήτημα της επιμόρφωσης των δημοσίων υπαλλήλων και για το πρόγραμμα «ΠΟΛΙΤΕΙΑ», έχω αναφερθεί αναλυτικά στη συζήτηση επί της αρχής και έχω πει γιατί διαφωνούμε. 
      Ευχαριστώ, κύριε Πρόεδρε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, για τη διευκόλυνση και της αυριανής συζήτησης, επειδή υπάρχουν ορισμένες τροπολογίες, οι οποίες αφορούν σε ζητήματα αρμοδιότητας του ΚΕΠ, και μία η οποία αφορά το θέμα της επανεκλογής των νομαρχών -εντάσσονται μέσα στα άρθρα- αν δεν έχετε αντίρρηση –το επιτρέπει ο Κανονισμός αυτό- παρακαλώ πάρα πολύ, αφού τις έχετε, να σας τις αναγνώσω μια στιγμή ως ενσωματούμενες μέσα στα άρθρα τα οποία υπάρχουν. Και καλύτερα να τις συζητήσουμε στη σημερινή συζήτηση, παρά ν’ αποτελέσουν αντικείμενο ξεχωριστής συζήτησης αύριο. Τις ξέρετε. Αν δεν έχετε αντίρρηση, για να μην επιβαρύνεται αύριο η συζήτηση, θα θέλατε...
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ...
      ΕΛΠΙΔΑ ΠΑΝΤΕΛΑΚΗ: Δεν ξέραμε και δεν τοποθετηθήκαμε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν τις ξέρετε; Έχουν μοιρασθεί όλες οι τροπολογίες. Απλώς, σας λέω περί τίνος πρόκειται και σταθμίστε αν το κρίνετε σκόπιμο, για να μην επιβαρύνουμε τη συζήτηση. Αν δεν το κρίνετε, εγώ δεν επιμένω. 
      ΠΡΟΕΔΡΕΥΩΝ (Γεώργιος Σούρλας): Ακούστε πρώτα την πρόταση του Υπουργού και μετά τοποθετηθείτε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η μία είναι η τροπολογία με την οποία καταργείται ο περιορισμός των δύο θητειών για τους νομάρχες. 
      ΓΕΩΡΓΙΟΣ ΝΤΟΛΙΟΣ: Είναι σοβαρό θέμα. Να πάει αύριο. 
      ΠΡΟΕΔΡΕΥΩΝ (Γεώργιος Σούρλας): Υπάρχει επιφύλαξη, κύριε Υπουργέ. 
      Μετά την επιφύλαξη των Κοινοβουλευτικών Εκπροσώπων και των εισηγητών, ιδιαίτερα, ας τα αφήσουμε να συζητηθούν αύριο με τις υπόλοιπες τροπολογίες. 
      Να συνεχίσουμε με τον κ. Κουβέλη ως Κοινοβουλευτικό Εκπρόσωπο του Συνασπισμού. 
      Ορίστε, κ. Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε. 
      Αναφορικά με το άρθρο 1 δεν θα επαναλάβω τα όσα χθες διεξοδικά ανέφερα. Το μόνο που θα υποστηρίξω είναι ότι η Νομαρχιακή Αυτοδιοίκηση, για να μπορεί να επιτελεί το έργο της και να μπορεί ν’ ανταποκρίνεται στις υποχρεώσεις της χρειάζεται αναμφισβήτητα οικονομική ενίσχυση, πολύ δε περισσότερο που οι πόροι αυτοί προέρχονται από τους ίδιους τους πολίτες, από τον ίδιο το λαό. Βεβαίως, γνωρίζω την επιχειρηματολογία της Κυβέρνησης, ότι αυτά τα οποία σήμερα δίδονται είναι περισσότερα από εκείνα που εδίδοντο στο παρελθόν. Θα έλεγα, όμως, κύριε Πρόεδρε, ότι αυτή η διελκυστίνδα μεταξύ του παρόντος και του παρελθόντος, αυτός ο ανταγωνισμός «Τι κάνατε εσείς; Τι κάνουμε εμείς;» νομίζω ότι είναι αναντίστοιχα προς τις ανάγκες αυτής της κοινωνίας και αυτού του κράτους, το οποίο αναμφισβήτητη πρέπει και ν΄ ανασυγκροτηθεί και να εξασφαλίσει τις δομές που χρειάζονται. 
      Το έθεσα και χθες, κύριε Πρόεδρε, και θα επαναλάβω αυτό το οποίο ανέφερα στην επί της αρχής συζήτηση. Μας χρειάζεται ένας νόμος για τη Νομαρχιακή Αυτοδιοίκηση, ο οποίος θα αποτελεί μια προσπάθεια αναβάθμισης του ρόλου επί της ουσίας της Νομαρχιακής Αυτοδιοίκησης. Και ανέφερα –και νομίζω ότι η επανάληψη είναι χρήσιμη- ότι η Νομαρχιακή Αυτοδιοίκηση δεν μπορεί ν’ ανταποκριθεί σε όλα εκείνα τα ζητήματα, στα οποία καλείται ή πρέπει να καλείται να επιτελέσει το έργο της. 
      Και θα έλεγα, κύριε Υφυπουργέ -δεν είμαι επίμονος, αλλά χρειάζεται η επανάληψη- ότι επιτέλους πρέπει να σταματήσει σε αυτόν τον τόπο να υπάρχει ο θεσμός του διορισμένου περιφερειάρχη. Νομίζω ότι θα συμφωνήσουμε ότι είναι μια τροχοπέδη, η οποία εμποδίζει την ορθή λειτουργία της Νομαρχιακής Αυτοδιοίκησης, πολύ δε περισσότερο που είναι  κατατεθειμένη η πρόταση όσο και η διεκδίκηση να περιοριστεί το κράτος σ’ έναν επιτελικό σχεδιασμό, να προωθούν τα Υπουργεία αυτόν τον επιτελικό σχεδιασμό με εξαίρεση δύο ή τρία και όλα τα άλλα να αποτελούν υπόθεση της Τοπικής Αυτοδιοίκησης και του Α΄ και του Β΄ βαθμού.
      Σε ό,τι αφορά –και επιλέγω, κύριε Πρόεδρε, να αναφέρομαι στα άρθρα με τα οποία έχω τις διαφωνίες μου: το άρθρο 3, για άλλη μια φορά θα σας πω ότι δεν χρειάζονται αστικές εταιρείες στην Τοπική Αυτοδιοίκηση για την προώθηση δράσεων που αναφέρονται στην αντιμετώπιση της μάστιγας των ναρκωτικών. Είμαι από εκείνους που θητεύουν στην άποψη, κύριε Υφυπουργέ, ότι οι δράσεις αυτές μπορούν να εντάσσονται στην Τοπική Αυτοδιοίκηση χωρίς την ανάγκη δημιουργίας νέων νομικών προσώπων και, αν θέλετε, στο πλαίσιο κάποιων ιδιαίτερων διευθύνσεων, αξιοποιώντας ακόμα και το υπάρχον προσωπικό το οποίο υπηρετεί και πολλές φορές δεν αξιοποιείται και μένει στην αχρηστία. 
	Στο άρθρο 4, αναφορικά με τις προσλήψεις είναι πάρα πολύ μικρή η προθεσμία που τάσσεται στο ΑΣΕΠ προκειμένου να εγκρίνει τις συγκεκριμένες προκηρύξεις. Το εικοσαήμερο είναι ασφυκτικό, όταν μάλιστα γνωρίζετε πάρα πολύ καλά ότι το ΑΣΕΠ, παρά τις φιλότιμες προσπάθειες των ανθρώπων που το συγκροτούν, δεν μπορεί ν΄ ανταποκριθεί με την αναγκαία ταχύτητα στις υποχρεώσεις του κι έτσι διαμορφώνετε τη δυνατότητα να υπάρχουν προκηρύξεις που δε θα έχουν ελεγχθεί από το ΑΣΕΠ και θα υπάρχει το τεκμήριο δια της σιωπής της έγκρισης αυτών των προκηρύξεων.
	Επίσης, έχω σφοδρή την αντίθεση αναφορικά με τους πίνακες κατάταξης των υποψηφίων που αποστέλλονται στο ΑΣΕΠ και μάλιστα με την προσθήκη στη συγκεκριμένη διάταξη ότι η πρόσληψη του προσωπικού μπορεί να γίνεται αμέσως μετά την κατάρτιση των πινάκων κατάταξης των υποψηφίων και πριν από τον αυτεπάγγελτο ή τον κατ’ ένσταση έλεγχο. 
	Γνωρίζω το επιχείρημά σας, το οποίο όμως είναι αβάσιμο: «Τι θα κάνουμε με τις μεγάλες καθυστερήσεις»; Θα σας έλεγα: Επειδή από όλες τις πλευρές εντοπίζεται το μεγάλο πρόβλημα που αντιμετωπίζουν ο Α΄ και ο Β΄ βαθμός Τοπικής Αυτοδιοίκησης, να υπάρχει ειδική προθεσμία για το ΑΣΕΠ προκειμένου να αποφαίνεται εγκαίρως, έτσι ώστε να μην υπάρχουν οι καθυστερήσεις οι οποίες σημειώθηκαν από πάρα πολλές πλευρές και από πολλούς συναδέλφους που ανέφεραν ότι χρειάστηκαν και τέσσερα, ακόμη και πέντε χρόνια για να ολοκληρωθεί η διαδικασία μέσα από το ΑΣΕΠ. Αυτό είναι ακριβές, αλλά εδώ νομοθετούμε και έχουμε τη δυνατότητα να τάξουμε συγκεκριμένη κατά προτεραιότητα προθεσμία στο ΑΣΕΠ για τα ζητήματα που αφορούν σε προσλήψεις των Οργανισμών Τοπικής Αυτοδιοίκησης. 
	Επίσης, σε καμία περίπτωση δε θέλω να υποστηρίξω μ’ αυτό που λέω ότι απαξιώνω γενικά την αντικειμενικότητα των εκπροσώπων της Τοπικής Αυτοδιοίκησης. Βεβαίως υπήρξαν νοσηρά φαινόμενα σε κάποιες περιπτώσεις, αλλά υπήρξαν και συμπεριφορές εξαίρετες, αδιάβλητες και αντικειμενικότατες από πάρα πολλούς δημάρχους ή και νομάρχες. 
	Αυτό το λέω, κύριε Υφυπουργέ, γιατί πλανάται μία γενική διάθεση απαξίωσης των εκπροσώπων της Τοπικής Αυτοδιοίκησης και αντιλαμβάνεστε πόσο εύκολο είναι αυτή η απαξίωση να μεγεθυνθεί και να ευτελιστούν στην κρίση του Έλληνα πολίτη ο πολύ σημαντικός Α΄ βαθμός της Τοπικής Αυτοδιοίκησης, αλλά και ο Β΄ της Νομαρχιακής Αυτοδιοίκησης.
	Επομένως εγώ σας καλώ να αποσύρετε τη διάταξη του άρθρου 4 στο σύνολό της και να διαμορφώσετε μία άλλη ρύθμιση με τον τρόπο που σας είπα, δηλαδή κατά προτεραιότητα το ΑΣΕΠ να αποφαίνεται για τα ζητήματα που έχουν σχέση με τις προσλήψεις στη Νομαρχιακή Αυτοδιοίκηση.
	Σ’ ό,τι αφορά το άρθρο 5, ακούσατε και χθες την αντίρρησή μου. Δεν μπορώ να καταλάβω ποια ακίνητα που δε χρησιμοποιούνται κρύβονται πίσω από τη ρύθμιση και η μη χρησιμοποίησή τους θα προκύπτει από το τεκμήριο της μη ηλεκτροδότησής τους για να εξαιρούνται από τα τέλη καθαριότητας. Φοβάμαι ότι πρόκειται για κάποια μεγάλα ακίνητα. Έχω τη βεβαιότητα ότι ένα ακίνητο -και μάλιστα μεγάλο- και όταν ακόμη δεν χρησιμοποιείται ρυπαίνει, πολύ δε περισσότερο όταν η μη χρησιμοποίησή του έχει σχέση και με άλλες επιλογές των ιδιοκτητών. 
	Σ’ ό,τι αφορά το άρθρο 8, θα επαναλάβω τη μελαγχολική σκέψη ότι γίνονται ρυθμίσεις κατά καιρούς, προκειμένου να γίνονται αναδιαπραγματεύσεις και κεφαλαιοποιήσεις παλαιών δανείων των ΟΤΑ. Αντιλαμβάνομαι τις δυσκολίες που αντιμετωπίζουν και το Υπουργείο και κάποιοι Οργανισμοί, αλλά το λέω αυτό για να αναδείξω την ανάγκη ότι τα ζητήματα της οικονομικής αυτοτέλειας των ΟΤΑ πρέπει να αντιμετωπιστούν μ’ ένα συνολικότερο τρόπο.
	Επίσης, έχω τις αντιρρήσεις μου για το άρθρο 9, όπως διεξοδικά τις ανέφερα και στη Διαρκή Επιτροπή.
    Έρχομαι τώρα στο θέμα του άρθρου 16 για να σας πω για άλλη μια φορά ότι μέσα από τη μισθολογική ρύθμιση ουσιαστικά επιχειρείται η βαθμολογική ρύθμιση και εν τέλει η ανατροπή της εκπαιδευτικής διαβάθμισης που υπάρχει. Εγώ διαφωνώ με τη ρύθμιση αυτή. Όμως αν επιμένετε να την κάνετε, τότε γιατί έχετε εξαιρέσει τους τεχνικούς που είναι στην κατηγορία ΔΕ και είναι οι τεχνικοί εργοδηγοί, οι οποίοι είναι εξαιρετικά έμπειροι και εξαιρετικά αποτελεσματικοί. Σας είπα ότι εγώ διαφωνώ με τη ρύθμιση του άρθρου 16. Αλλά αφού την κάνετε γιατί δεν συμπεριλαμβάνετε και αυτήν την κατηγορία των εργαζομένων. 
    Έχω ολοκληρώσει, κύριε Πρόεδρε. Τα θέματα των τροπολογιών θα τα συζητήσουμε απ’ ό,τι κατάλαβα αύριο. 
     ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Κουβέλη.
     Έχω την τιμή να ανακοινώσω στο Σώμα ότι ο Πρωθυπουργός και Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Παιδείας και Θρησκευμάτων, Περιβάλλοντος, Χωροταξίας και Δημοσίων Έργων και Δημόσιας Τάξης, καθώς και η Αναπληρωτής Υπουργός Πολιτισμού και ο Υφυπουργός Πολιτισμού, κατέθεσαν σχέδιο νόμου «Κύρωση της Ευρωπαϊκής Σύμβασης για την προστασία της αρχαιολογικής κληρονομιάς» (αναθεωρημένη). 
     Παραπέμπεται στην αρμόδια Διαρκή Επιτροπή.
     Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, η Κυβέρνησή μας από την ημέρα ανάληψης της εξουσίας ξεκαθάρισε με τον πιο σαφή και απόλυτο τρόπο την πίστη της στο θεσμό της Νομαρχιακής Αυτοδιοίκησης και την αμέριστη στήριξή του. Το έπραξε αυτό διευκρινίζοντας και δεσμευόμενη ότι για μας ο Β΄ βαθμός αυτοδιοίκησης που επιβάλλει το Σύνταγμα είναι η Νομαρχιακή Αυτοδιοίκηση. Αυτή είναι και η απάντησή μας στα νεφελώδη, απροσδιόριστα, ακαταλαβίστικα και το σημαντικότερο επικίνδυνα σχέδια αναδιάρθρωσης του αυτοδιοικητικού χάρτη της χώρας που έχουν δει -ευτυχώς όχι βέβαια τώρα τελευταία- το φως της δημοσιότητας από πλευράς Αρχηγού της Αξιωματικής Αντιπολίτευσης και διάφορων στελεχών του. 
     Κύριε συνάδελφε, το να λες ότι πιστεύεις σε κάτι και το στηρίζεις χωρίς συγχρόνως να εφαρμόζεις τα απαραίτητα πρακτικά εκείνα μέτρα οικονομικής ενίσχυσης και θεσμικής θωράκισης είναι ή υπεκφυγή ή παραπλάνηση ή αδυναμία. Έννοιες που εμάς, όπως αποδεικνύουμε, δεν μας αφορούν, δεν μας αγγίζουν. Γιατί σε λίγο χρόνο κάναμε πάρα πολλά και σημαντικά για τη Νομαρχιακή Αυτοδιοίκηση. 
     Αρχίζει η σύνταξη του κώδικα νομαρχιακής αυτοδιοίκησης. 
     Συστήθηκε θέση μετακλητού γραμματέα στις νομαρχιακές αυτοδιοικήσεις. 
     Ανασυστάθηκαν οι νομαρχιακές επιτροπές. 
     Θεσμοθετήθηκαν οι αντινομάρχες. 
     Θεσμοθετήθηκε η δυνατότητα παρέμβασης της ΕΝΑΕ ενώπιον των δικαστικών αρχών της χώρας και με αυτόν τον τρόπο διασφαλίζεται καλύτερα η προάσπιση των συμφερόντων των ασθενέστερων νομαρχιακών αυτοδιοικήσεων. 
     Απαλλάχθηκαν από προσαυξήσεις και άλλες πρόσθετες επιβαρύνσεις οι οφειλές των νομαρχιακών αυτοδιοικήσεων και νομαρχιακών επιχειρήσεων προς το δημόσιο και το ΙΚΑ περιοριζόμενες στο ποσό της κύριας οφειλής. 
     Τακτοποιήθηκαν και άλλες ληξιπρόθεσμες οφειλές με ευνοϊκούς όρους δανεισμού προς το Ταμείο Παρακαταθηκών και Δανείων. 
     Διεγράφησαν μετά από τόσα χρόνια τα χρέη που προέρχονταν από οφειλές των πρώην νομαρχιακών ταμείων. 
     Νομιμοποιήθηκαν δαπάνες οι οποίες πληρώθηκαν μέχρι 31/12/2003 σε βάρος προϋπολογισμών, με προϋποθέσεις βέβαια, χωρίς να εξαιρούνται οι δαπάνες που κρίθηκαν παράνομες με τελεσίδικες δικαστικές αποφάσεις ή γι’ αυτές που είχαν επιβληθεί πειθαρχικές κυρώσεις. 
     Πέρυσι στην πρώτη χρονιά της Κυβέρνησης της Νέας Δημοκρατίας, κληθήκαμε να εφαρμόσουμε έναν προβληματικό προϋπολογισμό. Οι ΚΑΠ προέβλεπαν 460.000.000  ευρώ. Ο προϋπολογισμός εκτελέστηκε και επιπλέον δόθηκαν 40.000.000  ευρώ και έτσι δόθηκαν 500.000.000  ευρώ. 
     Φέτος, στο διάστημα Ιανουαρίου - Μαΐου καταβλήθηκε ήδη το ποσό των 198.000.000  ευρώ και 7.000.000  ευρώ προκειμένου να καλυφθούν οι αμοιβές πεντακοσίων πενήντα επτά ατόμων που ασχολούνται με την έκδοση των αδειών εργασίας των αλλοδαπών. 
    Παρ’ όλα αυτά που έγιναν όμως, πολύ σύντομα διαπιστώσαμε ότι το οικονομικό αδιέξοδο, στο οποίο είχαν οδηγηθεί οι νομαρχίες, αντί να μικραίνει μεγάλωνε. Και αυτό, εξαιτίας των προνοιακών επιδομάτων. Το 2000 ήταν το 49%, το 2001 το 63%, το 2002 το 74%, το 2003 το 76% και το 2004 το 79%. Εξελίχθηκαν, έτσι, τα προνοιακά επιδόματα σε άγχος για τη Νομαρχιακή Αυτοδιοίκηση, η οποία παρ’ ότι δεν έφερε καμία ευθύνη για τα συμβαίνοντα, παρατηρούσε τους πόρους της να εξανεμίζονται μέσα από ένα σύστημα, στου οποίου τη διαδικασία στησίματος του συστήματος και λειτουργίας του συστήματος δεν συμμετείχε. Παρατηρούσε απλώς να καταρρέει.
    Αποτέλεσμα αυτής της υπέρμετρης επιβάρυνσης ήταν οι πόροι των νομαρχιακών αυτοδιοικήσεων, αυτοί που απέμεναν, να μην επαρκούν όχι μόνο για επενδύσεις, αλλά ούτε καν για τη στοιχειώδη συντήρηση του οδικού δικτύου. Σε μερικές δε περιπτώσεις υπήρχαν νομαρχίες που το 83% των ΚΑΠ πήγαιναν στα προνοιακά επιδόματα και δεν μπορούσαν να καλύψουν τις λειτουργικές τους ανάγκες. Από τα 500.000.000  ευρώ που δόθηκαν το 2004, 104.000.000  πήγαν σε λειτουργικές δαπάνες, τα υπόλοιπα σε προνοιακά επιδόματα και απέμειναν 6.000.000 ευρώ για όλη την Ελλάδα. Η στρέβλωση αυτή όμως ισοδυναμούσε και με παράβαση του άρθρου 102, παράγραφος 5, του Συντάγματος, το οποίο επιτάσσει την εξασφάλιση στην αυτοδιοίκηση της οικονομικής αυτοτέλειας, που είναι αναγκαία για την άσκηση των αρμοδιοτήτων. Ο πολυδιαφημισμένος αναπτυξιακός πόρος ουδέποτε θεσμοθετήθηκε. Δόθηκαν κάποια στιγμή μισά χρήματα από αυτά που είχαν υποσχεθεί ότι θα θεσμοθετήσουν, στο δε προϋπολογισμό του 2004 ούτε ένα ευρώ δεν ήταν γραμμένο για να δοθεί γι’ αυτήν τη δουλειά.
    Για τους παραπάνω λόγους η απαλλαγή της Νομαρχιακής Αυτοδιοίκησης από το βρόγχο των προνοιακών επιδομάτων ήταν και επείγουσα και επιτακτική. Και αυτό το σχέδιο νόμου έρχεται να καλύψει ακριβώς αυτήν την ανάγκη. Αποδίδουμε μ’ αυτόν τον τρόπο δικαιοσύνη, γιατί η καταβολή των προνοιακών επιδομάτων αποτελεί στην ουσία άσκηση κρατικής αρμοδιότητας, που δεν έπρεπε βεβαίως να τη φέρει στους ώμους της η Νομαρχιακή Αυτοδιοίκηση. 
    Για πρώτη φορά από τη σύσταση του θεσμού της Νομαρχιακής Αυτοδιοίκησης οι νομαρχίες της χώρας αποκτούν σταθερούς και θεσμοθετημένους πόρους για την κάλυψη των λειτουργικών τους εξόδων, ώστε να καλύπτουν αυτά, για τις αναπτυξιακές τους δραστηριότητες και για το οδικό δίκτυο που έχουν στην ευθύνη τους. Το 1% του ΦΠΑ διοχετεύεται για τα λειτουργικά και σύμφωνα με στοιχεία του 2004 υπερκαλύπτει και τον οποιοδήποτε πληθωρισμό, το άλλο 1% του ΦΠΑ πηγαίνει για αναπτυξιακά έργα και το 10% από τα τέλη κυκλοφορίας διατίθεται αποκλειστικά για την κάλυψη δαπανών που αφορούν τη βελτίωση, συντήρηση και αποκατάσταση του οδικού δικτύου των νομαρχιακών αυτοδιοικήσεων, που σε όλη τη χώρα έχει το κακό του χάλι. Προκειμένου μάλιστα να αποτραπεί το ενδεχόμενο μείωσης των συνολικών εξόδων, παρ’ ότι πρόκειται για τους πλέον δυναμικούς πόρους, γίνεται πρόνοια με το σχέδιο νόμου, ώστε να αναπληρώνονται αυτοί είτε με αύξηση του ποσοστού απόδοσής τους είτε από άλλες πηγές.
    Η κατανομή των πόρων –αναφέρθηκαν πολλά γι’ αυτό- γίνεται μετά από συζήτηση με διαβούλευση, όπως κάθε απόφασή μας από τη στιγμή που αναλάβαμε τη διακυβέρνηση της χώρας. Έγιναν εξαντλητικές συζητήσεις και διαβουλεύσεις και με την ΚΕΔΚΕ και με την ΕΝΑΕ.
    Ειδικότερα τώρα θα έρθω σε αυτό που είπε ο εισηγητής της Αξιωματικής Αντιπολίτευσης Όσον αφορά στα κριτήρια με τα οποία θα κατανεμηθούν οι επενδυτικές δαπάνες, ισχυρίζεται ότι οι περιβαλλοντικές συνθήκες, ή το μήκος και το βατό του οδικού δικτύου δεν θα έπρεπε να περιλαμβάνεται σε αυτά, στην περίπτωση των αποχιονισμών, για παράδειγμα. Μα, οι δρόμοι χαλάνε πολύ περισσότερο σε συνθήκες παγωνιάς το χειμώνα και ζέστης το καλοκαίρι. Την ίδια επιβάρυνση, την ίδια φθορά, έχει ένας δρόμος ο οποίος είναι στην Κατάρα, την ίδια έχει όταν είναι σε κάποιο κάμπο; Με αυτά τα κριτήρια, τα οποία θα συζητηθούν και θα συμφωνήσουμε με την ΕΝΑΕ, θα γίνει η κατανομή αυτών των πόρων για τη Νομαρχιακή Αυτοδιοίκηση.
    Εξάλλου, κατανομές πόρων, κύριοι συνάδελφοι, κάναμε όλους αυτούς τους δεκαπέντε μήνες. Υπήρξε διαμαρτυρία για άδικη κατανομή; Η μόνη διαμαρτυρία που υπήρξε, ήταν από τα μεγάλα αστικά κέντρα, τα οποία διαμαρτυρήθηκαν, γιατί δώσαμε περισσότερο βάρος στην περιφέρεια.
    Ικανοποιήσαμε, ακόμα, το αίτημα της Νομαρχιακής Αυτοδιοίκησης για την απευθείας είσπραξη του τέλους αδείας οχημάτων.
    Θα σταθώ για λίγο στο ΑΣΕΠ, κύριε Κοινοβουλευτικέ Εκπρόσωπε του Συνασπισμού. Αίτημά μου ως  Βουλευτής της Μαγνησίας εδώ και τέσσερα χρόνια, ήταν να αποκτήσει η Νομαρχιακή Αυτοδιοίκηση επόπτες υγείας και κτηνιάτρους. Είναι μπλοκαρισμένη η αγορά, λόγω του ότι δεν γίνονται έλεγχοι στα καταστήματα υγειονομικού ενδιαφέροντος, δεν γίνονται έλεγχοι στα εισαγόμενα κρέατα και το ΑΣΕΠ αδυνατούσε και αδυνατεί να τακτοποιήσει τέτοιες ανάγκες σε εύλογο χρονικό διάστημα. 
    Το ΑΣΕΠ είναι ανεξάρτητη διοικητική αρχή. Και να γράφαμε εδώ μέσα ότι κατά προτεραιότητα μπαίνει η Τοπική ή Νομαρχιακή Αυτοδιοίκηση, αυτό θα το αγνοούσε. Δεν έχει καμία υποχρέωση να λειτουργήσει, διότι είναι ανεξάρτητη διοικητική αρχή. 
    Η διαδικασία του ΑΣΕΠ, τα κριτήρια και οι ενστάσεις, όλα αυτά κατοχυρώνουν τη διαδικασία πρόσληψης. Εξάλλου, οι νομαρχιακές αυτοδιοικήσεις δεν είναι κυβερνητικές. Οι νομάρχες δεν έχουν εκλεγεί με τη σημαία της κυβερνητικής παράταξης. Εμπιστευόμαστε ότι η Νομαρχιακή Αυτοδιοίκηση με το νόμο που υπάρχει του ΑΣΕΠ, θα ενεργήσει πιο γρήγορα για να μπορέσει να καλύψει βασικές της ανάγκες. 
    Ρυθμίζεται αναδρομικά η αμοιβή των αντινομαρχών. Ξέρετε ότι παρανόμως ορισμένοι έπαιρναν το 16% και άλλοι έπαιρναν το 50% των εξόδων παράστασης του νομάρχη, στηριζόμενοι σε μια εγκύκλιο διευθύντριας του Υπουργείου Εσωτερικών επί τόσα χρόνια και διατρέχουν τον κίνδυνο του καταλογισμού οι νομάρχες;
    Νομίζω, κυρίες και κύριοι συνάδελφοι, ότι με αυτά τα λίγα που ανέφερα λόγω έλλειψης χρόνου, ουδείς, έστω και μη καλόπιστος, μπορεί να αμφισβητήσει ότι έγιναν πάρα πολλά σε λίγο χρόνο. Αποδείξαμε και αποδεικνύουμε καθημερινά ότι στηρίζουμε το θεσμό της Νομαρχιακής Αυτοδιοίκησης, γιατί τον θεωρούμε χρήσιμο για τη χώρα και τον Έλληνα πολίτη. 
    Όμως, σημαντικές ρυθμίσεις γίνονται και για την Τοπική Αυτοδιοίκηση. Η ρύθμιση των χρεών από τέλη παρεπιδημούντων, από τους φόρους για τα εστιατόρια, η δυνατότητα για τη χρηματοδοτική μίσθωση στις δημοπρασίες εκποίησης των ακινήτων, η θεσμοθέτηση του τρόπου με τον οποίο μπορούν να αξιοποιήσουν τα ακίνητά τους οι ΟΤΑ, η δυνατότητα της Τοπικής Αυτοδιοίκησης να ρυθμίζει τη σχέση με τις οφειλές των δήμων προς τους συνδέσμους, οι οποίοι παρέχουν υπηρεσίες ανταποδοτικού χαρακτήρα, είναι ιδιαίτερα σημαντική.
    Τελειώνοντας θα πω μόνο δυο λέξεις, απαντώντας σε συναδέλφους που μίλησαν για το «ΘΗΣΕΑ», λέγοντας για τις καθυστερήσεις. Υπήρξε διαβούλευση. Υπήρξαν κατανομές συμφωνημένες με όλα τα συλλογικά όργανα. Υπήρξε προετοιμασία του μηχανογραφικού συστήματος. 
     Υπήρξε επικοινωνία μέσω του διαδικτύου με τους Οργανισμούς Τοπικής Αυτοδιοίκησης. Ήδη σήμερα το πρωί ζήτησα από τη Θεσσαλία τα στοιχεία και έχουν δοθεί μέχρι στιγμής σαράντα δύο άδειες δημοπράτησης από το «ΘΗΣΕΑ». Δηλαδή σε είκοσι πέντε μέρες, σύμφωνα με τις προθεσμίες που υπάρχουν θα υπογραφεί η πρώτη σύμβαση εργολαβίας με το «ΘΗΣΕΑ» και το καταθέτω για τα Πρακτικά.
     (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος καταθέτει για τα Πρακτικά το προαναφερθέν δελτίο Τύπου το οποίο έχει ως εξής:
     (Το προαναφερθέν δελτίο ευρίσκεται στο τεύχος των Πρακτικών της Βουλής)
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Ειπώθηκε ακόμα η ανακρίβεια ότι δεν υπάρχουν τα χρήματα του «ΘΗΣΕΑ». Σας πληροφορώ ότι υπάρχει η ΣΑΕ 555 στην οποία μπαίνουν τα χρήματα από τους κάτω από τη ΣΑΤΑ και από το κεντρικό κράτος το οποίο έχει εξασφαλίσει 125.000.000 ευρώ για το καλάθι του «ΘΗΣΕΑ».
     Μερικοί είπαν ότι οι ρυθμίσεις αυτές, κυρίες και κύριοι συνάδελφοι, είναι επουσιώδεις και κάνουμε εκκλήσεις για οράματα και μεγάλες ιδέες. Με αυτήν τους όμως την τακτική οδήγησαν την Τοπική και τη Νομαρχιακή Αυτοδιοίκηση σε αδιέξοδα. Τη Νομαρχιακή Αυτοδιοίκηση σε οικονομική ασφυξία και επενδυτική απραξία και την Τοπική Αυτοδιοίκηση σε υπερχρέωση και λειτουργική αδυναμία.
     Τα μεγάλα λόγια βγαίνουν από τα χείλη αβίαστα, χωρίς σκέψη. Η επίλυση των προβλημάτων είναι βασανιστικά κοπιαστική. Το όραμα για να αποκτήσει σάρκα και οστά περνά μέσα από τη βάσανο της σκληρής καθημερινότητας την οποία αποφύγατε, κύριοι της Αξιωματική Αντιπολίτευσης.
     Για όλους αυτούς τους παραπάνω λόγους, για να στηρίξουμε και τη Νομαρχιακή και την Τοπική Αυτοδιοίκηση, σας καλώ να στηρίξετε το σχέδιο νόμου.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νάκο. 
     Ο κ. Κουβέλης έχει το λόγο, υποθέτω για μια σύντομη παρέμβαση. 
     ΦΩΤΗΣ ΚΟΥΒΕΛΗΣ: Δεν θα έπαιρνα το λόγο εάν ο κύριος Υπουργός δεν αναφερόταν στο ΑΣΕΠ και στην πρόταση που έκανα υποστηρίζοντας ότι το ενδεχόμενο μιας τέτοιας νομοθετικής ρυθμίσεως, δηλαδή να κρίνει το ΑΣΕΠ κατά προτεραιότητα τις προσλήψεις στην Τοπική Αυτοδιοίκηση, στη Νομαρχιακή Αυτοδιοίκηση εν προκειμένω, θα αποτελούσε στοιχείο προσβολής της ανεξαρτησίας του ΑΣΕΠ.
     Έχω την άποψη, κύριε Υπουργέ, ότι δεν έχετε δίκιο. Η ανεξαρτησία του ΑΣΕΠ βρίσκεται και οριοθετείται στην ανεξαρτησία της κρίσης του για τις επιλογές. Οι αρμοδιότητες και τα διαδικαστικά θέματα …
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Και επί της διαδικασίας. Έχει ανεξαρτησία όχι μόνο επί του τρόπου επιλογής αλλά και επί της διαδικασίας την οποία επιλέγει μόνο του.
     ΦΩΤΗΣ ΚΟΥΒΕΛΗΣ: Αφήστε να πω την άποψή μου. Θα τη συζητήσετε με τους εκλεκτούς συνεργάτες σας. Δεν φιλοδοξώ να σας πείσω, αλλά συζητείστε το για να διαπιστώσετε ότι δεν έχετε δίκιο.
     Με νομοθετική ρύθμιση έχει πάρει τις αρμοδιότητες το ΑΣΕΠ. Επομένως διαδικαστικά ζητήματα και ζητήματα αρμοδιοτήτων δεν αναφέρονται στην ανεξαρτησία του, πολύ δε περισσότερο στον πυρήνα της ανεξαρτησίας του. Δεν θίγεται η ανεξαρτησία του ΑΣΕΠ, εάν με νόμο πούμε ότι κατά προτεραιότητα και εντός προθεσμίας πέντε, έξι, δέκα μηνών, αποφαίνεται για τα ζητήματα επιλογής προσωπικού για τις νομαρχιακές αυτοδιοικήσεις ή για την Τοπική Αυτοδιοίκηση Α΄ βαθμού. Αυτό επειδή ήθελα να καταγράψω την άποψή μου. Σέβομαι τη διαφωνία σας, αλλά δεν συμφωνώ καθόλου με αυτό που είπατε.
     ΠΡΟΕΔΡΕΥΩΝ (Γεώργιος Σούρλας): Πριν πάρει το λόγο ο κ. Καΐσερλης ήθελα να σας ενημερώσω ότι είναι εγγεγραμμένοι για να μιλήσουν ακόμα δεκαέξι συνάδελφοι. 
     Προτείνω να μιλήσουν οι έξι πρώτοι Βουλευτές και οι υπόλοιποι να μιλήσουν αύριο, όπου θα συζητηθούν και οι τροπολογίες.
     Συμφωνείτε κύριοι συνάδελφοι;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε με την παραπάνω πρόταση.
     Ορίστε, κύριε Καΐσερλη, έχετε το λόγο.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, αφού σας ευχαριστήσω, θα ήθελα να διαμαρτυρηθώ έντονα, εντονότατα και θα σας εξηγήσω τους λόγους.
     Ξέρετε, ζήτησα να φύγω από την Επιτροπή Δημόσιας Διοίκησης και Αποκέντρωσης και να πάω στην Επιτροπή Οικονομικών, γιατί στην επιτροπή που ήμουν δεν υπήρχε λόγος παραγωγικός, δεν υπήρχε στόχος. Και σήμερα εξαιτίας του Κανονισμού και όχι λόγω δικής σας ευθύνης, επί τέσσερις ώρες ακούω, αγαπητοί συνάδελφοι, πράγματα που στη Γαλλία, στη Σουηδία, στη Γερμανία τα έχουν ξεπεράσει εδώ και πενήντα χρόνια.
     Μιλάμε για σύγκλιση; Υποχρεωνόμαστε να μιλήσουμε για το ΑΣΕΠ όταν στις χώρες του εξωτερικού δεν υπάρχει ΑΣΕΠ γιατί δεν υπάρχει πρόβλημα πρόσληψης, γιατί οι μονάδες λειτουργούν ανεξάρτητα; Μετριέται το αποτέλεσμα και οι πολίτες ξέρουν αν έγιναν οι προσλήψεις σωστά, αν οι εργαζόμενοι εργάζονται σωστά και αποδίδουν. 
     Συζητάμε για το 2% του ΦΠΑ, όταν ο φόρος εισοδήματος και ο φόρος ακίνητης περιουσίας στη Γαλλία είναι ρυθμισμένοι φόροι από το 1850 και εισπράττονται από τους δήμους της γαλλικής αυτοδιοίκησης. Και μάλιστα λέγονται «γηραιές κυρίες» και δεν τολμά κανένας να τους πειράξει. 
     Όταν η πρόνοια και η κοινωνική αλληλεγγύη στα κράτη της Ευρώπης είναι αποκλειστικής αρμοδιότητας των πολιτών  και της αυτοδιοίκησης, εμείς εδώ χαιρόμαστε γιατί το κράτος πήρε λέει τα προνοιακά επιδόματα και τα πήγε στο Υπουργείο Πρόνοιας επειδή, όπως είπαν οι αγαπητοί συνάδελφοι της Νέας Δημοκρατίας, είναι κατ’ εξοχήν αρμοδιότητα του κράτους.
     Γι’ αυτό, κύριε Πρόεδρε, εκνευρίζομαι, γιατί για τέσσερις ώρες έχασα το χρόνο μου.
     Κυρίες και κύριοι συνάδελφοι, σε μια περίοδο ιδιαίτερα σημαντική, στην οποία όλοι ομολογούν και ιδιαίτερα αυτή η Κυβέρνηση και ο ίδιος ο Πρωθυπουργός ότι απαιτούνται τομές και μεταρρυθμίσεις για να αντιμετωπιστούν τα πολυσύνθετα προβλήματα, σε μια περίοδο που απαιτείται η συναίνεση των δυνάμεων του λαού μας και των εκπροσώπων του, η Νέα Δημοκρατία απαντά με αυταρχισμό στην επιβολή των απόψεών της. Απαντά με απαξίωση και με ευτελισμό των στελεχών μιας ολόκληρης παράταξης που συγκεντρώνει, είτε το θέλουμε είτε όχι, το 45% του ελληνικού λαού. 
     Αυτή όμως η τακτική μπροστά στο νέο και στις τεράστιες απαιτήσεις οδηγεί σε επιλογές πολιτικών του παρελθόντος. Η πολιτική τής σπίλωσης, του αυταρχισμού, της κομματικής εμπάθειας, πολιτικές που κυριάρχησαν  ως στόχοι τα τελευταία χρόνια στο στρατόπεδο της Νέα Δημοκρατίας, είναι οι αιτίες της ιδεολογικής αφυδάτωσης, της άγνοιας των αναγκών και των εξελίξεων, της αδράνειας, της φτώχειας των νομοσχεδίων της Κυβέρνησης.
     Αγαπητοί συνάδελφοι, τέτοιο είναι και το σημερινό σχέδιο νόμου, αφυδατωμένο από ιδέες και πάμπτωχο από προτάσεις. 
     Δεκατέσσερις μήνες τώρα αναρωτιέμαι πού βρίσκονται, έστω και στα λόγια, οι τομές και οι μεταρρυθμίσεις στη Δημόσια Διοίκηση και στην αυτοδιοίκηση. Στις επανειλημμένες γραπτές ερωτήσεις μας για τους στόχους της Κυβέρνησης σ’ αυτόν το νευραλγικό τομέα, πάνω στον οποίο στηρίζεται η ανάπτυξη της χώρας  και οι πολυπόθητες από όλους μας και ιδίως από τη σημερινή Κυβέρνηση επενδύσεις, η απάντηση μετατοπίζει τις ευθύνες στις διάφορες επιτροπές που έχουν συσταθεί, οι δε πράξεις της Κυβέρνησης εστιάζονται αποκλειστικά στην επανίδρυση του σκληρού δεξιού, συγκεντρωτικού κράτους. 
     Αυτή είναι η εξέλιξη; Αυτό είναι το όραμα και η υπόσχεση για ένα κράτος αποτελεσματικό; Για μια κοινωνία με ενεργούς και υπεύθυνους πολίτες; Για συστήματα περιφερειακής και Τοπικής Αυτοδιοίκησης που θα απαντούν στις σύγχρονες ανάγκες και στις ραγδαίες εξελίξεις;
     Με το σημερινό σχέδιο νόμου καθορίζονται οι πόροι της Νομαρχιακής Αυτοδιοίκησης με τις πρακτικές του παρελθόντος σε ποσοστά κλπ., χωρίς να ξέρουμε ποια θα είναι η αποστολή της και ο ρόλος της στην ανάπτυξη.
     Αντιμετωπίζονται τα οικονομικά της Νομαρχιακής Αυτοδιοίκησης ανεξάρτητα από τους πόρους της πρωτοβάθμιας και δεν οριοθετούμε τους ρόλους τους, δεν αποσαφηνίζουμε τις αρμοδιότητές τους. Στην απλή λογική της αποσαφήνισης των ευθυνών διαχείρισης των προνοιακών επιδομάτων και στην ανάγκη επίλυσης ενός χρονίζοντος προβλήματος μεταξύ του Υπουργείου Υγείας και των νομαρχιών με κατ’ εξοχήν αρμοδιότητα της αυτοδιοίκησης, όπως είναι οι υπηρεσίες πρόνοιας και αλληλεγγύης την επιστρέφουμε εξ ολοκλήρου στην κεντρική εξουσία.
     Στις σύγχρονες ανάγκες για διαφάνεια και για συστήματα διακυβέρνησης με την όσο γίνεται μεγαλύτερη συμμετοχή των πολιτών σε αυτά εμείς ενισχύουμε το συγκεντρωτικό σύστημα διακυβέρνησης της αυτοδιοίκησης πολλαπλασιάζοντας τους αντιδημάρχους, τους αντινομάρχες, μάλιστα σε αυτό το νομοσχέδιο βάζουμε κα μετακλητούς πολιτικούς υπαλλήλους. Δεν ακουμπάμε καθόλου την περιφερειακή διοίκηση και φυσικά δεν βλέπουμε την προοπτική του κράτους, τη δομή και την ανάπτυξή της. Ακολουθούμε δυστυχώς, ανεξάρτητα αν και η προηγούμενη κυβέρνηση τα προηγούμενα τέσσερα χρόνια -οφείλω να το πω- έκανε ίσως τα ίδια, τα συνηθισμένα και την πεπατημένη. Υποχωρούμε στις απαιτήσεις και στις κομματικές σκοπιμότητες. Βγάζουμε από τα συρτάρια προτάσεις, σχέδια και νόμους του παρελθόντος, που υπογράφηκαν από τους προηγούμενους, τα φτιασιδώνουμε, όπως για παράδειγμα το πρόγραμμα «ΠΟΛΙΤΕΙΑ» του 2001 για να καλύψουμε τα κενά όχι του χρόνου που είναι αμείλικτος για την Ελλάδα, αλλά της ένδειας και της ασχετοσύνης. 
     Κυρίες και κύριοι συνάδελφοι, αν η Νέα Δημοκρατία διατείνεται και επιμένει ότι είναι το κόμμα του ευρωπαϊκού προσανατολισμού -μάλιστα καυχάται για τον ιδρυτή της- τότε εγώ εύκολα μπορώ να πω –να με συγχωρέσετε- ότι είμαι ο μέγας Ναπολέων. Και επειδή αναγνωρίζω στα στελέχη της Νέας Δημοκρατίας την ικανότητα της ανάγνωσης και της γραφής, διερωτώμαι γιατί τουλάχιστον δεν αντιγράφουν τα συστήματα διοίκησης και αυτοδιοίκησης των κρατών της Ευρώπης; Να συγκλίνουμε έστω και με αυτόν τον τρόπο. 
     Αγαπητοί συνάδελφοι της Νέας Δημοκρατίας, προσωπικά είμαι πεπεισμένος ότι δεν θέλετε να κάνετε και αυτήν την αντιγραφή. Γιατί αυτό που σας πάει δεν είναι η απελευθέρωση των ανθρώπινων δυνάμεων αλλά ο σκληρός προστατευτισμός που οδηγεί στην καθυπόταξη των κοινωνιών και στην αδρανοποίησή τους. 
     Γι’ αυτόν το λόγο καταψηφίζω το σχέδιο νόμου και όλα τα άρθρα του, μηδενός εξαιρουμένου ακόμη και του ακροτελεύτιου. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι από τα άνω δυτικά θεωρία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής, είκοσι δύο μαθητές και μαθήτριες και δεκαπέντε συνοδοί από τα Δημοτικά Σχολεία Μαγουλίτσας και Λαζαρίνας του Νομού Καρδίτσας.
     Η Βουλή τους καλωσορίζει. 
     (Χειροκροτήματα απ’ όλες τις πτέρυγες της Βουλής).
     Η κ. Μερεντίτη Αθανασία έχει το λόγο.
     ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε. 
     Μια και μας ακούνε τα παιδιά από τη Θεσσαλία και επειδή είμαστε εμείς εδώ, να τα καλωσορίσουμε ιδιαίτερα ως Θεσσαλοί Βουλευτές. 
     Κυρίες και κύριοι συνάδελφοι, το νομοσχέδιο που συζητάμε σήμερα είναι ένας έξυπνος τρόπος για να πολλαπλασιαστούν τα προβλήματα της Νομαρχιακής Αυτοδιοίκησης και να συνεχίσουν να μένουν άλυτα. 
     Παρακολούθησα τον κύριο Υπουργό και Υφυπουργό και επιτρέψτε μου έτσι απλά επειδή είπε μια φράση που την επαναλαμβάνει να του την επιστρέψω λέγοντας ότι υπάρχει και καθρέφτης όσον αφορά τη Νομαρχιακή Αυτοδιοίκηση και Τοπική Αυτοδιοίκηση όπως την υπηρετήσατε και την πιστεύατε. Και θα έλεγα ότι εμείς λέμε και το πράττουμε ότι ο καθρέφτης να έχει επίπεδα κάτοπτρα, εσείς όμως συνεχίζεται να έχετε τα παραμορφωτικά και μεταφέρετε το είδωλο αναλόγως πώς θέλετε να βλέπετε τον εαυτό σας. 
     Δεν πρόκειται λοιπόν και σήμερα για ένα νομοσχέδιο ουσιαστικής παρέμβασης και σίγουρα δεν είναι μια γενναία πραγματική και ολοκληρωμένη μεταρρύθμιση. Πρόκειται, αντίθετα, για μια εισβολή των επικοινωνιακών τρικ ακόμα και μέσα στο νομοθετικό έργο, αφού το νομοσχέδιο με διάφορες φραστικές αλχημείες επικαλείται τη λύση προβλημάτων, όπως για παράδειγμα το οικονομικό, ενώ στην πραγματικότητα το περιπλέκει ακόμα περισσότερο.
      Η προώθηση της ανεξαρτησίας της Τοπικής Αυτοδιοίκησης, καθώς και η δημιουργία του Β΄ βαθμού αυτοδιοίκησης είναι επιτεύγματα του ΠΑΣΟΚ. Αντανακλά ευθέως τη δημοκρατική ευαισθησία μας, την εμπιστοσύνη μας στους πολίτες, καθώς και την αταλάντευτη προσήλωσή μας στο στόχο της ισόρροπης ανάπτυξης.
      Η ολοκλήρωση και η εύρυθμη λειτουργία της Τοπικής Αυτοδιοίκησης στην Ελλάδα είναι ασφαλώς ένα μεγάλο έργο και απαιτεί προσπάθειες χρόνων. Δεν γίνεται ούτε εύκολα ούτε άμεσα. Θεσμοί, όπως αυτού του επιπέδου που συζητάμε, απαιτούν πολλά χρόνια ωρίμανσης, ταυτόχρονα με τη σταθερή υποστήριξη και την αρωγή της πολιτείας.
      Αυτή όμως η σταθερή υποστήριξη έχει πάψει να υπάρχει. Η Νέα Δημοκρατία ποτέ δεν πίστεψε στην Τοπική Αυτοδιοίκηση και μόνον όταν κατάλαβε ότι δεν μπορεί να την καταργήσει, όπως πολλές φορές απειλούσατε να κάνετε με τον «ΚΑΠΟΔΙΣΤΡΙΑ» στο παρελθόν, αποφάσισε να ανεχθεί, να συμβιώσει μαζί της, προχωρώντας όμως παράλληλα στην κρυφή υπονόμευσή της.
      Για παράδειγμα, η Κυβέρνηση ισχυρίζεται ότι ρυθμίζει δήθεν με αυτό το νομοσχέδιο θέματα που αφορούν τα οικονομικά της Νομαρχιακής Αυτοδιοίκησης. Στην πραγματικότητα όμως τα διογκώνει. Περίπου 50.000.000 ευρώ το χρόνο αφαιρούνται από τη Νομαρχιακή Αυτοδιοίκηση και έτσι θα λάβει λιγότερα φέτος από πέρσι.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Έχει καταργηθεί αυτό.
      ΑΘΑΝΑΣΙΑ ΜΕΡΕΝΤΙΤΗ: Θα σας πω, κύριε Υπουργέ. Να τελειώσω όμως πρώτα, σας παρακαλώ.
      Η αφαίρεση δύο θεσμοθετημένων πόρων των ΟΤΑ επιτείνει την κατάσταση και από το 1999 γνωρίζουμε ότι η Νομαρχιακή Αυτοδιοίκηση έπαιρνε συνεχώς 10%. Μπορεί κάποια χρήματα –γιατί το ανέφερε αυτό ο κύριος Υπουργός- να καθυστέρησαν, να μην τα έλαβε. Πάντως υπήρχαν πάντοτε στο πρόγραμμα. Φέτος είναι η πρώτη χρονιά που μειώνονται οι πόροι.
      Ουσιαστικά, θέματα πολύ σοβαρά, όπως η συμμετοχή των νομαρχιακών αυτοδιοικήσεων στον προγραμματικό σχεδιασμό για την περιφερειακή ανάπτυξη δεν συζητούνται, δεν προχωρούν και παρακάμπτονται.
      Παράλληλα η Κυβέρνηση διαφημίζει την αποδέσμευση και ελάφρυνση των κεντρικών αυτοτελών πόρων από την επιβάρυνση των προνοιακών επιδομάτων. Το έκανε και σήμερα ο κύριος Υπουργός. Αυτά τα επιδόματα όμως δεν χρηματοδοτούνται από τον προϋπολογισμό, γιατί απ’ ό,τι ξέρουμε δεν υπήρχε ούτε ένα ευρώ στον κεντρικό προϋπολογισμό.
      Άρα οι πόροι περικόπτονται. Ποια, λοιπόν, είναι η πραγματική ελάφρυνση; Και ποια τελικώς η τύχη αυτών των επιδομάτων, εφόσον δεν υπάρχει η αντίστοιχη εγγραφή στον προϋπολογισμό; Ποια είναι η αλλαγή που επιφέρεται στο νομοσχέδιο; Είναι μια αλλαγή κατά τη γνώμη μου σαφώς προς το χειρότερο, που επιτείνει και τη δυσλειτουργία της Νομαρχιακής Αυτοδιοίκησης.
      Και, βεβαίως, θεωρώ δεδομένο ότι οι νομάρχες που πρόσκεινται στην παράταξή σας το 2006 θα κάνουν αντιπολίτευση στην Κυβέρνηση, για να μπορέσουν να διεκδικήσουν ξανά την ψήφο των πολιτών. Αλλά αυτό είναι το λιγότερο.
      Το χειρότερο είναι ότι με αυτό το νομοσχέδιο ουσιαστικά καταργείται η αυτοτέλεια των ΟΤΑ. Το κεντρικό κράτος αποφασίζει σήμερα να δίνει όλες τις εντολές για το πώς θα επενδυθούν οι πόροι, αφαιρώντας κάθε ευελιξία από τη Νομαρχιακή Αυτοδιοίκηση. Πρόκειται φυσικά για κεκαλυμμένο αυταρχισμό, χαρακτηριστικό γνώρισμα της Νέας Δημοκρατίας.
      Από την άλλη πλευρά, επιβαρύνονται με λειτουργικά έξοδα οι ΟΤΑ με τις αποφάσεις της Κυβέρνησης, όπως το αναφέρατε, κύριε Υφυπουργέ, πότε με τη θέσπιση των γενικών γραμματέων των νομαρχιών και πότε με την αύξηση των επιτροπών και των αντινομαρχιών.
      Αυτές οι αποφάσεις φυσικά δεν γίνονται για λόγους βελτίωσης της αποτελεσματικότητας, αλλά για να δημιουργηθούν θέσεις, οι οποίες κατευθύνονται σε στελέχη του κομματικού σας στρατού, αφού ελέγχετε τις περισσότερες νομαρχίες.
    Την ίδια στιγμή δεν υπάρχει καμία μέριμνα για το μέλλον των εργαζομένων στα Κέντρα Εξυπηρέτησης Πολιτών. Παραμένουν απλήρωτοι για μήνες και ταυτόχρονα παραμένουν συμβασιούχοι. Γιατί; Μήπως για να βρείτε τρόπο να προωθήσετε και προς τα ΚΕΠ μέρος των υποστηρικτών της παράταξής σας χωρίς αξιοκρατικές διαδικασίες; Θα μπορούσαμε να κρατήσουμε αυτά που λέμε σήμερα και του χρόνου να δούμε πόσοι τελικά από τους σημερινούς εργαζόμενους στα ΚΕΠ θα συνεχίσουν να εργάζονται; Σε όλα αυτά να προσθέσουμε και τις ρυθμίσεις του νομοσχεδίου για την παράκαμψη του ΑΣΕΠ και στις προσλήψεις της Νομαρχιακής Αυτοδιοίκησης. Το συμπέρασμα για μας είναι ένα: Είναι ένα νομοσχέδιο που εντάσσεται στον ευρύτερο σχεδιασμό σας για την επανίδρυση του σκληρού αυταρχικού κομματικού κράτους και γι’ αυτό το καταψηφίζουμε.
    Ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ο κ. Γεώργιος Βλάχος έχει το λόγο.
    ΓΕΩΡΓΙΟΣ ΒΛΑΧΟΣ: Κυρίες και κύριοι συνάδελφοι, κύριοι Υπουργοί, τα οικονομικά θέματα των νομαρχιακών αυτοδιοικήσεων και η ρύθμιση διοικητικών θεμάτων που συζητιούνται σήμερα στη Βουλή αποτελούν ένα ακόμη άλμα για τον εκσυγχρονισμό της διοίκησης. Η Νέα Δημοκρατία αποδεικνύει έμπρακτα ότι στηρίζει την Τοπική Αυτοδιοίκηση. Κάνουμε ακόμη ένα βήμα για να μπορέσουν οι ΟΤΑ να σταθούν στα πόδια τους και να επιτελέσουν το έργο τους.
    Με την ενίσχυση των ΚΕΠ φέρνουμε άλλη μία τομή στη Δημόσια Διοίκηση. Αποδεικνύουμε ότι σε λίγους μήνες φέραμε σε πέρας μία τεράστια προσπάθεια αναδιοργάνωσης της κρατικής μηχανής. 
    Οι δικοί μας στόχοι είναι:  η εύρυθμη, οικονομική λειτουργία των νομαρχιακών αυτοδιοικήσεων, ο εκσυγχρονισμός του θεσμικού πλαισίου χρηματοδότησης από τους κεντρικούς αυτοτελείς πόρους, η ανάδειξη των ΟΤΑ σε μοχλό ανάπτυξης των τοπικών κοινωνιών, η απαλλαγή από την υπέρμετρη επιβάρυνση, στην οποία είχαν καταδικάσει οι προηγούμενες κυβερνήσεις τις νομαρχίες, η διευκόλυνση των δήμων, ώστε να κλείσουν παλιές οφειλές και να βρουν οικονομικές ανάσες, η διευκόλυνση των νομαρχιών στα θέματα των προσλήψεων, η ενίσχυση των ΚΕΠ. 
    Κυρίες και κύριοι συνάδελφοι, επειδή πολλή κουβέντα έγινε και πριν από λίγο για τα ΚΕΠ, εμείς πιστεύουμε πραγματικά ότι ο θεσμός αυτός πρέπει να ενισχυθεί στην πράξη με πόρους και όχι μόνο με αρμοδιότητες. Το καθοριστικό κριτήριο δεν είναι η μονιμοποίηση ή όχι των εργαζομένων σε αυτά, αφού, όπως γνωρίζουμε, οι προσλήψεις στα ΚΕΠ δεν γίνονται από την κεντρική κυβέρνηση, όποια και αν είναι αυτή, αλλά με μία διαδικασία που όλοι γνωρίζουμε και σίγουρα με πρωτοβουλία των δημάρχων ή των νομαρχιών. Άρα, τα περί απομάκρυνσης των σημερινών εργαζομένων και αντικατάστασή τους με κάποιους  άλλους, μόνο θόρυβο και σύγχυση δημιουργεί και τίποτε άλλο και σίγουρα δεν προσφέρει τίποτα στο πολιτικό μας σύστημα, αν θέλουμε κάτι να προσφέρουμε και εμείς μέσα από την ενασχόλησή μας, μέσα από την κατάθεση του όποιου λόγου έχει κανείς να καταθέσει μέσα σ’ αυτήν την Αίθουσα. 
    Όμως, για να δούμε πού είμαστε σήμερα και πώς πρέπει να προχωρήσουμε, πρέπει κανείς να γυρίσει λίγο πίσω, γιατί ακούστηκαν πολλά από τους συναδέλφους του ΠΑΣΟΚ, που αν τους άκουγε κανείς θα νόμιζε ότι ήρθαν χθες «αμόλυντοι», μη έχοντας καμία ευθύνη για ό,τι έγινε ή δεν έγινε μέχρι χθες και σήμερα καταθέτουν τις απόψεις τους. Είναι χαρακτηριστικό της νοοτροπίας με την οποία αντιμετώπιζε το ΠΑΣΟΚ τις νομαρχιακές αυτοδιοικήσεις. Άκουσα και πριν για τον πολυδιαφημισμένο από τις προηγούμενες κυβερνήσεις αναπτυξιακό πόρο, που στην πραγματικότητα δεν θεσμοθετήθηκε ποτέ, παρά τις συνεχείς πιέσεις της ΕΝΑΕ.
    Προβλέφθηκε μόνο για το 2002 και το 2003 ένα είδος βοηθήματος, το οποίο η τότε κυβέρνηση του ΠΑΣΟΚ υποσχέθηκε ότι θα ανερχόταν περίπου στα 60.000.000 ευρώ για κάθε χρόνο. Τελικά, όμως, το 2003 δεν κατέβαλε στις νομαρχιακές αυτοδιοικήσεις παρά μόνο τα μισά και αυτά ύστερα από έντονες διαμαρτυρίες και πιέσεις της Νομαρχιακής Αυτοδιοίκησης. Επίσης, το 2004 δεν είχε προβεί σε καμία πρόβλεψη στον κρατικό προϋπολογισμό.
    Τώρα μας λέτε ότι μειώνεται. Μειώνεται τι; Αυτό που εσείς δεν δώσατε ποτέ; Αυτό που απλώς ήταν υπόσχεση; Αυτό που τελικά απεδείχθη από τα πράγματα ότι ήταν κοροϊδία; Γυρνάτε στη θεωρία για να συγκρίνετε το παρόν, όπου πραγματικά σήμερα για πρώτη φορά έχουμε αύξηση των δαπανών; 
    Ευτυχώς υπάρχει η ΕΝΑΕ, υπάρχει η ΚΕΔ, υπάρχουν δηλαδή οι φορείς της Τοπικής Αυτοδιοίκησης που αναγνωρίζουν αυτήν την κίνηση, αυτήν την πρωτοβουλία της Κυβέρνησης και την επικροτούν. Αλίμονο εάν η Κυβέρνηση περίμενε να κριθεί από το τι θα πει σήμερα η Αξιωματική Αντιπολίτευση.
    Το ΠΑΣΟΚ είναι αλήθεια ότι φόρτωσε με ευθύνες τους ΟΤΑ, τους φόρτωσε με αρμοδιότητες, όπου κάποια στιγμή και οι δήμαρχοι και οι νομάρχες έχαναν το μέτρημα. Υπήρχε σύγχυση για τι είναι υπεύθυνοι και για τι δεν είναι. Και βέβαια, ενώ ήταν υπεύθυνοι τελικά για πολλά, δεν υπήρχε η ανάλογη χρηματοδότηση για να μπορέσουν να φέρουν σε πέρας την αποστολή τους, δηλαδή να φέρουν σε πέρας αυτές τις αρμοδιότητες.
    Η κυβέρνηση του ΠΑΣΟΚ το έκανε αυτό τότε, γιατί ήθελε τους δημάρχους εξαρτημένους και υποχείρια της κεντρικής διοίκησης. Αποτελούσε για την κυβέρνηση του ΠΑΣΟΚ την εύκολη λύση να μεταβιβάζει ευθύνες και τις αστοχίες της να τις χρεώνει στην Τοπική Αυτοδιοίκηση. Πρώτα έδινε αρμοδιότητες και ποτέ χρήματα. 
    Και δεν φτάνει αυτό, ακούστηκε εδώ σήμερα ότι το 2% από το ΦΠΑ, το 10% από τα τέλη δεν είναι τίποτε. Είναι πολύ λίγο. Το λένε άνθρωποι που δεν έδιναν τίποτε, που έδιναν μόνο αρμοδιότητες, άνθρωποι που χρέωναν την Τοπική Αυτοδιοίκηση Α΄ και Β΄ βαθμού.
    Μας είπατε εδώ ότι ψηφίσατε το νόμο για τη Νομαρχιακή Αυτοδιοίκηση. Αυτό για πόσο καιρό θα σας εξιλεώνει; Πέρασαν από τότε έντεκα χρόνια και εσείς μείνατε εκεί. Γιατί δεν μας λέτε ποια ήταν η συνέχεια; Θυμάστε τι έκανε η Νέα Δημοκρατία τότε και ξεχνάτε τι κάνατε εσείς τα επόμενα χρόνια.
    Όταν οι συσχετισμοί πολιτικών δυνάμεων στη Νομαρχιακή Αυτοδιοίκηση άλλαξαν, τότε σιγά-σιγά αρχίζατε και περιορίζατε αρμοδιότητες και ευθύνες ιδιαίτερα της Νομαρχιακής Αυτοδιοίκησης. Είναι ή δεν είναι αλήθεια αυτό; Όταν στις προηγούμενες νομαρχιακές εκλογές χάθηκε ο συσχετισμός, πήγατε να ελέγξετε μέσα σε μια νύχτα την ΕΝΑΕ, αλλάζοντάς της γραφεία -θυμάμαι τότε- στη Σταδίου από τον τέταρτο στον πέμπτο όροφο. Γιατί; Είχατε ταυτίσει στο μυαλό σας την Τοπική Αυτοδιοίκηση με τη λειτουργία της τότε κυβέρνησης.
    Αυτά πρέπει να καταλάβετε ότι τέλειωσαν. Μπορείτε να μιλάτε σήμερα για μεταρρύθμιση. Μπορείτε να μιλάτε σήμερα για ανασυγκρότηση. Βεβαίως, είμαστε μαζί σας. Θέλουμε, όμως, να ακούσουμε συγκεκριμένες προτάσεις. Να έρθετε εδώ και να μας πείτε τις προτείνετε, γιατί μέσα απ’ αυτές τις σημερινές προτάσεις θα αναδυθεί και η ευθύνη σας για εκείνα που δεν κάνατε επί είκοσι χρόνια.
    Ακούστηκε προηγουμένως από κάποιο συνάδελφο ότι έχασε εδώ τέσσερις ώρες. Μα, ο ελληνικός λαός έχασε είκοσι ολόκληρα χρόνια και εσείς δεν νιώθετε την ανάγκη να ζητήσετε μια συγγνώμη. Έρχεστε σήμερα σαν να μην πέρασε τίποτε ούτε μια στιγμή και συνεχίζετε να λέτε αυτά, που εσείς έπρεπε να έχετε κάνει εδώ και είκοσι χρόνια. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Αυτή είναι η δική σας ευθύνη και μη σας ενοχλεί, συνάδελφοι της Αντιπολίτευσης, όταν σας λέμε τις δικές σας ευθύνες. Μη μας λέτε ότι γυρνάμε στο παρελθόν. Ασφαλώς εκεί θα γυρίσουμε, για να κάνουμε τη σύγκριση. Μη μας λέτε ότι μας δείχνετε το καλύτερο, όταν εμείς αγωνιζόμαστε για το καλό. Θα μας πείτε γιατί δεν κάνατε εσείς αυτό, που για τον ελληνικό λαό τελικά ήταν αυτονόητο. 
    Τελειώνω, κύριε Πρόεδρε. Εμείς στην Αττική, αυτήν τη νοοτροπία που επικράτησε, τη ζήσαμε πάρα πολύ καλά. Ζήσαμε τον κομματικό περιφερειάρχη να μη δέχεται τους δημάρχους, αυτούς που έτυχε να έχουν τη συμπαράσταση της Νέας Δημοκρατίας.
Αυτά ήταν τα κριτήρια για να επιδοτηθούν οι δήμαρχοι, όσο και αν εσείς θέλετε σήμερα εδώ να παρουσιάσετε μια άλλη εικόνα. Για το κατεστραμμένο και ελλιπές οδικό δίκτυο έφταιγαν πάντα οι δήμαρχοι. Φτιάχτηκαν στην Αττική ολυμπιακά έργα, καταστράφηκε το δευτερεύον οδικό δίκτυο και τις ευθύνες γι’ αυτήν την καταστροφή τις είχαν οι άμοιροι δήμαρχοι, οι οποίοι έπρεπε να απολογηθούν στον κόσμο, ενώ ήταν ευθύνη δικιά σας, των δικών σας εργολάβων για τα ολυμπιακά έργα. Φώναζαν οι δήμαρχοι και οι νομάρχες για μια σειρά θεμάτων. Για παράδειγμα, φώναζαν για τα ρέματα. Δεν ήξερε κανείς ποιος έχει να κάνει τι. Άλλος καθόριζε τα ρέματα, άλλος τα καθάριζε τα ρέματα. Και βέβαια κανείς δεν έδινε χρήματα. Και οι πολίτες πνιγόντουσαν. Αυτές ήταν οι δικές σας αρμοδιότητες, αυτή ήταν η δική σας νοοτροπία, όπως σας είπα και νωρίτερα.
      Το ΠΑΣΟΚ, ακολουθώντας τη νοοτροπία της αδιαφορίας απέναντι στις τοπικές κοινωνίες,  προτιμούσε τη δημιουργία μιας συγκεντρωτικής διοίκησης, για να ελέγχει τους πάντες. Σήμερα μπαίνουν τα θεμέλια, έτσι ώστε οι νομαρχίες να σταθούν έχοντας οικονομική ευρωστία. Η Νέα Δημοκρατία, με ευθύνη απέναντι στους πολίτες, παρέχει στον πυρήνα της δημοκρατίας, που είναι οι Οργανισμοί Τοπικής Αυτοδιοίκησης, αυτά που άλλοι για χρόνια στερούσαν. Εμείς θέλουμε ΟΤΑ ισχυρούς, ισότιμους συνομιλητές της κεντρικής διοίκησης, που θα αποτελούν την ατμομηχανή της ανάπτυξης. Και γι’ αυτό ψηφίζουμε το νομοσχέδιο, που έχει φέρει η Κυβέρνηση της Νέας Δημοκρατίας. Είναι η αρχή, για να αλλάξει κάτι στην Αυτοδιοίκηση. 
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κύριε Βλάχο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κύρωση της Συμφωνίας μεταξύ της Ευρωπαϊκής Κοινότητας και της Δημοκρατίας του Αγίου Μαρίνου που προβλέπει μέτρα ισοδύναμα με εκείνα που θεσπίζονται στην οδηγία 2003/48/ΕΚ του Συμβουλίου για τη φορολόγηση των υπό μορφή τόκων εισοδημάτων από αποταμιεύσεις, καθώς και του Μνημονίου Συμφωνίας που τις συνοδεύει, μεταξύ της Ευρωπαϊκής Κοινότητας και των κρατών-μελών της αφ’ ενός και της Δημοκρατίας του Αγίου Μαρίνου αφ’ ετέρου».
      Το λόγο έχει η συνάδελφος κ. Μανωλιά. 
      ΧΡΥΣΑ ΜΑΝΩΛΙΑ: Ευχαριστώ,  κύριε Πρόεδρε. 
      Αγαπητοί συνάδελφοι, ομολογώ ότι άκουσα με ιδιαίτερη έκπληξη τον εισηγητή της Νέας Δημοκρατίας -και όχι μόνο- να κομπορρημονεί και να θριαμβολογεί για την πολιτική της Νέας Δημοκρατίας στα θέματα της Τοπικής Αυτοδιοίκησης, αλλά και για τις ρυθμίσεις του υπό συζήτηση νομοσχεδίου, όταν είναι πασίγνωστη η αρνητική στάση της Νέας Δημοκρατίας σ’ όλα τα μεταρρυθμιστικά βήματα της Αυτοδιοίκησης, αλλά και η ιδεολογική της εμμονή στις αρχές ενός συγκεντρωτικού μοντέλου άσκησης της εξουσίας.
      Ο ελληνικός λαός γνωρίζει τα «έργα και τις ημέρες» της Νέας Δημοκρατίας στο χώρο της Αυτοδιοίκησης. Γνωρίζει ότι η Νέα Δημοκρατία δεν ψήφισε κανένα νόμο για τις αλλαγές στην Τοπική Αυτοδιοίκηση. Και όχι μόνο αυτό, αλλά διεκήρυσσε ότι θα τις καταργήσει, όταν έρθει στην εξουσία. Σήμερα βέβαια, φρονίμως ποιούσα, «σεμνότυφα και ταπεινά» -σε εισαγωγικά- τις αποδέχεται δια της σιωπής. 
      Το ΠΑΣΟΚ είναι το κόμμα των μεταρρυθμίσεων στο χώρο της Τοπικής Αυτοδιοίκησης: περιφέρειες, «ΚΑΠΟΔΙΣΤΡΙΑΣ», αιρετοί νομάρχες, πόροι κλπ.. Είναι ουσιαστικό στοιχείο της ιδεολογίας του ΠΑΣΟΚ η αποκέντρωση, η αυτοδιοίκηση, η λαϊκή συμμετοχή, ο δημοκρατικός προγραμματισμός. Οι θεσμοθετημένοι αυτοτελείς πόροι για την Αυτοδιοίκηση είναι κατάκτηση του ΠΑΣΟΚ. Στην πορεία του χρόνου ασφαλώς και χρειάζονται διορθωτικές παρεμβάσεις.
      Δεν μπορούμε να μην επισημάνουμε ότι η Νέα Δημοκρατία ήταν κατά του νόμου, που καθιέρωσε τη Νομαρχιακή Αυτοδιοίκηση. Αυτή είναι η ιστορική πραγματικότητα και είναι ιδιαίτερα αρνητική για τη Νομαρχιακή Αυτοδιοίκηση. Και τώρα, στο υπό συζήτηση σχέδιο νόμου, δεν φαίνεται να έχει αλλάξει το ενδιαφέρον της για τη Νομαρχιακή Αυτοδιοίκηση, που είναι ανάλογο και με τον αριθμό των άρθρων που περιλαμβάνονται γι’ αυτήν στο νομοσχέδιο, το οποίο τυπικά και ελάχιστα αναφέρεται στη Νομαρχιακή Αυτοδιοίκηση. Κυρίως αναφέρεται σε ζητήματα των ΟΤΑ Α΄ βαθμού και της Δημόσιας Διοίκησης. 
      Από τα τρία κεφάλαια του νομοσχεδίου, μόνο τα τέσσερα άρθρα του πρώτου κεφαλαίου αναφέρονται στις Νομαρχιακές Αυτοδιοικήσεις. Αν συνυπολογίσουμε και την πολυμορφία των τροπολογιών, η Κυβέρνηση φαίνεται να χρησιμοποιεί ως πρόσχημα τη Νομαρχιακή Αυτοδιοίκηση, για να ρυθμίσει -κατά βούληση- ποικίλα νομοθετικά προβλήματα. Και δεν μπορούμε να μην επισημάνουμε ότι η Νέα Δημοκρατία εξαντλεί το ενδιαφέρον της σε μικροπαρεμβάσεις, διευθετήσεις θεμάτων, αλλά και σε ρυθμίσεις για οικονομικές απολαβές στελεχών της, που αναλαμβάνουν θέσεις στο μηχανισμό της Αυτοδιοίκησης, δηλαδή για εξυπηρέτηση συμφερόντων.
      Δεν μπορούμε, αγαπητοί συνάδελφοι και δεν δικαιούμαστε να μην ασκήσουμε κριτική στο παρόν νομοσχέδιο. Τι θα μπορούσαμε να πούμε για την αλχημεία της Κυβέρνησης ως προς τα προνοιακά επιδόματα; Τα αφαιρείτε ως οικονομική υποχρέωση της Νομαρχιακής Αυτοδιοίκησης και θριαμβολογείτε ότι αυξάνονται με τον τρόπο αυτό τα έσοδα της Νομαρχιακής Αυτοδιοίκησης, στην ουσία όμως μόνο κάτι τέτοιο δεν συμβαίνει, αφού ταυτόχρονα αφαιρείτε κομμάτια των ΚΑΠ, που αποτελούσαν έσοδα θεσμικού χαρακτήρα για τη Νομαρχιακή Αυτοδιοίκηση, όπως το 10% του φόρου μεταβίβασης οικοδομών, οικοπέδων και αγροκτημάτων, το 4,5% του τέλους ταξινόμησης επιβατικών αυτοκινήτων, φορτηγών και λεωφορείων που κυκλοφορούν για πρώτη φορά στην Ελλάδα, καθώς και το 100% των τελών διενέργειας τεχνικών ελέγχων οχημάτων. Δηλαδή με το ένα χέρι δίνετε και με το άλλο χέρι τα παίρνετε. 
      Όμως και σ΄ αυτά που απομένουν ως έσοδα της Νομαρχιακής Αυτοδιοίκησης, με το παρόν νομοσχέδιο δημιουργείτε ένα ασφυκτικό πλαίσιο στη διαχείριση των πόρων από τη Νομαρχιακή Αυτοδιοίκηση. Όλα σχεδόν τα κανονίζει το Υπουργείο. Ελάχιστες και προκαθορισμένες είναι οι δυνατότητες που δίνονται στα νομαρχιακά συμβούλια για να χρησιμοποιήσουν τους πόρους, σύμφωνα με τις δικές τους εκτιμήσεις, ανάγκες και προτεραιότητες. 
      Να, λοιπόν και πάλι οφθαλμοφανής ο συγκεντρωτισμός, η κρατικίστικη αντίληψη, αλλά και η έλλειψη εμπιστοσύνης της Νέας Δημοκρατίας προς την Αυτοδιοίκηση. Οφθαλμοφανής, όμως, είναι και η οικονομίστικη λογική που χαρακτηρίζει τις αποφάσεις σας, υποκρύπτοντας σίγουρα πιέσεις στελεχών σας. Δημιουργία και πάλι σωρείας επιτροπών, πρόβλεψη αποζημιώσεων, αμοιβών στελεχών, συνεδριάσεων, κινητά τηλέφωνα κλπ. Καθαρά δεξιά αντίληψη και νοοτροπία!
      Επίσης, δεν μπορώ να μην κάνω αναφορά στη διαδικασία των προσλήψεων, που υιοθετείτε, για την Νομαρχιακή Αυτοδιοίκηση. Με το άρθρο 4 καθιερώνετε και στο χώρο της Νομαρχιακής Αυτοδιοίκησης το σύστημα προσλήψεων που ισχύει στους ΟΤΑ Α΄ βαθμού, παρ’ όλο που η εμπειρία είναι αρνητική, παρ’ όλο που αυτό αποδείχτηκε προβληματικό. Γιατί; Θέλετε να διευρύνετε το πρόβλημα; Μήπως είναι και αυτό μία μεθόδευση για περαιτέρω απαξίωση του ΑΣΕΠ, μετά την πρώτη απαξίωσή του μέσω της συνέντευξης; Και δεν μπορώ να μην επισημάνω εδώ ότι συνεχίζετε να αφήνετε σε εκκρεμότητα τα θέματα του προσωπικού των ΚΕΠ, στα οποία προσθέτετε αρμοδιότητες και δεν χάνετε ευκαιρία να δηλώνετε ότι τα στηρίζετε και πολύ καλά κάνετε. Θα έπρεπε, όμως, αυτή η εκφρασμένη διάθεση στήριξης και ενίσχυσης να συνοδεύεται και με την επίλυση των εκκρεμοτήτων του προσωπικού, που ταλανίζουν τους ενδιαφερόμενους. 
      Με βρίσκει επίσης αντίθετη η απόφαση για κατάργηση της οκταετούς θητείας των νομαρχών. Αυτό το μέτρο θα έπρεπε να επεκταθεί και στους άλλους θεσμούς και όχι να καταργηθεί, γιατί συμβάλλει στην ανανέωση και στην εναλλαγή των στελεχών στους θεσμούς, ανατρέπει κατεστημένα συστήματα, ενθαρρύνει νέους ανθρώπους να ασχοληθούν με τα κοινά, δημιουργεί κινητικότητα και φρεσκάδα στο πρόσωπο της εξουσίας. Αν ληφθεί, λοιπόν, αυτή η απόφαση για την κατάργηση της θητείας, μόνο προσωπικές φιλοδοξίες και επιδιώξεις θα ικανοποιηθούν και σίγουρα θα στερηθεί η Αυτοδιοίκηση ένα πολύ θετικό σύστημα για την ανανέωσή της και για την ουσιαστική ανταπόκρισή της στις ανάγκες του θεσμού. 
      Τέλος, θα ήθελα να επισημάνω την ανάγκη και τη σημασία να συμπεριληφθεί στο νομοσχέδιο, στο άρθρο 3, η πρόβλεψη για τη δυνατότητα της Νομαρχιακής Αυτοδιοίκησης να επιχορηγεί αστικές εταιρείες μη κερδοσκοπικού χαρακτήρα, των οποίων ο σκοπός αναφέρεται στην υποστήριξη και βοήθεια ατόμων με αναπηρία, καθώς και τα σωματεία τους, ένα αίτημα εξάλλου που έχει διατυπωθεί και από την Εθνική Συνομοσπονδία Ατόμων με Ειδικές Ανάγκες.
      Αγαπητοί συνάδελφοι, το γενικό συμπέρασμα και με το συζητούμενο νομοσχέδιο είναι ότι επιβεβαιώνεται περίτρανα για μια ακόμη φορά ότι η Νέα Δημοκρατία δεν έχει όραμα, δεν έχει σχέδιο, δεν έχει συνολική πρόταση για το περιεχόμενο και το ρόλο της Αυτοδιοίκησης. 
     Η Νέα Δημοκρατία είναι ταυτισμένη στη συνείδηση του κόσμου με το συγκεντρωτικό κράτος, με τον ασφυκτικό έλεγχο όλων των θεσμών της Αυτοδιοίκησης, με την αξιοποίηση των καρπών της εξουσίας εκ μέρους των στελεχών της, γι’ αυτό και πάντα ήταν αρνητική σε κάθε μεταρρυθμιστική προσπάθεια στο χώρο της Αυτοδιοίκησης.
     Για όλους αυτούς τους λόγους και το υπό ψήφιση νομοσχέδιο δεν θα μπορούσε να αποτελέσει εξαίρεση. Γι’ αυτό και εμείς το καταψηφίζουμε.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τη συνάδελφο κ. Μανωλιά.
     Το λόγο έχει ο κ. Κουσελάς.
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, άκουσα προσεκτικά τον Υπουργό, ο οποίος κατά την προσφιλή του μέθοδο αφιέρωσε δεκαπέντε, από τα είκοσι πέντε συνολικά λεπτά της ομιλίας του, για να προχωρήσει σε μία ισοπεδωτική κριτική προς την πλευρά του ΠΑΣΟΚ. 
     Και βέβαια εκεί που μίλαγε, μου θύμισε τη λαϊκή παροιμία που λέει «Εκεί που μας χρωστάγανε, μας πήρανε και το βόδι». Ένα κόμμα, όπως είναι η Νέα Δημοκρατία, που καταψήφισε όλες τις θεσμικές μεταρρυθμίσεις, που ψήφισε το ΠΑΣΟΚ για την Τοπική Αυτοδιοίκηση, ένα κόμμα, κύριε Υπουργέ, όπως είναι η Νέα Δημοκρατία, που είχε καταδικάσει την Τοπική Αυτοδιοίκηση τα παλαιότερα χρόνια στο ρόλο του σκουπιδιάρη, δεν νομιμοποιείται να επιχειρεί ισοπεδωτικές τοποθετήσεις για το ΠΑΣΟΚ, το οποίο στην ουσία και δημιούργησε και θεμελίωσε, αλλά και έδωσε ουσιαστικό περιεχόμενο στο ρόλο και στη λειτουργία της Τοπικής Αυτοδιοίκησης.
     Η Κυβέρνηση, κυρίες και κύριοι συνάδελφοι, μας διαβεβαιώνει πως με τις προσθαφαιρέσεις πόρων, που εισηγείται μ’ αυτό το νομοσχέδιο, θα πολλαπλασιαστούν τα έσοδα για την Τοπική Αυτοδιοίκηση. Αυτό βέβαια θα το δούμε στην πράξη, γιατί με τις προσθαφαιρέσεις πολλές φορές εύκολα δεν βγάζει κανείς νόημα. 
     Εκείνο, όμως, που θέλω να πω, είναι ότι καλό είναι για την Αυτοδιοίκηση να προστίθενται και όχι να αφαιρούνται πόροι και στην προκειμένη περίπτωση, πέρα από την πρόσθεση, έχουμε και αφαίρεση πόρων. Όμως, το ζήτημα των πόρων καλό είναι να το δούμε σε σχέση με το διπλό ρόλο, που καλείται να παίξει η Νομαρχιακή Αυτοδιοίκηση: Πρώτον, το ρόλο της σε σχέση με τη σωστή και ολοκληρωμένη εξυπηρέτηση του Έλληνα πολίτη και, δεύτερον, το ρόλο της σχετικά με την περιφερειακή ανάπτυξη της χώρας.
     Βέβαια η ΕΝΑΕ όχι μόνο είναι αντίθετη με την περικοπή τριών από τους πέντε θεσπισμένους ΚΑΠ, αλλά μιλά για κρίση ταυτότητας της Νομαρχιακής Αυτοδιοίκησης που συνθλίβεται ανάμεσα στο μακρύ χέρι της κεντρικής διοίκησης και της περιφέρειας από τη μια πλευρά και της Τοπικής Αυτοδιοίκησης από την άλλη. Μιλά για σοβαρό έλλειμμα στον κοινωνικό και τον αναπτυξιακό της ρόλο. Μιλά για τη σχεδόν ανύπαρκτη, διακοσμητική συμμετοχή της στο σχεδιασμό της ανάπτυξης, όπου όλα ακόμα σχεδιάζονται και αποφασίζονται κεντρικά, υλοποιούμενα από τους διορισμένους γενικούς γραμματείς των περιφερειών, ενώ οι διαχειριστικές αρχές έχουν υποκαταστήσει κάθε εκλεγμένο όργανο δημοκρατικού προγραμματισμού.
     Όσο, κυρίες και κύριοι συνάδελφοι, δεν θεσπίζεται η προγραμματική αρμοδιότητα της Νομαρχιακής Αυτοδιοίκησης για την ανάπτυξη των αντίστοιχων νομών, παραμένουμε στο καθεστώς της ασφυκτικής κηδεμονίας της Νομαρχιακής Αυτοδιοίκησης από τον κεντρικό κρατικό μηχανισμό.
     Έχει σήμερα η Νομαρχιακή Αυτοδιοίκηση αρμοδιότητα να καταρτίσει και να υλοποιήσει ολοκληρωμένο σχέδιο ανάπτυξης για την περιοχή της ευθύνης της με τις κατάλληλες προτεραιότητες και τους κατάλληλους πόρους; Έχει μήπως τη δυνατότητα να ζητήσει για δικά της έργα χρηματοδότηση, όπως το «ΠΡΟΓΡΑΜΜΑ 9», που διεκδικεί η ΕΝΑΕ; Έχει, κύριε Υπουργέ, τα μέσα και τις υποδομές που της αναλογούν για μία σωστή εξυπηρέτηση του πολίτη, όταν οι υπηρεσίες της αποδεδειγμένα χειρίζονται το 65% των υποθέσεων της καθημερινότητας του πολίτη; 
    Έχει μήπως τον καθοριστικό λόγο και ρόλο για τις προτάσεις επενδύσεων, που αφορούν το χώρο ευθύνης της; ‘Η θα προκύπτουν προτάσεις επενδύσεων «φυτευτές» από το κέντρο, όπως, κύριε Υπουργέ, συμβαίνει αυτήν τη στιγμή με το εργοστάσιο εξόρυξης και ηλεκτροπαραγωγής λιγνίτη στο Ακριτοχώρι Μεσσηνίας, χωρίς κανείς να έχει ρωτήσει ούτε τη Νομαρχιακή ούτε την Τοπική Αυτοδιοίκηση για τις ανυπολόγιστες συνέπειες τέτοιων επενδυτικών σχεδίων για τον τόπο, για το περιβάλλον και για τη ζωή μας; 
    Ας μη βιάζονται, λοιπόν, ορισμένοι Βουλευτές της Συμπολίτευσης να συγχαρούν τον εαυτό τους, όσοι δηλαδή περιορίζονται στην κοντόφθαλμη λογική του «Τόσα δώσαμε, τόσα σας πήραμε» ή «Είναι πιο πολλά τα λεφτά, άρα να είσαστε ευχαριστημένοι», χωρίς να εξετάζουν τις απαιτήσεις και τις πραγματικές ανάγκες, που αυτοί οι πόροι σήμερα καλούνται να καλύψουν. 
    Και ερωτώ: Με βάση ποια αναλογιστική μελέτη προτείνει η Κυβέρνηση τη συγκεκριμένη προσθαφαίρεση πόρων από τη Νομαρχιακή Αυτοδιοίκηση; Γιατί κατανέμει αυθαίρετα και ανελαστικά πενήντα-πενήντα τα έσοδα από το ΦΠΑ σε λειτουργικές και αναπτυξιακές δαπάνες της Νομαρχιακής Αυτοδιοίκησης; Γνωρίζει ασφαλώς πως τα 130.000.000 ευρώ –περίπου 1,2 με 1,3 εκατομμύρια ευρώ για κάθε νομαρχία, που προορίζονται για τον αναπτυξιακό της ρόλο- όχι μόνο δεν φθάνουν για τις αναγκαίες παρεμβάσεις μεσαίας κλίμακας για τα έργα που είναι απαραίτητα σε κάθε νομό, όχι μόνον δεν φτάνουν για έργα υποδομής, αλλά συχνότατα δεν φθάνουν ούτε για τη μελέτη ενός μεσαίου έργου. Το πρόβλημα αυτό ιδιαίτερα για νομούς, όπως είναι η Μεσσηνία, που οι ελλείψεις, σε σχέση με τις υποδομές είναι πολύ μεγάλες παίρνει μεγάλες διαστάσεις. 
    Η Κυβέρνηση δυστυχώς, βλέπει τους θεσμούς της Τοπικής Αυτοδιοίκησης σαν θεσμούς «διακονιάρηδες», που αρκεί να τους δώσει ασπιρίνες για να καλύψουν τα στοιχειώδη, ώστε να υπηρετήσει απερίσπαστη την πρακτική της χειραγώγησης και της επιλεκτικής εξυπηρέτησης δήμων, νομών και περιοχών κατά το δοκούν. Και, δυστυχώς, είστε αριστοτέχνες στο να κάνετε κάτι τέτοιο. 
    Μπορούμε να είμαστε πραγματικά ικανοποιημένοι από αυτά τα οποία θεσμοθετούνται, όταν η συνολική δαπάνη της Τοπικής Αυτοδιοίκησης Α΄ και Β΄ βαθμού ανά κάτοικο στη χώρα μας είναι μόλις 350 ευρώ, έναντι του μέσου όρου 2.500 ευρώ σε ευρωπαϊκό επίπεδο και των 10.000 ευρώ στη Δανία, χωρίς να συνυπολογίζουμε τις ποιοτικές διαφορές σε όρους εξυπηρέτησης του πολίτη, αναπτυξιακού σχεδιασμού και υποδομών; 
    Πέρα από τα παραπάνω, αγαπητοί συνάδελφοι και συναδέλφισσες, θέλω να προσθέσω συνοπτικά τις σοβαρές αντιρρήσεις μου στην προτεινόμενη αλλαγή της διαδικασίας προσλήψεων στη Νομαρχιακή Αυτοδιοίκηση. Πιστεύω ότι αν με πρόσχημα την ταχύτητα και την ευελιξία αφαιρούμε συνεχώς αντικείμενα από το ΑΣΕΠ, αντί να το αναβαθμίζουμε και να το ενισχύουμε στο έργο του, ουσιαστικά βάζουμε ταφόπλακα στο ν. 2190 με προφανείς συνέπειες για την αξιοπιστία αυτών των επιλογών. Και αυτό θα το πληρώσετε, κύριε Υπουργέ, πρώτοι εσείς. 
    Να προσθέσω τις αντιρρήσεις μου στις συνεχιζόμενες μεταθέσεις πληρωμής οφειλών -που επιβραβεύουν, ως συνήθως, τους ασυνεπείς ή μεταθέτουν σημαντικότατα βάρη στην επόμενη θητεία των δημοτικών αρχών- στις συνεχείς αναβολές στην εφαρμογή των αυτονόητων για τα parking των κέντρων διασκέδασης, στον αποκλεισμό των μελών συμβουλίων των μικρότερων κοινοτήτων, κάτω από πέντε χιλιάδες κατοίκους, από μια έστω κατ’ αναλογία αποζημίωση για τη συμμετοχή τους στις συνεδριάσεις και στη μη συμμετοχή της ΑΔΕΔΥ, της ΕΝΑΕ και της ΚΕΔΚΕ στην Επιτροπή Παρακολούθησης του Προγράμματος «Πολιτεία». 
    Παρά το γεγονός ότι το υπό συζήτηση σχέδιο νόμου περιέχει και μεμονωμένες θετικές ρυθμίσεις και περιμένουμε αύριο να κάνετε αποδεκτή την τροπολογία που έχει προτείνει η Ομοσπονδία Ατόμων με Ειδικές Ανάγκες, όλα τα παραπάνω και όσα ήδη επεσήμαναν και όλοι οι συνάδελφοι, με οδηγούν στην καταψήφιση του συγκεκριμένου νομοσχεδίου επί της αρχής.
    Σας ευχαριστώ.
    (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βαρβαρίγος.
      Έτσι θα ολοκληρώσουμε και τη σημερινή μας συζήτηση, εκτός και αν ο κύριος Υπουργός, θέλει να κάνει κάποια παρέμβαση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα μετά να κάνω μία παρέμβαση.
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Υπουργέ.
      Ορίστε, κύριε Βαρβαρίγο, έχετε το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      Με το συζητούμενο νομοσχέδιο, γίνεται για ακόμα μία φορά παρέμβαση σε ζητήματα διοίκησης και Αυτοδιοίκησης –έχουμε δει και σε προηγούμενα νομοσχέδια- και βέβαια αυτό δεν δηλώνει πολιτική αδυναμία από την πλευρά της Κυβέρνησης, κατά την άποψή μου, στο να φέρει ένα συγκροτημένο νομοσχέδιο, που θα κάνει μία συνολική ρύθμιση γι΄ αυτά τα ζητήματα, που έρχεται κάθε τόσο αποσπασματικά να τα αντιμετωπίσει. Πιστεύω ακριβώς ότι αυτή είναι η πολιτική της. 
      Αυτό είναι το πλαίσιο θεώρησης της Αυτοδιοίκησης, μία συντηρητική λογική. Είναι μία λογική, η οποία εκφράστηκε διαχρονικά από τη στάση της Νέας Δημοκρατίας στα νομοσχέδια-σταθμούς, τα οποία προώθησε και ψήφισε το ΠΑΣΟΚ. Θυμίζω το ν. 1416/1984 για τους αναπτυξιακούς συνδέσμους, μία προσπάθεια που έγινε τότε για τις συνενώσεις. Επίσης, θυμίζω το ν. 1622 για το δημοκρατικό προγραμματισμό, τη δημιουργία περιφερειών και περιφερειακών συμβουλίων, το ν. 1828/1989 που αφορούσε τους κεντρικούς αυτοτελείς πόρους, το ν. 2218/1994 που αφορούσε τη Νομαρχιακή Αυτοδιοίκηση και τον «ΚΑΠΟΔΙΣΤΡΙΑ». 
      Διαχρονικά η Νέα Δημοκρατία είπε σε όλα «όχι». Αυτές, όμως, ήταν σημαντικές θεσμικές παρεμβάσεις-τομές στην Αυτοδιοίκηση, που έδειχναν τον προσανατολισμό μας. Βεβαίως, υπήρχε και ο αντίθετος προσανατολισμός της Νέας Δημοκρατίας, η οποία εκφράζεται και σήμερα ως Κυβέρνηση με τις επιχειρούμενες ρυθμίσεις, που κάθε φορά φέρνει.
      Ένα άλλο ζήτημα –πριν μπω στο νομοσχέδιο- αφορά την τροπολογία για το «Βασικό Μέτοχο» που υπέβαλε η Κυβέρνηση και που βέβαια πρόκειται για απορρύθμιση του «Βασικού Μετόχου». Ήταν ένα ζήτημα, το οποίο εμείς είχαμε επισημάνει κατά τη διάρκεια της συζήτησης μέσα στη Βουλή. Είχαμε επισημάνει τις αδυναμίες. Είχαμε επισημάνει αυτήν τη ρύθμιση ως αντίθετη με το Κοινοτικό Δίκαιο και δεν μπορούσαμε να παριστάνουμε τους έξυπνους, γιατί δεν μπορούμε να θεωρούμε την Ευρωπαϊκή Ένωση ως κάτι ξένο από εμάς. Είμαστε και εμείς μέσα στην Ευρωπαϊκή Ένωση και δεν μπορούμε να θεωρούμε ότι γίνεται μία παρέμβαση από έξω σ’ εμάς. Είναι λάθος και πιστεύω ότι εθελοτυφλούν όσοι λένε αυτό το πράγμα ή αντιμετωπίζουν έτσι αυτήν την εξέλιξη.  Εμείς το είχαμε επισημάνει. 
      Βέβαια, η Κυβέρνηση είπε τότε ότι επιχειρεί μία ρήξη με τα διαπλεκόμενα και ότι θέλει τη διαφάνεια. Άλλοι, όμως, ήταν οι στόχοι της. Εμείς κάναμε πρόταση τότε. Ήταν η πρόταση του Προέδρου μας Γιώργου Παπανδρέου για τη διαφάνεια, ήταν η πρόταση των οκτώ σημείων και ζητήσαμε να γίνει κουβέντα για το πολιτικό χρήμα, για τη χρηματοδότηση των κομμάτων, για τον έλεγχο των δημοσίων συμβάσεων, του πόθεν έσχες και για τη συγκέντρωση των Μ.Μ.Ε.. Βέβαια, η Κυβέρνηση αρνήθηκε κάτι τέτοιο.
      Πιστεύουμε, όμως, ότι θα δοθεί η ευκαιρία τώρα να συζητήσουμε και να διαμορφώσουμε όλοι ένα πλαίσιο, το οποίο πραγματικά να διασφαλίζει τη διαφάνεια και τα συμφέροντα της κοινωνίας και των πολιτών.
      Κύριοι συνάδελφοι, όσον αφορά τώρα τις ρυθμίσεις για τα οικονομικά, πιστεύω ότι μέσα στο πλαίσιο, το οποίο –όπως είπα- είναι συντηρητικό, αν ψάξει κανείς να δει αν είναι πέντε δραχμές παραπάνω ή παρακάτω, αυτή είναι μία μπακαλίστικη προσέγγιση.
      Πάντως, το ΠΑΣΟΚ …
      ΑΘΑΝΑΣΙΟΣ ΜΠΟΥΡΑΣ: Δεν συμφέρει να την αναφέρετε βέβαια.
      ΔΗΜΗΤΡΙΟΣ ΒΑΡΒΑΡΙΓΟΣ: Με συγχωρείτε, κύριε συνάδελφε, εγώ δεν διέκοψα κανένα.
      Το ΠΑΣΟΚ, από το 1998 έχει θεσπίσει τους κεντρικούς αυτοτελείς πόρους με το ν. 2672. Εμείς βλέπουμε να ξηλώνεται αυτή η θεσμοθέτηση. Βλέπουμε να υπάρχουν πέντε πόροι θεσμοθετημένοι: Τα τέλη κυκλοφορίας είναι το 15%, είναι το 10% του φόρου μεταβίβασης οικοπέδων, οικοδομών και αγροκτημάτων, είναι το τέλος ταξινόμησης 4,5% από τα επιβατικά αυτοκίνητα, το 2% του ΦΠΑ και είναι και το 100% του τέλους τεχνικού ελέγχου οχημάτων.
      Στη συνέχεια, προέκυψε ο αναπτυξιακός πόρος, που δεν θεσμοθετήθηκε μεν, αλλά δινόταν δε, τον οποίο πρέπει να λογαριάσουμε και είναι και ο τελευταίος πόρος που πρόλαβε και θέσπισε το ΠΑΣΟΚ –ο πιο δυναμικός, ο πιο ανεξάρτητος και απολύτως ελεγχόμενος από την Αυτοδιοίκηση- δηλαδή η μεταβίβαση των τελών αδείας κυκλοφορίας νέων οχημάτων και των τελών μεταβίβασης οχημάτων, από τον οποίο η Κυβέρνηση πήρε το μισό με τροπολογία το Δεκέμβριο και το δίνει ξανά τώρα πίσω. Είναι η λογική του Χότζα.
      Αν κάνουμε το λογαριασμό, κύριοι συνάδελφοι, θα δούμε ότι είμαστε «μία η άλλη». Παίρνει η Κυβέρνηση τα επιδόματα, υποτίθεται για να τα διαχειριστεί η ίδια, αλλά παίρνει και τους πόρους που τα χρηματοδοτούσαν. Μειώνει τα τέλη κυκλοφορίας από 15% σε 10%, τον αναπτυξιακό πόρο τον παίρνει πίσω, το 100% των τελών για τον τεχνικό έλεγχο των οχημάτων, το 10% του φόρου μεταβίβασης ακινήτων κλπ.. 
      ΑΘΑΝΑΣΙΟΣ ΜΠΟΥΡΑΣ: Αυτά είναι καινούργια μαθηματικά.
      ΔΗΜΗΤΡΙΟΣ ΒΑΡΒΑΡΙΓΟΣ: Παίρνει, λοιπόν, την αρμοδιότητα, παίρνει και τους πόρους. Δεν βάζει τον αναπτυξιακό πόρο και ο λογαριασμός έρχεται μια η άλλη».
      ΑΘΑΝΑΣΙΟΣ ΜΠΟΥΡΑΣ: Στον κ. Μίχα να τα πείτε αυτά. 
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε συνάδελφε, μια και με διακόπτετε πρέπει να σας απαντήσω. Εγώ τα λέω στον ελληνικό λαό, γιατί εκπρόσωποί του είμαστε εδώ μέσα και από εκείνον θα κριθούμε. 
      Υπάρχει όμως και το πρόβλημα του θεσμού, της Νομαρχιακής Αυτοδιοίκησης, κύριοι συνάδελφοι και οι πόροι που έχει να διαθέσει για την ανάπτυξη της περιφέρειας και της περιοχής του είναι ανεπαρκείς. Και όπως αναφέρει και ο ιδρυτικός νόμος, αυτοί είναι οι λόγοι της παρουσίας του, δηλαδή να αναπτύξει οικονομικά, κοινωνικά, πολιτιστικά την περιφέρειά του. 
      Αλλά με ποιους πόρους θα το κάνει αυτό το πράγμα; Του παίρνουμε  αρμοδιότητες. Του πήραμε τα προνοιακά επιδόματα και αυτό λέμε ότι είναι επίτευγμα, ότι είναι κατόρθωμα. Παράλληλα, παίρνουμε τη δυνατότητα που έχουν οι διευθύνσεις αγροτικής ανάπτυξης να παρέχουν στήριξη στους αγρότες της περιφέρειάς τους. Η Κυβέρνηση εξήγγειλε δημιουργία τοπικών κέντρων αγροτικής ανάπτυξης. Παράλληλοι θεσμοί, κρατικοί θεσμοί. Στηρίζουμε την Τοπική Αυτοδιοίκηση μ΄ αυτόν τον τρόπο; Γιατί δεν δίνουμε περισσότερη στήριξη στη Νομαρχιακή Αυτοδιοίκηση, στις διευθύνσεις αγροτικής ανάπτυξης; 
      Σχετικά με το προσωπικό που έχουν στη Ζάκυνθο, ο Οργανισμός Νομαρχιακής Αυτοδιοίκησης προβλέπει τριάντα οργανικές θέσεις και οι δέκα είναι καλυμμένες. Οι υπόλοιπες είναι κενές και τώρα μας λέτε ότι θα κάνετε τοπικά κέντρα αγροτικής ανάπτυξης. Καλύψτε τις οργανικές θέσεις, λοιπόν, για να μπορέσει να λειτουργήσει, να παράσχει στους αγρότες αυτό  που πρέπει και όχι να δημιουργείτε παράλληλους θεσμούς και να αποδυναμώνετε την Αυτοδιοίκηση. 
      Και δεν είναι μόνο αυτό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα παρακαλέσω για λίγο χρόνο. 
      Τα προβλήματα της περιφέρειας, βέβαια, είναι τεράστια, υπάρχει όμως μια εμπειρία από τη διαχείριση των πακέτων τα τελευταία χρόνια και πιστεύουμε ότι αυτή η εμπειρία θα έπρεπε να ληφθεί υπ΄ όψιν σ΄ έναν καινούργιο νόμο, γιατί όπως και εσείς, έτσι και εμείς και πιστεύω όλα τα κόμματα προβάλλουν, προτείνουν και αναγνωρίζουν την ανάγκη της περιφερειακής ανάπτυξης, αλλά βέβαια χωρίς θεσμικά μέσα και χωρίς οικονομικά μέσα δεν πρόκειται και δεν μπορεί να γίνει αυτή η ανάπτυξη. 
      Έρχομαι στο άρθρο 2, όπου αναφέρονται τα κριτήρια, με τα οποία θα διατεθούν αυτοί οι πόροι. Εκεί μπαίνει ένα «ιδίως», κύριε Υπουργέ και αναφέρονται τα κριτήρια και το «ιδίως» το κρατάτε, ίσως, για τον εαυτό σας. 
      Και θέλω να προτείνω και κάτι άλλο. 
      Στο άρθρο 101 του Συντάγματος που αναφέρεται σε ερμηνευτική δήλωση, λέει ότι, όταν ο κοινός νομοθέτης και η διοίκηση νομοθετούν ή δρα κανονιστικά η διοίκηση, θα πρέπει να λαμβάνονται υπόψη οι ιδιαίτερες συνθήκες  των νησιωτικών περιοχών, γιατί δεν βάζετε και εδώ ένα έβδομο κριτήριο, κάτω από το έκτο, ότι λαμβάνεται υπόψη ο νησιώτικος χαρακτήρας στις χρηματοδοτήσεις; 
      Κάτι άλλο που ήθελα να σχολιάσω –επιτρέψτε μου, κύριε Πρόεδρε- είναι η παρέμβαση που γίνεται στο σύστημα πρόσληψης του προσωπικού στη Νομαρχιακή Αυτοδιοίκηση. Το ξεκινήσατε από το προσωπικό των νοσοκομείων με το νόμο που ψηφίσατε το καλοκαίρι για την Πολυκλινική του Ολυμπιακού Χωριού. Εκεί με μια παρόμοια διάταξη δώσατε τη δυνατότητα σε μία τριμελή επιτροπή..
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το είχατε κάνει εσείς στον πρώτο βαθμό. 
      ΔΗΜΗΤΡΙΟΣ ΒΑΡΒΑΡΙΓΟΣ: Ωραία, κύριε Υπουργέ. Υπήρχε και εκεί. Εσείς εισαγάγατε για πρώτη φορά για την επιλογή του προσωπικού των νοσοκομείων τριμελή επιτροπή, που αποτελείται από τον ΠεΣΥάρχη, από το διοικητή του νοσοκομείου -που είναι δύο πολιτικά πρόσωπα που διορίζει η Κυβέρνηση- και από το διευθυντή της Διοικητικής Υπηρεσίας, για να κάνουν την επιλογή, να ανακοινώνουν τον πίνακα διοριστέων και μετά να γίνεται η κρίση του ΑΣΕΠ. Το ίδιο κάνετε και στη Νομαρχιακή Αυτοδιοίκηση. Και αν υπάρχει διάταξη στην πρωτοβάθμια και λειτούργησε λάθος, καταργήστε την. Μην την επαναλαμβάνετε. Δεν είναι δικαιολογία το ότι «Υπήρχε εκεί, άρα το κάνουμε και εμείς». Διορθώστε τα λάθη. Γι’ αυτό βγήκατε, γι’ αυτό σας ψήφισε ο ελληνικός λαός. 
      Κύριε Πρόεδρε, καταψηφίζω το νομοσχέδιο.
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος για μια σύντομη παρέμβαση.
	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η παρέμβασή μου δεν έχει τόσο σκοπό ν΄ απαντήσει στην κριτική, η οποία δεν έγινε, όσο να επισημάνει ορισμένα θέματα του σχεδίου νόμου, τα οποία αποσιώπησε εντελώς η κριτική της Αξιωματικής Αντιπολίτευσης. Ίσως γιατί θέλησε όσα μεν θετικά είχε το νομοσχέδιο να τ΄ αποσιωπήσει πλήρως και ορισμένα άλλα θέματα να τα διαστρέψει εντελώς. 
	Επαναλαμβάνω, λοιπόν, πως ό,τι και αν πείτε από πλευράς κριτικής, ένα είναι γεγονός. Δέκα ολόκληρα χρόνια η Νομαρχιακή Αυτοδιοίκηση, όταν εσείς τη χειριστήκατε αποκλειστικά ως κυβέρνηση, όχι μόνο δεν είχε πόρους, αλλά κάθε χρόνο έτρεχε η ΕΝΑΕ, με τελευταίο κορυφαίο παράδειγμα το προεκλογικό καλοκαίρι του 2003, έξω από το Μέγαρο Μαξίμου. Θα θυμάσθε την περίφημη σκηνή έξω από το Μέγαρο Μαξίμου με την ΕΝΑΕ να εκλιπαρεί, για να επιβιώσει. Ξαναλέω ότι δεν μπορείτε ποτέ να μέμφεσθε τη σημερινή Κυβέρνηση, όταν ξέρετε πως όταν παρέλαβα τα καθήκοντά μου –και τα Πρακτικά είναι εδώ- η ΕΝΑΕ μου είπε: «Έχουμε τελειώσει ως θεσμός, οι νομαρχίες είναι τελειωμένες». Ποιος είναι εκείνος που ευθύνεται γι΄ αυτήν την κατάσταση; Δεν μας το λέτε. 
      Κύριοι συνάδελφοι, εάν μου λέγατε ότι η ΕΝΑΕ ήταν ένα όργανο, το οποίο πολιτικά -αν και εγώ δεν το κρίνω ποτέ έτσι- πρόσκειται στο χώρο μας, τότε από εκεί και πέρα μπορούσατε να κάνετε και αυτήν την κριτική. Όμως, μη μου πείτε ότι συμβαίνει κάτι τέτοιο. Την απάντηση στην απραξία των δέκα χρόνων, στην απαξίωση της Νομαρχιακής Αυτοδιοίκησης επί δέκα ολόκληρα χρόνια σας, τη δίνει η ίδια η ΕΝΑΕ με τον απολογισμό που έκανε. Το τι κάνουμε εμείς σας το λέει η ίδια η ΕΝΑΕ και στο τακτικό συνέδριό της και στο έκτακτο, που έγινε προχθές στα Χανιά. Διότι επί των ημερών σας έλεγε ότι δεν γινόταν τίποτα και εκλιπαρούσε έξω από το Μέγαρο Μαξίμου, αλλά και στα δύο τελευταία συνέδρια θεωρεί απόλυτα θετικό το βήμα, το οποίο κάνουμε. 
	ΒΑΣΙΛΕΙΟΣ ΚΕΓΚΕΡΟΓΛΟΥ: Το θεωρεί μόνο για τους μισθούς των νομαρχών και των δημάρχων. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η φθηνή αντιπαράθεση αυτού του είδους, εμένα δεν μου πάει. Η πραγματικότητα είναι γνωστή. Θεσμοθετούμε πόρους και μέχρι το 2006 οι καθαροί πόροι θα είναι διπλάσιοι από ό,τι ήταν επί των ημερών σας, δηλαδή μέχρι το 2004. Αυτή είναι μία αλήθεια. 
      Δεύτερον, είναι δεδομένο ότι αυτοί οι πόροι πηγαίνουν προς συγκεκριμένες δραστηριότητες, λειτουργικά, αναπτυξιακά, οδικά. 
      Επίσης, πήραμε πίσω τα προνοιακά, γιατί ήταν πάγιο αίτημα της ΕΝΑΕ και έτσι η ΕΝΑΕ ανακουφίστηκε. Και αυτό το γνωρίζετε. Για ποιο λόγο όλα αυτά τα πράγματα, αφού τα ξέρατε και τα βλέπατε, δεν τα κάνατε; Για ποιο λόγο αφήσατε τη Νομαρχιακή Αυτοδιοίκηση να μαραζώσει; 
      Έρχεται, λοιπόν, η Κυβέρνηση και κάνει αυτό το μεγάλο, καθ’ ημάς, βήμα. Η ΕΝΑΕ μπορεί να το θεωρεί λίγο μικρότερο, αλλά πάντως το θεωρεί θετικό. Έρχεται η Αξιωματική Αντιπολίτευση που κυβέρνησε δέκα χρόνια, που κατάντησε τη Νομαρχιακή Αυτοδιοίκηση, όπως την κατάντησε, κάνει κριτική και καταψηφίζει τις σχετικές διατάξεις! Πιστεύετε σοβαρά ότι απέναντι σε Νομάρχες και εν όψει νομαρχιακών εκλογών το να λέτε αυτά τα πράγματα έχει κάποια αξιοπιστία; Τα λέτε, μάλιστα, όταν εσείς οι ίδιοι, αμέσως μετά τις εκλογές, προαναγγείλατε την κατάργηση της Νομαρχιακής Αυτοδιοίκησης μέσω των υπερνομαρχιών.
      Από την άλλη πλευρά είπατε και κάτι άλλο. Μιλούσατε για «ΚΑΠΟΔΙΣΤΡΙΑ 2». Μιλάγατε, βεβαίως, διότι αυτό κάνατε μία ζωή. Φτιάχνετε θεσμούς, καταρρέουν και μέσα σε λίγο καιρό λέτε: «Άντε να εξαγγείλουμε κάτι άλλο, για να δείξουμε ότι κάτι κάναμε». Φτιάξατε που φτιάξατε τον «ΚΑΠΟΔΙΣΤΡΙΑ» με τόσα προβλήματα, με τέτοιου είδους χωροταξικές ανωμαλίες, που υπήρχαν την εποχή εκείνη και ξέρετε τι δημιούργησαν, αλλά οικονομικά τον απαξιώσατε. Το «ΕΠΤΑ» δεν λειτούργησε. Αντί να κοιτάξετε να κάνετε τότε ως Κυβέρνηση αυτό που κάναμε εμείς, ένα αναπτυξιακό οικονομικό πρόγραμμα για να επιβιώσει ο θεσμός, ψάχνατε για «ΚΑΠΟΔΙΣΤΡΙΑ 2». Εμείς τους δίνουμε χρήματα. Το πρόγραμμα «ΕΠΤΑ» ήταν 1,7 δισεκατομμύρια ευρώ, ενώ εμείς δίνουμε σήμερα 3,5 δισεκατομμύρια ευρώ. Αντί να κοιτάξετε να ενισχύσετε τους Οργανισμούς Τοπικής Αυτοδιοίκησης, ξέρετε πολύ καλά ότι τον καιρό που πηγαίναμε για την ΟΝΕ, υπεξαιρέσατε όλα αυτά τα ποσά, που είναι γνωστά -και τα κατήγγειλε η ΚΕΔΚΕ- και που τα πήρατε από τους Οργανισμούς Τοπικής Αυτοδιοίκησης. Πώς, λοιπόν, να προχωρήσει το «ΕΠΤΑ»; 
      Βεβαίως, επειδή λειτουργείτε με πυροτεχνήματα, θελήσατε να πείτε ότι κάτι θα κάνετε για το μέλλον. Απέτυχε αυτό και άντε να δούμε τι θα γίνει παραπέρα. 
      Κύριοι συνάδελφοι, εμείς δεν έχουμε αυτήν τη λογική. Εμείς στηρίζουμε την Τοπική Αυτοδιοίκηση και γι’ αυτό έχουμε δύο αναπτυξιακά προγράμματα: Το «ΘΗΣΕΑ» και αυτό που καταρτίζεται τώρα για τη Νομαρχιακή Αυτοδιοίκηση. Θα γίνουν και οι δύο κώδικες και θα ξέρει η Αυτοδιοίκηση ποιες αρμοδιότητες έχει, αλλά και τι πόρους έχει για να τις ασκήσει. Γιατί έτσι ταιριάζει να αντιμετωπίζει κανείς την Τοπική Αυτοδιοίκηση.
      Κατά τα λοιπά μου έκανε κάτι άλλο εντύπωση: Ίσως φαίνεται ότι θα ενοχλούσε πολύ την Αξιωματική Αντιπολίτευση να πει κάτι για το πρόγραμμα «ΠΟΛΙΤΕΙΑ», το οποίο βρήκαμε υπό κατάρρευση. Και το ξέρουν οι προκάτοχοί μου ότι ήταν υπό κατάρρευση. Οι δαπάνες δεν μπορούσαν να πληρωθούν. Όλες οι δαπάνες κρίνονταν παράνομες από το Ελεγκτικό Συνέδριο. Για ένα τόσο πολύτιμο πρόγραμμα δεν γινόταν τίποτα. Και έγινε ομόφωνα δεκτό στην παρουσίαση στο Ζάππειο και η κύρωσή του με νόμο γίνεται ακριβώς, για να μπορεί να έχει τη σταθερότητα σε ό,τι αφορά τη χρησιμοποίηση των επτά πυλώνων, πάνω στους οποίους στηρίζεται για το μέλλον. Και θα είναι μια σημαντική βάση, πάνω στην οποία θα στηριχθούμε για τις μεταρρυθμίσεις που πρέπει να ολοκληρωθούν και που γίνονται σταδιακά στο χώρο της Δημόσιας Διοίκησης.
      Επίσης, δεν βρήκατε να πείτε ούτε μία λέξη και γι’ αυτό το θεσμό που η ΑΔΕΔΥ η ίδια το θεώρησε τόσο σημαντικό, ώστε να γίνει η σχετική συνάντηση υπό τον Πρόεδρο της Δημοκρατίας και τον Πρωθυπουργό παρουσία όλων των Κομμάτων. Δηλαδή, για να υπογραφεί η πρώτη συλλογική συμφωνία μεταξύ κράτους και ΑΔΕΔΥ για το τεράστιο θέμα, το οποίο αφορά στην επιμόρφωση των δημοσίων υπαλλήλων. 
      Εσείς φτιάξατε ένα νόμο για συλλογικές διαπραγματεύσεις, που ψηφίσαμε και εμείς, κάναμε μάλιστα και σχετική συνταγματική ρύθμιση, αλλά δεν κατάλαβα γιατί τόσα χρόνια που υπήρχε αυτός ο θεσμός, δεν καταλήξατε ούτε μία φορά σε μια συλλογική διαπραγμάτευση. Υπήρχε σιωπή για τα θέματα αυτά, λες και δεν  υπάρχουν. Λες και αυτοί οι θεσμοί που αφορούν τους δημοσίους υπαλλήλους, την επιμόρφωσή τους, την πορεία τους, την εξέλιξή τους, δεν είναι τίποτα. Αλλά επειδή κρινόμαστε από τον ελληνικό λαό και βεβαίως από όλους εκείνους που τον εκπροσωπούν και εδώ και εκτός Βουλής, αυτό που μας ενδιαφέρει, είναι να κάνουμε καλά τη δουλειά μας.
      Εγώ πιστεύω ότι οι πολιτικοί και οι παρατάξεις είναι περισσότερο αξιόπιστες, όταν η κριτική τους έχει βάση. Γιατί πράγματι κάνουμε λάθη, τα οποία μπορείτε να κριτικάρετε. Και εμείς θα γίνουμε καλύτεροι και εσείς περισσότερο αξιόπιστοι. Αλλά το ν΄ αμφισβητείτε τα αυτονόητα, αυτό δεν συμβάλλει ούτε στην ανύψωση της πολιτικής ζωής ούτε γενικότερα στη συζήτηση που κάνουμε εδώ στο Κοινοβούλιο. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Σγουρίδης είναι εγγεγραμμένος να μιλήσει αύριο, αλλά επειδή θα αναχωρήσει στο εξωτερικό, παρακαλεί αν μπορεί να μιλήσει σήμερα για δύο λεπτά. 
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε. 
      Ορίστε, κύριε Σγουρίδη, έχετε το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Σας ευχαριστώ πολύ. 
      Κύριε Υπουργέ, κλείνοντας τη χθεσινή μου ομιλία, είπα ότι στα μεγάλα ζητήματα τα οποία αφορούν τη χώρα, θα πρέπει να συνεννοηθούμε, όχι να συναινέσουμε. 
      Έτσι επανέρχομαι κατόπιν και των δικών σας συλλογισμών και αυτών που είπατε στο τέλος, για να σας πω ότι υπάρχουν δύο ζητήματα μεγάλα μέσα στο νομοσχέδιο, για τα οποία επιτέλους θα πρέπει να συνεννοηθούμε. 
      Το ένα από αυτά είναι το θέμα του ΑΣΕΠ. Επαναφέρω σ’ αυτήν την Αίθουσα αυτά που ακούγονταν κατά καιρούς: Σωρεία προσλήψεων εκτός ΑΣΕΠ, γι’ αυτό κατηγορούσατε εσείς την κυβέρνηση του ΠΑΣΟΚ. Σήμερα το θεσμό του ΑΣΕΠ είτε με το 30% το οποίο προστίθεται στον κατάλογο των επιτυχόντων και γίνονται συνεντεύξεις είτε με τη διάταξη που περνάτε στο άρθρο 4, ουσιαστικά τον υποδαυλίζετε, τον υποσκάπτετε. 
    Αλλά, όμως, πρέπει επιτέλους να σταματήσουμε σ’ αυτήν την Αίθουσα να χτυπάμε το ΑΣΕΠ και το θεσμό της αξιοκρατίας στην πρόσληψη στο δημόσιο και στον ευρύτερο δημόσιο τομέα. Ακόμα και σήμερα, για την εισαγωγή των παιδιών μας στα πανεπιστήμια, έρχονται στα πολιτικά μας γραφεία και λένε: «Μήπως υπάρχει κάποιο παράθυρο»; Μετά από το 1975-1976, να μην πω από το 1969, που εφαρμόστηκε το σύστημα των ακαδημαϊκών εξετάσεων κατά κύκλους, υπάρχουν ακόμα και σήμερα πολίτες, που πιστεύουν ότι μπορεί να μπει κάποιος στα πανεπιστήμια από το παράθυρο! Φανταστείτε τι γίνεται με το ΑΣΕΠ, όταν ο ένας έρχεται και κατηγορεί τον άλλο, υποδαυλίζει τον άλλο και λέγει ότι μπαίνουν σωρεία από τα παράθυρα. 
    Επιτέλους, θα πρέπει να συνεννοηθούμε σ΄ αυτά τα μεγάλα ζητήματα. Πρέπει να υπάρξει αξιοκρατία και να πούμε ότι ισχύουν απαρέγκλιτα αυτοί οι κανόνες. 
    Το δεύτερο που θέλω να τονίσω και το λέω με πόνο ψυχής, είναι η εξής: Μην παρακάμπτετε το εκπαιδευτικό σύστημα. Μην ανοίγετε πόρτες, ώστε οι ΔΕ να γίνονται ΤΕ. Θα το βρούμε μπροστά μας. Όπως σας είπα και από το Βήμα, έρχονται σήμερα οι ΤΕ και λένε ότι αφού οι ΔΕ μπορούν να γίνουν ΤΕ υπό κάποιες προϋποθέσεις και εμείς οι ΤΕ έχουμε προϋποθέσεις να γίνουμε ΠΕ. Στην ουσία, δηλαδή, παρακάμπτεται το εκπαιδευτικό σύστημα. Αυτό είναι μία υποδαύλιση σε όλο το κοινωνικό σύνολο. 
    Και το τρίτο. Στην «Κοινωνία της Πληροφορίας» έχετε υστέρηση. Προσπαθήστε, γιατί θα χαθούν χρήματα. Η «Κοινωνία της Πληροφορίας» είναι κατ’ εξοχήν εκείνος ο θεσμός, εκείνο το όχημα, που μέσα απ’ αυτό η Τοπική Αυτοδιοίκηση μπορεί να εκσυγχρονιστεί. Κοιτάξτε να απορροφήσουμε τους πόρους.
    Τίποτε άλλο, κύριε Υπουργέ. Αυτά τα τρία σημεία ήθελα να θίξω και τα λέγω έτσι με πόνο ψυχής σε αυτήν εδώ την Αίθουσα. 
    ΠΡΟΕΔΡΕΥΩΝ (Γεώργιος Σούρλας): Τον λόγο έχει ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μια λέξη, κύριε Πρόεδρε. 
    Ιδιαίτερα για το τελευταίο έχω ιδιαίτερη ευαισθησία, κύριε Σγουρίδη. Σας λέγω, ότι επειδή ήξερα τον κίνδυνο που υπάρχει –μιλάω για την «Κοινωνία της Πληροφορίας», χωρίς την εξέλιξη της οποίας πάταξη της γραφειοκρατίας δεν γίνεται χωρίς δηλαδή μηχανοργάνωση- το εξής: Το λέγω για να δεσμευτούμε και σ’ αυτήν την Αίθουσα. 
    Ξέρετε ότι η «Κοινωνία της Πληροφορίας ΑΕ» διαχειρίζεται το 1/3 του συνολικού προγράμματος της «Κοινωνίας της Πληροφορίας», περίπου 800.000.000 ευρώ. Το πρόγραμμα, δηλαδή, που ανήκει στο Υπουργείο Εσωτερικών λόγω του δυαδικού συστήματος, που δυστυχώς υιοθετήθηκε πριν και δεν θα μπορούσαμε να το αλλάξουμε εν εξελίξει. Όλες οι προκηρύξεις όλων των έργων θα έχουν τελειώσει μέχρι 31-12-2005. 
    Δεύτερον, η καθυστέρηση που βρήκαμε, είναι τεράστια. Μάλιστα έδωσα στη δημοσιότητα όλα τα στοιχεία σε ό,τι αφορά τα δυόμισι χρόνια λειτουργίας της «Κοινωνίας της Πληροφορίας ΑΕ». Η απορροφητικότητα ήταν 6,2% περίπου. Αυτήν τη στιγμή έχει ξεπεράσει το 17% σ΄ ένα χρόνο και κάτι. Ό,τι κάνατε εσείς σε δυόμισι χρόνια, εμείς το έχουμε κάνει σ’ αυτό το χρονικό διάστημα. Και σας λέω ότι στις 31-12-2005 θα έχουμε τελειώσει με όλες τις προκηρύξεις. 
    Εγώ χαίρομαι να μου το λέτε. Γιατί και μένα αγωνία μου είναι, διότι είναι χρήματα που αν χαθούν, δεν θα χαθούν μονάχα λόγω …
    ΠΡΟΕΔΡΕΥΩΝ (Γεώργιος Σούρλας): Παρακαλώ να μην ανοίξουμε τώρα άλλη συζήτηση.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα χαθούν για την ίδια την προσπάθεια της πάταξης της γραφειοκρατίας. Και αυτό με νοιάζει πολύ περισσότερο. Γιατί χωρίς μηχανοργάνωση ούτε διαφάνεια ούτε πάταξη της γραφειοκρατίας μπορεί να υπάρξει. Και σ’ αυτό έχετε δίκιο και σας ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Δευτέρας 23 Μαΐου 2005 και ερωτάται το Σώμα εάν τα επικυρώνει.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά της συνεδρίασης της Δευτέρας 23 Μαΐου 2005 επικυρώθηκαν. 
    Στο σημείο αυτό δέχεστε, κύριοι συνάδελφοι, να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 15.20΄ λύεται η συνεδρίαση για αύριο  ημέρα Πέμπτη 2 Ιουνίου 2005 και ώρα 10.30΄, με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων», σύμφωνα με την ημερήσια διάταξη που έχει διανεμηθεί. 

Η  ΠΡΟΕΔΡΟΣ 				ΟΙ  ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 1-6-05		ΣΕΛ.-151-

